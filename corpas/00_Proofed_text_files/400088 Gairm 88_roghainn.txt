[TD 315]

TIRIODH
Le Niall M. Brownlie

’Na laighe san iar an iomall a’ chuain,
Tha eilean beag uaine, dachaidh mo chrìdh,
An t-àite as bòidhche tha daonnan ’nam smuain
Eilean mo ghaoil ’se eilean Thiridh’

N.M.B.


Tiriodh, Tiridhe, no Hithe; ciod e as ciall do dh’ainm an eilein bhig seo? Tha e air a ràdh gum bheil freumh-fhaclach Thiriodh neo-chinnteach. A réir eachdraidh Adamnan air beatha Chalum Chille ’se Hithe no Ethica Insula a b’ainm do’n eilean aig an àm seo agus tha e ’g innseadh dhuinn gun robh manachain suidhichte ann fo riaghladh Aba d’am b’ainm Baithne, a bha ann an dlùth chàirdeas do Chalum Cille. Mu thrì mìle bho Phort-na-Luinge (Campus-Luinge) air am bheil Adamnan a’ deanamh iomradh, tha baile beag d’an ainm Baile-Mhic-Bheotha, agus a rèir beul-aithris, ’sann an déidh Bhaithne a tha an t-àite seo air ainmeachadh. Chan eil teagamh sam bith nach robh dlùth-cheangal aig Calum Cille agus a chuid mhanaich ri Tìr ìosal an eòrna do bhrìgh ’s gum bheil móran de làraichean eaglaiseach eile air feadh an eilein, mar a tha Teampull Choinnich, Teampull Réilig Odhrain, Caibeal Thòmais, agus móran

[Sanas]

[TD 316]

eile nach ceadaich an tìde dhomh ainmeachadh aig an àm seo. Co-dhiù, dh’àraich an t-eilean beag còmhnard seo na ministearan caomh a sgaoil an Soisgeul gu fad’ agus gu farsaing, agus na sgiobairean cliùiteach a dhearbh am fearalachd agus am móralachd anns gach ceàrn de’n t-saoghal:—

“Do theaghlach ri ’n àireamh ’s gach fòghlum as àirde
An iomadach àite, anns gach ceàrn deas is tuath
Tha cliù ac’ air sàile, nach caill iad ’s nach bàsaich
Cho fad’ sa bhios bàta a’ snàmh ann an Cluaidh.

(A. MacDhòmhnaill)

Is i a’ Ghàidhlig ceud chànan an t-sluaigh ann an Tiriodh, ged nach eil i air a cleachdadh cho tric agus a bu chòir, agus saoilidh mise gum bu chòir dhuinn barrachd suim a ghabhail do na sgrìobh Uilleam MacPhàil nach maireann, Bàrd na Croise anns an òran a rinn e do’n Ghàidhlig bho chionn leth-chiad bliadhna air ais; seo beagan de na sgrìobh am bàrd:

’S beag an t-iongnadh mi bhi tùrsach
Bhon a spùinn iad oirnn ar cànan,
’G innseadh dhuinn cho beag ’s tha dh’fheum innt’
’S nach eil feum a bhi ’ga h-àrach;
Chaidh nithean sean a chur air chùl,
Is saoghal ùr againn ’na àite;
Bidh e dhuinn a rèir na linn seo
Nach eil brìgh dhuinn anns a’ Ghàidhlig.

’Sann a sgaoil i mach a geugan
Ann an “Eden” anns a’ ghàrradh,
Far ’n do phlànntaich ar ceud sinnsir,
Bha gach lus a chinn a’ fàs ann;
’S fòs gus searg iad ás le chéile
Lusan, sléibhtean, ’s beanntan àrda,
Bidh a’ chànain seo gu siorruidh
Anns na glìnn an Earra-Ghàidheal

’S bidh i anns an eilean ìosal
Far ’n do chinn mi’n tùs mo làithean;
An t-àite ’s bòidhche air an t-saoghal,
’S lìonmhor laoch a rinn e àrach;

[TD 317]

Eilean còmhnard ’s ainm dhà Tiriodh
Air ’n taobh shiar de dh’Earra-Ghàidheal
’S cha robh coigreach fo bhratach
Riamh làn acrais ga fhàgail”.

Tha Tiriodh suidhichte air feud (lat.) 56 ½o, mu ochd mìle deug siar air Muile; tha e ìosal còmhnard mu thrì mile deug air fhad agus mu shia mìle air leud, far an leithne e, agus tha e a’ còmhdach mu sheachd mìle deug acair. Ann am meadhon an eilein tha réidhlean mu mhìle gu leth acair de thalamh gainneimh agus tha cala itealan suidhichte an seo. Ri linn an Dotair ’Ic Lachlainn, Bàrd Ra-thuaith, ’sann aig Donnchadh Caimbeul (Donnchadh na Ruighe) a bha aonta an réidhlein seo, agus ’sann do nighean a’ Chaimbeulaich a rinn an Dotair an t-òran:

Mi ’n seo ’nam shíneadh air an t-sliabh
’S mi ri iargain nam bheil bhuam,
’S tric mo shùil a’ sealltainn siar
Far ’n laigh a’ ghrian sa’ chuan.

A rèir beul aithris, bhiodh an Dotair a’ tighinn le eithear ás a’ Mhorairne gu Tiriodh a dh’fhaicinn nighean fear na Ruighe, agus tha dearbhadh air an seo anns na rannan a leanas:

Nuair a shìn mi dhuit mo làmh
Air an tràigh a’ fàgail tìr,
’S ann air éiginn rinn mi ràdh,
“Soraidh leat a’ ghràidh mo chridh’”.

Nuair a thog mi riut mo chùl,
Chunnaic mi thu brùchdadh dheur;
’S ged a shuidh mi aig an stiùir,
’Sann a bha mo shùil am dhéigh”.

“Chum iad ‘Caesar’ as le chuid. ‘<eng>Legions<gai>’, ’s fir Lochlann ghéill iad do Chaledonia”. Tha briathran a’ bhàird glé fhìor, ach ged nach do ràinig legions nan Ròmanach cladaichean sgàirneach, fosgailte Thiriodh, cha b’e sin do na Lochlannaich, agus bha an t-eilean fo a smachd ro iomadh bliadhna; tha dearbhadh gu leòr air an seo oir chan eil geodha, oirthir, rubha no tràigh anns an àite nach e ainm Lochlannach a tha orra. Anns a’ bhliadhna 1266, trì bliadhna an déidh blàr na Leirge, fhuair clann Dòmhnuill ùghdarras thairis air Tiriodh, ach an uair a chaill iad-san an cumhachd aig làmhan an Rìgh Seumas, fhuair clann Gill ’Leathain an t-eilean, agus mhair

[TD 318]

cùisean mar seo gus a’ bhliadhna 1674. B’e seo a’ bhliadhna anns an d ’fhuair “Caimbeulaich Dhubh Inbhir-Aora” seilbh air an eilean agus tha cùisean mar sin gus an latha-an-diugh.

Chan e uachdarain mhath a bha sna Caimbeulaich agus is iomadh gnìomh mì-chneasda a rinneadh fo riaghladh Diùcan Earra-Ghhidheil, agus gheibhte móran sgeulachdan mu na nithean sin ann am beul-aithris an t-sluaigh. Ma bha guin agus gamhlas aig na Tirisdich do na Diùcan, bha gràin na creiche aca air na bàillidhean; cha chuala mise na bodaich a’ moladh ach aon bhàillidh a bha san eilean ri linn na Caimbeulach, agus b’ esan am bàillidh Dòmhnall a bha san duthaich mu dheireadh na h-ochdamh linn deug. Gheibh sinn dearbhadh air àgh an duine chòir seo anns an òran a rinn Gilleasbuig MacPhàil do mhic a’ Chaimbeulaich; seo beagan de na thubhairt am bàrd mu’n bhàillidh:—

“Gum bheil sinne fo chùram ’s neo-shùnndach a tha sinn,
Bhon a dhealaich rinn Dòmhnall ’s bàillidh òg tighinn ’na àite
Tha ar nàdur ro-mhùchte, ’s bagradh ùr h-uile là oirrin.
Bhi gar cur feadh an t-saoghail, gun fios co’n taobh anns an tàmh sinn;
Mo rùin geal òg.

Bha sinn roimhe seo socrach, làn cothruim ’s toil-inntinn,
Fo’n uachdaran àghmhor, b’ ainneamh iad anns na rìoghachdan,
Aon bheireadh dhiot urram, anns na b’urrainn thu dhìoladh,
Gun robh sonas le buaidh air ceann na tuatha bu phrìseil.

Liuthad aon a bha do-lom ’s a thòisich am bochdainn,
Nach robh aige de stòras na cheannaicheadh brògan na stocain,
Dh’fhàg sibh e glé shàbhailt gun chùram màil air no stoc air,
Ach de dh’airgiod a shaibhreis dhol ga phàigheadh an toiseach;
Mo rùin geal òg.

Chaidh na croitearan fhuadach á Tiriodh mar a thachair ann an ceàrnan eile de ’n Ghaidhealachd, agus gu sònraichte fo riaghladh a’ bhàillidh mhóir a thainig do ’n eilean mu mheadhon na naodhamh linn deug, agus ràinig cùisean a leithid de staid ’s gun do dh’èirich na croitearan suas an aghaidh a’ bhàillidh agus a chuid mhaoir. Thachair seo anns a’ bhliadhna 1886 agus thainig nithean gu a leithid de dh’ìre agus gum b’eudar do’n stàta saighdearan a chur do’n dùthaich a

[TD 319]

cheannsachadh nan croitearan, ach ’sann tha ’n sin eachdraidh fhada a ghabhadh móran tìde ga h-innseadh, ged ’s dòcha gun toir na rannan a leanas eiseamplair bheag air mar a bha cùisean.

“’S ro fhada tha ml gu tosdach sàmhach,
Mu’n eilean ghràdhach a dh’àraich òg mi,
Bho’n chaidh a Bhàn-Righ ’s an diùc le chéile
A chur ’na h-éigin tir-réidh an eòrna.

Tha luchd àiteachaidh an eilein ìosal,
Fo ghrunnan mìlteach, gun àite còmhnuidh,
’S e diugh ’na fhàsach aig luchd ar mì-rùin,
A chuir sa’ phrìosan na gillean còire.

An Inbhir-Aora, toll dubh a’ chruadail,
Gun dùnadh suas iad a Luan ’s a Dhòmhnach;
Ach bha de dh’uaisle an com Mhic Ghuaire
’S nach biodh iad uair ann nam fuasgladh òr iad.

Theich na tràillean bho chùis na h-aimhreit,
Mar nì an t-aingidh gun aon an tòir air;
Gun deach an tilleadh: cha robh ach breugan
An cùirt Dhùn-éidinn bu léir sin dhòmhsa.

B’ iad sin na saighdearan smearail lùghmhor,
A thighinn do’n dùthaich, bho chrùn na Bàn-Righ,
Gach fear ma seach dhiubh toirt eachdraidh làidir
Air each Mhic Phàidein bha ’n àite còirneil.

Chaidh sinne a bhuaireadh le luchd an tuaileis
Ach sheasadh suas leinn airson na còrach
Gu fearail cliùiteach air chùl nan Gàidheal
Mar rinn ar càirdean san eilean cheò-mhor.

(I. MacIll’Eathain)

Rinn croitearachd adhartas mhór ann an Tiriodh bho àm na “<eng>Land League<gai>”; tha na croitearan èasgaidh math gu feum agus tha a bhuil ’s a bhlàth, tha iad gu math air an dòigh an diugh; gum a fad’ a mhaireas.

[TD 320]

Anns a’ cho-dhùnadh agus mar chuimhneachan orra-san a sheas agus a dh’fhulaing bho dhroch dhiùcan agus bhàillidhean, agus iad-san a chaidh fhuadach thar sàile mar bhàirlich gun fheum, bu mhath leam crìochnachadh le rannan de bhàrdachd bho Uilleam MacPhàil nach maireann:

Air feasgar ciùin ’s a’ Chéitean
’N àm do ghréin bhi dol fo stùc,
Bha smuaintinnean gam chuartachadh
Is dualach dhomh chur sios;
Càite an deach na gruagaichean
Bu dhreachmhor snuadh an gnùis,
A b’àbhaist dol do’n bhuaile
’N àm tigh’nn a-nuas do’n drùchd.

Tha cuid tha sear is siar dhiubh
Anns gach ceàrn ’s bheil grian cur sgàil
Nach faic an t-eilean iosal,
San do chinn iad ’n tùs an là;
Tha dachaidhean a sinnsearachd,
’Na sìneadh ris an làr,
’S luchd tagradh còir na tìre seo
Cur chìobairean ’nan àit’.

Ach thigeadh àm a’ chruadail oirnn
Is duadhalachd nam blàr;
Chan fhaicear air na raointean seo
ach crodh is caoraich bhàn;
Chan iongnadh cridhe luaineach
Mar an cuan a’ ruith gu tràigh
Bhi aig a’ mhuinntir sin a sgùir
Ach choisinn cliù ’s gach ait’.

[Sanas]

[TD 327]

IOMRADH A SCALPAIGH
le Domhnall R. Moireasdan

(1) Iasgach Ghiomach

Le cuideachadh o iasgairean tha mi toirt oidhirp air beagan a sgrìobhadh mu iasgach ghiomach, gu h-àraidh ann an càirdeas ri eilean Scalpaigh anns na Hearadh, far is eòlaich an sgrìobhadair air cluinntinn mu ’n iasgach cheudna.

Nise, o chùnntas an dé ’s an diugh, tha mi tuigsinn nach eil na giomaich cho lìonmhor mu chladach Scalpaigh ’s a bha iad bliadhnaichean air ais. Bu chòir dhomh seo a bhi air a dheanamh na bu so-thuigsinnich, is e sin o chùnntais an dé a fhuair mi o iasgairean a bha ri giomaich—ri iasgach ghiomach anns na bliadhnaichean a-nuas a déigh a’ chiad Chogaidh Mhóir, 1914-1918—tha iadsan a’ ràdh, gu robh na giomaich na bu phailte an uair ud na tha iad ’n diugh. ’S tha cùnntais o iasgairean ghiomach an latha ’n diugh a’ ràdh nach eil na giomaich lìonmhor ge b’e dé an t-aobhar? Tha na giomaich-chuain (<eng>prawns<gai>) uaireannan pailt, nì nach robh idir air an iasgach le cléibh (dhe ’n t-seòrsa chléibh ’s lìn a thatar a’ cleachdadh an diugh) anns na làithean mu’n àm a dh’ainmich mi an seo an toiseach.

Bha iasgairean á Scalpaigh a’ dol dha na h-Eileanan Móra mun do rugadh an sgrìobhaiche—a dh’iasgach ghiomach—na h-Eileanan Sianta ma thogras tu—’s a’ fuireach an àirigh neo ann an àirighean an sin. ’S tha iad beò fhathasd tha mi ’n dùil a bheir dhuit neo dhuinn iomradh mu chòmhnuidh air an àirigh anns na h-Eileanan.

[TD 328]

[Dealbh]
Caraidh ghiomach a thogadh ann an 1916, an eilean Scalpaigh na Hearadh

[Dealbh]
Tha ’n seo dithis bhràithrean, Dòmhnall is Calum MacLeòid, a’ biathadh nan giomach th’air ùrlar na caradh, anns na 1960s

[TD 329]

Bha ’n nì ceudna fìor a thaobh a bhi dol a Bhrothluim (Leódhus) gu iasgach nan giomach ’s gu àirigh (á Scalpaigh)—’s a Bhalamas (Leódhus) is deas a rìs á Scalpaigh ga Haramadaigh (Caol-na-Hearadh) ’s gu Loch-na-Madadh (Uibhist) ’s gu’n eilean Sgiathanach ’s mar sin.

Tha ’n nis eithrichean 1974 a bha ri iasgach a sgadain anns a’ gheamhradh, cuid dhiubh mar a bheil iad gu léir a’ dol ann an gréim obair iasgaich ghiomaich-chuain (<eng>prawns<gai>) an toiseach an earraich ’s a’ toirt greis air a sin.

Le misneach is cuideachadh gu h-eithrichean eile fhaotainn dha na h-iasgairean òga a tha ’g éirigh suas, shaoilinn gum biodh ath-bheòthachadh a’ tighinn ann an iasgach ghiomach, is ann an tacar-mara anns an fharsaingeachd.


(2) Anns an stoirm

[Dealbh]
Eathar iasgaich Scalpach, <eng>VILLAGE MAID<gai>, ann a stoirm, a-mach o Shròin an Todha, air taobh siar na Hearadh, aig deireadh a’ gheamhraidh, 1974


[TD 330]

[Dealbh]
Clann-sgoile ann an Scalpaigh, 1970


[TD 331]

BALAICH A’ MHILISI
Le Coinneach Mac a’ Ghobhainn

Bha mi ri gabhail a-mach sràid a’ bhaile nuair a thachair Calum Mór rium, fear do sheann chroitearan an àite. Duine a bha calma, làidir ’na latha, ach a bha a nis air fàs mall le aois agus roimhreachd. Bha Calum Mór daonnan còmhdaichte anns an aon seòrsa trusgan, le léine do dh’aodach <eng>cremian<gai> a bhiodh a’ bhean ri fuaigheal dha, ’s gann gu ruigeadh aodach bùtha mu cholainn. Bha briogais dhrògaid air, le guisead anns a’ bhann aice, is i air a truiseadh suas mu mheadhon le crios do sreang lion-mór, air a cheangal dùbailte air. Air uairibh bhiodh geansaidh sìnte teann air. Geansaidh dubh-ghorm a chuir fear de na gillean thuige as a’ Chabhlachd Mharsanta. Bha obair-ghréiste air broilleach a’ gheansaidh, le brataich tarsainn dhearg, agus “<eng>Shaw, Savill & Albion Line<gai>” ann a snàth gorm os a ceann. Is minic gur ann air druim Chaluim a bhiodh seo ri fhaicinn, ach bu choma leis. Shaoileadh luchd coigreach gur e seòladair a bh ’ann ’na oige, ach cha b’e. ’Se a bh’ann an Calum ach saighdear, “anns a’ Mhilisi”, mar a theireadh e féin. Bha a roimhreachd air a dheanamh luath-analach, ga tarraing a-steach le cabhaig, agus dha séideadh a-mach tro bhilean, mar gum biodh e ri cur ás lasair coinneil. Bha cuideachd stadaich anns a chòmhradh aige.

Chuir Calum Mór stad orm anns an dol seachad, agus labhair e rium: “A, theid thu null gu tigh a’ Ghrìosaiche a dh’iarraidh a’ ghunna agus dà urchair, tha mi dol a chur ás do’n a làir dhubh. A, cuimhnich, dà urchair”, agus e ri tabhachd gròt orm, dà sgillinn airson gach urchair.

Ghabh mi an gròt, dha chur gu teann ’na mo bhois, agus choisich mi tarsainn tro an croitean do’n a’ bhaile thall, far a robh an Grìosaiche ri comhnaidh, mo smuaintean gu trom air a làir dhubh. Bha dàimh agam ris a’ bhrùid. Nach robh m’ athair agus Calum Mór ri nàbachd, agus gu tric, moch agus anmoch aig ám an àiteachd, ’s mi a bhiodh dha toirt air ais agus air adhart. Beathach ciùin dìchealach ach, coslas ri a maighsitr, a bha air fàs slaodach le seann aois. Cha robh cinnt air a sin, oir ’s ann bho na ceàrdan a thàinig i, ach bha i suas ri

[TD 332]

[Sanas]

[TD 333]

deich bliadhna fichead. Cha robh Calum Mòr dol dha geamhrachadh tuilleadh, agus chuir sin duilgheadas orm.

Fhuair mi an gunna agus an dà urchair bho’n Ghrìosaiche, agus thug mi dhà an gròt. ’Se seo a’ chiad uair a làimhsich mi gunna, agus bha beagan ait orm dha ghiùlain air ais, ged nach robh sùrd orm airson a’ ghnè obair a bha e dol a dhèanamh. Air dhomh tilleadh, bha a làir dhubh air bialaibh an tigh, le srian innte, agus i ri clipeadh an fheòir. Bha grunnan do bhalaich òga air cruinneachadh, oir siùbhlaidh naidheachd gu luath ann am baile beag.

Thainig Calum Mór a-mach ás an tigh, le smàl ri phìob, agus thug mi dha an gunna agus an dà urchair. Chuir e gréim air a t-srian ach, mus do ghluais e, thug e sùil air a shocair timcheall air na balaich, mar gum biodh e ri smaoineachadh gu dé a dheanadh e riutha. Air dha inntinn a dheanamh suas gu robh feum ann an cuideachd nam balach anns a’ ghnìomh a bha air toiseach air, labhair e riutha, “A cuimhnichibh, fuirichibh air cùl a’ ghunna. Nuair a theid sibh do ’n a’ Mhilisi, ’se a’ chiad rud a dh ’ionsaicheas sibh, a, ’se fuireachd air cùl a’ ghunna”.

Thog e le sin air falbh, ri treòrachadh a làir dhubh, agus sinne dha leantainn. Ghabh sinn sìos chùm na mara, agus a-mach air taobh na cladaichean mu astar mìle, gus na ràinig sinn a’ Gheodha-ruadh. Stad Calum Mór aig a’ gheodha agus air dha a bhi greis ri ’g amharc sìos innte, thubhairt e air a shocair “Is e seo an t-àite”. Chuairtich e timcheall ceann na geodha leis a làir agus chàirich e i ri taobh, far a robh i ri tuiteam sìos mar bàla, ceithir fichead troigh chum na mara. Thug e an t-srian bho cheann na làir, a sheas sàmhach far na chàireadh agus choisich e air a shocair suas far a robh sinn beagan astar air falbh, e ri cur urchair ann an dà bharaille a’ ghunna air an t-slighe. Air dha thighinn fagus oirnn, thug e sùil timcheall air gach fear air a shocair agus thubhairt e “A, có a nis a tha dol a losgadh a’ ghunna, a Dhòmhnaill, a Ruairidh”, agus e ri ’g ainmeachadh na dithis bhalaich bu shine, ach nach robh seachad air cóig bliadhna deug a dh’aois. Thionndaidh na balaich air falbh. Chan fhaca iad nas motha na coinean air a mharbhadh le gunna, agus bha iad fo eagal. Thionndaidh mise air falbh cuideachd. Cha robh mi do’n a’ bheachd gun iarradh e ormsa co-dhiù, agus gun mi ach aon bliadhna deug a dh’aois, ach cha robh fios. Nach robh co-cheangal agam ris a’ ghnothach agus mi air dhol a dh’iarraidh a’ ghunna. Labhair Calum

[TD 334]

Mór agus e ri togail a ghuth mar le fearg “A, sibhse ri dol do’n a’ Mhilisi, a, cha deid na do’n a’ Mhilisi, a cha dian sibh feum ann”.

Air sin a ghradha, thill e air ais do’n a làir dhubh, nach do ghluais bho far na dh’fhàg e i. Thug e ionnsaigh air leis a’ ghunna, e ri strì ris a bhuill-amais fhaighinn ri ghualainn, agus a shùil ris a’ bharaille. Thog a làir air falbh a ceann, agus leig Calum Mór sìos an gunna. Bha mise fo amharas agus fo eagal, ri faicinn a làir dhubh air a leòn, a’ ruith air feadh an aonaich, le cuid fala sruthadh gu làr. Chuir i a ceann air ais agus thog Calum Mór an gunna rithist. Sud, dh’fhalbh e le smùid agus brag, agus thuit a làir dhubh. Thuit i mar gum biodh i air a càradh, a druim ri oir na geodha, a casan suas air a’ bhruthaich, agus cha do charaich i.

Thug sinn greis ri ’g amharc le iongantas, mas do ghluais sinn sìos far a robh Calum Mór ’na sheasamh ri taobh a làir. Cha b’urrainn dhòmhsa mo shùilean a chumail dhi, an gead geal anns a’ mhaoil aice air tionndadh dearg le cuid fala, a bha ri sruthadh sìos air a’ bhruthach. An gabhadh a bhi gu robh i marbh? Bha e follaiseach dhuinn uile, gu robh, agus gun gluasd oirre. Air òrdugh fhaighinn bho Chalum Mór, le chéile thog sinn a casan thairis, agus thuit i sìos, sìos, chum na mara, far an do bhuail i le steall.

Chuartaich sinn timcheall ceann na geodha do ’n an taobh eile, far an do sheall sinn sìos air a làir dhubh. Bha i le ceann a-stigh ri taobh na creig ruaidh, tuinn na mara ri tighinn thairis oirre, ri cìreadh a’ mhoing aice. Thug sinn greis ri coimhead sìos le uabhas, gun focal còmhraidh.

Chlisg mi le crith-fhuachd bhon a sgairt-ghaoithe a bha ri tighinn a-steach bhon a’ mhuir. Dhùisg e o mo smuaintean mi, agus thug mi sùil timcheall air a’ chomunn, gach fear a bha cho foisneach ri coimhead sìos. Thainig gluasd air a’ chuideachd, agus thionndaidh sinn air falbh bho ’n a’ gheodha. Thionndaidh sinn air falbh bho’n a làir-dhubh, agus bho tuinn na mara a bha ri sladraich mu a ceann ri taobh nan creagan. Ann an ciaradh an fheasgair, thog sinn oirnn air ais do’n a’ bhaile, gach fear le smuaintean cudthromach fhéin, agus cha deach focal a labhairt air an t-slighe.

[TD 345]

CEARTACHADH NA RIAGHALTAS DUTHCHAIL
le RUAIRIDH TORMOD MACPHADRAIG (Inbhirnis) agus DOMHNALL MARTAINN (Na Hearadh)

Ann an Aireamh 78 de Ghairm (An t-Earrach 1972) chaidh sgrìobhadh mu dheidhinn na sgìreachan ùra a bha Wheatley a’ dol a thoirt a-steach agus bha a’ fear-sgrìobhaidh ag innse mu na h-ainmeannan Gáidhlig a bu fhreagarraiche aig an àm sin.

Bhon uair sin chaidh cuid de na tionnsgalan agus na h-ainmeannan atharrachadh agus chuir a’ Phàrlamaid a-mach a’ <eng>Local Government Reform (Scotland) Act 1973<gai>.

Bhon t-seachdamh latha de’n Chéitean 1974, tha naoi Roinnean ùra gu bhith ann, air am bristeadh sìos gu 54 ùghdarrasan dùthchail. Tha Sealtainn, Arcaibh agus na h-Eileanan an Iar air an cur fa leth ann an trì ùghdarrasan eileanan.

Airson aon bhliadhna bidh na seann siorrachdan, etc., agus na Roinnean ùra, etc., am bith taobh ri taobh còmhladh agus an deidh sin bidh na Roinnean an àite nan siorrachdan.

Tha comhairlean nan Roinnean freagarrach airson dealbhadh (<eng>planning<gai>), iomrachan (<eng>transport<gai>), cuisean talmhainn (<eng>land use<gai>), uisge (<eng>water<gai>) agus timcheallachd (<eng>environment<gai>).

Bidh iad mar an ceudna freagarrach airson obair ceannsachadh dùthchail, comunn ri cis, a’ lagh, teine, foghluim agus obair chomunnach.

Bidh na Sgìreachan ùra freagarrach air son a’ chòrr, e.g., cùisean thaighean, eiridinn agus iomadh rud eile.

Tha na trì Roinnean eileanan—Sealtainn, Arcaibh agus na h-Eileanan an Iar—gu sònraichte freagarrach airson a h-uile cùis de obair ceannsachadh dùthchail ach cùisean lagha agus teine. Bidh na dhà sin fo Roinn Tìr Nam Beann.

Tha comhairlean beaga dùthchail gu bhith air an cur air chois airson muinntir na dùthcha a tha airson rud sam bith a thoirt an àird no a dheanamh air sgàth na dùthcha gu léir.

Tha na h-ainmeannan Gàidhlig airson na h-ùghdarrasan Roinnean, Dùthchail agus Eileanan air an sealltainn anns an ainm-chlàr an seo agus tha an dealbh dùthcha a’ sealltainn far an bheil gach àite.

[TD 346]

AINM CHLAR

A. SEALTAINN
B. ARCAIBH
C. NA H-EILEANAN AN IAR

Roinn Tìr nam Beann
1. GALLAIBH
2. CATAIBH
3. ROS (AGUS CROMBA)
4. AN T-EILEAN SGIATHANACH
5. INBHIR NIS
6. NARUNN
7. LOCH ABAR
8. BAIDEANACH AGUS STRATH SPE

Roinn Sear a thuath
9. MOIREABH
10. BANBH AGUS BUCHAN
11. GORDAN
12. (CATHAIR) OBAIR DHEATHAIN
13. CINN CHARDAIN AGUS BRUAICH DE

Roinn Bruaich Tatha
14. AONGHAS
15. PEART AGUS CEANN ROIS
16. (CATHAIR) DUN DEAGH

Roinn Fiobha
17. FIOBH SEAR A THUATH
18. CATHAIR CALADAIGH
19. DUN PHARLAIN

Roinn Meadhonach
20. SRUICHLEA
21. CLACH MHANAINN
22. AN EAGLAIS BHREAC

Roinn nan Crìochan
27. SRATH TUAIDH
28. EADARAIG AGUS LABHARDAL
29. SIORRACHD BEARUIG
30. ROSBROG

Roinn Srath Chluaidh
31. EARRA-GHAIDHEAL
32. DUN BREATUNN
33. BRUAICH CHLUAIDH
34. COS NA MATH GAMHAINN AGUS MUILEANN DHAI
35. DROCHAID AN EASBUIG AGUS CATHAIR CEANN TULAICH
36. COMAR NAN ALLT
37. MANACHLANN
38. TOBAIR NAM MATHAR
39. LANNRAIG
40. HAMALTON
41. (CATHAIR) GLASCHU
42. CILL BRIGHDE AN EAR
43. COILL’ AN EAR
44. RINN FRIU
45. INBHIR CHLUAIDH
46. CUINNEAGAN
47. CILLE MHEARNAIG AGUS LUGHDUN
48. A’ CHUMANAG AGUS GLEANN DUIN
49. CUILL AGUS CARRAIG

Roinn Dun Phris agus Gallobha
50. A’ MHEURAG
51. AN STIUBHARDACHD
52. SRATH NUADH
53. SRATH ANANN AGUS GLEANN UISGE

[TD 347]

[Mapa]

Roinn Lodainn
23. LODAINN AN IAR
24. (CATHAIR) DUN EIDEANN
25. LODAINN MEADHONACH
26. LODAINN AN EAR

[TD 348]

CUIMHNEACHADH M’OIGE
Le Pàdruig Moireasdan (Uibhist-a-tuath)

’S iomadh atharrachadh a ghabh àite nar dùthaich on a bha mis’ òg. Cha b’ann an dé bha sean ann. Chan eil teagamh, nach robh iomadh aobhar a bha ’na mheadhain air gach seann chleachdadh laghach a bha ri fhaicinn, agus pàirt a ghabhail annta o chionn ceithir fichead bliadhn’ air ais, a chaidh gu tur á bith, agus nach eil idir lorg orra san latha diugh, agus nach tig an àird tuilleadh. Ann an aon de ar n-Eileanan tha làn mhothachaidh aig an t-seann aois, air gach ceum mar a ghabh àite dh’ionnsaidh an latha diugh. Ri m’òige fhéin còrr math is ceithir fichead bliadhna air ais, bha gàirdeachas mór aig an òigridh ri tighinn a’ gheamhraidh. B’e seo àm a’ chéilidh—mar a theirte ris. Ach cha b’ àm dìomhain, a bh’aig daoine san gheamhradh idir, ged a bha cothrom a dhol air chéilidh ann, na b’fheàrr na mìosan eile na bliadhna. Bha móran gnothaichean ann a dh ’fheumadh sealltainn riutha, mas tigeadh an oidhche, fhada, dhorcha, stoirmeil, bha sùil ris sa’ gheamhradh. Bhiodh na Bodaich trang a’ sniomh an fhraoich, sàs gu dìchiollach san eallach de fhraoch fhada mhìn a thug iad ás a’ bheinn san t-samhradh, airson gabhail gu math aig tughadh nan tighean. ’Se fraoch bu chòta-dìon air a’ mhór chuid de thighean còmhnaidh an àm ud. An tigh-dubh, mar a theirte riutha. Ach bha mathas fhéin ri aithris orra. Seo e, bha iad fionnar san t-samhradh agus blàth sa gheamhradh. Cha bhiodh na h-òganaich an tàmh na bu mhò na na bodaich. Bhiodh iadsan a-mach aig iasgach, airson a dheagh ghiollachd mar bu mhath a’ b’aithne gus am biodh e freagarrach gu ghleidheadh seachad mar a thigeadh feum air. Cha bhiodh an dachaidh far nach robh iasgair air am fàgail falamh. Bha coibhneas is bàigh ann ri chéile nas mó nas san latha diugh. Bha gainne ann—ann an cuid. Ach bha sin ann—gràdhaich do choimhearsneach mar thu féin. Bha feum fhéin ga fhaighinn ás an oidhch’ fhada stoirmeil nach biodh creasda muigh. Bha chruach mhór eòrna ri spiolladh, gum biodh an dias ’na gràn-cruaidh, freagarrach airson a bleith sa’ mhuilinn. Ach facal beag san dol seachad—Bha pàirt dhan ghràn seo nach rachadh gu bhleith

[TD 349]

idir. Innsidh an rann, ’s tric a chuala sinn dé tha mi ciallachadh. Ach bha seo roimh ’n àm seo—

Mac na poite duibhe mi
’M shuidhe ’n oir a ghealbhain
Se’n t-eòrna buidhe ’s athair dhomh
’Se ’n atharnach mo shean-mhathair.

Nam biodh ceàrnag-chóig-siollachan dhith ri fhaighinn san latha diugh airson tasdan! ’Si bhiomaid uile ag òl an àite tea, ’s iomadh uair a chuala sinn bha beannachd aig amannan ann an diar beag de shùgh-an-eòrna, ged a bha tupaisdean co-cheangailte ris aig uairean eile. ’S tric a chuala mi air aithris aig banais na bliadhna-ùir neach a toirt iomradh air. “Ministeir” ann an aon de cheàrnaibh na Gàidhealtachd. Bha ’n duine còir cho mollachail gach madainn Sàbaid, nach leirigeadh e ’n soisgeul dhan choimhthional cho math ’s bu mhath leis. Mar seo bha e ag òl drama ’na thigh fhéin mas fhalbhadh e dhan eaglais. Thòisich cuid dhan choimhthional air cur an aghaidh a leithid do chleachdadh aig duine ’na dhreuchd. Nuair a chuala e seo leig e brath ’na measg, nach òladh e drama air madainn Sabaid tuilleadh. An ath Shàbaid, dh’fhalbh e cuairt a-mach air a’ mhonadh roimh àm dol do’n eaglais. Gu dé thachair, ach thainig e air buidheann a bha baisteadh uisge-beatha bha iad féin air a dheanamh. Bha iad air an nàrachadh gu do ghlac am ministeir iad. Ach ’se thubhairt e “Na biodh nàir oirbh fhearaibh”—dh’inns’ e dhaibh gu dé chuir cuairt air a’ mhonadh mas rachadh e dhan Eaglais. Dh’ fhoighneachd fear dhan chuideachd dha “An gabh am ministeir drama bhuainne air a’ bhonn a dh’inns sibh dhuinn”. “Gabhaidh,” ars esan. “Tha mi faicinn gu bheil uairean ann a cheadaicheas an Spiorad-Naomh nì a bhios air a thoirmeasg le daoine. Bha mise air mo threòrach ugaibhse diugh. Dh’inns e roimh ’n t-searmon mar a thachair dha. Is bha e air aithris san sgeul, gu robh mór dhùsgadh spioradail sa choimhthional a thoradh air searmon an latha sean.

[Sanas]

[TD 353]

AN IOBAIRT
le Eilidh Watt

Ged bu chòir cabhag a bhi orm sheas mi anns an dorchadas, far nach robh leus soluis ri fhaicinn no fuaim coise ri chluinntinn. Anns an adhar, ach bhuam, bha bomair a’ drannan is a’ prunndail is a’ saorachadh fo thruimead cuideam marbhtach. Shìn meur luath, gheal ga lorg: ás ceàrn eile shìn meur phurpasach eile. Oir leum gun do ghreimich a’ chiad mheur air a’ bhomair is gun deanainn a-mach e, ach thainig crith anns a’ mheur is chaill i e. Airson mionaid no dhà sguab na meòirein fuara, purpasach, troimh’n adhar ach cha robh toradh air an obair is phaisg iad iad fhéin anns an dorchadas, a’ feitheamh. Am beachd a nis nach robh feum air cabhaig, sheas mi mionaidean beaga sìochail far an robh mi, mo chasan, oir leam, air an glaodhadh ris a’ chabhsair chruaidh le sgìos. An ceann beagan tìde chuala mi am bùirean a’ cur an céill gun robh an cunnart seachad, is a’ cur dhìom m’ad-iaruinn, rinn mi air mo rathad dhachaidh.

Ged nach robh leus soluis ann ach na gheibhte bho na runnagan, bha an oidhche soilleir is bhitheadh bun gealaich ann fo mhaduinn. Cha robh aobhar dhomh an torcha, a bha trom ri mo shliasaid, a lasadh gus mo rathad a dheanamh, is air mo shocair a nis rinn mi mo rathad gu iomall a’ bhaile.

Bha ballaichean àrda is craobhan móra mu ’n chuid mhóir de na tighean anns an t-sràid far an robh mi a’ fuireach is b’ainneamh a bhitheadh neach a-muigh feadh na h-oidhche. Ach an oidhche seo, mun d’ràinig mi an t-oisean, shaoil leam gun robh an duirche na bu tighe na bu chòir, is dh’atharraich mi mo ghréim is theannaich mi mo mheòirean air bil na h-aide ged chùm mi air m’adhart. Aig an dearbh oisean thuirt guth fireannaich, “Bha mi fuireach gus an tigeadh tu. Chuimhnich mi gum faodadh tu a bhi tighinn aig an àm seo”.

Leis na faclan, is gun an còrr fàilte, choisich e ri’m thaobh, esan air an taobh a-stigh de ’n chabhsair is mise ri taobh an rathaid. A réir truimead a cheuma is airsneal a ghutha thuig mi nach robh aobhar eagail agam. A bharrachd air sin dh’aithnich mi có bh’agam ged, gus a seo, nach d’thuirt e riamh ach, “Tha oidhche bhrèagha ann,”

[TD 354]

no, “Fhuair iad lamaisteadh a-nochd” mum b’e is gun tacharadh e rium. Mar bu trice cha bhitheadh facal idir eadorainn ged bha sinn a’ fuireach anns an aon t- sràid, e fhéin is a bhean is dithis mhic a bha air tighinn gu ìre is, a bha mi am beachd, a bha ann am Feachd Rìoghail an Adhair.

Mar sin, nuair nach robh guth an còrr bhuaidhe, thuirt mi, “Tha mi an dòchas gum bheil naidheachd mhath an còmhnaidh bho na gillean.” Cha do fhreagair e mi idir is chionns nach robh lid bhuaidhe bha mise mi fhéin ’nam thosd, is mi sgìth is crosda an deidh m ’eagal.

Ann an ùine bhig thuirt e ann an guth cho socair is ged b’e an àbhaist a bha e ag aithris, “Thachd mi a’ bhean mun dàinig mi mach.”

Chionns nach cuala mise an dearbh aideachadh seo bho theanga neach roimhe seo fhreagair mi cho socair ris, “Oobh, oobh, chan eil sin cho math.” 

Mhothaich mi gun robh sinn air a dhol seachad air a’ gheata aigesan, is, mun robh an oidhche seachad cha b’e mhàin gun deach sinn seachad air a’ gheata aigesan, ach chaidh sinn seachad air a’ gheata agamsa is cha b’ann aon uair.

“Bha mi an dòchas,” ars esan, “gun tuigeadh tusa. Bha mi air mo rathad gus polasman a lorg nuair a dh’aithnich mi do cheum is thuirt mi rium fhéin gun innsinn dhutsa an toiseach.”

Bha e’na thosd a rithist is thuirt mi fhéin, gus misneachd a thoirt dha, “Bha sibh air ar ruigheachd ro mhór.”

Airson a’ chuid mhóir de’n ùine cha d’fhuair mi facal bhuaidhe ach an dràsda is a rithist ach aig àm eile thigeadh a bhruidheann ’na tuiltean ruaimleach.

B’e an ath rud a thuirt e, “Is e a bu docha leatha riamh. B’è.”

Chionns nach d’rinn a bhriathran mi dad na bu ghlice rinn mi fuaim beag neònach ’nam sgornan mar gun robh mi a’ faotainn beagan coire dhìse, no a’ toirt misneachd dhàsan—no a’ glanadh mo sgòrnain, a réir mar bu mhath leis a mhìneachadh. Ach cha b’ann ormsa a bha aire oir cha robh unnam ach dorchadas na bu tighe na’n oidhche.

“Dòcha gun aithne dhut na balaich agam?” ars esan an ceann greiseige.

“Brus agus Ailean?” arsa mi fhìn is mi cuimhneachadh gum faca mi iad air an <eng>tennis court.<gai>

“’S iad.” Is lean e air an uair sin. “Brus is sine. Bha moit gu leòr orm an latha rugadh e. Bha an dithis againn glé phròiseil às.

[TD 355]

Ach b’e a chiad latha a thog mise Ailean ás a’ chreadhail a’ chiad latha a thainig mise beò. Chan fhios dhomh am bheil feadhainn eile mar seo, mar tha mise, oir cha dug mi iomradh riamh air ri neach gu seo. Ach an uair a thog mise Ailean is a choimhid mi sìos air bha mar gun rachadh spealg lasrach ’nam chridhe a dhùisg teine unnam air nach d’rinn tìm ach beagan mùchaidh. Chan e gun deach a meas a bh’agam air Brus an lughad ach nach b’ionnan seòrsa dhaibh.

Nuair a thigeadh an t-àm dhomh m’obair latha fhàgail, is e, ‘Am bi Ailean ’na chadal?’ no ‘Am bi Ailean a’ feitheamh aig a’ gheata rium?’ no ‘Stad gus an cluinn Ailean seo’ a bha riamh ann.”

“Bha sibh anabarrach dlùth,” arsa mi fhìn. Mar a rinn an Sealbh cha do ghabh e suim de mo bhriathran baotha, is lean e air. “Faodaidh mi ràdh gun chur leis gun robh dithis ghillean agamsa cho gasda is a bha riamh aig neach. Ach is e Brus a b’fheàrr leatha-se riamh. Cha d’rinn i cleith air agus is iomadh gàire a rinn sinn gu sona mu dheidhinn sin.

Ged b’e Brus a bu docha le mhàthair bha mise an dòchas nach rachadh aig neach air cantainn le cinnt có, b’fheàrr leamsa. Bha sinn cho sona ri teaghlach gus an tainig an cogadh.

Ghabh Brus air a’ chiad fheadhainn a dh’fhalbh ann am Feachd Rìoghail an Adhair. Dh’fhan Ailean aig an tigh is obair, a bha gu feum don rìoghachd, ga shaoradh bho’n chath.

Beag air bheag, bho’n uair sin dh’atharraich a mhàthair. Bha i mar gun robh i gointe gun robh Ailean gu tèaruinte aig an tigh is Brus daonnan ann an cunnart. An toiseach chithinn i a’ toirt sùil neònach air is esan a’ leughadh no ag éisdeachd ris an réidio. Bho uair gu uair bhitheadh facal searbh air a bilean ach riamh cha d’thuirt i a dearbh smaointean a-mach, no dé an oghum olc a bha ga brosnachadh. Anns a’ cheann thall dh’fhalbh Ailean. Mhionnaichinn gun d’fhuair i faochadh bho iomagain an uairsin. Mar b’e cho uabhasach is a bhitheadh am beachd is e theirinn gun d’rinn i cùmhnant neònach ’na h-inntinn: ma falbhadh Ailean gun tilleadh Brus, man robh Ailean air a chall gum bitheadh Brus air a shàbhaladh. Mar gun do dh’ìobair i Ailean an àite a’ mhic bu shine.”

“An tà,” arsa mise, is mi an dùil nach faighinn guth tuilleadh bhuaidhe, “bha leithid sin a bheachdan aig daoine bho linn nan linn, ach bha mi an dùil gun robh iad air dol ás a nis. Is iomadh nì a bheir an cruaidh chàs am bàrr.”

Mar nach cual’ e mi lean e air ann an greiseig. “Thainig brath

[TD 356]

an nochd fhéin. Mi fhìn a chaidh chun an doruis is a ghabh am brath bhuaidhe. Nuair a thill mi bho ’n dorus leugh mi am brath—leugh dà uair—is a sùileanse gam tholladh. Cha deach agam air a ràdh ach, ‘Am balach--’ nuair a thuirt ise, ‘’Se Ailean a th’ann, nach e? Tha Brus ceart gu leòr?’

“Ged bha’n fhuil air traoghadh á h-aodann bha lasair dòchais mì-chneasta ’na sùilean a chuir crith fuar eagail orm.

‘Chan e Brus,’ thuirt mi rithe.

“Bu ghann gun dh’fhag na faclan mo bhilean nuair a leum i orm, gam bhualadh, a rithist is a rithist, mu’n bhrollach le duirn, is ag éigheadh, ‘Chan e idir ach Ailean. Chan fhaod e bhi nach till Brus is gun till Ailean.’

“Tha mi ’g innseadh dhut gun robh i cho gointe, gamhlasach, is gun do leum mo nàdur orm. Rug mi air amhaich oirre is dh’fhàisg mi an anail olc aiste. Dh’fhàg mi an siud i.”

Cha chreid mi gun dug e fo-near gun d’thuirt mi, “Chaidh ur ruigheachd ro mhór,” oir thuirt esan, “An nì a tha ri dhèanamh bitheadh e dèante. Theid mi nis far am bheil am polasman”.

“Am bu mhath leibh mo thaic ann a bhi dol air aghaidh?”, thathuinn mi fhìn. Ach is ann a thog e frioghan fuar air rium. “An do thuig thu idir? Tha mi coma dhiom fhìn. ’Se Ailean a tha cur orm. Ciamar a chuirear air shùilibh dhàsan mar a bhà. Bha mi an dòchas gun tuigeadh tusa is gun sgrìobhadh tu - - -?”

Gheall mise nach robh mi fhìn a’ tuigsinn gun deanainn gràdh athar is gràdh is mì-run a mhàthar soilleir dha. “Ach càite a bheil e? Dé stiùradh a chuireas mi air a litir?”

’S fheàrr dhut tighinn far am bheil”, is thainig stad ann, mun d’thuirt e, “far am bheil solus, is sgrìobhaidh mi dhut e.”

Ged nach robh iarraidh agam air a dhol na bu tinne air a’ mharbh chionns nach do dh’aoghnaich mi bho’n mhurtair thuirt mi, “’Se sin is fheàrr.”

An uair a thainig sinn chun a’ gheata thionndaich sinn is choisich mi ri thaobh suas an ceum-coise gus an do sheas sinn is esan a’ fiachainn a phòca airson iuchair. Fads a bha esan ri sin mhothaich mi nach robh an dorus fior dhruite, oir bha stiallag sholuis ri faicinn. Thug mi putag do ’n dorus le m’dheàrna is dh ’fhosgail e leam. Chithinn gun robh a h-uile solus laiste is chuir mi mo bhois ri druim an fhir a bha fhathast a’ fiachainn a phòca ach gun chabhaig. Chaidh

[TD 357]

mi a-steach air a chùlaibh, a’ dùnadh an doruis mar a fhuair mi e.

Mhothaich mi gun robh an tigh fuar ged bha na soluis air, is, chionns gun do ghabh mo shùil a h-uile nì a-steach le aon sealladh, mhothaich mi gun robh an teine air cnàmh ’na luaithe odhar do nach dug ise an aire ged bha i ’na suidhe ri thaobh. Bha ise a’ leughadh brath ris an robh a cridhe a’ diùltadh a bhi a’ gabhail a dh’aindeoin dè theireadh a sùilean.

Is e mo bheachd e nach do mhothaich i dhòmhsa, ach chunnaic i esan is, ás sgornan goirt, prannte, thuirt i, “Tha Brus marbh. Thug iad leotha Brus.”

Ged nach robh ann ach an cogair, oir leam gun do sgàin e, chan e mhàin m’eanchainn, ach iomallan an t-saoghail. Rinn i air casaibh neo-stéidheil, is le gnòsad, mar ghnòsad piantach aighe a’ cur a’ chiad laogh, is thainig i ’na choinneamh. Cha d’thuirt esan facal ach phaisg e i dlùth ri bhrollach.

Chuir an oidhche dhubh aoidheachd ormsa le fuaim bomair a’ dol dhachaidh gu h-aotrom, falamh. 

[Sanas]


[TD 375]

An Sgeilp Leabhraichean

Sguaban Eorna. Le Domhnall lain MacDhomhnaill. Club Leabhar, 1973. 90p.
An t-Adhar Ameireaganach. Le Iain Mac a’ Ghobhainn. Club Leabhar, 1973.

Tha dà mhodh-sgrìobhaidh againn sa’ Ghàidhlig an diugh, tha Uille[am] MacMhathain a’ ràdh anns a’ Roimh-Ràdh ann an Sguaban Eorna, agus, bho “nach ionnan ealain dhaibh”, cha bu chòir dhuinn a bhith gan coimeas ri chéile. Ach ’se sin dìreach a tha mise dol a dheanamh, tha eagal orm, le bhith a’ cur an dà leabhar seo san aon mheigh.

Bu chòir dhomh, tha mi creidsinn, mo chreud-litreachais a chur am follais sa’ cheud dol-a-mach. Tha mise ag iraraidh ann an litreachas chan e a-mhàin ealain is cur-seachad-tìde tlachdmhor ach gun tugadh e cuideachd dhomh fiosrachadh ùr agus fosgladh sùla. ’Se a’ rud mu dheidhinn bàrdachd an t-seann nòs, chan e gu bheil ealain innte a tha eadar-dhealaichte bho’n ealain aig leithid Iain Mhic a’ Ghobhainn, ach nach eil innte, glé thric, ach ealain a-mhain.

Abair ealain, ge ta. Tha rannaigheachd MhicDhòmhnaill ceòlmhor, siùbhlach; tha a’ Ghàidhlig aige torach, lìomhte; cuiridh e dealbh fa chomhair a’ leughadair (no a’ luchd-éisdeachd) cho snasail ’s cho seòlta ’s a dh’iarradh tu:

“Slaic nan stuadh sa’ chròic”;
“Seillein gu srianach a’ càrnadh”;
“Cha chuireadh still gaoth na truaill bhon a’ chòrs mi”;
“Beatha réidh-shligheach lìonte
Nach deanadh géilleadh na strìochdadh,
Tinneas deurach na h-iargain ’ga beàrnadh”;
“Chuir do sheirbheis ’s gach cuspair dhi
Fuil bu deirg ann an cuislean na Gàidhlig”;

air BARD PHAISLIG

[TD 376]

[Sanas]

[TD 377]

’Se fileantachd neo-chumanta am prìomh chomharra air bàrd-baile math. Tha Gàidhlig Mhic a’ Ghobhainn, air a’ làimh eile, lom, gun sgeadachadh, geur. Chan e laigse a tha an seo idir ach sàr-ealain de ghnè eadar-dhealaichte. Cha mhò is e buaidh na Beurla a tha ann—ach dìreach gu bheil a’ Ghàidhlig a-nise ga cleachdadh airson rudan airson an robh a’ Bheurla air a cleachdadh o chionn fhada agus tha buaidh mhór aig adhbhar-sgrìobhaidh air a’ mheadhon-sgrìobhaidh—air cruth na cànain.

Bha aon uair air a’ Ghaidhealtachd daoine air am pàigheadh airson a bhith a’ deanamh bàrdachd a’ moladh nan daoine móra. Bho nach robh cridhe nan daoine sin, mar a bu trice, anns an obair, bha e dualtach gum biodh fada bharrachd ùigh aca ann an cruth na bàrdachd agus ann a bhith a’ deanamh dealbh bhrèagha na bha aca ann a bhith cur na fìrinn fa chomhair a’ leughadair. Tha an dualchas sin beò fhathast. Mar sin, nuair a sgrìobhas Dòmhnall Iain MacDhòmhnaill mu dheidhinn Uibhist, cha leig a leas dùil a bhith againn ri guth air na ciorraman ’s na guirein (tha fhios gu bheil iad ann—tha sa h-uile h-eilean eile co-dhiù).

Tha ciorram air choireigin air a h-uile duine anns an Adhar Ameireaganach, ge ta—tha iad lagchuiseach no miosa no dìreach mì-fhortanach. Tha iad an dàrna cuid uabhasach fhéin aonaranach no fo smàig cuideigineach. ’Sann troimh ’n mhac-meanmna a-mhain as urrainn dhaibh faighinn saor is cuing an t-saoghail seo (e.g. an nighean anns na “<eng>slums<gai>” a bhios a’ leughadh Shelley).

Tha a bhith a’ coimhead air an taobh dhorcha fasanta an diugh ann an litreachas air feadh an t-saoghail an aon dòigh ’s a bheil e fasanta, anns an dualchas dham buin Dòmhnall Iain MacDhòmhnaill, a bhith an còmhnaidh a’ coimhead air an taobh shoilleir. Tha an dà leabhar a’ fàs a-mach á dualchas sònraichte ach (ged a tha, mar eisimpleir, beagan feallsanachd aig an Dòmhnallach), tha Mac a’ Ghobhainn a’ cur fad a bharrachd, as a mhac-meanmna fhéin, ris an dualchas mar a fhuair e e.

Tha Mac a’ Ghobhainn a’ ruith air iomadach cuspair is ceàrnaidh dhan t-saoghal agus tha buaidh air a bhith aig litreachas iomadh cànain air. Tha té de na sgeulachdan mu dheidhinn eilthireach Gaidhealach nach eil ga fhaireachdainn fhéin aig an taigh an dàrna cuid an <eng>New York<gai> no, nuair a tha e a’ tilleadh, air a’ Ghaidhealtachd. ’S màite gura e a tha againn an seo ach dealbh air Mac a’ Ghobhainn—agus air sgrìobhaichean Gàidhlig eile d’a sheòrsa. Chan ionnan sin do

[TD 378]

Bhàrd Pheighinn-nan-aoireann: tha dusan òran aige an seo a’ moladh Uibhist agus tha dlùth-cheangal aig a’ chuid mhòr de na h-òrain ri Uibhist.

Tha fhios aig an Dòmhnallach có e is có d’a bheil e a’ sgrìobhadh. Chan eil aig Mac a’ Ghobhainn, saoilidh mi—ged nach e laigse a tha an sin nas mò.

Tha an Dòmhnallach a’ toirt dealbh dhuinn air an duine chumanta, Mac a’ Ghobhainn air an duine neo-chumanta. Tha bòidhchead Sguaban Eorna àrsaidh, lìomhte mar sheann òr (no mar sguaban abaich eòrna), tha bòidhchead An t-Adhar Ameireaganach ùr, cruaidh mar stàilinn (no togalaichean <eng>New York<gai>). Tha Sguaban Eorna mar dheireadh sgeulachd, An t-Adhar Ameireaganach mar thoiseach sgeulachd ùr (’s gun fhios an e sgeulachd fhada no thoilichte). Tha an Dòmhnallach cho blàth ciatach, Mac a’ Ghobhainn cho cruaidh snorach. An Dòmhnallach cho—well, Uibhisteach . . .

“Am bu chòir dhuinn cùl a chur ris an t-seann nòs?”, tha Mac-Mhathain a’ faighneachd. Cha bu chòir: bu chòir àite a bhith ann do na dhà. Ach, a thaobh nach gabh litreachas coimeas ach ri litreachas d’an aon ghnè—gum bu choir caochladh shlatan-tomhais a bhith againn ’s gun ghin dhiubh nas cudtromaiche na chéile—cha téid mi leis an sin idir. Tha an dà leabhar seo math, gach fear ’na dhòigh fhéin, ach ’se An t-Adhar Ameireaganach as fheàrr.

DOMHNALL IAIN MACLEOID


<eng>Scotland Lives<gai>. Le <eng>Billy Wolfe. Reprographia<gai>.
Dun-Eideann, 1973. £1.50.

Tha ainn Billy Wolfe tric gu leòr anns na pàipearan-naidheachd na bliadhnachan seo, agus is dòcha gum bì greis mhath fhathast. Tha e iomchaidh gu leòr gun tuigeadh daoine dé seòrsa duine a th’ann agus dé na beachdan a th’aige. Bidh feadhainn a’ cur an céill am beachdan air gun rannsachadh a dhèanamh an toiseach, agus bidh feadhainn ann nach atharraich am beachd as bith dé chanas e fhéin no càch, coltach ris a’ mhèinear ann a West Lothian a sheas air a bheulaibh ’s a thilg smugaid ’na aodann. Ach bidh barrachd foighidinn na sin aig a’ mhór-chuid an Albainn, nuair a smaoinicheas iad air mar a tha na Nàiseantaich an dràsda a’ cur eagal am beatha air poiliticearan de ’n a h-uile seòrsa anns an dùthaich seo.

Anns an leabhar aige tha Wolfe ag innse beagan mu dheidhinn

[TD 379]

fhéin, agus móran de eachdraidh an S.N P. anns an fhichead bliadhna chaidh seachad. Tha fiosrachadh ann a bu chòir iomagain a chur oirnn: mar a bha Alba a’ call gach bliadhna leis mar a bha cìsean gan togail an Albainn ’s gan cosg an Sasuinn: mu £143 millean an 1964-65; eadar leth-cheud agus ceud millean an 1946-47 agus 1947-48 (a rèir luchd-rannsachaidh an Oilthigh Ghlaschu). A rithist, mar a chaill Alba 554,000 de shluagh eadar 1951 agus 1968, agus mar a dh’fhiach Uilleam Ros ri figearan mar seo a cheith bho ’n t-sluagh. A rithist, mar a tha càirdean nam pàirtìdhean Sasannach (Tòraidhean agus Laboraich) a’ cumail glas-ghuib air guthan Albannach agus smuaintean Albannach gach cothrom a gheibh iad air réidio is TV is ann am pàipearan. Agus tha iomradh air an droch roinn a bha iad a’ deanamh air cothrom TV thoirt seachad. Tha deagh fhiosrachadh againn mun a seo a thaobh ghnothaichean Gàidhlig cuideachd.

Duine sam bith a leughas an leabhar seo bidh tuigse nas fheàrr aige air feallsanachd an S.N.P., agus air eachdraidh a’ ghinealaich seo. Agus faodar a chreidsinn gur h-i an fhìrinn a th’aig Wolfe nuair a tha e ag ràdh: “<eng>I am not active in the S.N.P. just to get an independent Parliament in Scotland. I am in the S.N.P. to try and play a part in securing a better Scotland for succeeding generations, free in every way which is morally justifiable<gai>”.

R. McT.

[Sanas]

[TD 380]

<eng>Burt’s Letters from the North of Scotland. The Scottish Reprint Library. John Donald Publishers Ltd.<gai> Dun-Eideann. 1974. 2 Leabhar. £12.00.

Chan eil ach bliadhna no mar sin bho thòisich na clò-bhualadairean ùra seo a’ cur a-mach leabhraichean. Is math gu bheil Dun-Eideann, a bha uair cho dèanadach a thaobh clò-bhualaidh (mus do thòisich na Sasunnaich a’ slugadh nan companaidhean Albannach) a’ tòiseachadh ás ùr. ’S iomadh “obair latha tòiseachadh” a dh’fheumas a bhi againn mus bi an dùthaich againn ceart a rithist ás deidh na dh’fhuiling i, gu h-àraidh anns a’ cheud bliadhna bho thòisich Keir Hardie ag iarraidh làmh a bhi aig na h-Albannaich ’nan riaghladh fhéin.

[Sanas]

[TD 381]

Tha a’ chuideachd aig John Donald an dùil grunn math de leabhraichean iomraiteach mu dheidhinn Alba ath-bhualadh, agus chuir iad a-mach mar thà <eng>The Scots in Germany<gai>, le T. A. Fischer, agus <eng>Bothy Songs and Ballads<gai>, le John Ord. Tha iad air an leabhar aig Burt ath-bhualadh car mar a bha e an 1754, ach gun do chuir iad an roimh-ràdh a bh’aig R. Jamieson an clò-bhualadh 1876 cuide ris. Tha an dà leabhar air an clò-bhualadh gu fior ghrinn, agus ged a tha iad daor is fhiach iad a bhi ri làmhan dhaoine a rithist.

Chan eil aobhar ann cunntas mhionaideach a thoirt air leabhar cho iomraiteach. Chaidh na litrichean a sgrìobhadh eadar an dà chogadh Seumasach—a’ mhór cuid dhiubh is dòcha eadar 1730 agus 1740, le Sasunnach a bha ’na oifigear airm timcheall Inbhirnis. Tha rudan grànda ann gun teagamh. Seo Piullaidh ag innse mu ’n aoigheachd a fhuair e bho cheann-feadhna tuath air Inbhirnis, ’s chan eil fhios có bu leòmaiche fear-an-tighe no an aoigh:

“<eng>We had very good Wine, but did not drink
much of it; but one thing I should have
told you was intolerable, viz, the number
of Highlanders that attended at Table, whose
Feet and foul Linen, or Woollen, I don’t
know which, were more than a Match for the
Odour of the Dishes<gai>”. (d.160-61).

Bha na Sasunnaich bhochda a riamh math air a bhi deanamh sgeig air daoine eile, neònach ’s ga bheil iad fhéin. Ach mus robh Burt glé fhada air a’ Ghaidhealtachd dh’ionnsaich e barrachd modh, agus coltach ri feadhainn eile ’sann a dh’fhàs e rud-eigin ceangailte ris an dùthaich ’s ris na daoine. Co-dhiù faodar a ràdh mu dheidhinn gun do dh’fhàs e mothachail air cho eadar-dhealaichte ’s a bha an sluagh seo bho ’n t-sluagh air a robh e eòlach, ’s gu robh an diofar a’ ruighinn na b’fhaide na siabunn. Agus air sgàth na tuigse sin—’s chan eil aig a h-uile duine tha sgrìobhadh á Inbhirnis—tha e a’ cur nar sealladh, agus a’ cumail air chuimhne, iomadh criomag a bha air a dhol fodha ann an sprùilleach nan linntean.

R. McT.
