[TD 13]

AN “TITANIC” ’S AN <eng>“GULF-STREAM”<gai>
le Pàdraig Moireasdan (Griomsaigh)

(1) Launch na “Titanic” ann am Beal-feirste

Bha mi aig an àm seo mar aon dha’n sgiobadh a bh’air bàta bha deanamh seirbheis eadar Glascho agus Belfast, a <eng>Redbreast<gai> aig Burns. Fàgail Ghlascho ma ochd uairean feasgar agus a’ tadhal aig <eng>Princes Pier<gai>, Guraig. Seòladh oidhche. Bha sinn am Belfast tràth sa’ mhadainn. Cha robh againn ri car a dheanamh ach srulach nighe sìos air a clàr gu feasgar. Beagan deisealachd airson crodh a ghabhail air bòrd airson Ghlascho. B’e ’n còmhradh ’s gach àite ’m biodh beagan cruinn, latha <eng>launch<gai> na Titanic. Mar a thig gach cùis gu ceann thàinig an latha seo cuideachd. Bha gach sean is òg a b’urrainn gluasad am Belfast aig bruaich na h-aibhne, ag amharc a-null tarsainn far a robh am bàta ainmeil, a bha cho sàbhailte air a dèanamh agus nach gabhadh i cur fodha, ge b’e dé tubaist a thachradh dhi. A bhàrr air a seo, bha i gu “bréid-ghorm” a bhuannachd do’n rìoghachd seo, le a luaths air sàl, thairis air gach bàta bha ruith eadar rìoghachdan aig an àm.

’S bochd mar a thachair. Bha a’ làn ag éirigh agus tugaichean aig làimh, nuair chuala mi neach aig mo làimh chlì ag ràdh “Siud còmhlan aig a toiseach dol ga baisteadh,” a bhristeadh botal champagne m’a toiseach, agus na facail no dhà: gu robh buaidh leis an Titanic. Ceann tiotain thòisich i ri gluasad sìos air na lunnan cho séimh, ciatach, mar gum biodh i tuigsinn gu robh móran de dh’urram an earbsa rithe a bhuannach dha maighistirean leis bu leis i.

Nuair shocraich i i fhéin air uisge na h-aibhne agus gach greallaich nach buineadh dhi air dealachadh rithe, thug bodach beag a bha ri mo thaobh gu sàmhach ré na h-ùine, e fhéin ’s a chompanach a’ smocadh pìob-chrèadhadh, a phìob ás a bheul, agus thubhairt e ri chompanach: <eng>“Mark me word, Pat, she’ll be an unlucky ship.”<gai>

Faodaidh gu bheil iad lìonmhor nar measg a theireadh gum b’fhaoineis briathran an t-seann duine. Ach cha b’ann dhiubh a bha sgiobadh san robh mise. Thubhairt iad a dh’aon ghuth gu


[TD 14]

fac a seann duine sealladh, agus gu dearbh nach rachadh iad fhéin gu cuan innte.

(2) An <eng>“Gulf-stream,”<gai> soitheach-seòlaidh trì-chrannach

Bha déidh mhór agam fhìn, agus companaich eile, faighinn air falbh, eadhon aon turas, ann an soitheach-seòlaidh. Bha sinn airson falbh sa’ Ghulf-stream ach cha ghabhadh am ‘Meat’ ar n-ainmean a chionn gu robh gu leòr aige sa’ leabhar. Thubhairt e nam bitheamaid aice latha bhiodh i seòladh, ‘làmhan’ nach do thionndaidh suas, gu faigheamaid an t-àite aca. Bha triùir againn aice. Ach dé chuir iongnadh mór oirnn ach nach robh gluasad sam bith an crann, na neach ri fhaicinn air a clàr. Cha robh coltas beatha idir san t-soitheach. Choisich sinn a-null gu oifis bheag far a robh fear a b’aithne dhuinn, a bha coimhead ás déidh ’s a’ frithealadh dha na bàtaichean le uisge — <eng>“water man.”<gai> B’aithne dhuinn am fear seo gu math, Sgitheanach, Uilleam Mac Lure. Dh’innis Uilleam dhuinn mar a thachair o mhadainn ud. Thainig an sgiobadh air bòrd an deagh àm. Tacan ás an déidh thainig fear nach b’aithne do aon dha’n sgiobadh. Leig e ás a phoc-aodaich taobh a-muigh a <eng>‘Forecastle.’<gai> Le ceum socair gun cabhag sam bith, choisich e sìos clàr an t-soithich gus an do chuir e mór-chuairt oirre, ag amharc suas ri gach crann is spàrr agus gach nì man cuairt air. An uair sin thill e air ais gu a phoca. Thog e air a ghualainn e agus choisich e air a’ ghangway gu tìr.

Bha na seòladairean a’ cumail sùil air. Cha do chòrd a nì a rinn e riutha agus ’se thachair thog fear ma seach a phoca fhéin, gun fhacal, agus choisich iad air falbh. Dh’fhàg fear na dhà dhe na meataichean i ’nan déidh. Mar seo bha am Maighistir gun làmhan a dh’obraicheadh na siùil. Bha e air falbh gus an <eng>Shipping Office<gai> an <eng>James Watt Street<gai> fiach am faigheadh e beagan sheòladairean a bheireadh an long man cuairt gu Liverpool far an robh i a’ faighinn a’ chuid ma dheireadh dh’an charago. Rinn mise agus mo dhithis chompanach cabhag ás a dhéidh.

Air ruighinn dhuinn thachair Gaidheal rium a bha còmhla rium greis ann am bàta. “Seo,” ars esan, “an cothrom a bha sibh ag iarraidh air soitheach-seòlaidh. Tha mis’,” ars esan, “a’ falbh innte. Thugainnibh dh’an <eng>Union Office,<gai> saighnigibh air ball.”

Ghabh sinn a chomhairle. Ach an nì tha ’n dàn ’se thachras. Cha ghabhadh na cléirich sin ruinn mar a pàigheadh sinn ás ùr a <eng>Union<gai> acasan, B.S.U. Bha sinn nar buill dh’an N.S.U., an seann <eng>union<gai> ceart. O nach éisdeadh iad ruinn, choisich sinn a-mach. Dh’fhalbh an <eng>Gulf-stream.<gai> Cha do ràinig i thall thairis riamh, ’s cha mhò fhuaireadh lorg dé ’n tubaist a thachair dhi, ach gu faca bàta sa’ chuan mhór <eng>‘life-buoy’<gai> agus an t-ainm <eng>Gulf-stream<gai> air.


[TD 15]

AM BUCAS
le Iain Moireach

CHA robh am bucas glé mhór, gu dearbha. Dìreach cho mór is gun deidheadh aig a bhràthair-beag air cadal ann, nan tarraingeadh e a ghlùinean suas gu a bhroilleach. Chaidh a chur ri chéile air son canastairean bìdh a ghléidheil fhad’s a bhiodh iad air an rathad o àiteigin chun an taigh-òsda. ’Sann aig cùl an taigh-òsda a fhuair iadsan e. Pàipear làidir donn-odhar, sgrìobhadh agus dealbhan air an taobh-a-muigh agus cromagan beaga iarainn suas dà oisean dheth, ga cheangal.

’Se am bucas a b’ fheàrr a bh’ air a bhi aca fhathast, fada fichead. Sheall e ris an sgrìobhadh choimheach agus na dealbhan. Nan deidheadh aige air cuimhne a chumail orra. Ach cha deidheadh. Cha robh leughadh aige, fiù’s ’na chànan fhéin, agus bha e sgìth, agus cha robh fhios càite am biodh e nuair a thigeadh orra bucas eile a lorg. Cha robh fhios am biodh bucas eile ann. Nan sguireadh an cogadh, cha bhiodh bucais ann. Dé dhèanadh e an uairsin? Dé dhèanadh a bhràthair-beag, is e air a leth-chois? Ach chan eil an sin ach gòraich, bha an cogadh ann a riamh agus bucais choimheach air cùl nan taighean-òsda, agus bhitheadh.

Bha saighdear agus siùrsach le ceumannan cama a’ tighinn faisg. Ise, thuigeadh e ise, is i bruidhinn air airgead, air prìsean, a’ dèanamh bargan. Ach bha saighdear a’ glogail is a’ brunndail agus làn a dhùirn a dh’ airgead-pàipeir aige. Dé feum a bh’ ann am bargan dhàsan, duine beartach le aodach gu leòr agus biadh?

Stad a’ chàraid nuair a chunnaic iad an dithis bhalach agus am bucas ris a’ bhalla. Chrom an saighdear agus sheall e anns a’ bhucas far an robh am bràthair-beag ’na chadal mar naoidhean anns a’ bhrù. Chunnaic e a’ chas ghoirid.

“Bheil e OK?”

Thuig esan air bad, nam biodh e glic, gun toireadh e airgead bho’n t-saighdear. Thug e sùil suas air aodann a’ bhoireannaich agus chunnaic e an nàimhdeas. Bha an t-acras oirrese cuideachd.

Rinn e air éirigh mar nach biodh lùths ann, a shùil air an t-saighdear, agus nuair a fhuair e a chasan fodha, sheas e is a cheann crom ri taobh a’ bhucais.

“Mo bhràthair,” ars esan.

“Càite bheil - - - ? a bheil d’ athair - - - ?”


[TD 16]

“A bhleigeard bhig,” bha ise ag ràdh gu socair ’na chànan fhéin, “a mheabain . . .”

“Tha a chas air falbh dheth,” thubhairt e. Thog e a làmh, a’ comharrachadh a-mach àird air choireigin. “Shuas aig a’ rathad. Shell. Na dùisg e,” ars esan.

Bha an saighdear a’ coimhead ris an fhear bheag. Cha robh cuimhne aige air a’ bhoireannach tuilleadh.

“A, a mhastaig, isein,” ars ise ris-san. Agus ’na chànan fhéin ris an t-saighdear, chuir i mach srutan cainnte, cho luath is gur gann a thogadh e brìgh nam facal. Gur ann a bha esan ag obair dha’n nàmhaid, nach e a bhràthair a bh’anns a’ bhucas idir, na creid, gur e bh’ ann ach biathadh, bonn airgid a gheibheadh e nach stadadh e aigesan, ach ’na pheilear ann am broilleach saighdear—a charaid, ’s math’te.

No mo bhroilleach fhìn, bha an saighdear a’ smaoineachadh. Bha dealbh de bhean ’s de chlann ’na bhroilleach. Nam biodh gunna aige. Tudan beag de bhalach ’s cha b’ urrainn dhut earbsa chur ann.

Leig am balach e fhéin gu h-éiginneach sìos air a’ chabhsair.

“Mas do thill sinn an dràsd,” ars an saighdear ris an uisge, “bha sinn a’ cuartachadh baile beag. Latha grianach. Daoine a’ sùnnsail agus a’ bruidhinn mu na dorsan. Agus chuala sinn dà bhrag gunna agus shuidh an duine bha coiseachd ri mo thaobh. Shuidh e, plub. ’S leig e ás a ghunna, agus a’ coimhead roimhe. Aon fhacal cha dubhairt e. Thachair a h-uile-cail cho luath. Sgap sinne agus thàinig sinn orra gu faiceallach bho gach taobh. Agus a Dhia cha do ghluais duine bho dhorus. Sguir iad a bhruidhinn, ach sheas iad is shuidh iad mar a bha iad. Balbh. Lùthaigeadh tu am pronnadh gu bàs—cho liugach ’s cho brònach ’s cho cealgach, na coin. Bith ciamar, thòisich na gunnaichean. ’S an creideadh tu, nuair nach robh aon sgamhan beò dhiubh air fhàgail, chaidh an sàirdseant a mharbhadh. An cliathaich a chinn. Balach beag le gunna. Giullan de do sheòrs-sa, mu aois mo bhalaich fhìn. Sgàth Chrìosda, Dhia. Thugainn.”

Rug e air ghàirdean oirre gu grad.

Chuala am balach i a’ siotaraich. Thog e a ghuth.

“Cha bu mhise bha sin,” ars esan, is e ag éirigh.

Thionndaidh an saighdear air a shàil. Rinn e lachan gàire.

“O cha bu tu.”

Agus dh’atharraich a ghuth a ghleus.

“Cha bu tu. Tha fios ’am.”


[TD 17]

“Bha mise lorg bucas ùr,” ars esan. “Dha mo bhràthair.”

Mar a bha am bràthair-beag ’na chadal, bha an dara làmh aige a’ crochadh air taobh-a-muigh a’ bhucais. Chunnaic an saighdear gun robh na meuran beaga gu socair ri gluasad mar a dhèanadh iad air leabaidh shìoda, ged a bha iad sgreabach, gàgach. Cha robh fhios dé chitheadh a leithid ’na chadal.

“Greas ort,” ars am boireannach is i a’ sadadh a cruachainn.

“Tapadh leat, a shaighdeir, son bruidhinn,” ars esan is e ga chàradh fhéin air a’ chabhsair fhliuch a rithist. Thog e a làmh agus rug e air làmh a bhràthar-bhig.

“Gheibh sinn biadh a màireach,” ars esan, mar gum biodh e bruidhinn ri bhràthair. Ach ann an cainnt an t-saighdeir.

“Ma tha thu tighinn, thig,” ars ise, a’ tilleadh. “Fàg am meigearlan sin. Tha cogaidhean eile ann . . .” Agus rinn i gàire.

“Tha,” ars an saighdear, agus ghàir e fhéin gu socair.

Thug e airgead ás a’ phasgan a bha fhathast ’na làimh.

“O taigh na galla oirbh péin is air ur cuid cogadh! Dé tha mise –– carson air an aon saoghal a chruthaich Dia a tha sibh rium-sa co-dhiù?

Bha a ghuth gu sgàineadh.

Thill an siùrsach gu ealanta, lùbach gu thaobh agus chuir i an làmh aige ri a colainn.

“Nach e sin, eudail. Coma leatsa. Trobhad a nis mas bi an oidhche seachad.”

“Dà dhiog,” ars an saighdear, agus tharraing e a rithist airgead-pàipeir ás a’ phasgan.

“Cuimhnich,” ars ise. “Rinn sinn bargan, é?”

“Taigh na galla,” ars esan fo anail.

Nuair a bha iad air a dhol ás an t-sealladh, phut am balach air a bhràthair.

“Eirich a nis,” ars esan.

Leum a bhràthair as a’ bhucas is leig e a thac air-san.

“Siùrsaichean na croich,” ars am balach. “Bha an saighdear dol a thoirt dhomh rud.”

Thog e leis am bucas agus choisich iad pìos eile.

[Sanas]

[TD 49]

AN CIOBAIR HEARACH AGUS ANDRA NOBLE
Naidheachd bho’n Urr. Iain MacAonghais, A’ Chananaich

BEAGAN bho’n dara cogadh, thachair dhomh coinneachadh ri Lachlainn MacIlleathain Watt. Fhuair mi mo cheud eòlas air is mi ’nam oileanach an Dun Eideann. Duine sònraichte, searmonaiche cumhachdach, seanachaidh fiosrach aig an robh eòlas domhainn agus farsainn air eachdraidh agus beul-aithris a dhùthcha, bàrd binn, agus sgoilear aig an robh aithne neo-chumanta air seann litreachas Albainn. Bha an inntinn aige cho beothail is nach b’urrainn dha bhi fada ’na thàmh. Aig an àm dhomh coinneachadh ris air sràid àraidh an Inbhirnis, bha e trang a’ cruinneachadh beul-aithris sam bith co-cheangailte ris na ceisdearan agus foirfich eile a bha ainmeil anns a’ Ghaidhealtachd anns na linntean a dh’aom. Air taobh a mhàthar, bhuineadh e do Dhunbheagain, agus bha amharus aige gun deachaidh mise àrach an Gleann Dail, faisg air an Dùn. Thòisich e air mo cheasnachadh mu Andra Noble, ceisdear a bha a’ saothrachadh anns a’ Ghleann anns an dara leth de’n naoidheamh linn deug. Bha Andra marbh mus am b’urrainn dhòmhsa eòlas a chur air, ach chuala mi mo mhàthair a’ bruidhinn air glé thric. Duine sìobhalta neo-lochdach, agus cha robh smal air a chliù. Duine nach robh déidheil air a bhi smachdail mar a bha cuid de a dhreuchd. Aig an àm, dhìochuimhnich mi aon sgeul éibhinn a bha a’ foillseachadh gu robh Andra còir, nuair a bha e ’na Dhonnchadh òg, glé choltach ri peacaich mhì-chùramach eile. Bha Andra a’ fuireach anns a’ Ghleann, ann an taigh beag a chaidh ullachadh air àrd-lobhta os cionn na h-Eaglais Shaoir. Bha am ministear a’ còmhnaidh anns an Lòn Mhór, seachd mìle air falbh, agus mar sin, bha cùram spioradail a’ Ghlinne mar bu trice air guaillean Andra. Bha an sluagh gu beag uile co-cheangailte ris an Eaglais Shaoir. A-nis, aig an àm ud, bha na trì bailtean sin, Ramasaig, Lobhargill agus Idrigil làn de dhaoine, ged a tha iad an diugh buileach fàs. Thar a’ mhonaidh a tha gan dealachadh o’n Ghleann, tha an t-slighe mu thrì mìle. A’ leantainn an fhrith-rathaid, tha an t-slighe mu shia mìle. Bha Comunn Gaidhealach nam Ban a’ cumail taic ri sgoil airson mu thrì fichead pàisde a bhuineadh do na trì bailtean. Bha aig Andra a bhi glé thric


[TD 50]

a’ frithealadh air muinntir cùl nan gleann, a’ tadhail air na dachaighean, a’ cumail coinneamh ùrnuigh, agus a’ ceasnachadh an t-sluaigh. Aig àm a’ Cheasnachaidh, bha an sluagh, òg is sean, a’ cruinneachadh anns an tigh bu fhreagarraiche, is bha e mar fhiachaibh air gach neach seasamh a-measg a nàbaidhean is na ceistean a fhreagairt agus a thuigse air nithean spioradail a nochdadh. Bha sin ’na dheuchainn a bha a’ cur eagal air móran, ach cha robh dòigh air a sheachnadh. Bha an Ceasnachadh a’ dol air adhart ann a Ramasaig air feasgar àraidh samhraidh. Ach fàgamaid Andra agus a threud airson tiotan, agus cuireamaid fàilte air an duine iomraiteach sin, an Cìobair Hearach.

Bhuineadh e do na Hearadh. Bha e fo fhasdadh aig Fear Uiginis (neo Fear Ostail). Tha an dà bhaile taobh ri taobh, mu dhà mhìle o’n Dùn. Bha an taigh aige ri taobh na drochaid a tha a’ giùlan rathad Ghleann Dail thairis air abhainn Uiginis. Gus an latha ’n diugh, tha an drochaid sin a’ giùlan an ainm “Drochaid a’ Chìobair Hearaich.” Mar a chuala mise, b’e duine beag làidir ruighinn a bha ann. Bha facal geur eirmseach aige airson gach cùis, agus bha e ainmeil airson geur-labhairt agus bearradaireachd. Tha e coltach gu robh e anabarrach mì-thlachdmhor ’na ghnùis, ach cha robh cion maise a’ cur dragh sam bith air. Aon rud anns an robh e moiteil, b’e sin an aois mhór a ruig e, gun bheud, gun euslainte. Bha fear a mhuinntir an Dùin, a bha air falbh thairis airson iomadh bliadhna, ach a bha dhachaigh air an t-samhradh seo airson ùine bheag. Ghabh e sgrìob aon latha gu abhainn Uiginis, agus chunnaic e bodach beag liath ’na sheasamh ri taobh an rathaid. “An ainm an Aigh,” ars esan ris fhéin, “am bheil esan beò fhathast. Bha dùil agam gun do shiubhail e iomadh bliadhna air ais.” Leig e air nach d’aithnich e am bodach. Chuir iad fàilte mhodhail air a chéile. “Latha briagha” ars an coigreach. “Nach maiseach an dùthaich seo air a leithid seo a shìde.” Dh’aontaich an cìobair, is e a’ ceasnachadh ’na ìnntinn có a bha aige. “Bha mise còrr math is fichead bliadhna an Canada, is cha d’rinn mi ach tilleadh dhachaigh ’san Dùn air son mìos no dhà. Nuair a bha mise ’nam bhalach, bha seann bhodach a’ fuireach anns an taigh seo. Bha e ’na chìobair aig Fear Uiginis, tha mi a’ smaoineachadh. Shiubhail mi iomadh ceàrn de’n t-saoghal, ach chan fhaca mi duine riamh cho grànnda ris. Bha e ’na sheann bhodach nuair a b’aithne dhòmhsa e. Is fheudar gun do chaochail e iomadh bliadhna air ais. Is e an cìobair Hearach a chanamaid ris.” Cha do chuir e dragh sam bith air a’ chìobair gu robh ainm aige fad is farsainn airson a dhuaichneachd, ach chuir e an cuthach dearg air gun canadh neach sam bith gun d’fhàiling a spionnadh is gun robh e san uaigh. “Mise marbh” ghlaodh an cìobair. “Is


[TD 51]

mise an Cìobair Hearach, agus chì mi thusa agus nas òige na thu fo’n fhòd fhathast.” Chan aithne dhomh an dearbh bhliadhna anns an d’fhuair e bàs mu dheireadh.

Bha an cìobair sgileil agus dèanadach ’na cheàird, ach bha e cleachte a ghnothaichean a sheòladh ’na dhòigh fhéin, gun chomhairle bho dhuine sam bith. Aon mhadainn, bhuail e air gum bitheadh e iomchaidh agus càirdeil gun tadhaileadh e air a luchd-eòlais ann am baile Ramasaig. Bha Ramasaig mu dheich mìle o a dhachaigh, ach cha do chuir sin iomagain sam bith air a’ chìobair. Bha a frith-rathad a’ suaineadh mu ghualainn Beinn a’ Fhraoich, troimh an Ghearradh Mhór, thairis air Beinn na Còinntich, agus o sin sìos gu baile Ramasaig. Bha an cìobair acrach, pàiteach, agus beagan sgìth nuair a ruig e mu dheireadh dachaigh a dheagh charaid, fear MacCalmain, tha mi’m beachd. Cha robh eagal sam bith air nach fhaigheadh e an deagh ghabhail ris anns an dachaigh choibhneil sin. “Am bheil duine staigh?” ghlaodh e, is e fosgladh an doruis. Ach dé a choinnich a shiùil ach a’ mhór chuid de mhuinntir Ramasaig ’nan suidhe gu dòigheil, sòluimte anns a’ chidsin, agus Andra Noble, ceisdear a’ Ghlinne, air an ceann. Bha an Ceasnachadh a’ dol air adhart, agus balach òg, is coltas diùid, nàrach air, a’ gleachd ris “A’ Ghairm Eifeachdach” neo ri “Fìreantachd tre Chreideamh.” Bha a h-uile coltas gu maireadh an Ceasnachadh uair no dhà fhathast. Cha robh an smuain sin a’ còrdadh idir ris a’ chìobair, pàiteach, acrach mar a bha e. Chuir e roimhe gun cuireadh e stad air an deagh obair, is bha a dhòigh fhéin aige air sin a dhèanamh. Chuir e fàilte chridheil air a’ chuideachd. “Cha leig sibh a leas am balach laghach sin a cheasnachadh. Tha fhios agam gu bheil na ceistean aig air a theangaidh.” Agus an sin, sheall e air Andra, agus snodha gàire air, agus thubhairt e: “A, Andra, is mi fhìn tha toilichte bhur faicinn an diugh is sibh a’ coimhlionadh dleasdanas cho beannaichte. Chan ann mar seo a bha e uaireigin. Nach iomadh oidhche aighearach a bha aig an dithis againn a chionn fada ann am baile Phortrìgheadh. Ach bha sin mun tainig atharrachadh nan gràs oirbhse. Ach am bheil cuimhne agaibh air an latha ud air mullach Dhruim Uidh, an latha a bha sibh fhéin agus an Ceàrd Mór a’ sabaid. Chan fhaca mise tuasaid cho tapaidh o’n latha sin fhéin. Is mi fhìn a bha uasal asaibh gun do ghabh sibh air.” Dé a b’urrainn Andra bochd a dhèanamh ach crìoch chabhagach a chur air a’ Cheasnachadh mus cuimhnicheadh an Cìobair Hearach air tuilleadh de sgeulachdan mì-tharbhach. “Seinnidh sinn salm anns a’ cho-dhùnadh” ars esan. Sgaoil a’ choinneamh, agus fhuair an cìobair ann an ùine ghoirid cuirm na bu taitniche leis na teagasg Andra.


[TD 52]

[Sanas]


[TD 53]

AN DUINE AGUS NA H-EALAIN
le Coinneach Ros

CHAN eil e soilleir san dol-a-mach, fhaicinn gu dé ’n dàimh a tha eadar fir-saidheans a’ tomhas laghan na cruinne, feallsanach a’ meòrachadh air nàdur na beatha seo, fear-sgrìobhaidh a’ cur sìos a bheachdan air pàipear, diadhaire le a shoisgeal, agus fear-ealain a’ cruthachadh ìomhaighean an ceòl, no an deilbh no an cloich; ach tha gach fear dhiubh ’na chànain fhéin a’ taisbeanadh modh-seallaidh air a iuinibhears. Thuirt fear-eigin gun robh gach ginealach mar bhàta a’ seòladh ri còrsaichean na tìre, agus gach duine air bòrd a’ coimhead nan seallaidh san dol-seachad; bidh fear a’ tomhas asdair is fear a’ togail dheilbh, fear le bocsa-pheantaichean is fear a’ sgrìobhadh ’na leabhar. Cha dean thu mach an toiseach an t-aomadh a tha eatorra, ach tha iad uile a’ coimhead air an aon chòrsa air an aon t-sealladh; agus tha an sealladh, mar ghinealaich no linn, ag atharrachadh le seòladh na luinge.

Tha mar sin làmh-ealain an duine fo bhuaidh ghluasaid nan tìmean mar a tha gach nì eile; bidh dealbhachadh de gach seòrsa air a stiùradh le gné-smuaint is feallsanachd, le modhan-politiceach is rian-caontachd, no <eng>“economics,”<gai> a thìm fhéin. Air a shon sin chan eil ealantachd ag éirigh a-mach á, no mar thoradh air, modhan-beatha no smuaint an duine; is e a th’ann modh-seallaidh eile, eadar-dhealaichte bho chàch ’na rùn ’s ’na ghnè. Taisbeanaidh sgrìobhaiche e fhéin ann am foclan air pàipear, agus peantair ann an ìomhaighean air canabhas, ach tha iad le chéile, air dhòigh a’ foillseachadh an aon cheum an eachdraidh an duine; tha, mar sin, co-dhiù ann an doimhneachd, gnè smuaint is ealain an duine a’ ruith taobh-ri-taobh.

Ma tha an duine agus a chuid ealain cho dlù sin da chéile — oibribh-ealain ag atharrachadh le caochlaidhean tìmeil an duine––feumaidh gur ann a chionns gur e chan e mhàin foillseachadh, ach eadhon gnè phàirt, de’n duine a tha sna h-ealain. Tha rud eile a’ tighinn am fradharc an seo: faodaidh “an duine” a bhith a’ ciallachadh an t-saoghail chomunnaich—an cinne-daonna—no an duine mar phearsa; agus faodaidh modhan-ealain a bhi gam foillseachadh le chéile, eadhon aig an aon àm. Riochdaichidh oibribh-ealain, mar ionnstramaid so-fhaireachdail, càilean, tagraidhean eagalan, is fairichidhean dhaoine gu coitcheann, den aon


[TD 54]

chreidimh, no chultuir, no den aon thìm no shliochd; agus aig an aon àm faodaidh duine adhartach a bhith ’na aonar a’ fosgladh slighe, an dòighean ùra, gu modh-smuainte, no dòigh-ealain, a tha gu léir ùr, a tha ri teachd.

Ged a tha sin mar sin, cha bhuilich làn-eòlas air gnè nan tìmean—eachdrachail, poiliticeach, is eile — an comas oirnn a bhi a’ deanamh fàistinne neo-mheata a thaobh na modhan-ealain a dh’fhaodas éirigh aig àm àraidh; ged a tha dlù dhàimh aig modhan-ealain ris na tìmean gidheadh, is saoghal air leth iad, le an laghan fhéin; tha ealain ’na h-ionnstramaid shònraichte, ann an oirceasdra na beatha, le a modhan-fàis is gluasaid fhéin, agus, na ciad modhan co-dhiù, le breith, tighinn-gu-ìre, agus caochladh gu dòighean is gnèthean ùra.

Chaidh a ràdh gur e iarradas air a bhi a’ gabhail seilbhe, air a bhi a’ comharrachadh rud a-mach dha fhéin, a tha an ealain, ann am beatha an duine, cuideachd tha e soilleir gur e tha innte, dòigh a th’aig an duine air a bhi ga phòsadh fhéin ris an t-saoghal nàdurraich—a bhi a’ cur an lughad an t-eadar-dhealachaidh eadar e ’s an saoghal mun cuairt, a’ cur mar sin srian air a chuid eagalan, fa chomhair nam bagraidhean—a bha o thùs co-dhiù—a’ lìonadh an t-saoghail. Tha na gnothaichean-ealain as tràithe a chaidh a lorg, a’ nochdadh dà thuar: an aon thuar tha an duine a’ strì ri a chomharradh fhéin a chur air an t-saoghal, ri bhi, mar-gum-biodh, a’ cur ainm fhéin air; ’s an tuar eile, tha e ag oidhearpachadh a bhi a’ gabhail seilbh air an t-saoghal, ga dheanamh dhà fhéin—a chuid fhéin air am bheil e airson gréim a dheanamh. San dà thaisbeanaidh sin, tha strì ri bhi a’ deanamh greime, air a nochdadh, a bhith a gabhail seilbhe, araon le bhi a’ cur a chomharradh fhéin air a bheatha mun cuairt, no le bhi a’ deanamh greime air mar chopaidh no ìomhaigh, leis an dean e mar a thoilicheas e: san dà nochdadh, tha e a’ sireadh co-chomunn a bhi aige ris an t-saoghal nàdurraich, le bhi, sa’ chiad mhodh, a’ cur a chomharradh fhéin air, no, san dara modh, a’ deanamh greime air.

Seallamaid an toiseach air an duine a’ cur a chomharradh fhéin air gnothaichean, mar a chuireas fear aig am bheil spréidh no caoraich a chomharradh air na h-ainmhidhean. An toiseach bhiodh na comharraidhean glé shìmplidh; dheanadh an duine copaidh de sgreabaidhean a dh’fhàg math-ghamhna air ballachan nan uamh nuair a bhiodh iad a’ geurachadh an spuirean, a’ deanamh sgreabaidhean e fhéin ri ’n taobh. Mar a lean an duine air sin a dhèanamh, thug e adhartachadh air na comharraidhean a dh’fhàg e; agus cha b’fhada gun do chuir e làrach a bhoise air a’ bhalla, ann an cailc-ruadh, mar bu trice an sin a’ tarraing


[TD 55]

timcheall air cruth a làimhe. Chì sinn clann-bheaga fhathast, a’ cleasachd le bhith a’ cur làrach am boisean ann am poll; gu dearbha tha sud ’na phàirt a nise de theagasg-ealain sna sgoiltean, le criadh, is dathan eadar-dhealaichte.

B’iad cnàmhan nan ainmhidhean a bha e ag ithe, a chuir dealbhachadh-ghnothaichean an inntinn an duine an toiseach; ri taobh gearradh na sgeine leis an do rùisg e an cnàmh, rinn e comharraidhean eile (fhuaireadh gu leòr dhiùbh sin le àrsairean), a’ dol a sin gu bhi a’ cur cumaidh ùir air a’ chnàmh, cumadh a thòisich air gréim a dheanamh air inntinn an dealbhadair; cha b’fhada gun robh e trang gan snaidheadh a dh’aon ghnothach. Anns na cruthan a rinn am prìomh-dhuine mar sin, lorgar laghan bunaiteach, air an robh gach iomadh cruth a bha ìnnleachd an duine a’ dol a dhealbh, air an stéidheachadh. Bho sin cha b’fhada gun tàinig an duine gu bhith a’ creidsinn gun robh buaidh dhìomhair aige air nithean is ainmhidhean is daoine le bhith a’ deanamh copaidh dhiùbh; tha mar sin dealbhan àrsaidh nan uamhan co-cheangailte ri sealg is cogadh is creidimh ri deas-ghnàthan is cleachdaidhean cinneachail is treubhail. Chaidh mar sin o thùs uile bhith an duine an gréim ’na dhealbhachadh; riochdaich e a chuid iarradasan uile le dealbhachadh—iarradas air clann is sliochd airson bàis nàmhaid, airson rèitich dhroch-spioradan, airson beatha as deigh a’ bhàis agus airson iomadh ceist eile a dh’fhaodadh éirigh.

Tha dealbhan mór an t-saoghail aithnichte dhuinn, ged a dh’fhaoidte nach robh sinn am broinn talla-dhealbh riamh; mar a d’rinn sinn càil eile, dh’fhosgail sinn leabhar uair anns an robh ath-fhoillseachadh air, ’s dòcha, Leonardo no Rembrandt—no fear eile mar sin; agus thuig sinn iad, mar dhealbhan de dhaoine, no de chuspairean san t-saoghal mun cuairt oirnn no de ’n t-saoghal nàdurrach. Ach mar a tha fhios againn, tha móran dhealbhan gan deanamh an diugh nach tuig sinn san dòigh ud idir, aig nach eil, ris an t-sùil, dàimh sam bith ri beatha an t-saoghail as aithne dhuinn. (Tha na modhan ud cuideachd ann an ceòl ’s an sgrìobhadh na linne seo). Ann an seo tha am feart “maise,” agus dé as ciall dì, a tighinn a-stigh.

Dh’éirich beachdan is teagasg mu mhaise an toiseach san t-seann Ghréig, co-cheangailte ri feallsanachd àraidh mu staid ’s mu inbhe an duine. Chuir an teagasg ud an àird os cionn gach rud sa’ chruthachadh, beatha agus corp an duine, agus luachan daonnda; cha robh anns na diathan fhéin ach daoine, a bha an seòrsa de dh’àird-inbhe os cionn chàich. Cha robh ann an araon creideamh agus obair-ealain—agus anns an duine, mar am priomh nì an nàdur––ach àrdachadh is grinneachadh air nàdur fhéin. Tha an Apollo


[TD 56]

Belvedere, agus an Aphrodite a Melos—dà fhìor-sgèimheachadh air cruthan daonnda—’nan samhlaidhean air a’ mhodh-seallaidh ud.

Anns na linntean co-thìmeil seo, fo bhuaidh <eng>psychology<gai> agus saidheans thòisich daoine air oidhearpan a dheanamh air a bhith a’ dealbhachadh chruthan-smuainte agus bheachdan mu’n bheatha seo, gun a bhith gan deanamh ’nam pàirt de dhealbhachadh mu’n t-saoghal a tha fo’n t-sùil, air canbhas, agus an cloich; faodaidh sinn Picasso agus Braque ainmeachadh mar phrìomh fhir-ealain sa’ mhodh seo. Chan eil e a’ leantainn idir gu bheil gach fear a nì sgròbail air pàipear no canbhas, ’na fheallsanach; tha móran an diugh (mar anns na h-ealain eile) a’ streap air a chairt-mhóir a tha dol leis an t-sruth; tha e cho riatanach a bhi san fhasan—ged nach biodh an tuigse as lugha agad air nàdur no gnè nan tìmean, no eadhon air dreuchd na h-ealaineachd.

Air a shon sin, is e modh-seallaidh air a iuinibhears a tha na h-ealain uile a’ sireadh, luachan neo-thìmeil, a tha thar staid is chrannchuir an duine; tha <eng>psychology<gai> is feallsanachd is maite is diadhachd, uile air an cuartachadh anns na h-oidhearpan seo a tha an duine a’ dèanamh, airson gréim fhaotainn air, agus aonachd a bhi aige ri, bun agus ciall a bhitheachd air an talamh.

[Sanas]


[TD 60]

SOLUS
le Eilidh Watt

DO’N fhear a sheas le claidheamh an dà fhaobhair ’na làimh dheis thug iad spéis is urram. Cha robh mùchadh a’ dol air gathan na gréine a sheas air a làimh dheis: is bha ghrian a sheas air a làimh chlì ionnan rithe. Os a chionn bha iomadh grian air an stéidheachadh ’nam badan na bu dheàlraiche na grioglachan na h-àirde tuaithe. Ann an seo cha robh oidhche no deireadh latha, ach soluis nach deanadh seacadh is nach tilgeadh faileas a mhealladh an t-sùil.

Is bha esan a sheas leis fhéin, is gach uile neach a sheas ’na làthair, sgeadaichte ann an trusgan fada, geal, gu shàilean. Bha gach ceann is aghaidh air an cuibhrigeadh mar tha bideanan nam beann air an còmhdach le gilead a’ gheamhraidh. Bha iad cho ao-cumte ri bodaich shneachda: ach ao-coltach ris na bodaich bha iad seo a’ gluasad, no ’na seasamh, ullaichte gus obair shònraichte a chur an gnìomh gu teòma.

Cha robh bruidheann eadorra oir leughadh iad inntinnean is iarradasan a chéile. Bha an t-sàmhchair cho domhainn is nach robh fuaim nan uisgeachan a bha ruith gu socair sìos gu cuain dhorcha, air nach robh ainm no aithne, ach a’ deanamh cothlamadh gun dì-chòrd rithe. Bha an t-uisge glan mar chriostal: bha am màthair-uisge bho’n do dh’éirich na sruthan geal, mar marmor lìomhta: is fuar mar am bàs.

Mas e creachadairean a bh’unnta seo dh’oibrich iad fo stiùradh an Ard-fhir, a’ dealbh gu h-innleachdach, ealanta. Ghabh an t-Ard-fhear tomhas na h-obrach sin, ag aomadh a chluas an dràsda is a rithist ri Beta, a sheas air a làimh chlì, mar ri companach a bha ionnan ris.

“Thoir sùil,” arsa Beta, a bha aotrom ’na nàdur ach àilgheasach is luath gus coire fhaotainn, “thoir thusa sùil air a’ bhiast a tha’n seo. Rinn Gamma mearachd ann a bhi dealbh a bheòil is shrac e an dàrna taobh. B’eudar dha an taobh eile a shracadh gus an robh e cuimseach ris. An tilg mi do’n teine e?”

“Mar b’e gun do lìon e an deud le fiacallan . . . rachadh agam . . . Ach coma,” ars Alpha.

“Is ann a tha e coltach ri maide grod! Nach tilg mi do’n teine e?” arsa Beta.


[TD 61]

“Cha tilg, cha tilg. Is ionmhuinn leis gach fear a choltas fhéin.”

“Dìreach. Gamma gabhach,” arsa Beta, is thilg e an nì a dhealbh Gamma a thaobh anns an uisge an dòchas gun leaghadh e. Ach thug an saogh air taobh e far an do laigh e mar mhaide grod.

“Faic,” arsa Beta an uair sin, “obair a bhunabhuachaille ud, Epsilon. Am bris mi ’na bhloighean e? Dhìochuimhnich e buigead na feòla is thug e slaodadh mosach air. ‘Truis air ais an craiceann,’ thuirt mi fhìn ris. Ach cha rachadh an craiceann air ais ’na àite, is chan eil e nis ach rocach, preasach. Is thoir thusa sùil air an fhiacaill seo, a’ fiaradh mar leth chearcall na gealaich ùir, is tè fo gach sùil! Am bris mi ’na bhloighean e?”

“Cha bhris thu. Séididh mi fhìn anail na beatha ann is faodaidh e bhi ann am bad uaignich air choireigin. Dòcha gum bi an ath oidhirp nas fheàrr.”

“Is,” thuirt Beta fo anail, “bheir sinn ealafant mar ainm air gus an aithnichear có dhealbh e.”

Le fiabhras cruthachaidh air nach robh srian chaidh iad uile ris an obair is air gach taobh dh’éirich guth molaidh, “Brèagha, brèagha, brèagha,” a’ toirt freagairt do ghuthan a dh’éigh, “Làidir, làidir, làidir,” gus an robh còisir bhinn iorgaileach a’ freagairt còisir bhinn iorgaileach le leithid a shunnd is nach cluinnte an guth tearc, fann a dh’éigh, “Gu leòr, gu leòr, gu leòr.”

An do cheil an còmhdach cinn deàlrach fiamh a’ ghàire air aodann Bheta?

An uair sin chuir an t-Ard-fhear fhéin a làmh an gréim is sheas na bha san lathair is dh’aom a h-uile ceann. Is le làimh dhealbh e ealantachd mhór, dìomhaireachd do-labhairt. Air gach taobh dh’éirich an laoidh molaidh, “Mìn mar ìbhioraidh,” “Làidir mar chnàimh,” “Le freumhan domhainn nach caraich.”

Ach bho Beta, aotrom ’na nàdur, cha robh facal gus an duirt e, “Tha an talamh air a còmhdach le pailteas is air na creagan làidir tha crotal a’ fàs. Carson a bhitheadh seo mìn, lom?”

Shìn Beta a-mach a làmh, oir bha e ceadaichte dha, is fo làimh dh’fhàs badan neònach an siud is an seo gus an do dh’ éigh an t-Ard-fhear, “Na boin ris a’ cheann. Leamsa an ceann.”

Thainig ospag bheag fhann bhuaidhe is lean e air, “Carson a ghabh thu am brath air m’fhad-fhoighidinn? Bitheadh a nis còmhstri eadar an ceann is an colunn. Ach is leamsa an ceann.”

Is chuimhnich Beta briathran Alpha, mar a thuirt e, “Is ionmhuinn le gach fear a choltas fhéin,” is cheil an còmhdach deàlrach cinn fiamh a ghàire an uair a thuirt e, “Am faigh e anail na beatha?”

Chaidh anail na beatha a shéideadh. Is sheas Nì is a-measg eunlaith an adhair no éisg a’ chuain cha robh sian coltach ris.


[TD 62]

Ach cha robh facal aige ach, “Làidir, làidir,” is bheireadh e gliong air a bhrollach, is cha robh guth eile ann a’ cur leis no cur ’na aghaidh.

Is ghabh an t-Ard Fhear-stiùraidh fois bho obair, oir bha sgìos airsan a sheas le grian air a làimh dheis is air a làimh chlì. Bha fois anshocair ann gus an duirt Alpha, “Tha prunndail ghearanach Nì a’ briseadh na foise. Dé tha bhuaithe?”

Fhreagair Beta a bha gabhail tlachd anns a’ chuid sin de Nì air an do leag e fhéin a làmh, “Tha Nì ag ràdh nach geàrr fiacaill mur bi fiacaill mu coinneamh.”

Dh’aontaich Alpha ris, “Is fìor an ràdh ach dé am fuasgladh a bheireadh tu fhéin?”

Chionns gun robh Alpha sgìth ghabh Beta as làimh Nì Ur a dhealbh. Shaoraich e le ealantas ùr ghleusach is bho làimh thainig Ni Ur. Le iolach àrd thainig an éigh, “Brèagha, brèagha,” a’ freagairt a’ ghuth a dh’éigh “Làidir, làidir.” Is an uairsin thainig an glaodh mar aon ghuth, “Sona, sona, sona.”

Ged ghabh Alpha fois bho obair bha am fiabhras cruthachaidh a’ dol gun srian; cha robh air gach taobh ach fuil is reubadh is bleith eadar fhiacalan; bho làimh Bheta thuit sruthan de dh’éisg bheaga a bha dearg mar fhuil is deàlrach mar chlachan luachmhor. Thuit iad far an robh a’ bhiast a bha mar mhaide grod is chaidh an slugadh suas.

Bha suim aig Alpha daonnan d’a obair is thuirt e, “Am bheil Nì is Nì Ur a’ tighinn air réir a chéile?”

“Tha Nì air a thlachd a chall ann an Nì Ur. Chan fhoghainn do’n cheann a dhealbh thusa ach an saoghal gu léir.”

“Chionns gun do dhealbh thusa Nì Ur dé do bheachd ma tha?”

“Tha Nì Ur làn bròin chionns gun leugh i smuaintean Nì. Ach thoireamaid dhaibh,” arsa Beta, “comas bruidhne . . is cànain . . .”

“Is eadh?” ars Alpha.

“Is abraidh teanga Nì briathran milis, foillteach, a thogas bròn bho chridhe Nì Ur. Ceilidh esan fhìor bheachd is bithidh iad sona mar a bha oir deanaidh Nì Ur seirbheis do Nì gus moladh a chosnadh, deanaidh ged bhitheadh fios aice nach eil e ach ga mealladh. Bithidh fois agad bho ’n grunsgal.”

B’ann mar seo a bhà. Theireadh Nì, “Brèagha,” is theireadh Nì Ur, “Làidir.” Gu sona shiùbhladh Nì Ur na raointean a lorg na lusan a bheireadh sàsachadh do Nì, is shreapadh i na craobhan ag iarraidh nan cnothan a chagnadh e fo fhiacalan, gus nach tionndaidheadh e aodann bhuaipe ann an dì-sùim.

Ach air latha bha Nì Ur ro bhrònach oir thuirt Nì, “Chan eil tlachd agam unnad fhéin no anns na luibhean a tha thu nis a’


[TD 63]

cruinneachadh dhomh chionns gum bheil do bhodhaig air fàs trom, gun chuma, gun mhaise, is nach deid agad air sreap gus toradh nan craobhan a bhuain. As mo shealladh.”

Leatha fhéin dh’imich Nì Ur gus am fac i lùchairt anns an robh craobh le ùbhlan ro thlachdmhor. Chuimhnich i briathran Nì. Shuidh i gu trom fo’n chraoibh.

B’aithne do Bheta éifeachd nan ùbhlan is thuirt e ris fhéin, “Nam b’e is gun itheadh Nì Ur ubhal far na craoibh seo cha shireadh Nì Ur meachannas tuilleadh bho Nì is ghabhadh Nì Ur a dhealbh mise àite Nì a dhealbh esan.” Is thug e air ubhal tuiteam ri làimh Nì Uire.

An àite do Nì Ur an t-ubhal itheadh is ann a ruith e ’na dheannan far an robh Nì is thuirt Nì Ur, “Seo dhut. Ith seo is cha chuir an saoghal fadal ort tuilleadh.”

Chagainn is chnuasaich Nì an t-ubhal is dh’fhosgladh a shùilean is bu mhór aoibhneas. Thuirt e ris fhéin, “Is ann a dh’fheumas Nì Ur beatha bith-mhaireannach fhaotainn air mo shon.” A’ feitheamh a chothrom, chleith Nì a smuaint bho Nì Ur ach thuirt e, “Brèagha, brèagha!”

An uair a mhothaich Alpha gum bu mhath le Nì an saoghal a shealbhachadh, las fhearg an aghaidh Bheta ris an duirt e, “A chealgair leis am bu mhath gun cosnadh Nì Ur a dhealbh thusa am barrachd meas air Nì a dhealbh mise, bi falbh agus stéidhich lùchairt dhut fhéin, far am bi grian air do làimh dheis is grian air do làimh chlì. Thoir leat Nì is Nì Ur oir chan eil mo thlachd unnta a nis.”

Ach ghabh Alpha truas ri Nì Ur is thuirt e, “Bheir mi còta béin do Nì Ur.”

“Is bidh feum air còta béin ùr an athbhliadhna, oir bidh am fear seo air dol ás an fhasan.”

Thuirt Alpha, <eng>“Well it’s been a long, hard pull. But she should be all right. Keep an eye on her and if you need me you’ll get me at Halls, the furriers. I’m helping my wife with choosing a new coat.”<gai>

Dhùisg mi á cadal trom is ’na mo cheann cha robh fiacaill no bun fiacla.


[TD 66]

EOLAS AIMSIR (2)
le D. A. MacGilleathain (Stafainn)

“THA ghloinne tuiteam.” ’S beag oirnn sin a chluinntinn, oir mar is trice tha an aithris a’ ciallachadh gu bheil an sìde air thuar tighinn nas miosa. Ged a dh’innseas gloinne-sìde dé tha tachairt faisg air aon àite, chan eil e air dòigh ach mar aon snàithlean ann an cur is dlùth na beairte móire air a bheil rian na h-aimsir ga dealbh. Ann an àitean eile bidh a’ ghloinne ag éirigh agus feumar am brat a leudachadh le iomadh sanas air dé tha tachairt fad is farsaing, chan e mhàin air muir ’s air tìr ach—móran nas ciogaltaiche—gu h-àrd anns an adhar.

Tha mìltean de chùnntasan ri lorg agus ri cheartachadh mus cuirear ri chéile a’ chairt-shìde is fhasa tuigsinn a chì sinn ann am pàipear-naidheachd no air an TV. Tha staid na meidh-adhair <eng>(barometer)<gai> air aon àirde ga chur air an aon sreath mar a tha àird an fhearainn air map. Tha gach àite leis an ‘aon chudtrom’ air an ceangal ri chéile le sgrìob ris an canar ‘isobar’ agus mar tha cuartagan air map airson àirde na beinne no lag no gleann chì sinn cearcaill mar seo air cairt-sìde cuideachd. A chionn gu bheil na rian-sìde is cumanta — Aird is Isle (A. agus I. air an dealbh) — air an riaghladh air dhòighean air an robh aithne o chionn fhada (seall air 1. agus 2. san dealbh), tha e nas fhasa innse dé tha buailteach air tachairt, ma dh’fhanas gach nì air an t-seòl cheudna. Ach tha trì ceistean ag agairt freagairt chothromach ma tha an tionnsgal ri bhith ceart: (1) An gluais an rian-sìde <eng>(system)<gai> gun cùrsa atharrachadh? (2) An siubhail e aig an dearbh astar? (3) Am fuirich e anns an aon chumadh agus aig an aon mheudachd? Ma thig atharrachadh sam bith air mar a tha, bidh iomrall no dhà air mar a bhitheas!

Mar a thubhairt mi, tha e do-sheachainte feumail neart agus cùrsa na gaoithe a mheas ann an deich sreathan co-dhiù gu àirde 60,000 troigh no barrachd, maille ri tomhas mean air blàths (no fuachd) agus dampachd na h-iarmailt aig gach àirde. Tha sinn eòlach gu leòr air pàirt de’n sgeul a dh’innseas na neòil — Feusag nan Gobhar, Rionnach, ‘buaile’ mun ghréin agus dathan sònraichte aig àm éirigh is laighe gréine.


[TD 67]

[Dealbh]
(1) Tuaitheal
Gaoth fhuar a’ tighinn fada ma thuath (*T) a’ séideadh on iar-thuath air na h-Eileanan.

[Dealbh]
(2) Deiseil
Blàths a’ tighinn a deas (*D) a’ séideadh air na h-Eileanan.

[Dealbh]
(3) Roinn
Nuair tha d’aghaidh sa’ ghaoith tha ìsle air an làimh dheis agus àirde air an làimh chlì.

[Dealbh]
(4) An Eagaibh
Tha ghaoth on aon àirde air gach oir den dà rian cogus cuibhle/<eng>‘gear’.<gai>


[TD 68]

Tha dà dhòigh co-dhiù air am fiosrachadh seo a dhioghluim gun siubhal air sgiathan na gaoithe. (1) Le Radio Sonde, no <eng>balloon<gai> a tha sìor dhìreadh le ‘bocsa dubh’ fo sgéith a tha cur fios air ais le chànan neònach fhéin mu na toimhsean a dh’ainmich mi air staid na h-iarmailt, gus mu dheireadh an spreadh am bolg. Tuitidh an canastair beag air ais gu sàmhach gu làr, mar nì uiseag, le obair crìochnaichte! (2) Le rocaidean-sìde a thatar a’ losgadh gu àirde mhór airson an aon adhbhar. Tha taighean-soluis agus bàtaichean móra air astair-cuain a’ lìonadh a-staigh mìrean eile de’n dealbh-bhriste seo.

Tha iomadh bliadhna o thòisich sinn ri leughadh mu na Bàtaichean-Sìde a tha glacadh iomall a-muigh an trusgain bho bheil atharraichean a dh’fhaodas sinne ruighinn ann an latha no dhà gan altachadh féin. Gu tric chan eil e cneasda bhith air fàire chunbhalaich, ann an onfhadh a’ Chuain an Iar, gun fhois, gun fhasgadh, gun acair, eadar Innis Tìle agus na h-Azores. Tha am freiceadan tapaidh seo le gach inneal as goireasaiche na chéile a’ cur uatha cunntais gu tric air dé tha tachairt ’nan nàbachd, mar a chumas luchd-forrais biathadh ri beartan tranga nam pàipearan móra. Tha iad le chéile pailt cho gionach air a’ chunntais as ùire — gach uair agus aig an uair. Tha seachd rìoghachdan (le Breatunn) a’ cuideachadh le cosdas is uidheamachadh na h-obrach seo.

Thug mi tarraing cheana air an innleachd as ùire, as luaithe shiùbhlas agus as fhaide sealladh na gin a chàch—an <eng>Satellite<gai>—a tha tarraing dhealbh fad is farsaing os cionn gach sian, far nach eil sìde idir! Tha faid is leud, àirde is doimhne ’na fradharc agus cho fad ’s a ghabhas dèanamh an ceartuair tha ciorb mhath de’n dealbh ’na sealladh.

Ach tha h-uile adhartas a’ toirt cabhag ùr ’na chois. Mar as farsainge an t-eòlas is ann as motha àireamh nan nithean a tha ri sgrùdadh. Feumar dòigh fhaighinn air déiligeadh gu sgiobalta ris a’ chathadh fhiosan a tha tòrradh suas o gach taobh, mun tig an ath làdach. Cha dean feum ach computer. As aonais, rachadh an obair a thacadh le cabhag a’ bhiadhaidh!

Ann an 1966 bha computer ann ris an cante ‘Comet.’ Bha e feumail agus èasgaidh ’na latha, ach an ùine ghoirid bha e fhéin ro shlaodach. ’Na dhéidh thainig ‘Atlas,’ famhair da rìreadh a shluigeadh deich uimhir ri bhràthair agus a chnàmhadh a dhìota ann an treas cuid na h-ùine. Ach cha b’fhada gun robh esan buidheach cuideachd. Cha chumadh e cagnadh ris na bha mu choinneamh.

Mu mheadhon an Fhoghair 1972 chaidh an computer as motha fhathast fo ghleus air chosg £3½ — a fhreagras 600,000,000 òrdan


[TD 69]

sa’ mhionaid, ged nach cuirear e gu dhùlan gu deireadh na bliadhna seo. Tha an t-inneal mìorbhuileach seo ann an togail mhór ùr ann am Bracknell faisg air baile Reading.

Tha luchd-forrais an t-sìde am beachd, le cuideachadh a’ chomputer ùir, gum bi iad a dh’aithghearr comasach air cunntas reusanta a thoirt air an t-sìde bhios romhainn airson cóig latha na seachdain roimh làimh. Nas fhaide na sin is ann as mì-chinntiche bhios an fhàisneachd. Nach math gach rud air am bi coltas.

Ach cha sguir an gnothaich aig a sin. Tha dòchas nach fhad ùine gum bi Taigh-Sìde mór greadhnach fo stiùireadh Còmhlan de Rìoghachdan Eòrpach a chuireas an làn-fhiosrachadh-san ann am banca agus a roinneas a’ chosgais—agus chan e sin am beag. Nas fhaide na sin chan urrainn dhuinn a dhol an dràsda.

Ach nach fhada thainig sinn o na tuairmean, eagnaidh mar a bha iad, agus o gheasalanachd na gealaich ùir!

An iomadh dòigh tha cùrsa nan sian agus uaigneas nan speuran a’ cumail fo sgòd an comhairlean dìomhair fhéin:

‘Thugainn thuirt an Rìgh, fuirich thuirt a’ ghaoth.’
Cha treabh bliadhna dha chéile! Tha sin fìor fhathast.

[Sanas]


[TD 74]

NA COIGRICH

(2) An t-Arm agus an Néibhi

le Màrtainn Dòmhnallach

<eng>“The Ministry of Defence are notorious empire-builders. Once they have a foothold in an area they look for reasons to expand.” — TAM DALYELL, M.P.<gai>

Tha cuimhneam air fàisneachd a rinn Dòmhnall a’ Phosta nach maireann turas bho chionn dà bhliadhna is mi am Beinn-nam-fadhla a’ cnuasachd mu ghearasdan an Airm.

“Tha mi smaoineachadh anns na bliadhnaichean tha romhainn gun tig an t-Arm a-stigh ann a sheo, cus nas mutha aca na th’ann an dràsda,” thuirt e. “Bidh barrachd dhe’n Arm ann na bhios ann de’n t-sluagh a bhuineas dha na h-eileanan fhéin.”

A réir coltais a nise gum buail an latha sin Beinn-nam-fadhla an ceann dà bhliadhna eile. Ma theid gnothaichean gu réidh tha an t-Arm an dùil gum bi cairtealan am Baile-mhanaich do 750 oifigeach is saighdear, agus tighean do 270 teaghlach Airm, roimh dheireadh 1975.

Gan gabhail cruinn còmhla, mnathan, clann is saighdearan, dh’fhaodadh corr is cóig ceud deug de mhuinntir an Airm a bhith ann aig an aon àm o sin a-mach.

Agus seo ann an eilean anns nach robh ach 954 duine aig Census 1951. Theagamh nach robh na bu lugha buileach de Bhaghlaich ann an 1971 ged a tha an àireamh a nochd san Census, 1355 duine, a’ cleith sin a chionn’s gum bheil na saighdearan agus luchd-ceàirde ’nam measg.

Gun teagamh, cha dean a’ mhór-chuid dhe na saighdearan ach dàil beagan mhìosan fhad’s a chuireas iad eòlas air an “Rapier,” prìomh rocaid-dìon na dùthcha seo. Agus cuiridh iad seachad a’ mhór-chuid dhe’n ùine an dàrna cuid sna cairtealan neo aig eacarsaidh air an raon.

Ach tha an t-Arm am beachd na cairtealan a chumail cho làn ’s is urrainn dhaibh; cho luath ’s a dh’fhalbhas aon bhuidheann bidh buidheann eile ann ri’n sàil.

Agus fanaidh na saighdearan pòsda — an 270 teaghlach air <eng>Winfield Way<gai> is <eng>Tuzo Place<gai> is <eng>Tindall Close<gai> is na sràidean eile a tha comharrachadh cho mì-Ghaidhealach ’s a tha baile ùr Bhaile-mhanaich — fanaidh iadsan fad dha na tri bhliadhnaichean agus còrr uaireannan. Gheibh an clann pàirt dhe’n àrach san eilean agus bidh iad air an aon treasda ri clann na croite san sgoil.

Tha e coltach cuideachd nach eil Tam Dalyell fada ceàrr ’na bheachd nuair a tha e ag ràdha gur e nàdur Ministrealachd na Dìonachd a chrògan a sgapadh aonuair ’s gun greimich iad.


[TD 75]

Có dhe na croitearan a thog an aimhreit an 1957, nuair a ghabh an t-Arm thairis an gearasdan bho’n RAF, a chanadh gum biodh iad ag iarraidh còir air 1350 acaire eile de dh’fhearann an 1968? Ach is dòcha gun canadh; is dòcha gur e an dearbh amharas sin a dhùisg am buaireadh.

Co-dhiù na co-dheth, tha e deimhinne nach robh e san amharc an 1969 ach 160 tigh a thogail dha na teaghlaichean ged a tha an àireamh sin air leum gu h-iongantach — agus gun fhios, fhad’s is aithne dhomh—gu 270 an diugh.

An iomadach dòigh bheag, fhiata tha impireachd an Airm air sgaoileadh—caobag fearainn ga ghlacadh an seo; an cuan saor ga bhacadh do’n iasgair an sud; feansa far an robh machair réidh agus tigh ga thogail far nach robh sùil ri tigh.

Agus air an aon dòigh tha ìmpireachd Ministrealachd na Dìonachd air a bhi a’ sgapadh, mean air mhean, air feadh chinn a tuath Alba air fad.

Eadar am Parbh, Baile-dhubhaich air taobh sear Rois agus Caol Loch Aillse air an taobh siar, tha na h-urchraichean ’s na bomaichean is na <eng>torpedoes<gai> a’ dùmhlachadh. Feumaidh saighdear an latha’n diugh a bhi a’ sìor-ionnsachadh sgilean ùra, feumar armachd ùr a dhearbhadh, agus chan eil a h-aon seach aon dhiubh sin soirbh far am bheil cus sluaigh anns an rathad. Ach air raointean falamh na Gaidhealtachd cha chuirear dragh ach air corra chroitear agus iasgair neo dhà, agus chan eil croitear neo iasgair mór ann an sùilean Lunnainn.

B’e cion farsaingeachd air an dà raon-dearbhaidh anns a’ Chuimrigh a thug air an Arm Baile-mhanaich a leudachadh, agus tha an RAF a’ fiachainn ri dachaidh ùr a lorg air taobh sear Rois a chionn’s gum bheil an riaghaltas am beachd port-adhair a thogail air an fhaiche a bh’aca an Sasuinn. Mar as motha a bhios an sluagh a’ dùmhlachadh mu dheas agus am fearann a’ fàs gann, is ann as motha a bhios an riaghaltas a’ sgrùdadh na Gaidhealtachd son làraich dha’n armachd.

* * *

“Uaireannan bidh mi smaoineachadh gum biodh e cho math a bhi fo shàil a’ Ghestapo,” thuirt té am Baile-mhanaich rium an turas ud bho chionn dà bhliadhna. “Chan fhaod thu càil a dheanamh an seo gun chead o’n Arm.”

Gun teagamh, b’ann le facal a bha i oir chan eil dad de choltas eadar dol-a-mach an Airm agus brùidealachd meàirlich Hitler.

Ach aig an àm ud bha beagan buairidh a’ dol. Cha robh croitearan Ghéirinnis is an Iochdair an Uibhist-a-Deas a’ faighinn a’ bhàrr a-stigh leis cho tric ’s a bha na saighdearan a’ losgadh air an reinnse; bha barrachd cloinne san t-seann sgoil ’s na thoilleadh


[TD 76]

’s na seòmraichean; bha mnathan an Airm a’ gearain mu thartar nan eileanach anmoch as t-oidhche aig dannsaichean <eng>Gym<gai> Baile-mhanaich; agus cha robh na h-iasgairean ach cnàmhanach mu na bacaidhean a bha an t-Arm air ùr chur orra.

Far am bi gearasdan mór sam bith bidh buairidhean dhe’n t-seòrsa o àm gu àm, oir chan eil rùn an Airm agus math an t-sluaigh a’ tighinn a réir a chéile ach ainneamh.

B’ann le buaireadh a bhaisteadh an reinnse bho chionn cóig bliadhna deug neo mar sin. Bha mi an Dun-éideann san oilthigh aig an àm agus tha cuimhne agam air na dealbhan sna pàipearan-naidheachd: croitearan dùra le grampa ’nan dòrn ag ràdha “Seach seo cha tig saighdear!”; sagart a’ brosnachadh a shluaigh gus an dualchas a dhìon; tighean tughaidh agus tràighean geala.

Agus tha cuimhneam cuideachd air uirghioll càirdean na Gàidhlig an Dun-éideann, ’s an Glaschu ’s an Lunnainn. Luchd an éilidh ’s na sgoilearachd is móran glòir mu <eng>“heritage”<gai> agus <eng>“this last stronghold of Gaelic culture.”<gai> B’ainneamh fear dhiubh a chairt bàthach neo a thog grìleag á talamh fuar air foghair reòta. Tha amharas agam gun robh na croitearan a cheart cho diùmbach dhiùbh-san is de luchd nam pàipear ’s a bha iad de’n Arm.

Co-dhiù thainig còrdadh neo co-éigneachadh, neo rud-eigin eadar an dà fhacal (tha a’ chrìoch cho tana is nach fhaicear i gu math tric) agus bha an t-Arm stéidhichte an Uibhist.

O sin a-mach tha corra shradag bheag de mhì-run air nochdadh ach cha tug taobh seach taobh ionnsaigh mhór sam bith air a chéile. Tha na h-iasgairean air am bacadh o phàirt de’n chuan o àm gu àm, ach cha d’fhuair an t-Arm na bha dhìth orra gu buileach; fhuair iad còir air barrachd fearainn, ach air chùmhnant ’s gum faigheadh na croitearan fheum son greis co-dhiù; agus tha na dannsaichean mar as àbhaist an <eng>Gym<gai> Baile-mhanaich oir b’fheàrr leis an Arm am mnathan a bhith a’ fulang seach aimhreit a thogail.

Mas ann aig an Arm tha làmh-an-uachdair a thaobh cumhachd is seòltachd, tha iad gu math faiceallach an diugh ga chur an sàs. Fhuair iad cus droch chliù a thaobh buairidh an Uibhist mu thràth.

* * *

“Ach chan urrainn dhuit sùil a bhith agad gum faod thu gearasdan mór a shuidheachadh ann an àite mar a tha Uibhist gun bhuaidh air choireigin a bhith aig air beatha an t-sluaigh,” thuirt oifigeach rium an latha roimhe.

An deaghaidh a dheanamh cinnteach nach robh gnothach agam ris an S.N.P. chuir e seachad leth-uair air am fón ag innse dhomh


[TD 77]

cho cùramach is a bha na saighdearan nach tugadh iad oilbheum dha na h-eileanaich. An robh fhios agam gur e càmpa Bhaile-mhanaich an aon chàmp Airm eadar dà cheann na cruinne anns nach robh céilidh neo cur-seachad dha na saighdearan air an t-Sàbaid?

Do dh’fhear le thogail ’s le theagasg is e duine tuigseach a bh’ann, ach cha robh e idir a’ tuigsinn dé a’ cheasnachadh a bh’orm mu’n Ghàidhlig.

“Nach feum iad a’ Bheurla ionnsachadh co-dhiù?” thuirt e.

Ach bha móran aige ri ràdha a bha gun teagamh fìor.

“Feumaidh tu cuimhneachadh gun do chuir an t-eilean so eòlas air beairteas ri linn an Airm nach biodh aca ás aonais,” thuirt e. “A bharrachd air na saighdearan tha an t-Arm fhéin a’ toirt cosnadh a nise do còrr is 120 duine, agus tha eileanaich ’nam measg. Bho chionn beagan bhliadhnaichean bha eadar ceithir is cóig ceud duine ag obair aig na companaidhean a bha togail a’ chàmp agus na tighean agus tha dà cheud dhiubh ann fhathast. A chionn’s gun tainig an t-Arm chaidh tuarasdail suas gu’n aon ìre ri tir-mór, agus fhuair eileanaich òga cothrom air obair eile seach a bhith todhaigeadh bhuntàta neo a’ falbh bho’n tigh.”

Tha seo gun teagamh fìor. Ach tha e cuideachd fìor gur ann far tir-mór a thainig móran dhe’n luchd-ceàirde agus nach robh air fhàgail do mhóran dhe na h-eileanaich ach pollaireachd nan claisean. Agus co ris a thionndaidheas iad nuair a thig an sceime seo gu crìch an 1975?

“Feumaidh tu thuigsinn nach teid gnothaichean bàs cho luath sin idir,” thuirt an t-oifigeach. “Aonuair ’s gum fàs sceime cho mór seo, tha e an còmhnaidh ag iarraidh rudan ùra a chur ris, neo seann rudan ath-ùrachadh. Bidh am port-adhair ri leudachadh, feumar <eng>telephone exchange<gai> ùr a thogail, theagamh nach bi rathaidean ùra a dhìth oirnn. Agus a bharrachd air sin chan urrainn dhuit suas ri mìle duine a shuidheachadh ann an ceàrnaidh sam bith gun obair a thoirt do mhuinntir an àite a’ frithealadh orra. A chionn’s gum bheil sinne am Beinn-nam-fadhla tha fear an sud ’s an seo — an Oifis a’ Phuist, ann am bùth, a’ draibheadh làiridh neo càr –– a’ faighinn cosnadh nach biodh ann mur a biomaide ann.”

Ach tha taobh eile air a’ cheist cuideachd, mar a chuir an t-Urr. Aonghus Mac a’ Ghobhainn, uair ’na fhear-comhairle aig Siorrachd Inbhirnis agus an diugh ’na phadre san Arm, ’nam shùilean.

“Tha sinn a’ faicinn gum bheil muilleanan is muilleanan de notaichean air an cosg an dràsda air na tighean agus na h-obraichean ùra tha an t-Arm cur an àirde an seo. Agus tha sinn a’ faicinn gum bheil àiteachan an taobh an iar Beinn-nam-


[TD 78]

fadhla mar Eilean Fhlodaidh is Caolas Fhlodaidh agus chan eil rathad aca ann; ionadan mar Uisgeabhagh agus Port Pheadair agus chan eil solus an dealain neo uisge aca. Agus nuair a dh’iarras sinne na nithean sin thig oirnn feitheamh airson bliadhnachan agus bliadhnachan. Agus uime sin ’se an rud tha mi faicinn gum bheil adhartas mór air an dàrna taobh dhe’n eilean agus an taobh eile de’n eilean, an cost an ear, nach eil adhartas sa bith ann. Is dòcha gur e sin càil as miosa th’ann, agus is dòcha nach e coire an Airm a th’ann ach coire an riaghaltais.”

Ach tha an t-amharas daonnan ann gum bheil muinntir Inbhirnis nas deònaiche éisdeachd ri iarrtasan an Airm na tha iad ri iarrtasan nan croitearan.

Gheibh thu cuideachd caran an aon seòrsa amharais mu’n Arm. An t-amharus gur ann mar as motha gheibh iad as motha a bhios iag ag iarraidh; am faireachadh daonnan gur iadsan na maighstirean agus muinntir an àite na seirbhisich.

Ach an Uibhist tha toinneamh a bharrachd anns a’ chùis.

* * *

A bharrachd air a bhi ’na ghearasdan a-measg sluagh sgapte, tha an t-Arm am Beinn-nam-fadhla ’na chnap choigreach a-measg sluagh Gaidhealach. An ceann dà bhliadhna ma dh’fhaoidte gum bi dithis Ghall san eilean mu choinneamh gach Gaidheal.

Ann an sgoil Bhaile-mhanaich, sgoil ùr a thogadh bho chionn beagan is bliadhna gu leth, tha 70% dhe’n a’ cheud gu leth duine cloinne á dachaidhean an Airm. De chlann an eilein fhéin anns an sgoil chan eil an diugh ach mu’n treas cuid a ni beagan còmhraidh air choireigin an Gàidhlig.

“Leis mar a tha an suidheachadh ’se fìor bheag de Ghàidhlig is urrainn dhuinn a theagasg, ged a tha sinn a’ fiachainn ri cumail a’ dol,” arsa Fearchar MacIllinnein, an t-àrd mhaighstir-sgoile. “Cuideachd, tha e ’na uallach oirnn gum bheil clann an Airm a’ sìor fhalbh ’s a’ tighinn. Air a’ char as fhaide tha iad an seo mu dhà bhliadhna, ach gu tric cha bhi iad an seo ach ’s dòcha bliadhna neo bliadhna gu leth. Tha iad a’ tighinn ás thall thairis, nuas á Sasuinn, ’s tha iad air a bhi am móran sgoiltean, is mar sin tha iad car air dheireadh air a’ chlann a th’againne agus feumaidh sinn móran ùine thoirt seachad dhaibh.”

’S iad na duilgheadasan seo — duilgheadasan nach eil aig sgoil sam bith eile air Ghaidhealtachd gu faisg an aon ìre — a tha a’ tionndadh cuid de dhaoine gu’n bheachd gum bu chòir dà sgoil a bhi ann, sgoil do mhuinntir an eilein agus sgoil air leth dha’n Arm. Is e seo a bha am beachd Dhòmhnaill MhicThómais nuair a thog e ghuth aig Mòd Uibhist am bliadhna.


[TD 79]

“Ann an Cyprus agus anns a’ Ghearmailt tha an sgoiltean fhéin aig clann an Airm,” thuirt e. “Am Beinn-nam-fadhla ’s an Uibhist-a-Deas tha còir aig an Arm a sgoiltean fhéin a ruith agus cead a leigeil le ar clann-ne am foghlum fhaighinn taobh stigh an dualchas fhéin.”

Tha an t-Arm an aghaidh seo.

“Is ann a tha sinne a’ fiachainn ri measgachadh le muinntir an àite, chan ann sinn fhìn a sgaradh bhuapa,” thuirt oifigeach rium. “Agus chan eil mi idir cinnteach am biodh e laghail dhuinn ar sgoil fhéin a bhith againn taobh a-stigh crìochan Bhreatainn. Is e gnothach eile a th’ann thall thairis.”

Feumaidh sinn cuimhneachadh cuideachd nach b’ann an dé a thòisich a’ Bheurla air beul-fodha a chur air a’ Ghàidhlig am Beinn-nam-fadhla: bha càmp an R.A.F. am Baile-mhanaich bho thoiseach a’ chogaidh mu dheireadh.

“A’ chlann a rugadh an 1940, tha iad sin còrr is deich bliadhna fichead an diugh, agus chan fhac iad sian ach an t-Arm co-dhiù,” thuirt mo charaid, Dòmhnall a’ Phosta nach maireann. “Tha iad sin air tòiseachadh air a’ Ghàidhlig a chall is mar sin tha a’ chlann aca ga call.”

Agus is e a’ cheist eile dé an tomhas de dh’fhoghlum “taobh a-stigh ar dualchas fhéin” a th’againn air Ghaidhealtachd an diugh co-dhiù? Tha amharas agam gur iomadh sgoil anns na h-eileanan, le làn chothrom air Gaidhlig a theagasg, a tha a’ deanamh nas lugha na sgoil Bhaile-mhanaich a dh’aindeoin nan duilgheadasan.

Ach ’se mo bheachd fhìn, nam bidhte son Gàidhlig a ghleidheadh neo fiù’s ath-bheothachadh am Beinn-nam-fadhla, gum feumte sgoiltean air leth a thogail; agus aig an aon àm feumaidh sinn a bhith faiceallach nach eil sinn gar mealladh fhéin le bhith a’ creidsinn gum fóghnadh seo son a cumail beò.

Mar a thuirt Maighstir Iain MacIlleathain, sagart an Iochdair, rium:—“Feumaidh tu cuimhneachadh gum bheil a’ Ghàidhlig a’ dol bàs a cheart cho cinnteach ann an àitean far nach eil buaidh idir aig an Arm. Agus cuimhnich cuideachd nach eil an t-uabhas measgachadh eadar na saighdearan agus muinntir an eilein ach is dòcha anns an sgoil fhéin.”

“Is e mo bharail-sa gum bheil prógraman cloinne air an telebhisean, agus is ann dha’n chlann a tha cuid dhe na prógraman as fheàrr a tha am BBC a’ deanamh, is e mo bharail-sa gur iadsan naimhdean nas motha dha’n Ghàidhlig na an t-Arm.”

* * *

Tha Caol Loch Aillse agus taobh Siar Rois a nise a’ dol a dh’fhiosrachadh tomhas dhe’n bheairteas agus tomhas dhe na trioblaidean a dh’fhuiling Uibhist ri linn an Airm.


[TD 80]

Bidh suas mu dhà cheud duine ag obair ann air a’ cheann thall agus bidh glé fhaisg air an dàrna leth dhiubh de mhuinntir an àite, neo co-dhiù a’ fuireach ann. Theagamh nach teid tuarasdail suas, dìreach mar a thachair an Uibhist, agus bidh barrachd airgead san àite, agus mar sin barrachd feum air luchd seirbhis anns na bùithnean agus anns a’ Phost Oifis agus ann an companaidhean beaga eile dhe gach seòrsa anns an sgìreachd.

Bidh na h-iasgairean a’ gearain. Tha iadsan air am bacadh bho chuid as torraiche dhe’n chaolas eadar Ratharsair is tir-mór na Comraich. Bidh sùil an amharuis aca air an Néibhi son greis. Shaoilinn, mar thachair an Uibhist, gum bi an dà bhuidheann a’ toirt corra ionnsaigh air a chéile bho àm gu àm, eagal’s gun teid crìochan na cumhachd a leudachadh taobh seach taobh.

Bidh cosgais air Siorrachd Rois. Feumar co-dhiù leth-cheud tigh a thogail do’n Néibhi (is dòcha barrachd). Feumar an sgoil a leudachadh agus feumar seirbhisean na slàinte a leasachadh.

Gun teagamh togaidh an Siorrachd barrachd airgid ás a’ Chaol ann an cìsean, ach saoilidh mi gum bi iad ùine mhór mus dean iad suas na chur iad a-mach.

’Se baile còrr is leth-Ghallda a th’anns a’ Chaol co-dhiù; baile a thogadh le daoine a thainig a-stigh ás gach ceàrnaidh ri linn an réile tighinn agus ri linn an Néibhi a bhith ann mu thràth fad dà chogadh. Is ann nas Gallda buileach a dh’fhàsas e ri linn an imrich ùir seo.

Ann an dòigh bidh barrachd buaidh aig na seòladairean air beatha a’ bhaile na bh’aig an Arm an Uibhist a chionn’s gum bi iad a’ fuireach a-measg nan daoine seach a bhith ann an càmp air leth. (Bu chòir a ràdha gum biodh fada bharrachd buaidh aig mìle Gall sgapte ’nan dachaidhean fhéin air feadh Uibhist, na tha aig mìle saighdear air an cròdhadh ann an càmp.)

Theagamh anns a’ Chaol agus an Uibhist nach bi cuid ann a dh’fhanas nuair a bhios iad saor o cheanglaichean an seirbhis.

Ach tha aon rud annasach air tachairt a thaobh a’ Chaoil mu thràth. Tha iomagain air Ministrealachd na Dìonachd mu na gàrraidhean-ola a thathar a’ fiachainn ri chur air adhart faisg air a’ Phloc. Mur a tig iad ri’n càil tha iad deònach cur ’nan aghaidh.

Cha bhi fhios againn dé thachras gun cluinn sinn co-dhùnadh Rùnaire na Stàite air an rannsachadh a tha dol air adhart.

Ach tha a’ chùis a’ togail na ceist seo.

Nam biodh cuideigin son deagh obair a chur air adhart am Beinn-nam-fadhla, a bheireadh cosnadh do cheud neo leth-cheud duine, eil fhios dé cho deònach ’s a bhiodh an t-Arm leigeil leis a dhol air adhart?

Chan eil teagamh nach ann aca a bhiodh am facal mu dheireadh anns a’ chùis.

[TD 89]

An Sgeilp Leabhraichean

Iain Aonghas MacLeòid, Criomagan Ioma-dhathte
(Techmac, Dun-Eideann. 1973. £1.25)

Ann an Gàidhlig tha éis mhór oirnn cho beag agus a tha againn de leabhraichean a tha a’ bruidhinn air nithean ùra an t-saoghail mar ealdhain <eng>(science)<gai>, obraichean ola, rocaidean, clo-bhualadh, telebhisean 7c. Tha leabhar air ùr thighinn a-mach a tha a’ déiligeadh ri grunnan math dhiubh. Chan e a-mhàin gun d’ruith e air cóig cuspairean deug ann an 116 taobhan dhuilleag, ach tha e leudachadh air iomadh taobh do gach cuspair aig an aon àm. Tha a’ Ghàidhlig siùbhlach, glan, furasda a leantainn agus chan eil e a’ deanamh ana-caitheanaich air facail. Tha sin a’ fàgail gu bheil e a’ sgrùdadh gach cuspair gu math mionaideach agus a’ mìneachadh an toisich agus an deiridh. Nuair a leugh mi a’ chiad earrainn, “Dé a chuireas sinn umainn?” shaoil mi gun deach e ris ciatach. Thagh e gach ròineag: cloimh, cotan, rayon agus naidhlon 7c agus bha facal freagarrach mu’n bhuidheann do’n robh iad agus dé bhatar a’ deanamh dhiùbh.

Leugh mi leabhraichean air <eng>“Organic Chemistry”<gai> nach do làimhsich an teaghlach <eng>“Methane,” “Butane” (Calor gas),<gai> paraifin, gu céir nan coinnlean, idir cho soilleir no ann cho beag de bhriathran.

Anns an leabhar seo tha thu air do thoirt gu doimhneach na talmhainn far a bheil tuineachas nam beanntan teine, anns a bheil, troimh theas ro theth, agus fàsgadh nam mìle tonna chun na h-òirlich, an daoimean air a h-ath-cruthachadh bho ghual dorch dubh gu leug lainnireach, fìor shoilleir, ghlan. Chun a seo dh’fhairtlich e air na feallsanaich as dèanadaich daoimein a dheanamh anns a bheil meud as fhiach bruidhinn air.

As déidh seo faodaidh tu éirigh air sgiathaibh na gaoithe maille ri uisg a’ chuain agus a bhi air do dhòirteadh air Gearasdan Loch Abair maille ri tuiltean a’ gheamhraidh. Mur a bheil sin a’ còrdadh riut faodaidh tu leughadh mu’n chiad rocaid a chaidh a losgadh air an Scarp an 1934. Tha i ainmeil an eachdraidh oir b’e sud a’ chiad oidhirp air nì sam bith a chur bho àite gu àit’ eile


[TD 90]

[Sanas]


[TD 91]

le rocaid. Ma leanas tu ort anns a’ chaibideil ruigidh tu uachdar na gealaich.

Ach chan eil an leabhar gu léir air an aon mhodh. Tha caibideil ann air mar a thog Seoc tigh math ann am baile gun e cosg cus dha. Chan eil fhios agam an e sin a thug air tòiseachadh air a bhi a’ deanamh fhìona. ’S aithne dhomh iomadh fear a bhios ris a’ chur-seachad sin. ’S tric leotha innse dhomh mar a bhios a’ dol leotha ach aig deireadh na tha iad uile geallmhor air am fìon a neartachadh le stuth cruaidh. Tha ’n t-ùghdar fialaidh gu leòr le comhairle, ach bu toigh leam beachd bodaich na Hearadh fhaighinn air drama dheth.

Ma leughas fear an leabhar seo air a shocair gabhaidh e iongnadh air na dh’ionnsaich e, ann an saothair cho tlachdmhor goirid. Ach chan fheum e a bhi sùileachadh gun do thuig e a h-uile nì. Oir mar a thuirt an seanfhacal “Tuigidh fear-leughaidh leth-fhacal.” Tha earrainnean de’n leabhar a tha ceart leotha fhéin ach feumaidh fear barrachd saothair a dheanamh airson a dhol nas doimhne. ’Se ’n t-iongnadh gu bheil e cho soilleir.

Nuair a leudaich eòlas dhaoine ann an <eng>“science,”<gai> cha robh móran a-measg nan Gaidheal a dh’fhiach ri a mìneachadh do’n co-Ghaidheil. Dh’fhàg sin an cànan gann de dh’fhacail a tha a’ ciallachadh an dearbh nì a tha a’ Bheurla a’ cur sìos. Chan eil ann ach dìth cleachdaidh, agus is math a dh’fhaoidte nach do shuidh daoine còmhla ri chéile ach an aontaicheadh iad gu dé na facail a bu fhreagarraiche. Chan eil teagamh nach ann bho’n Bheurla a thig a’ chuid mhór dhiubh airson dà aobhar: gur h-i as fhaisge air na Gaidheil an diugh, agus gur h-ann innte a thòisich móran de na facail a tha cleachdte, cuid a dh’éirich am Breatann is cuid an Saor Stàitean Ameireagaidh.

Anns an leabhar seo gheibh sinn ainmean nan eileamaid ann am Beurla agus an Gàidhlig: <eng>oxygen<gai> agus ocsaidhgean, <eng>hydrogen<gai> agus haidhrogean, <eng>nitrogen<gai> agus naitrogean, <eng>iodine<gai> agus ìodainn. Tha faisg air an aon dhuilicheadas aige ri <eng>chemistry<gai> agus cemeiceachd.

Mar a tha ’n t-ùghdar ag ràdh anns an roimh-ràdh, ’sann bho òraidean a chraobh-sgaoil e air a’ Bh.B.C. a thaghadh na cuspairean. Chan eil fhios nach b’e sin an t-aobhar nach eil an leabhar cunbhalta ann an litreachadh. Ach ’s bochd nach do rinneadh sgioblachadh air na h-ainmean ud, agus poingean beaga eile. Tha “Cumhachd an Smùirnein” a’ tòiseachadh: “Air latha samhraidh bho chionn sia bliadhna fichead chualas gun do leagadh inneal spreadhaidh air baile Hiroshima.” Bhitheadh e na b’fheàrr a ràdh “Anns an Iuchar 1945.” Anns an aon chaibideil, “chan eil buileach ceud <eng>‘element’<gai> anns an t-saoghal gu léir.” Tha 104 na barrachd ann an diugh.


[TD 92]

Tha litreachadh ann air nach robh mi eòlach: preis an àite prais, ceanna daoine an àite chinneadh daonna, Iosrailich an àite Israelich. Ach chan eil an sin ach neoni an taca ris an taitneas a th’anns an leabhar uile.

Tha na deilbh freagarrach agus cuid dhiubh ’nan deilbh làimhe éibhinn (le Calum MacFhearghais).

Saoilidh ml gum faca mi cuid de na cuspairean ann an Gairm no leabhraichean eile, e.g. Rubair, ach chan eil sin a’ lùghdachadh na tha sinn an comain Iain Aonghais MhicLeòid airson an leabhair, agus Techmac ’s a Chomunn an Dun Eideann airson a chlo-bhualadh. ’S math as fhiach e £1.25.

IAIN PADRAIG MOIREASDAN.


An Aghaidh Choimheach. Le Iain Moireach. Gairm, 1973.
£0.90, paipear; £1.25, cruaidh.

Man tha làn fhios aig a h-uile balach-sgoile anns an latha a th’ann an diugh tha tòrr a bharrachd air sgeulachd a tha goirid ann an sgeulachd-ghoirid. Bho dh’obraich Poe is Chekhov is Maupassant is D. H. Lawrence is O. Henry is Salinger is na ceudan eile oirre, tha a’ ghnè sgrìobhaidh seo air a thighinn gu ìre le riaghailtean fhéin, riaghailtean a tha cheart cho mìnichte is a tha laghan an <eng>novel<gai> no an dràma no a’ bhàrdachd.

Gheibh thu sgeulachdan-goirid le beag no mór de stòraidh unnta ach chan e na tha unnta de stòraidh tha cunntadh. Chan eil anns a’ stòraidh ach tarraing air an croch an ùghdar beachdan is faireachdainnean air dhòigh ’s gum buail iad an leughadair le ’n uile chumhachd. ’Se tha thu lorg staid-inntinn an ùghdair, an dòigh air a bheil e faicinn an t-saoghail. Man eil thu ag iarraidh ach stòraidh no iàrna, faigh a’ “Hotspur” no mas boireann thu am <eng>“People’s Friend.”<gai> Agus na bi a’ smaoineachadh a bharrachd gu bheil càil agam-sa an aghaidh iàrnaichean. ’S iomadh stòraidh

[Sanas]


[TD 93]

mhath a leugh mise an uiridh anns a’ “Hotspur” bha na balaich a’ fàgail anns a’ bhathroom is <eng>queue<gai> ’nan seasamh air taobh a-muigh an doruis. Ach bha mise riamh ’nam amadan a dh’fheumadh rudeigin a bhith aige ri leughadh ged a b’e <eng>catalogue<gai> J.D. e.

A-nis gu leabhar Iain Mhoirich. A cheart cho luath ’s a leughas tu a cheud sgeulachd, tha fios agad gur e a tha agad an seo fear a tha air a cheàird a thoirt a-mach. ’S aithne dha a ghnothaich. Tha e anns a’ cheud sgeulachd, “An Aghaidh Choimheach,” a’ buntainn air nithean a tha a’ cur dragh air gu leòr de mhuinntir an fhicheadamh linn—aonranachd, cho beag ’s a dh’aithnicheas sinn fiù ’s an fheadhainn ’s fhaisg oirnn, cho eadar-dhealaichte ’s a tha an fhìor dhuine bho’n ìomhaigh a tha e a’ leigeadh ris ris an t-saoghal, ’s cho duilich ’s a tha e briseadh troimhe gu co-fhulangas no coinneachadh-inntinn ri duine eile air bith ’s cho càirdeach.

Tha cus dhan a bhitear a’ sgrìobhadh anns a’ chànan againne air a sgrìobhadh mu dheidhinn rudan an latha an dé. Cha ghabh sin a ràdh mu’n sgeulachd seo. Tha i air a cur ri chéile gu innleachdach, seòlta. Is ann a shaoileas tu uaireannan, man a tha thu gluasad bho fhear gu fhear ’s bho ám gu ám le <eng>flashback<gai>, gur e a th’agad film.

Agus tha i air a sgrìobhadh an Gàidhlig thlachdmhor, chàilmhor cuideachd. Tha seòrsa de Ghàidhlig ann a tha a’ cur eagal mo bheatha orm-sa — <eng>polysyllables<gai> mhóra phurpaidh a’ leantainn a chéile man sreath cháraichean air an A9 air latha samhraidh, Gàidhlig nach cualas á beul duine —ach ’s dòcha bho fhear ann an cùbaid—bho chionn ceud bliadhna. ’S fhada bho thuirt Wordsworth nach biodh litreachas fallain fada an uair a dh’fhàgadh cainnt còmhraidh cainnt sgrìobhaidh cus air chùl. ’S iomadh rud ciallach a thuirt Uilleam còir anns na lathaichean mus do dh’fhàg e sinn airson làn a dhùirn dhan airgead.

Tha Gàidhlig eile aig Iain Moireach, Gàidhlig an latha an diugh––air a h-àrdachadh ’s a glanadh ’s a deanamh beagan spaideil gun teagamh—Gàidhlig nàdurrach man a chluinneas tu an diugh air an t-sràid i, le cnapan Beurla ’na measg. Tha e ga toirt dhuinn man a tha i, <eng>warts an’ all.<gai> ’Se Gàidhlig Leódhais a th’ann cuideachd––cainnt nan ceàrd, a réir a’ bhodaich Sgitheanaich—ach, dé ’n deifir, tha i leum ’s a’ breabail ’s a’ danns’ an làmhan a’ bhalaich-sa cho aighearach ri cànan air an t-saoghal.

Bu chaomh leam na b’fhaide thoirt air a’ sgeulachd seo oir tha tòrr innte a tha mi airson a mholadh, ach ma tha mi dol a ràdh dad idir mu dheidhinn chàich feumaidh mi a fàgail.

[Tionndaidh gu d. 96


[TD 96]

Tha an dara sgeulachd a’ falbh á Leódhas a dh’ionnsaigh a’ bhaile-mhóir a-measg Gàidheil òga an diaspora. Is e sgeulachd seo an té bu lugha chòrd rium aca. ’S dòcha gu bheil mi fàs ro aosda, ach shaoil leam gu robh i rudeigin amh an taca ri càch — nach eil a’ chòmhstrì an inntinn a’ ghille buileach creideasach. Ach aig amannan tha i a’ dol ’na sgeulachd mhìorbhuileach—Ailean ’s athair anns a’ <eng>restaurant<gai> gu h-àraidh.

Air ais a Leódhas anns “A’ Ghamhainn,” gnè sgeulachd eile. Tha a h-uile aon de na sgeulachdan seo tur eadar-dhealaichte bho chéile, a’ deanamh follaiseach dhuinn cho iomadh-thaobhach ’s a tha tàlann an ùghdair. An uair a bha mi leughadh na té-sa bha a’ chailleach a’ faighneachd dhomh gu dé bha ceàrr ’s mi air lachan mór a thoirt asam ’s mi leughadh man bha an dàir a’ tighinn cho tric air crodh a’ bhaile nuair a bha na boireannaich airson faighinn a-mach man a bha bodach an tairbh a’ faighinn air adhart leis a’ bhean òg. Agus leis a’ choltas a bha air Cailean ’s e coimhead air oir suas sliasaidean Mhàiri chan fhada gum bi Lord Longford as deidh an ùghdair.

Faic Iain MacAesop Moireach ann an “Ignig Dannsair,” fable grinn air a cur ri chéile gu ciatach. An deidh sin tha dà sgeulachd chumhachdach mu dheidhinn <eng>misfits<gai> Ghaidhealach anns a’ bhaile mhór, an dara fear letheach ás a chiall leis an deoch ’s an aithreachas agus am fear eile rud beag <eng>simple<gai> airson daoine cruaidh a’ bhaile mhóir. ’S air ais gu dibhearsain na cruaich mhònaich ann am “Mòine Dhòmhnaill is Ordag An Bhàin,” làraidh mhònach cho éibhinn aighearach ’s a chaidh a riamh a lìonadh.

Chan eil na sgeulachdan a’ fàs càil nas laige man a tha thu a’ tighinn gu deireadh an leabhair. ’Se a’ sgeul mu dheireadh a chuir m’inntinn fhéin buileach air bhoil agus is fhaide dh’fhuireas ’nam chuimhne. Man eil sinnsirean aig Isteam an Ghomb (ainm do-labhairt!) anns a’ Ghàidhlig tha gu leòr ann an cànanan eile. Man a bhios iad ag ràdh mu na steud-eich tha e le Gargantua a-mach á Titus Groan ged nach canainn nach robh làmh aig Gog ’s aig seud no dhà eile a tha air a dhol ás mo chuimhne anns a’ ghnothaich. Ach leugh a’ sgeula dhuit fhéin.

Tuigidh sibh, fhearaibh, gun chòrd a’ leabhar anabarrach rium. Le leabhraichean dhan t-seòrsa seo tillidh gu leòr a sguir a leughadh na Gàidhlig thuice rithist is iad a’ faicinn gu bheil i a cheart cho comasach air làimhseachadh cùisean a’ latha an diugh ri cainnt sam bith eile. Tha tàlann is grinneas cainnte an ùghdair seo a’ deanamh sin follaiseach.

Siuthad ma tha, a laoichean, tog do pheann ’s dean leabhar eile cho luath ’s a chuir Dia piullag ort!

UILLEAM MOIREASDAN.
