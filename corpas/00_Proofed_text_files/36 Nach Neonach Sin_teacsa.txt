[C 1]

Cailein T. MacCoinnich

NACH NEONACH SIN

OILTHIGH GHLASCHU

[C 2]

[Blank]

[TD 1]

Leabhraichean ùra Gàidhlig
Oilthigh Ghlaschu

Fo Stiùireadh
RUAIRIDH MhicTHOMAIS

Aireamh 7

NACH NEONACH SIN
le
CAILEIN T. MacCOINNICH

[TD 2]

Clò-bhualaidhean Roinn nan Cànan Ceilteach:—

Aireamh	1 LAITHEAN GEALA
		le Murchadh MacLeòid

		2 AN DUBH IS AN GORM
		le Iain Mac a’ Ghobhainn

		3 ROSG NAN EILEAN
		deas. le Alasdair I. MacAsgaill

		4 BRISEADH NA CLOICHE
		AGUS SGEULACHDAN EILE
		deas. le Coinneach D. MacDhòmhnaill

		5 MAR SGEUL A DH’INNSEAS NEACH
		le Cailein T. MacCoinnich

		6 A’ LETH EILE
		le Cailein T. MacCoinnich

		7 NACH NEONACH SIN
		le Cailein T. MacCoinnich

[TD 3]

NACH NEONACH SIN

A measg annasan is iongantais an t-saoghail uile, chan eil dad as iongantaiche na’n fhìrinn

CAILEIN T. MacCOINNICH

ROINN NAN CANAN CEILTEACH
OILTHIGH GHLASCHU
1973

[TD 4]

Air fhoillseachadh an 1973 le
Roinn nan Cànan Ceilteach
Oilthigh Ghlaschu
Glaschu W.2

© 1973 le Cailein T. MacCoinnich

Clò-bhuailte le
Robert MacLehose & Co. Ltd, Glaschu

SBN 0 903204 04 5

Thug an Comunn Leabhraichean Gàidhlig cuideachadh do’n Fhoillsichear gus an leabhar seo a chur an clò

[TD 5]

Roimh-fhacal

An cruinneachadh ’s an deasachadh na dh’aithris mi seo, dh’fhan mi cuidhteas, gu beagaich, sgialachdan is iomraidhean a tha cumanta na ann an clò-bhualadh a cheana. Lean mi, cho fad ’s a b’urrainn mi, rudan a chuala mi o fheadhainn aig an robh eòlas na fiosrachadh pearsanta air na thachair. An àite na dhà, thug mi tarraing air rudan a thachair dhomh fhéin, ’s có dhiùbh ’se rudan mì-nàdurra bh’annta seo na chaochladh, fàgaidh mi sin aig a leughadair a dheanamh a mach air a shon fhéin.

Ma thug mi seachad mo bheachd air cùisean, an sud ’s a seo, rinn mi sin, chan ann idir a chionn’s gu bheil mi de’n bharail gur ann agamsa tha facal mu dheireadh air a’ ghnothaich, ach feuch am brosnaich mi feadhainn eile gu bhi tional ’s a’ sgrìobhadh na chuala ’s na dh’fhiosraich iad fhéin—maille ri’m beachdan.

Tha móran de bheul-aithris ar daoine dol a dhìth, chan ann a chionn ’s nach eil dad a’ tachairt an diugh as d’fhiach cuimhne chumail air, ach a chionn’s nach eil suim aig daoine dha leithid. Ma chuidicheas na chuir mise ri chéile seo, luchd-leughaidh gu bhi deanamh oidhirpean ceudna, bidh mise sàsaichte.

Cailein T. MacCoinnich.

[TD 6]

Clar-innsidh

“Neul Mhór a dh’Fhianuisean”				7
A’ Ràmh							9
Am Bàillidh Dubh						11
“Ge b’e bhios air dheireadh …”				14
Sràid nan Cailleachan-Dubha					16
An t-Each Uisge						20
Taibhs								22
An Di-bheatha							25
“Coinnich shuas e, Coinnich shìos e”				27
“Claigeann Greannach Cruaidh”				29
Cù Mór Cheann an t-Sruthain					32
Dual Gruaige							33
A’ Leabaidh							36
A Saoghail Eile						39
A’ Sluagh							42
As an t-Sealladh						45
Rud Nach Fhaic Sùil						47
Sop ás Gach Seid						50

[TD 7]

“Neul Mhór a dh’Fhianuisean”

Chuir Raghnall Dòmhnallach na “Raghnall Mór”, uachdaran Tharasaidh, seachad iomadh bliadhna thall thairis, cuid mhath sna h-Innseachan, ’s theireadh iad gun do bhuail a’ ghrian e thall an sin. Biodh sin mar a dh’fhaodas e, chan eil teagamh ann nach robh e caran annasach ’na dhòighean ’s ’na chleachdaidhean, ’s aig iomadh uair ’na aobhar iongnaidh do mhuinntir Tharasaidh. Ach cia bith cia mar a bha e a thaobh creideamh is beachdan, cha robh duine do’m b’aithne e a chreideadh gun dainig smid riamh o bhilean ach an dul fhìrinn. ’S i an onair am prìomh phrionnsapal-beatha aige.

Sin aon aobhar a tha air cùl na h-aithris seo; aobhar eile, ’se gun do thachair a rud a chuir e air a mhanadh ’na mo chuimhne ’s na m’fhiosrachadh fhéin. Chan e sgialachd na beul-aithris a th’ann, a thainig am bàrr an deidh do’n fhàisneachd aig Raghnall a bhi air a coimhlionadh.

Bha ’seann duine déidheil air iasgach loch agus mara, agus tric gheibhisde e leis a’ gheòlaidh bhig aige fhéin a’ cur lion-chaola, na “sreanganan” mar their iad an àiteachan eile, mu choinneamh nan tràighean a tha ruith ris a’ chladach air taobh an iar na Hearadh. Bha lèabagan, cnòdain, sgaitean, ’s cuidhteagan pailt gu leòr an Caolas Tharasaidh sa’ latha bha sin, agus is iomadh cliabh éisg a thug Raghnall far oitir Sheiliboist is Horgaboist, le dubhan is dorgh.

Madainn àraidh, an deidh dha na “lìnn” a chur, an àite tilleadh tarsainn a’ chaolais gus an tìdicheadh na lìnn, ’sann a chaidh e air tìr air tràigh Sheiliboist. Thug e gheòla suas air an tràigh, agus shìn e e fhéin ri blàths na gréine sna bruthaichean murain os cionn na tràghad.

A nis, aig an ám a bha seo, ’s air son iomadh bliadhna fhada as deidh sin, cha robh tigh, bothag, na àirigh na b’fhaisg air na tigh geamair aig Lachdasdail — còrr is cóig mìle an ear air; chon an iar ’se Borgh-mhór an clachan bu dlùithe dha — mu chóig mìle air falbh cuideachd.

Bha sin a’ ciallachadh gu robh mu dheich na dusan mìle air cladach an iar na Hearadh ’s nach robh duine còmhnaidh; fearann bòidheach ach fàs, fo fhéidh, caoirich is coineanaich. Agus anns an t-sàmhchair seo, air a latha ghrianach Samhraidh ud, fhuair Raghnall fiosrachadh is faireachadh cho neònach anàbhaisteach ’s a thachair ris riamh, a dh’aindeoin

[TD 8]

gach àite shiubhail e air feadh an t-saoghail, ’s gach sealladh iongantach a chunnaic e.

Nuair a thìll e dhachaidh o’n iasgach, bha mar a b’àbhaist deannan de fhir an eilein air an tràigh feuch dé mar a chaidh leis; cleachdadh nan eileanan ’s luchd a’ chladaich. Bidh e dualach gun deach an t-iasgach leis math gu leòr, ach chan e na bh’aige air ùrlar na geòla a chuir iongnadh — na faodaidh uabhas — air na fir, ach an naidheachd a bh’aige air na chual e “anns an fhàsach”.

“Fhearaibh”, ars esan, “creidibh mise, ged a tha fearann sin thall fo’r comhair aonaranach fàs an diugh, thig a’ latha ’s am bi croitean air an suidheachadh ann. Bidh tighean is daoine ann, àiteach is àrach spréidhe.”

Nuair a chaidh fhoighneachd dha, cia mar a bha e deanamh sin a mach, dh’innis e dhoibh ’na dhòigh shocair chìnnteach fhéin mar a thachair dha ’s e ’na shìneadh sa’ mhuran, ’ga ghrianaireachd fhéin.

“Air a lianaig ghuirm, fo’n bhruthach air an robh mi ’nam shìneadh, chuala mi sluagh ri aoradh, ’s iad a’ togail fonn na Salm. Bha e cho soilleir dhomh ’s ged a bhithinn anns an eaglais air madainn na Sàbaid. Faodaidh nach fhaic mis’ e, ach chì cuid agaibhse tigh-aoraidh air a’ lianaig ud agus an sluagh a’ cruinneachadh thuige o na croitean lìonmhor mun cuairt.”

Na robh neach eile air a leithid a radha, faodaidh gur iomadh ceann a dheadh a chrathadh, ach ar leam nach robh duine ’làthair a chuir teagamh an cainnt fear ris an canadh iad “bial na fìrinn”.

Co dhiùbh, shiubhail na bliadhnachan agus chaidh Raghnall còir, agus iomadh duine eile chual an naidheachd, dhachaidh gu fois.

Ach bha “fearann a’ gheallaidh” lom, fàs. Colach ri Caolas Od-oidruim, cha chluinnt air an àruinn seo ach “fuaim tuinne ’s glag geòidh”.

A nis, o bha mise àirde glùin mo mhàthar, chuala mi an fhàisneachd uair is uair — bha mo mhàthair ’na cnapach nighinne nuair a thachair an gnothaich agus cuimhne mhath aice air Raghnall fhéin. ’S an sin, gun fhàth gun fhaireachadh, gun dùil ris, thainig na chuir an seann duine air a mhanadh fìor. Sa’ bhliadhna Naoi-diag Tri-sa-Cóig, na Tri-sa-Sia, bhriseadh sìos an oighreachd, roinneadh a mach i ’na croitean,

[TD 9]

’s chaidh cuid ás Eilean Tharasaidh a chuala fàisneachd Raghnaill, air thigheadas a Sheilibost ’s a Horgabost. Beag air bheag, thàinig teaghlaichean ás Na Bàigh, ’s ceàrnan eile dha na Hearadh, a dh’fhuireach dhan àite, ’s an diugh tha croitean ri cois an rothaid a h-uile ceum eadar Borgh agus Losgantir — a’ fearann a bha uair fàs.

Ach seo a rud is iongantaiche mu’n chùis; chan e idir gun deach am fearann àiteach, oir dh’fhaodadh duine leithid a dh’fhàisneachd a dheanamh air thuairmeas mu cheàrna fhàs sa bith, ach gun do thogadh tigh-aoraidh air an dearbh stall far an cuala Raghnall seinn na Salm. Chaidh an lianag a chomharrachadh a mach dhòmhsa ’nam bhalach iomadh uair, bliadhnachan mu robh guth air croitean a shuidheachadh. Saoilidh mi gu robh àite agus àite air an àruinn bu mheadhonaiche ’s na b’fhaisg air an rathad na stall a thaghadh, ach sud far a bheil an tigh-leughaidh. An do thogadh e, chum, ’s mar a leughas sinn san Tiomnadh Nuadh, “’s gum biodh an fhàidheadaireachd air a coimhlionadh”? Cha chreid mi sin idir. Faodaidh nach robh facal sa bith aig duine chuala fàisneachd Raghnaill, ann an taghadh an àite togail.

Chan urrainn dhòmhsa radha, ach gun cuala mi an fhàisneachd suas ri fichead bliadhna mun tainig i gu buil. Chan eòlaiche na fiosraiche mi, ’s cha teid mi nas dàine air na Salmaidh a thuirt

“Cha ruig mi air oir tha e àrd
Ri thuigsinn is ri luaidh.”


A’ Ràmh

Thug Iain, bràthair mo sheanmhar, dhachaidh aon latha ràmh a bhrist orra sa sgoth ’s iad a muigh aig na giomaich. Thilg e liagh agus calpa ràimh air cùl an tighe gus a faigheadh e ùine ’s cothrom an cur an tàthadh a chéile rithist, ’s ann an sin bha an dà phìos ’na sìneadh fad iomadh latha ’s Iain air an dìochuimhneachadh.

A nis bha Iain ’s a thriùir bhràithrean gun phòsadh aig an ám ’s iad a’ fuireach còmhla ri màthair san t-seann dachaidh. Mu thrì dorsan air falbh, ’s cha robh sin fada ann an clachan

[TD 10]

sna h-eileanan, bha boireannach ris an canadh iad Beasa na Beataidh — fìor bhana-charaide dha mo shìn-seanmhair. A rèir cholais bha an dà-shealladh aig Beasa, na mar theireadh iad san àit’ againne, bhiodh i ri taibhsearachd.

A’ feasgar seo nochd i steach a choimhead air mo shìn-seanmhair ’s ise air tighinn gu aois mhór. Bha’n t-seanabhean geur mothachail a dh’aindeoin aoise, ’s cha bu luaithe shuidh Beasa ri taobh, na thuig i gu robh rudeiginn ceàrr.

“Dé nis a chual na dh’fhairich thu Bheasa?” ars ise gun dàil. “An tà” fhreagair an t-éile, ’s i cho geal ris an anart, “tha mi’n dòchas a Raghnaid, gun toir na gillean an aire dhoibh fhéin aig muir; chunna mise rud ’s mi tighinn timchioll cùl an tighe agaibh a chuir eagal is luasgan orm.”

Bha mo shin-seanmhair ’na bann-chreideach làidir, ’s ged a bha e fìor gu leòr gum biodh i fhéin a’ faicinn sheallaidhean, chan eil cunntas againn gun do chuir dad dhan t-seòrsa riamh eagal oirre. Chuir i làmh air gualainn Beasa. “Na biodh eagal sa bith ort innse dhòmhsa — cha chluinn duin’ eil e. Rud a tha ri tachairt, tachraidh e, ’s co dhiùbh bhuineas na chunnaic thusa dhan teaghlach agamsa na chaochladh, bidh mise leagta ris mar rùn glic an Fhreasdail. Dé chunna tu, Bheasa?”

“Chunnaic”, ars an t-éile, an deidh a bhi greiseag ’na tàmh, “calpa ràimh a tha ’na shìneadh san fhiar air cùl an tighe ag éirigh air a cheann o’n talamh trì uairean; tha mi’n dòchas nach eil dad a’ dol a dh’éirigh dha na gillean aig an iasgach, a Raghnaid.”

Chuir Raghnaid ìnntinn a bana-charaid aig fois, mar bu mhath a b’aithne dhi, le briathran is geallaidhean na Fìrinn, ’s cha deach an gnothaich na b’fhaide na ’n dithis aca fhéin. Co dhiùbh, sin a bha àsan a’ smaoineachadh!

Cia bith có bha farchluais air a’ chòmhradh, thainig suim na cùise gu cluasan Iain, ’s ann a làrach nam bonn, mhionnaich is bhòidich e nach deadh an ràmh a’ feasd a mach còmhla riutha san eithear. Dh’fhàgadh e gun chàradh gun ghluasad far an robh e, ’s faodaidh mar a chaidh an ùine seachad, gun tubaisd na ànnradh a measg iasgairean an eilein, gun do dhìochuimhnicheadh an taibhs cho math ris a’ ràmh.

Ach greis mhath ás deidh seo, dh’fhàs Beasa tìnn, ’s cha robh fada gu robh e soilleir nach robh feabhas dhi ann. Cha tug i fada air leabaidh a bàis. Rinneadh an t-ullachadh àbhaisteach ’son an tòrraidh.

[TD 11]

Latha ’n tòrraidh, thugadh a’ chiste, mar a nithear tric sna h-eileanan, a mach air beulaibh an tighe gus an deadh an t-aoradh a chuartachadh. Sin seachad, rinneadh ’son an giùlain a thogail, ach gu mì-fhortanach nach ann a ghéill na làmhachain aig ceann trom na ciste. Bha Beasa ’na beatha ’s ’na bas ’na boireannach toirteil, ’s cuideam na ciste air son aon duine aig a ceann, tuilleadh ’s a’ chòir.

Arsa fear dha na luchd-giùlain ri cnapach do bhalach a bha làthair, “Nach leum thu sìos gu Traigh nan Eithrichean a dh’iarraidh sgonn do mhaide chuireas sinn tarsainn fo cheann na ciste — ràmh, casachan, rudeiginn mu shia troighean a dh’fhad.” Dh’fhalbh an gille gun dàil.

A’ dol seachad cùl tigh mo shìn-seanmhair, nach ann a mhothaich e do chalpa ràimh bhriste san fhiar — an dearbh rud a bha dhìth air. Thill e leis a’ chalpa ràimh, ’s gun foir aig duine nach ann far na tràghad a thug e e, chaidh a chàradh fo’n chistidh.

Tha e nàdurra dhuinn a bhi cur na rudan as miosa san t-saoghal fada uainn fhéin. Beasa bhochd! Bha i ’na boireannach foghainteach calma a latha chunnaic i manadh air an ràmh. Có gheibheadh coire dhi son an t-seallaidh a mhìneachadh mar a rinn i? Có theireadh — seachd àraid i fhéin — gur e am pìos maide ud a ghiùlaineadh i air an turas mu dheireadh a ghabhadh i?

Có a rannsaicheas dìomhaireachd nithean dhan t-seòrsa seo, na leughas teagasg eadhoin na rudan a tha nas nàdurra na gnàthas? Saoile nach eil e nas glice creideamh na seanabhean a bhi againn, ’s gabhail ris gach nì a thig mun cuairt mar phàirt dhan dealbh mhór iongantach a sgaoilear fo chomhair tuigse gun cheann-crìche oirre, nuair a thogar an sgleò o’r sùilean ’s a gheibh sinn aithne “eadhoin mar a tha aithne oirnn.”


Am Bàilidh Dubh

’S gann duine b’aithne dhomh a chuireadh sgialachd an ceann a chéile cho blasda ri Tormod MacLeòid as an Òb — na Tormod Seònaid, mar a b’fheàrr a b’aithne dhuinne e. Ach bha sgialachdan Thormoid a’ ruith na bu dlùithe ri “eachdraidh”

[TD 12]

na ri seanachas na faoin-sgeul. A dh’aindeoin sin, thigeadh e mach an dràsda ’s a rithisd le sgialachd mu mhanaidhean, bòcain, taibhsean, fuathan, ’s a leithid sin; ach daonnan bha bonn eachdraidh, cnàmhan na fìrinn ’s gach aithris a chuala mise riamh uaithe. Tha na leanas a’ nochdadh dé tha mi ciallachadh, ’s tha sgialachd (na ’n eachdraidh a th’ann) air leth annasach, a chionn ’s gu robh pàirt aig Tormod fhéin anns a’ rud a thachair.

Bha bàilidh anns na Hearadh, uair dha robh saoghal, ris an canadh iad Am Bàilidh Ruadh. Co dhiùbh ’se dath na gruaige ’s na fìasaig aige a thug dha an t-ainm, chan fhiosrach mi, ach tha aon rud cìnnteach agus ’se sin gur e cruas is an-iochd a nàduir a bhaist e “Am Bàilidh Dubh.”

Chan fhóghnadh a chuid gheamairean ’s a chuid sgalagan a bhi cumail sùil air na mì-fhortanaich a bha còmhnaidh air an oighreachd; dh’éireadh e fhéin am marbhan na meadhon-oidhche feuch an glacadh e truaghan air choireiginn a’ briseadh lagh na h-oighreachd. ’S mo thruaighe bhochd a’ fear na ’n té a thuiteadh dha na spògan mì-chneasda aig a’ Bhàilidh Dhubh.

Tha coille bheag an Gleann Róghadail, an ceann-a-deas na Hearadh. Faodaidh gu robh i uair na bu dosraiche na tha i ’n diugh; biodh sin mar a dh’fhaodas e, tha e colach gur e aon chur seachad oidhche bhiodh aig a’ Bhàilidh Dhubh, cuairt a ghabhail air feadh na coille san dorchadas feuch an robh giomadairean Shrannda na Róghadail a’ goid gheugan air son boghachan chliabh-ghiomach. Daor ’s ga bheil an giomach an diugh, m’ fhacal-sa dhuit gu robh e gu math na bu daoire dhan duine bhochd a ghlacaisde falbh ás a’ choille le pasgan gheugan.

Tha mi’n dùil gur e Marc Antonaidh a thuirt aig tòrradh Iuliuis Cheasar, “Tha’n t-olc a ni daoine ’nam beatha beò ás an deidh”, ’s ma bha sin fìor mu dhuine riamh, bha e fìor mu’n Bhàilidh Dhubh — sin ma chreidear gach sgialachd a chaidh aithris air an deidh a bhàis.

Aon dhiubh, gu robh a thaibhs na ’mhanadh ri fhaicinn gu math tric a’ liùgadh mu’n gheata bheag a bha fosgladh a steach do choille Róghadail. Agus seo far eil mo sheann charaid Tormod a’ tighinn a steach.

Chan eil mise cho bragail ’s gu feuch mi chùis a chur sìos am briathan an t-seanachaidh fhéin — tha sin thar mo chomais — ach seo suim a’ ghnothaich. Bha Tormod còir agus dithis chompanach a’ tighinn dhachaidh do’n Ob ás Róghadail

[TD 13]

anmoch aon oidhche, nuair a thugadh tarraing air a’ Bhàilidh Dhubh. Bha fear dhan triùir aca mion-eòlach air gach sgialachd a chualas riamh mu’n bhàilidh, ’s a réir cholais a’ làn-chreidsinn gu facas a mhanadh uair is uair aig a’ gheata — ged nach fhac e fhéin riamh dad dhan t-seòrsa.

Mar a thàinig iad mu choinneamh a’ gheata, bha’n argumaid ’na teas; Iain a’ sìor chumail a mach gur e ’n dul fhìrinn a bh’ann gu facas taibhs a’ bhàilidh, Tormod ’s a chompanach eile deanamh balach-bùird dheth. Bha ciurach uisge ann, ach cha robh i cho fìor dhorcha ’s nach deanadh iad a mach an geata air éiginn. Stad iad agus shìn Iain a mach a lamh; “Sin dìreach far am biodh iad ga fhaicinn. Tha mise ’g ìnnse dhuibh. …” ’S ann am prioba na sùla chaidh Iain seachad ann a laigse eadar a làmhan.

Saoilidh mi gu bheil mi fhathast a’ cluinntinn Thormoid a’ cur crìoch air an naidheachd. “A sheòid, thachair dileag bheag dhan a stuth-laìdir a bhi agam fhéin am poca-tòine na briogais, ’s thug sinn mun cuairt e. ’S feuch thusa, nach e cheud sgal a thug e ás — ‘Am Bàilidh Dubh … A Rìgh nan Dùl sàbhail mi o’n Bhàilidh Dhubh.’”

Cha robh an teagamh bu lugha air an dithis eile gu robh Iain a’ làn chreidsinn gu fac e am Bàilidh Dubh.

Nuair a ràinig e dhachaidh, ’s a fhuair Iain a chasan ri theine fhéin, thog e air is ghlac e misneachd nach robh idir aige mu choinneamh coille Róghadail. Thug e cùnntais air an “fhear” a chunnaic e a bha cho soilleir cìnnteach ’s gu robh Tormod fhéin, cruaidh ’s ga robh ’n ceann, cha mhór air aomadh gu bhi creidsinn gur e taibhs a’ bhàilidh a nochd ri Iain. Ach an deidh làimhe, cha robh e idir cho fìor-chìnnteach.

“’Sann as tigh-seinge Róghadail a bha sibh a’ tighinn?” arsa mi fhéin ri Tormod aig deireadh na sgeòil. Thug e sùil bhiorach orm.

“’Sann, ach cha robh dad aige sin ri dheanamh ris. Co dhiùbh, ghabhadh e barrachd ’s a bh’againne ri chosg ’son tulgadh a chur an ceann cruaidh Iain-’En-Iseabail. ’Se ’n aon rud a bha mi gearain, gum b’fheudar dhomh an dileag ruma bha mi ’toirt dhachaidh ’son an fhuachd a thogail far uchd na mnatha a dhòrtadh sìos ’na shlugan.”

“’S dé tha thu smaoineachadh a chunnaic Iain — na fac e dad idir?” Rinn Tormod gàire ’s chrath e cheann. “Tha e doirbh a dhol roimhe; aon rud cìnnteach, chan fhac an dithis

[TD 14]

eile againn dad. Tha mi uairean dhan bheachd gur e boinne fada uisge, bha’n crochadh ris na meilidhean aige, thainig mu choinneamh fradharc na sùlach aige. Bheil thu faicinn, bha meilidhean anabarrach fada giobach air Iain.”

Chan urrainn mi radha gu robh mi ag aontachadh le Tormod, ged a tha e fìor gun cuir glé bheag cruth is dealbh — ’s faodaidh bodhaig — air smuain is creideamh làidir na h-ìnntinn ’s na mac-meanmna. ’N e sin a thachair do Iain còir? Có ’s urrainn a ràdha; ach aon nì tha fhios agamsa air, nach robh uimhir a dh’ùidh aige ann an gnothaichean mì-nàdurra an deidh na thachair an oidhch’ ud an Gleann Róghadail.


“Ge b’e bhios air dheireadh …”

Uair dha robh saoghal bha iomadh cluich, spòrs agus dibhearsoin aig an òigridh air nach eil sgial na robhas an diugh; cur-seachad air leth ’son gach ama dhan bhliadhna, cuid dhiubh gun móran ciall aca, ’s cuid eile air am bonntachadh air eachdraidh na cleachdaidhean nan ginealach a dh’fhalbh.

Oidhche Shamhna bhiodh cleasan a’ dol, chan ann a mhàin aig a’ chloinn, ach cuideachd aig feadhainn na bu shine na iad, nach robh uile gu léir cho sìmplidh neo-chiontach ’s a shaoileadh duine. Tha sgialachd a leanas a’ dearbhadh gu robh barrachd is cluich chloinne air cùl cuid dhan an dibhearsoin a bha cumanta aig an ám.

Bha mo sheanmhair ’na searbhanta greiseag anns an Tigh-mhór an Tarasaidh, agus ’sann aicese chuala mi mu’n rud an-àbhaisteach a thachair a sin air Oidhche Shamhna, iomadh bliadhna air ais. Bha caileag na dhà eile aig seirbhis còmhla rithe aig an ám, ’s bha e ’na chleachdadh aca, maille ri nìghneagan eile bhaile bhi cruinneachadh Oidhche Shamhna ann an cidsean an Tighe-mhóir a chluich nan cleasan àbhaisteach.

Tha fhios gur i phrìomh cheisd a bhiodh air caileagan a là ud, mar air caileagan ar lìnn fhéin, cuin is có a phòsadh iad. A nis, a réir cholais, bha dà dhòigh ann air a faighisde freagairt dhan cheisd sin, na rachaisde dòigheil mu’n ghnothaich air oidhche àraidh dh’an bhliadhna, Oidhche Shamhna. Dh’fhaodadh nighean a dhol a mach dhan t-sabhal, siaman connlaich

[TD 15]

a thilgeadh suas chon a lobht’-àrd, agus cho luath ’s a dh’fhairicheadh cuideiginn a’ tarraing an t-siamain, éigheach a mach, “Có thusa sud air ceann mo shiamain?” A réir aithris, gheibheadh i freagairt an guth an fhir a bha gu pòsadh. Theirisde cuideachd gu faiceadh i, ma dh’fhaoidte, colas a leannain a’ coimhead a nuas oirre far mullach na lobhta.

Dòigh eile, dhol a mach dhan iodhlan, le bonn airgid ’na làimh ’s a dhol trì tursan timcheall aon de na cruachan arbhair.

Ma bha pòsadh an dàn, chitheadh i “a taghadh ’s a roghainn de fhearaibh an domhain”, mar a chanadh an t-seann sgialachd, a’ dìdeireachd oirre timcheall na cruaiche.

Seo, ma tà, an dòigh a roghnaich na caileagan fheuchainn, an Oidhche Shamhna ud an Tigh-mór Tharasaidh. Dé chunnaic na nach fhac iad, chan fhios dhòmhsa; cha tug mo sheanmhair guth air cia mar a chaidh dhi fhéin na do’n triùir na cheathrair eile chaidh dhan iodhlainn còmhla rithe. ’Se rud a thachair dhan te a b’òige dhan chuideachd, aobhar an iongnaidh ’s an uabhais.

Cha leigeadh càch leatha seo a dhol a mach idir, chionn’s gu robh i caran òg, ’s iad aindeonach eagal a chur oirre. Ach feadh ’s a bha na seòid a muigh, thainig Bean-a-Bhaile nuas dhan chidsean ’s chunnaic i an té òg ’na suidhe caoineadh an taic an t-simileir. Nuair a thuig i aobhar a’ bhròin ’s a’ mhulaid, thuirt a’ bhean chòir ris an nighneig, “Coma leatsa dhiubh, ghràdhag; sud agad bonn trì-sgillin ’s thoir thusa ruaig mu na cruachan thu fhéin”. Cha bu ruith ach leum leis an t-éile.

Ach cho aigeanach ’s ga robh ’chaileag a’ dol a mach, bu luaithe na sin a tilleadh a steach. ’S chan e eagal na fiamh a bha ’na h-aodann ach bras-rudhadh na feirge. Bha deòir na tàmailt ’s an droch-nàduir a nis air àite deòir a’ mhulaid a ghabhail ’na sùilean. Rinn i dìreach air a banamhaighstir, ’s a guth air chrith leis a’ chorruich.

“Chan eil annamsa ach an t-searbhanta bheag òg, agus sibhse Bean-a-Bhaile, ach suarach a’ spòrs dhuibh, Fear-a-Bhaile a chur a mach ás mo dheidh, a dh’fhàireachas orm timcheall oisean na cruaiche …”. Bhris i sìos agus glug caoinidh ’na sgòrnan. Thilg i am bonn aig casan na t-éile.

Bha na caileagan a stigh a nis ’s iad ’nan cròidhleagan ann an cùl a’ feitheamh ri briseadh na stoirme. Ach iongantas nan iongantas, cha tàinig smid o bhilean Bean-a-Bhaile. ’Sann a dh’fhàs a h-aodann geal, mar le eagal, ’s gun ghuth mór na

[TD 16]

droch fhacal, thionndaidh i air a sàil ’s ghabh i suas do sheòmar-uachdarach an tighe, far a robh Fear-a-Bhaile fhéin ’na shuidhe. Cia bith dé ghabh àite sin, cha chuala duin’ eile, ach an deidh làimhe rinn na searbhantan cìnnteach nach do ghluais an t-uachdaran còir a mach air dorus tighe fad na h-oidhch’ ud. Mar a thubhairt té dhiubh, a rithisd, “Bha mise san iodhlainn an treiseag a bha i muigh, ’s cha robh uachdaran na duin’ eile ri fhaicinn. Bha ghealach cho soilleir ris a latha.”

Cha do dh’fhosgail Bean-a-Bhaile a beul tuilleadh mu’n chùis, fhad’s bu bheò i — ’s cha robh sin fada. Ro cheann na h-athbhliadhna chàirich an t-uachdaran a mhnaoi san ùir, ’s mu robh an treas bliadhna mach bha an “t-searbhanta bheag” ’na bean-phòsda aige ’s ’na Bean-a-Bhaile i fhéin!

Am fac i Fear-a-Bhaile san iodhlainn ceart gu leòr? Robh rudeiginn eadar an dithis mun do thachair seo idir? An e rud a thachair, agus briathran a mhnatha, thug air sùil a thoirt air té nach do mhothaich e dhi riamh air àrainn an tighe roimhe seo?

Tha fhios agad a nis, a leughadair chòir, air uimhir ’s a th’agamsa mu’n chùis, ’s chan eil agad ach na ceisdean sin fhuasgladh dhuit fhéin.


Sràid nan Cailleachan-Dubha

Bha sràid ann a Steòrnabhagh uaireiginn ris an canadh iad Sràid nan Cailleachan-Dubha. Chan ann a chionns gu robh na boireannaich chòir sin, a tha deanamh uimhir de obair na h-éiginn ’s na tròcair an Eaglais na Ròimhe, a’ còmhnaidh ann, ach a chionn gu robh an t-ainm aig móran de chailleachan na sràide a bhi ri buidseachd. Ach ged a bha daoine làn-chreidsinn sin aig an ám, feumaidh sinn a bhi uasal ás muinntir nan eileanan, nach eil cunntas sa bith gun do loisg iad riamh creutair bochd ’son a bhi ’na bana-bhuidseach. Chan ionnan daoine aineolach brùideil Shasuinn, — ’s cheàrnan de Alba cuideachd.

Bu mhath leam a ràdha seo, nach ann dìreach o dhuine aig an robh fiosrachadh pearsanta air a’ chùis, a fhuair mi an naidheachd seo; anns an t-seagh sin tha i caran eadar-dheal-

[TD 17]

aichte o chàch. Gu bheil i fìor, chan eil teagamh sa bith agam, ged nach urrainn mi ainm, na bliadhna, na latha thogail mar dhearbhadh air mo bhriathran.

Bha nighean òg a’ fuireach air an t-sràid ainmeil seo, caileag bhòidheach, air am biodh iomadh fear an tòir, na robh i fuireach an ceàrna sa bith eile dhan bhaile — ’s mur a b’e gu robh cliù na buidsich aig a màthair. ’Si ’n oidhche ám na suiridhe, ach có le chiall nàdurra rachadh air àrainn Sràid nan Cailleachan-Dubha, aon uair ’s gun ciaradh an tràth?

Tha ghaisgeach fhéin aig gach dùthaich is eachdraidh, ’s carson a bhiodh “Eilean Leódhais Tìr nan Gaisgeach” air dheireadh air càch? Thuit gille òg calma ás Ceann-a-Bhàigh an gaol leis an nighinn, ’s cailleachan-dubh ann na ás, ruigeadh e tigh a leannain ri solus gréine na gealaich na’n duibhre na h-oidhche Gheamhraidh. Gus an do dhearbhadh dha nach b’fhaoin-sgeul idir seanachas is amharus na feadhainn a bha cur air a mhanadh gun tachradh aimhleas dha oidhche bhriagh air choireiginn.

An oidhche seo, oidhche chiùin dhorcha gheamhraidh, liùg e steach mar a b’àbhaist dhan a chlòsaid far an robh leannan ga fheitheamh. Dé am brìodal a bha dol eatorra, biodh càch air cùl a sheanachais, ach cha robh an gille fada stigh nuair a chual e cuideiginn a’ stàplaich a steach troimh’n dorus-a-muigh ’s a’ cur fàilt air a’ chaillich, a bha leatha fhéin sa’ chidsin. A nis bha sgoltadh beag sa’ bhalla-tharsainn fhiodha bha eadar a’ chlòsaid ’s an cidsin, ’s chuir an gille shùil ris feuch có bha còmhla ris a’ chaillich. Chan eil fhios dé bha dùil, aig’ fhaicinn, ach bidh e dualach gu robh inntinn caran na bu shocraiche nuair nach fhac e dad na bu mhiosa na cailleach eile bha fuireach pìos shìos an t-sràid. B’fhèarr gun do mhair an t-socair-inntinn sin gu deireadh an fheasgair ’s na sgeòil!

Cha robh ’n fharchluais idir ’na cleachdadh aige, ach an dràsda ’s a rithisd cha b’urrainn e gun facal thall ’s a bhos a thogail dhan chòmhradh a bha dol aig an dithis a bha ’nan crùban mu theine chidsin. “Coma leat dhiubh — chan eil iad ach ri amaideas dhoibh fhéin”, theireadh an nighean ris, ’s i mothachail gu robh leannan ag éisdeachd ris an t-seanachas o thaobh eile bhalla. Cha b’urrainn e ’leasachadh; bha an còmhradh mean air mhean a’ dol an tàthadh a chéile ’s bha e soilleir dha gu robh an dithis a bha mu’n teine a’ deilbh uilc.

“Ma ghabhas tusa am banca mu thuath, gabhaidh mise am

[TD 18]

banca mu dheas ’s bheir sinn crathadh an Fhir Mhóir air clann na galadh.” ’Si màthair na h-inghinne a bhruidhinn ’s a dh’aindeoin oidhirp a leannain bacadh a chur air, chàirich an gille a shùil ris a’ sgoltadh. Cha robh na cailleachan na b’fhaide mu’n teine. Bha iad am meadhon an ùrlair, ’na suidhe timcheall air stòl beag cruinn, cailleach an tighe a’ sìor chur spàin-adhairc mun cuairt ann a slige uighe, ’s a bana-choimhearsnach a’ snìomh a làmhan os cionn a’ stùil ’s a’ crònan ann an cànan de nach tuigeadh an gille smid.

Thug an nighean tarraing air a ghàirdean. “Leig leotha, ghràidh. Na cuir diù sa bith annta; chan eil ann ach gòraiche na h-aoise,” ars ise. “Gòraiche ’n donais,” ars esan, ’se ga putadh uaithe, “tha fhios agamsa glé mhath dé tha clann an à’rsair ris. Ach cuiridh mise stad air mun teid e nas fhaide.”

Bha e air thuar éirigh nuair a bhuail a’ cheud rotach gaoithe an tigh. Calma, misneachail ’s ga robh an gille, ’s ann a dh’fhairich e mar gum biodh a chasan a’ call an lùis. Cha b’urrainn e gluasad. Thainig an dara h-oiteag chruaidh, agus beag air bheag dh’éirich a’ ghaoth, gus an robh an oidhche chiùin gheamhraidh ’na rag stoirm.

Thug an nighean a casan leatha ’s chual e an iuchair a’ tionndadh an dorus an t-seòmair chadail aice. Ghlac e mhisnich sùil eile thoirt troimh’n bheàrna. Bha na cailleachan a nis ’na làn uidheam ’s a’ deanamh air an dorus, còtaichean oisglin orra ’s sabhostar air a sgrogadh a nuas air mala gach té aca.

“Nì an t-slige bhàirnich a’ chùis dhòmhsa, Mharsali, ’s mo thruaighe an closaichean, nuair a ruigeas mise”, dh’éigh a’ cheud te ’s i gabhail a mach dhan stoirm.

“’S gur mór as fheàrr leam fhéin an sop connlaich air a’ Chuan Sgìth”, ghlaodh an t-éile ’s i mach troimh’n dorus mar bhoc ’na leum.

Dh’altaich an gille a chasan ’s thug e taing shàmhach do Dhia gu robh comasan gluasad aige. Thug e na buinn dhi a mach ás an tigh, suas Sràid nan Cailleachan Dubha, tarsainn a’ bhaile, ’s cha do tharraing e srian gus an do dhùin e ás a dheidh dorus tigh athar an Ceann-a-Bhàigh.

Smid cha do leig air mu nì a thachair, ach bha e shìos aig a’ chidhe làrna-mhàireach nuair a thainig na bàtaichean-iasgaich a stigh gu cala, a chluasan air fìaradh ach dé chluinneadh e. Agus chuala e gu leòr, ged nach robh naidheachd idir cho fìor dhona ’s a bha eagal air a bhiodh i.

[TD 19]

Thainig dithis dha na sgiobaidhean a stigh gu cidhe Stèornabhaigh le naidheachd mu oidhche cho garbh ’s a chunnaic iad riamh aig muir.

Ach ’se rud bu neònaiche dhan chùis, nach fhaca aon bhàta eile bha muigh, an anail gaoithe bu lugha air broilleach a’ chuain a bha mar sgàthan fad na h-oidhche. ’S cha robh gin de na bàtaichean fada o chéile air a’ ghrùnn iasgaich. Mur biodh an droch mhilleadh a bh’air an dà bhata mhì-fhortanach ud ’s air na lìnn aca, cha chreideadh duine feasd gun do thachair a leithid orra. Ach air a làimh eile, cha robh duine ann am baile Steòrnabhaigh nach do ghabh iongnadh dhan a’ stoirm obann a dh’éirich an teas-meadhon na h-oidhche chiùin ud, ’s a shìolaidh a cheart cho luath sin.

Air a shocair fhéin, gun cheisd gun amharus a dhùsgadh an cridhe duine eile, lorg ar gille tapaidh gun do choisinn sgiobaidhean an dà bhàta àraidh ud diomb nan cailleachan greis mhath roimhe sud. Bhiodh e ’na chleachadh aig na cailleachan uairean, a bhi dol chon a’ chidhe nuair a thilleadh na bàtaichean, feuch dé thàrradh iad a sgadan o na gillean. Tha fhios aig an t-Sealbh nach do dhiùlt iasgair air cidhe Steòrnabhaigh riamh làn na preaiseadh a sgadan do bhoireannach, òg an sean i, ach mar a rinn an t-annradh, thachair gu robh beachdan caran làidir air buidseachd aig cuid dha na gillean a bh’air an dà bhàt’ ud. Chan ann le mosaiche sa bith a dhiùlt iad a’ sgadan dhan dà chaillich, ach le eagal gun toireadh iad an toradh as na lìnn aca. ’S an deidh na thachair có chuireadh ás a leth?

Chaidh corra bhliadhna seachad mun do leig an gille ris na chunnaic ’s na chual e; cho-dhùin e ’na ghliocas nach biodh ann ach àird an amaideis ìnnse dha na h-iasgairean — bha iad, mar a tha luchd na mara gu tric, dona gu leòr ás aonais dearbhaidh sa bith air an creideamh ann am buidseachd.

Aon rud cìnnteach, cha do dhuatharaich an gille dorus na caillich tuilleadh, ’s ghabhadh e barrachd is bòidhchead nighinne son a thàladh a steach air àrainn Sràid nan Cailleachan Dubha, aon uair ’s gun ciaradh an tràth.

[TD 20]

An t-Each Uisge

’S gann loch, abhainn, bàgh, sgeir na rubha air feadh na Gaidhealtachd nach eil sgialachd mu’n each uisge co-cheangailte ris. Co ás an d’éirich a’ bheachd gu robh leithid a chreutair ann? Tha e doirbh a ràdha, ach bidh e dualach gun do ghabhadh creutair air choireiginn eile, mar a tha ròn-fìaclach, ’na riochd; dìreadh mar bha na Greugaich ’s a centaur — leth-each, leth-dhuine. Na an creutair annasach sin an t-aon-adhairceach na’m buabhall, air a bheil cùnntas againn eadhoin am briathran na Fìrinn. Tha mi fhéin de’n bharail, a réir na chuala mi o mo dhaoine, gu robh na seann Ghaidheil a’ làn-chreidsinn nach robh beathach air talamh tioram gun a leithid eile sa’ chuan.

San eilean san d’àraicheadh mise, tha loch ris an canar Loch na Mònadh. Cia mar a fhuair e’n t-ainm, chan aithne dhomh; cha fhaca ’s cha chuala mise na duin’ eile mòine bhi ga buain faisge mhìle air an loch. Tha loch beag seo ann an glaic dhomhainn, air fìor mhullach rubha, ris an cainte Aird Mhànuis — rubha tha toirt leis roinn mhath de cheann an iar an eilein.

Chan eil a’ loch cho fìor dhorcha, ùdlaidh, uamhalta ri Loch Coruisg san Eilean Sgiathanach, ach chan e àite e a roghnaicheadh duine sa bith son cuairt a ghabhail ri bhruachan an dorchnachadh an fheasgair. Co dhiùbh sin am faireachadh a bh’agamsa an corra uair a thainig orm a dhol troimh’n ghleann am beul a chomha-thràth. Ach a rithisd, faodaidh nach robh sin ach a chionns gu robh mi ro-eòlach air a sgialachd a dh’ìnnseadh mu’n loch. Bòidheach, neo-chiontach ’s ga bheil àite, cha bhi sgialachd oillteil fada ga lìonadh le bòcain aon uair ’s gu falbh solus coibhneil a’ latha.

Seo a’ sgialachd, ’s chan eil i idir a’ dol air ais gu lìnn na sìnnsirean a thriall.

Aon fheasgar foghair, ràinig an cìobair a bh’aig Fear Tharasaidh, Aird Mhànuis, ’s e air tòir beathach cruidh a bh’air chall. Bha sgàilean na h-oidhche a’ dìreadh o’n Iar, nuair a ràinig e Creagal Conus, deas air a loch. Ged a bha am beathach fhathast dha dhìth, cha robh e idir cho togarrach a dhol sìos dhan ghleann sa bheil Loch na Mònadh, ’s air leam gu bheil seo fhéin a’ nochdadh nach ann leis a chìobair fhéin a dhùisg a sgialachd; gu robh rudeiginn co-cheangailte ris a’ loch o thùs a bha ’na aobhar eagail aig daoine. Co-dhiùbh, chrom e sìos chon a locha.

[TD 21]

A réir a chùnntas fhéin air a’ chùis, bhiodh e mu chairteal a mhìle o bhruach a loch, nuair a mhothaich e sa’ leth-sholus do cholas beathaich ri oir a loch. Cho-dhùin e gur e seo am beathach cruidh a bha e lorg, ’s gun ceum eile thoirt air adhart, leig e ’ghala — beathach glic sgiobalta a thrusadh crodh na caoirich far slios beinne còrr is mìle o’n fhear a leig i.

Ach an àite tarraing a mach gu togarrach mar bu ghnàth leatha, ’sann a thug a’ ghala ràn cianail aisde, liùg i eadar a chasan ’s gach gaoisid innte ’na stob air a druim. Thug e putadh beag dhi leis a’ bhata, ’s leig e rithisd i. Ach ás a sud cha ghluaiseadh i. A nis, chual’ an cìobair, mar chuala cuid eile againn, faodaidh e bhi, nach robh dad nàdurra na mì-nàdurra chuireadh tilleadh an galla, nan toirisde beum ás a’ chluais aice; rinn e gearradh beag air a cluais, ’s e nis air chrith leis an eagal e fhéin, agus stuig e dhan chreutair i.

Dh’fhalbh i agus sgal oillteil aice, ’s ann an tiotan bha i am bad a’ chreutair ri taobh a loch. Chan e geum na bùirean mairt a fhreagair sgal na galla, ach a ràn ’s an t-sitrich bu ghràinnde chuala an cìobair riamh. Cha d’fhan e na b’fhaide. Chuir e aghaidh air an tigh, ’s a dh’aindeoin bogaichean, claisean, creagan agus iomadh tuiteam cràiteach, bidh e dualach nach do rinn duine roimhe na ás a dheidh an t-astar eadar Aird Mhànuis agus clachan Phabail cho luath ’s a rinn esan an oidhche ud. ’S fad a rothaid shaoileadh e gun cluinneadh e ràn tiamhaidh na galla ’na chluasan, ’s ì an greimibh bàis aig a’ bhéisd a bha ri bruach a loch.

Cleas MhicCrimein, cha do thìll a’ ghalla. Làrna-mhàireach, chaidh an cìobair ’s fear na dithis de fhir a’ bhaile chon a locha. Bha’n talamh mun cuairt bruaich a loch ag ìnnse ’sgialachd fhéin. Bha fuil is gaoisid thall ’s a bhos, bha fraoch air a stámpadh dhan pholl, ’s an àiteachan air a mhùrach as an fhreumh. Sìos ri taobh an t-sruthain, a bha ruith ás Loch na Mònadh dhan a’ mhuir, bha an talamh air a riabadh ’s air a mhaistreadh, ’s làn de lorgan caola fada, rudeiginn air chumadh crùidhean eich.

’S am beathach-cruidh a bh’air chall? Fhuaradh an t-ainmhidh còir a’ cnàmh a chìr ann an glaic air crìochan a’ bhaile; cha robh e riamh faisg air Aird Mhànuis — na creutair eile bu mhotha na caora an oidhch’ ud, cho fad ’s a b’fhiosrach duine.

Agus dé chunnaic an cìobair? Dé chuir crìoch air a’ ghalla,

[TD 22]

cù chruidh is chaorach cho math ’s a bha san dùthaich? Dé dh’fhàg na lorgan mì-nàdurra mu’n loch, ’s a h-uile ceum sìos chon a’ chladaich?

A leughadair chòir, na faiceadh tusa Loch na Mònadh, ’na ghleann uaignidh, agus dubhar gruamach an anmoich a’ dùnadh os a chionn, cha chuireadh e iongnadh sa bith ort gun do ràinig muinntir an àite an co-dhùnadh nach b’urrainn a bhi sa’ chreutair ach aon rud — an t-each uisge.


Taibhs

Chan eil mi togail cainnt duin’ eile mar dhearbhadh air na leanas. A rud a thachair, thachair e ’nam fhiosrachadh fhéin, ’s tha m’fhacal agad air a shon. Ach chionn’s nach eil e cho fad ás, a chionn’s gu bheil a’ chuid mhór dhan fheadhainn aig a robh co-phàirt sa’ ghnothaich, fhathast beò, bu mhath leam ainmean dhaoine agus àiteachan a chur an dara taobh, eagal dragh na luasgan a chur air fear na té aig nach robh leasachadh sa bith air na thachair. Chan e nach eil mi làn-chìnnteach gu bheil gu leòr ann, ma thachras dhoibh seo a leughadh, a chuimhnicheas có air a bheil mi tighinn.

Bha mi fuireach son dhà na trì sheachdainean, aig toiseach a’ Chogaidh Mhóir mu dheireadh, còmhla ri seann bhoireannach còir an àite ris an abair sinn (son an aobhair a dh’ainmich mi) Ealabhagh. Bha a mac, ’s e beagan seachad air aois airm, a’ fuireach còmhla ris a’ bhoireannach — banntrach. Bharrachd ormsa, bha i cuideachd a’ cumail air aoidheachd dithis ghillean-sgoile, ’s iad a’ frithealadh sgoil-mhór air falbh o’n dachaidh fhéin. Cóignear againn san tigh, ’s bhuin a rud a thachair ris gach aon againn.

Bha i suas gu math san fhoghar ’s na h-oidhcheana a’ dùnadh a steach caran tràth. Bha lámpa air a lasadh, caoran math mònadh a’ deàlradh air a’ chagailt sa’ chidsin, bean-an-tighe san t-seathar mhór a’ fighe, na balaich trang aig a leasanan, ’s mise leughadh a’ phàipeir-naidheachd. Bha mac na caillich a muigh air chéilidh.

A nis bha’n tigh air aon de thrì na cheithir a thighean a bha ’na seasamh leotha fhéin pìos a mach ás a’ bhaile — ri

[TD 23]

cladach a’ bhàigh. Bha rathad caol a’ tighinn a nuas o’n bhaile, mu thrì chairteil a mhìle dh’fhad ’s craobhan a’ fàs ri chois cha mhór fad na slighe. Bheir sin dhuit seòrsa de dhealbh air suidheachadh an àite. Cha chanadh duine gu robh e iomallach, ach bha na craobhan eadar e ’s am baile ga chumail, mar gum biodh, “air leth”. Aite bòidheach sàmhach, a bha còrdadh riumsa fìor mhath.

Agus sin, ma tà, mar a bha sinn air an fheasgar fhoghair ud; còmhlan sàmhach socair, gun dad a’ cur dragh oirnn timcheall an teine. Ged a bha teine air cha robh i fuar. Bha dorus a’ chidsin fosgailte, ’s far an robh mise ’nam shuidhe, chithinn sìos chon an doruis-a-muigh. Bha lámpa beag laiste air bòrd mu choinneamh an doruis, ’s aig bonn na staidhre.

Ann an ciùin an fheasgair chuala mi ceum coise a’ tighinn chon an doruis, ’s a sin fuaim aig bannan an doruis ’se ’ga fhosgladh. “Dé tha cho annasach mu sin?” Saoilidh mi gun cluinn mi thu foighneachd na ceisd. Dìreach seo, a charaid; bha mo shùilean-sa air an dorus, ’s ged a bha fuaim fosglaidh aige, seadh, ged a chuala mi ceum nan cas san fhosgalan ’s a’ dìreadh na staidhre, bheir mi dhuit m’fhacal nach d’fhosgail an dorus ud riamh. A bharrachd, chuala càch an aon fhuaim, ach on nach fhaiceadh àsan an dorus, shaoileadh tu nach cuireadh fuaim ceum coise luasgan orra.

Ach chan ann mar sin a bhà. Thug mi sùil air an dithis ghillean mu m’ choinneamh ’s bha iad cho geal ris an anart agus sgèan an eagail ’na sùilean. Sheall an t-seanbhean gu aighearr orm, ’s cho luath sin thionndaidh i sùilean air falbh. As sàmhchair is sìth na h-oidhche, thàinig fuachd is luasgan an eagail a steach ’nar measg le ceum coise duine agus dorus nach d’fhosgail, ged a bha fuaim nam bannan sa’ chleamhain a’ cur an céill a’ chaochlaidh.

Mhothaich mi gu robh na deòir ann a sùilean fear dha na gillean. Ach mun d’fhuair aon seach aon againn cothrom guth a ràdha, thainig fuaim nan cas a rithisd chon an doruis. Sheall mi sìos, agus an turus seo dh’fhosgail an dorus nàdurra gu leòr, ’s thàinig a’ fear a bh’air chéilidh a steach. Ach an àite tigh’nn a nuas dhan chidsin, mar a b’àbhaist, son cupan tì ro ám cadail, ’sann a ghabh e dìreach suas a’ staidhre, ’s bheirinn mo mhionnan gur e ceum a choise a’ cheud cheum a chuala mi dol suas. An ceann greiseag dh’éirich a mhàthair ’s chaidh i fhéin suas an staidhre.

[TD 24]

Cha robh i air falbh cóig mionaidean nuair a thìll ’s a sméid i riùmsa o’n dorus. Caran mì-shocrach lean mi i, ’s mi aig an aon ám mothachail nach robh na gillean idir saoirsneil a bhi ’ga fàgail leotha fhéin. Bha iad ann an droch staid eagail, ach car son cha b’urrainn mi radha; chan fhac àsan co dhiùbh dad ás a’ rathad.

Nuair a chaidh sinn a steach dhan rùm-chadail aig Fearghas (ni an t-ainm a’ chùis cho math ri fear eile) bha e ’na shìneadh air a’ leabaidh, fuar-fhallus roimhe, ’s crith bàis air. Thug sinn greis mun d’fhuair sinn a mach aobhar a bhruaillean ’s a thrioblaid, ach mu dheireadh thàinig e mach leis is fhiaclan a’ snagadh air a chéile.

Air a rathad dhachaidh, dìreach mar a thàinig e fo sgàile nan craobhan, thainig colas duine mach ás an dubhar ’s theann e coiseachd ri thaobh, bog balbh. Cha dug Fearghas leth-dusan ceum nuair a bhuail e thuige mar ghath, nach e fuil is feòil a bha ’na chuideachd. Bhruidhinn e ris a’ rud a bh’ann, ach guth cha d’fhuair e air ais. Mu dheireadh, ’s e aig ceann a theadhaire le oillt, dh’fheuch e greim a dhèanamh air a’ cholas, ’s ann am prioba na sùlach, mar a thubhairt e fhéin, “chaidh e ás an t-sealladh mar cheò eadar mo làmhan”.

An toiseach, cia bith car son, chan aidicheadh e idir gun d’aithnich e an cruth a chunnaic e, ach fa dheireadh thall thubhairt e fo anail, “’Se Eóghainn a bh’ann, ach air ur beatha na toiribh guth ri athair na ri mhàthair. Tha eagal orm gun deach e ás a’ rathad.”

A nis, bha Eóghainn bochd, mar a bha iomadh gille còir dha aois, ri aghaidh cogaidh is tuasaid aig an ám. Cha robh dhachaidh ach dà dhorus air falbh o dhachaidh Fhearghais; bha iad ’nan dlùth-chompanaich ’s is iomadh oidhche thàinig an dithis a nuas a rathad ud ri guaillean a chéile!

Cha b’fhada gon d’dhuaras dearbhadh air “faireachadh” Fhearghais. Thàinig brath, beagan ùine deidh seo, gun deach Eóghainn a mharbhadh. Chaidh iomadh latha agus seachdain seachad mun coisicheadh Fearghas a nuas a’ rathad ud leis fhéin, aon uair ’s gun dorchnaicheadh i. Ach an deidh a h-uile rud, chan e faireachadh ainneimh a bha ’na leithid, mì-nàdurra ’s ga robh e. ’Se rud a bha ’na iongnadh leamsa ’s a tha ’na cheisd orm fhathast, dé chiall a bh’aig na chuala sinne bha stigh, mun do ràinig Fearghas dhachaidh idir. An do ràinig an t-eagal a bhuail esan sinne, cho luath ’s a dh’fhairich e fhéin e?

[TD 25]

An e ceum coise na taibhs a chuala sinn? An dàinig a’ manadh dhachaidh air thoiseach air, cho luath’s a chaidh e ás a shealladh-san? An e cruth neo-fhaicsinneach a chuir a làmh air cleamhann an doruis, a thainig a steach roimhe gun fhosgladh, a dhìrich a staidhre?

O chionn mìos na dhà air ais, thachair mi air fear dha na gillean sgoile bha stigh an oidhch’ ud, ’s e nis ’na dhuine, air ceann tighe ’s teaghlaich e fhéin. Cha robh an còmhradh air a dhol fada air adhart nuair a thuirt an dithis againn cha mhór san aon anail, “Bheil cuimhn’ agad an oidhche …”. Stad sinn le chéile. Rinn e gàire beag ’s chrath e cheann. Bha e soilleir dhomh gu robh cuimhn aige, cho math ’s ged a b’ann an dé a bh’ann. Ach bha e cheart cho soilleir, nach do chuir na bliadhnaichean dad a bharrachd soluis air a’ chùis dhàsan na chuir iad dhòmhsa.


An Di-bheatha

’Se boireannach somharraichte bha ’na mo shìn-seanmhair, bean an Aonghais Bhàin an Tarasaidh, na mar a chanadh na seann eòlaich rithe Raghnaid Ni’n Tarmaid. Mu a fear, thubhairt bodach diadhaidh ás na Hearadh, “chan fhaigh thu’n diugh duine nì ’n t-altachadh dhuit gun phàigheadh, ach Aonghas Bàn as Tarasaidh.” Ach ma bha Aonghas còir ’na dhuine soilleir, eudmhor air son an t-soisgeil, theireadh an fheadhainn a b’fheàrr aithne orra, nach tigeadh e idir an uisge na stiùireach dha mhnaoi. Chan eil teagamh ann nach robh an dà-shealladh aice, ’s ged a bha i ’na gliocas a’ cleith móran a bha i faicinn ’s a’ cluinntinn, bha mòran ann a leigeadh i ris cuideachd.

’Sann o Dhòmhnall Bàn, bràthair-mo-sheanmhar, a chuala mi an aithris seo a leanas oirre. Bha Raghnaid ’na banntraich aig an ám ’s i air aois anabarrach fhaighinn — mar a thubhairt i fhéin an aon de na h-òrain aice, “’S mi nis dlùth air a’ cheud ’s air a’ bhàs”. Bha’n teaghlach uile pòsda, ach Dòmhnall ’na aonar (chaochail e fhéin ’na sheann aois ’s anns a’ staid shona sin!) ’s bha esan a’ fuireach san t-seann dachaidh an ceann a mhàthar. Cha robh e ’na annas sa bith an t-seanabhean a

[TD 26]

chluinntinn a’ seinn na laoidhean ’s na salm, ’na suidhe sa’ leabaidh, ’s am baile uile air dol ma thàmh. Bhiodh Dòmhnall sgìth an déidh obair a’ latha, ’s ma bha mhàthair toileach a bhi seinn, na conaltradh ris na h-ainglean, aig marbhan a’ mheadhon-oidhche, cha chumadh sin a chadal uaithe.

Ach aon oidhche dhùisg i e ag éigheach, “O ghràidh, nach tig thu go faic thu sealladh iongantach a tha seo.”

Eadar a chadal ’s a dhùisg, dh’fhoighneachd e robh dad ceàrr oirre na dhìth oirre. “Chan eil,” ars ise, “ach thig thusa seo ’s chì thu na nèamhan fosgailte ’s na h-ainglean a’ còmhlachadh aon de shluagh taghta Dhé a ghairmeadh dhachaidh a nochd.”

“A mhàthair,” fhreagair e, “tha fhios agaibh glé mhath nach fhaic peacach truagh mar tha mise dad dha na nithean iongantach tha sin.”

“Chì”, ars ise, “ma shuidheas tu air stoc na leapa a’ seo, ’s a chumas tu gréim air mo làimhsa.” Ach a dh’aindeoin brosnachaidh is coiteachaidh, thug an cadal air neo an t-eagal buaidh air Dòmhnall, ’s chuir e cheann gu grad fo’n aodach.

Sa’ mhadainn, nuair a dh’éirich e, bha mhàthair ’na dùisg.

“O mhic,” ars i fhéin, ’na dòigh shocair chiùin, “Car son nach d’éirich thu raoir. Faodaidh nach fhaic mise na thusa sealladh dhan t-seòrs’ ud gu bràth tuilleadh. Ach théid thu sìos chon na laimhrig cho luath’s a thig bàta phuist a nall air a’ chaolas an diugh, ’s gheibh thu mach dhòmhsa có fear dha na bràithrean an Crìosda chaidh dhachaidh a raoir.”

Ann a seo co dhiùbh, ghabh e comhairle. Cha robh post a’ tighinn dhan àite ach trì uairean san t-seachdain, agus, gann duine bha sa’ bhaile nach biodh aig tràigh na laimhrig ’ga fheitheamh, feuch dé naidheachd litreach na beòil a bh’aige o’n t-saoghal mhór a muigh.

Bha Dòmhnall shìos còmhla ri càch, nuair a ràinig an t-eithear, ’s dìreach mar a thubhairt an t-seanabhean, bha naidheachd bàis aig a’ phost, ceart gu leòr. Air a rathad dhachaidh troimh’n oidhche, chaidh bàt’-iasgaich beag á Sgadabhagh, air taobh an Ear na Hearadh, air na creagan, ’s bhàthadh duine cho diadhaidh ’s a bha sna h-eileanan uile.

Chan eil aobhar ainmeanan a thogail; tha gu leòr beò a tha cho eòlach air an naidheachd riumsa, ’s air teaghlach an fhir sin cuideachd. Lean iad ceum an athar, eadhoin chon an treas ’s a’ cheathramh ginealaich.

[TD 27]

Agus Dòmhnall? Chan ann aon uair a thubhairt e rium, “Sud an aon turas riamh nach do ghabh mi comhairle mo mhàthar, agus is tric a bha an t-aithreachas orm.” A dh’aindeoin sin uile, chuir e seachad a bheatha ann a stuamachd ’s an eagal Dé, ’s bidh sinn an dòchas, ged nach faca sùil ’s nach cuala cluas e, gu robh feachdan na flaitheanas ga chòmhlachadh-san cuideachd, nuair a ràinig e crìoch a thurais, ’s a ghairmeadh dhachaidh e.


“Coinnich shuas e, Coinnich shìos e”

Loch an Dùin, Loch Shinneadail, Loch a’ Chromlaich — tha na trì lochan ’na sreath suas teis-meadhon Tharasaidh, ’s an aon abhainn, Abhainn na Muille, a’ ruith eatorra ’s ’gan ceangal ri chéile, mar gu canadh tu. Air an abhainn, uair dha robh saoghal, bha trì muilltean, air a suidheachadh gu gleusda eadar na lochan, son làn fheum a dheanamh dhan uisge nuair a bhiodh na lochan làn ’s an abhainn a’ cur thairis.

Bha cuimhn’ aig mo mhàthair a’ Mhuileann Bheag — an té a bha eadar Loch a’ Chromlaich ’s an cladach — a bhi ’na tarraing; na h-eich a’ dìreadh thuice le eallaich gràin, ’s na fir trang a’ bleith fad na h-oidhche Gheamhraidh nuair a bhiodh tuil san abhainn. ’Sann air a’ rathad chon na muille seo, ma tà, a thachair a’ rud air an cuala mise iomradh aig seann duine san eilean, ris an canamaid-ne Aonghas Mór. A réir cholais, thachair seo ri lìnn a sheanar fhéin — ’s tha sin a’ dol ceum math air ais.

Bha fear dha na sgalagan aig Fear Tharasaidh a’ dol chon na muille le each ’s dà shac gràin air. A nis, bha’n gille coiseachd, lainntir ’na làimh, oir ’si ’n oidhche bh’ann, agus an t-each air taod aige ás a dhéidh. Nuair a bha e leathach slighe, mu choinneamh àite ris an canaisde Am Bogha, stad an t-each ’s rinn e sitir an eagail. Thug an gille tarraing air an taod, ach ceum eile cha deadh an t-ainmhidh; mar a theireadh an sgialaiche, “chuir e fhiaclan an creig.”

Thug a’ sgalag sùil aighearr mun cuairt, ’s mhothaich e air thoiseach air, solus beag biorach. Dé shaoil leis ach gur e fear a ghillean na muille bh’air tighinn ’na choinneamh. Ach

[TD 28]

seo thionndaidh e cheann ’s chunnaic e solus eile dhan dearbh sheòrsa air a chùlaibh, ’s mar a rinn e shùilean san dorchadas, rinn e mach gu robh duine beag gibeach, fiasagach air cùl gach lainntir. Thòisich iad a’ liùgadh ’s ag èaladh a stigh air.

’S rud a bha nàdurra gu leòr, bhuail an t-eagal an gille.

Ach cha b’eagal e gus an cual e fear dhiubh ag éigheach ris an fhear eile, “Coinnich shuas e, coinnich shìos e,” ’s a chompanach a’ freagairt, “Chan urrainn mi, chan urrainn mi; tha’n t-each aige, tha’n t-each aige.” Ghrad ghlaodh a cheud fhear, “Bheil cruidhean, bheil cruidhean air?” Cha b’fhada gus an do fhreagradh a’ cheisd sin. Mar a theann an dithis a stigh air an each, dh’éirich an t-ainmhidh air a chasan deiridh, a’ breabadh a mach le chasan toisich, mar as trice ni beathach eich nuair a tha fearg na eagal air. Dhèarrs na cruidhean ann a’ solus na lainntirean, ’s am prioba na sùlach, chaidh an dithis ás an t-sealladh mar gu sluigeadh an talamh iad; cha robh ri fhaicinn air a’ mhonadh ach solus an aon lainntir.

A ghlùinean a’ cnagadh ri chéile leis an eagal, thug an gille tarraing air an taod, ’s tha mise làn chìnnteach gun do tharraing e anail shocair na saorsa, nuair a lean an t-each e gu umhail stòlda.

Nuair a dh’innis e naidheachd aig a’ mhuileann, cha do rinn a cho-aoisean fhéin ach feala-dhà air. Ach bha aon seann duine a ghabh a’ chùis an dòigh eile.

“M’ fhacal-sa dhuit, ’ille,” ars esan, “’se Sealbh a rinn dhuit gu robh cruidhean air an each. Chan aithne dhomhsa gu bheil dad fo’n ghréin a thilleas na chuireas eagal air sìtheach, ach an t-iarunn fuar.”

Ma bha seanchas a’ bhodaich fìor, bha dìon a’ Fhreasdail timcheall air a’ ghille ceart gu leòr, oir ’se fìor chorra each an Tarasaidh air an robh cruidhean — bha am fearann cho tais socair ’s nach robh feum orra.

Sìthichean? A robh a leithidean ann riamh? Có ás a dh’éirich an iomadh sgialachd a th’orra ’s gach ceàrna dhan Ghaidhealtachd? Tha cuid de luchd an eòlais mhóir ag radha gu robh; nach e idir creutairean mì-nàdurra bh’annta, ach treubh na cinneach a bha beag ’nam pearsa, mar a tha na pigmies air Abhainn Amazon is Congo. Gun deach iad fo’n talamh a chòmhnaidh, nuair a thainig na treubhan móra calma stigh air an fhearann aca.

Their cuid de na sgoileirean, gu robh uimhir a dh’eagal aca

[TD 29]

roimh’n iarunn, a chionn’s gu robh armachd is uidheam-cogaidh iaruinn aig na treubhan coimheach, ris nach seasadh an armach fhiodha ’s chloiche e bh’acasan. Faodaidh e bhi; tha chula sgialachd air na sìthichean, cha mhór, a’ toirt tarraing air an eagal a bh’orra roimh’n iarunn fhuar, agus ’s dòcha nach robh am bodach cho fada ceàrr, an deidh a h-uile rud.

Chan fhaca mi fhéin riamh sìthiche, aig Muileann Bheag na Mhór, ach nuair a bha sinn ’nar gillean sa’ sgoil, ’se aon chur seachad Samhraidh a bhiodh againn, buain mhònadh dha na sìthichean. Bha sgoltadh domhainn an aodann palla, faisg air a’ Bhogha, ris an canamaid Tigh na Sìthichean; cho luath ’s a bhiodh a’ mhòine tioram, chuirisde steach dhan a’ sgoltadh i.

Faodaidh gur e sin an t-aobhar nach do stad sìtheach duin’ againne riamh ’s sinn a’ toirt dhachaidh na mònadh ann an cliabh — mar a dh’ éirich dhan a’ ghille bha toirt a’ ghràin chon na muille!

Mar a thubhairt bodach còir eile, “Fìor na fanoid a’ chùis, ’se an gliocas a bhi air an taobh shàbhailte!”


“Claigeann Greannach Cruaidh”

Bidh e uairean a’ cur iongnaidh orm mar a chaidh iomain na camanachd a mach á fasan sna h-Eileanan an Iar. Ged a tha chluich fhathast a’ tarraing aire agus ùidh dhaoine de gach aois air Tir-mhór na Gaidhealtachd, cha chluinn thu an diugh eadar Ceann Leódhuis ’s Ceann Bharraidh ach “ball-coise” — cluich choimheach a thainig òirnn o dheas.

Ach bha uair eil’ ann. Bha bodaich is òganaich sna h-eileanan, a bha cho déidheil air a chluich ri fear a thàinig riamh a mach ás Bàideanach, na Lochabar. Mar dhearbhadh air a sin, tha chluich air a h-ainmeachadh ann an corra sgialachd bhlasda bhuineas dha na h-eileanan a muigh.

Seo te dhiubh, ged is ainneimh a chluinnear mu ghnothaichean anàbhaisteach co-cheangailte ri cluich a’ chamain.

Theirear gu bheil sluagh nan eileanan cho déidheil air an t-soisgeul ’s nach saoil iad dad dusan mìle choiseachd dhan éisdeachd, ach latha dha robh iad, choisicheadh iad an t-astar ceudna a dh’iomain, ’s cha chuireadh e sìos na suas iad. Co

[TD 30]

dhiùbh, tha e colach nach robh astar a’ cur móran air a’ ghille dh’fhàg an t-Iochdar, an Uibhist-a-Deas, aon mhadainn Geamhraidh a fhrithealadh cluich camanachd air machaire Bhòrnais na Àsgairnis. ’Sann air fhéin a bha sùrd tarsainn machraichean an Iochdair, Ghéirinnis, Hóghmór, Hóghbig agus Staoinabraig, luinneag air a bhilean ’s a chaman air a ghualainn.

Thug a cheum e troimh’n t-seann chladh aig Hóghmór — cladh a bha colach ri iomadh fear dha sheòrsa sna h-eileanan, air a rùsgadh ’s air a shiabadh le doinnean na h-àirde-’n-iar. An sud ’s an seo, chitheadh tu cnaimh a’ nochdadh a mach ás na bruthaichean gainmheachadh, ’s an corra àite claigeann mar a bhà e. Nuair a bheachdaicheas tu cho beag diù ’s a bh’aig daoine dhan àiteachan-adhlaic, cha chuir e iongnadh ort gun do rinn an gille rud a rinn e. Thainig e trasg air claigeann dhan t-seòrsa seo, ’s air son a ghàirdean ’s a chaman altachadh, bhuail e stràic air o chùl a chìnn. Le cruas is cuimse na buille, chuir e an claigeann gu ceann eile chlaidh, ’s chùm e roimhe gun eadhoin a cheum a bhriseadh.

Chan eil cùnntais againn dé mar chaidh a’ chluich a’ lath’ ud, ach bidh e dualach gu robh e fada, searbh, oir bha ghealach an àirde ’n adhar nuair a bha ar laochan seachad Hóghmór air a rathad dhachaidh.

Dìreach mu choinneamh a’ chlaidh, ’s gun dad a chuimhn’ aige, faodaidh, air a rud a rinn e sa’ mhadainn, fhuair e an t-slaichd bu chruaidhe fhuair e riamh eadar an dà shlinnean. Cha robh ’n còrr ann nach do chuireadh far a chas e. Thionndaidh e feuch dé bhuail e, ’s gréim bàis aig’ air a’ chaman; fhuair e an ath té anns an uchd ’s an turas seo thoimhis e fhad air a’ mhachaire. ’Se gille calma bh’ann, ’s misneachd na h-òige aige. Bha e air a bhonnaibh gun dàil, an caman ’na dhòrn, ’s e deiseil an aghaidh a thoirt air dad a ghluais riamh air dà chois — na air a ceithir, cuideachd.

Ach thug a’ rud a chunnaic e, snìomh ’s a’ toinneamh os a chionn, an gathan na gealaich, oillt-chrith air a bhuadhan ’s lapadh air a ghàirdean, treun ’s ga robh e. Bha claigeann duine, geal, lom, sgreataidh, a’ bogadh sìos is suas fo chomhair, dà tholl dhubh far an robh na sùilean, lainnir gheal na h-uaghach air clapan a chinn, ’s dà shreath fhiaclan ’na chraos mar gum biodh ri gàire neo-thalamhaidh. Claigeann a bha feitheamh cothrom an ath bhuille fhaighinn air.

[TD 31]

Dh’fheuch e stràc air leis a’ chaman, ach bha an claigeann a steach fo’n bhuille mar ghath, ’s fhuair an gille an treas buille eadar an dà shùil. Nuair a rinn e chasan dheth an turas seo, bha fhuil ’ga dhalladh, ’s chan e sabaid ach teicheadh a bha fainear dhà. Thug e na buinn dhi, ach bu mhall a shiubhal, a dh’aindeoin astair, seach a’ chulaidh-uabhais a bh’air a thòir. A’ tuiteam ’s ag éirigh, treais ma seach, ràinig e Ceann-an-t-Sruthain, air crìochan baile Dhréimisdail, mun do sguir na buillean; sin far an do dh’éigh e mach, mar a rinn Crìosdaidh an Gleann-na-Sgàile, “A Thighearna, teasraig m’anam.” Agus mar a chanadh an Fhìrinn, “Air ball chaidh clos air an fhear-casaid.”

Ach ma sguir na buillean, chaidh sabaid eile air chois ’s lean i air a shàil gus an tug e mach a dhachaidh san Iochdar. Cha bu luaithe ghlaodh e mach an daorsa spioraid, ’s e cìnnteach gur i chrìoch aige bh’ann ’s gu robh anam an cunnart cho math ri chorp, na nochd claigeann eile ’s a chaidh e am bad a cheud fhir gun dàil. Lean a’ chòimhstri oillteil, na claiginn a’ stialladh air a chéile, gus an dug an gille mach dorus tigh athar, ’s ann a’ sin thìll fear dhiubh. Bhruidhinn am fear a dh’fhuirich ris.

“A ghràdhain, na dean thusa gu bràth a’ rud a rinn thu’n diugh; biodh urram agad do’n duine, ’na bheò ’s ’na mharbh. Bha e feumail dhuitsa gu robh claigeann do sheanar na bu chruaidhe na claigeann an fhir ud, air neo bha deireadh eile air do chluich-iomain an diugh.” Chaidh e ás an t-sealladh.

Chan eil mi idir a’ feuchainn a dheanamh a mach gur e fiosrachadh oillteil a’ ghille a thug buille bhàis do chamanachd an Uibhist, na idir gu robh muinntir Uibhist cho mosach ’s gum b’fheàrr leotha cluich le claiginn dhaoine marbha, na tasdan a chosg air ball dòigheil. Bha na seann Lochlannaich, o’n dàinig móran againn, chan e mhàin a’ cluich le claiginn a nàimhdean, ach ag òl a leanna asda cuideachd; taing dhan t-sealbh gun dàinig sluagh nan eileanan ceum math air adhart o’n uairsin!

Cha robh móran agam fhéin riamh mu’n chur-seachad ris an canadh cuid againn, ‘briseadh rùdan’, ach mur eil cur-seachad aig na h-athraichean ann a Valhalla ach ‘cnagadh chlaigeann’, thoir dhòmhsa flaitheanas nan Crìosdaidhean latha sa bith.

[TD 32]

Cù Mór Cheann an t-Sruthain

Bheil manaidhean ann air rudan eile bharrachd air an duine? Air beathaichean, innealan, bàtaichean, trèanaichean ’s a leithid sin? Tha mi de’n bharail gu bheil — ’se sin ma ghabhas tu ris gu bheil manaidhean idir ann. Ann a’ sgialachd nan claigeann, thog mi an t-ainm àite, “Ceann-an-t-Sruthain, agus seo mar a fhuair an t-àite ainm.

O chionn iomadh bliadhna agus linn, bhathar a’ faicinn aig an àite seo, air machaire Dhréimisdail, cù mór dubh le sùilean ’na cheann a bha lasadh mar theine, agus anail a’ beucadh a mach mar thoit dhuibh. ’Se ceàrna dhan eilean tha seo a tha làn de sheann eachdraidh. Tha “sruthan” a’ ruith sìos a Loch-a-Chaisteil — Caisteal Bheagrum; ’s tha corra sgeul annasach a dh’fhaodaisde ìnnse air an dearbh chaisteal. Gann cairteal a mhìle air falbh, air a’ mhachaire, tha sìthean — ’s tric a rinn mi gàire a’ coimhead nan treabhaichean gu cùramach a’ stiùireadh nan each timcheall an tuim a bha còmhnard gu leòr son a’ chroinn a chur troimhe.

O, chuala mi uair agus uair dé thachair dhan fhear ud ’s dhan fhear eile a bha cho gionach na cho dàna (na’n dà chuid) ’s gun do thionndaidh e an tom-shìthean. ’S chanadh cuid gur ann ás an t-sìthean a bha an cù mór a’ tighinn a mach an dràsda ’sa rithisd nuair a bhiodh cruaidh-fhortan a’ bagradh duine na dachaidh air an àruinn. Theireadh cuid eile gur ann ás Eilean Bheagrum a bha e tighinn; gu robh seann uachdaran olc ann, aig a robh cù mór allta bhiodh e leigeil ma sgaoil air a’ mhachaire troimh’n oidhche, eagal gun toireadh truaghan air choireiginn air an oighreachd coineanach na gèadh far a’ mhachaire.

Cha robh duine ann, ’na mo chuimhne-sa a chunnaic an cù, ach bha gu leòr ann a bha ullamh gu ìnnse dhomh dé bh’ann agus có ás dha. Feumaidh mi aideachadh nach robh mìneachadh sa bith a chuala mi air, a’ tighinn rium an dòigh sa bith — gus an tug mo charaid Uisdean tarraing air aon fheasgar. Bha sinn ’nar suidhe air balla ìosal mu choinneamh Tigh Dhréimisdail, a’ gabhail beachd air fear de chroiteirean a’ bhaile toirt luchd arbhair tarsainn a’ mhachaire, le uidheam air nach robh móran eòlais aig athair na aig a sheanair — tractair. Bha i dìreach a’ tòiseachadh air ciaradh mar a ràinig an duine geata Cheann-an-t-Sruthain, ’s chuir e air na soluis.

Thòisich Uisdean a’ gàireachdaich, ’s dh’fhoighneachd mi

[TD 33]

fhéin dha dé bha cho éibhinn mu dhuine tighinn troimh gheata le tractair.

“O”, ars esan, “bheil thu idir a’ faicinn freagairt gach ceisd a tha thu air a bhi cur mu Chù Mór Cheann-an-t-Sruthain; sin agad e, dà shùil lasrach ’na cheann agus toit na mollachd ás — tha’n t-ám aig Iain faighinn caoidhteas an inneal ud air neo theid e ’na theine fo thòin.”

Chunna mi dé bha e ciallachadh agus dh’aontaich mi leis. Ma bha leithid riamh ann ris a’ Chù Mhór, ’s cha robh Uisdean a’ creidsinn gu robh, cha b’urrainn nì eile bhi ann ach manadh nan tractairean. ’S tha mi smaoineachadh gu bheil daoine còire Dhréimisdail uile gabhail ris a’ seo a nis, sin a’ chuid aca tha fhathast a’ creidsinn ann an Cù Mór Cheann-an-t-Sruthain.


Dual Gruaige

Tha’n duine còir o’n cuala mi an eachdraidh neònach seo a’ crìonadh san ùir ’s chan eil mise cur breug air. Bha e fhéin a làthair nuair a thachair na rudan tha mise ’g aithris a seo.

Chuir Dòmhnall Iain, mar a rinn iomadh gille bhàrr air ás na h-eileanan, seachad roinn mhath dha shaoghal ag obair aig tuathanaich air an tìr-mhór. Tha mi creidsinn gur iomadh rud annasach a chunnaic ’s a dh’fhiosraich e co-cheangailte ri daoine, fearann, is beathaichean fad nam bliadhnaichean sin, ach dh’aidicheadh e fhéin, nach dàinig e riamh thairis air nì cho fìor neònach ris a rud a thachair air an tuath mu dheireadh air a robh e ’ga chosnadh.

Bha aon cheathrair na cóigear aca ag obair air an tuath, ’s iad a’ cadal, mar a bha cumanta gu leòr sa’ latha bha sin, air a lobhtaidh os cionn a’ stàbaill san t-sabhail. Bha aon nighean aig an tuathanach, caileag laghach, bhòidheach ’s mar a thachair uair is uair, bha fear dha na gillean a’ deanamh suas rithe. Ceart gu leòr, cha robh an gnothaich ach aon-taobhach, oir ged a bha an gille deas dèanta ’na phearsa ’s cliùtach ’na dhòighean, bha rudeiginn mun cuairt dhà bha ’ga dhealachadh o chàch. Cha robh trod na buaireadh eadar e ’s gin dha cho-oibrichean, ach an déidh sin cha robh duine aca ro shocrach

[TD 34]

’na chuideachd. Bha ’n nighean san t-suidheachadh cheudna. An dòigh, bu toigh leath’ e, ’s aig uairean ’sann a bha caran a dh’eagal aice roimhe.

Cha robh an tuathanach air a shon a muigh na mach, ach aig an aon ám bha e aindeonach dealachadh ris, oir làmh eile b’fheàrr air làimhseachadh nan each, chan fhacas air tuath. Na measg fhéin chanadh na gillean eile gu robh “facal-nan-each” aige; ’s ma tha e an duathar ort dé tha sin a’ ciallachadh, foighneachd do cheàrd. Le aon fhacal cuiridh a’ fìor-cheàrd clos air an each as fiadhaiche a dhiùlt srian riamh.

Ach math ’s ga robh e aig na h-eich, nuair a thuig an tuathanach mar a bha cùisean eadar gille-nan-each ’s a nighean, thug e leabhraichean dhà gun dàil. Rinn an gille suas a phoca ’s dheasaich e air son falbh. An oidhche mun d’fhalbh e, ’s e fàgail beannachd aig an nighinn, thubhairt e rithe, “Chan eil mi ’g iarraidh ort ach aon nì san dealachadh, dual dhe do ghruaig — aon dual beag.”

Deònach faighinn caoidhteas e, gheall i sin a thoirt dhà sa’ mhadainn. Ach nuair a fhuair i mach ás an t-sealladh e, chaidh i sìos far an robh na gillean eile ’s iad anmoch a’ càradh chliathan san t-sabhal.

Dh’innis i dhoibh a rud a dh’iarr e oirre ’s dh’aidich i gu robh cheart uimhir a dh’eagal oirre a dhiùltadh ’s a bh’oirre an dual a thoirt dhà. Bha fhios aca dé bha i ciallachadh, ’s bha co-fhaireachadh aca rithe. Cha robh duin’ aca b’urrainn comhairle thoirt oirre, gos an dubhairt aon fhear spòrsail aca, “A Mhàiri, tha ghruag agad air dearbh dhath na seice sin shuas — geàrr dual aiste, ’s thoir dhà e.”

Bha seice ruadh mairt an crochadh ris a’ bhalla, ’s nuair a thug càch sùil oirre, chunnaic iad gu robh fear éibhinn ceart. Choitich iad Màiri dual grinn a ghearradh ás an t-seice ’s a thoirt dhan ghiile sa’ mhadainn.

Tràth air a latha, thug mac an tuathanaich an gille sìos chon a stéisean anns a’ ghioga. Bha càch, ’s an tuathanach fhéin còmhla riutha, cruinn aig dorus an t-sabhail gos an deach an gioga ás am fìanuis air gualainn a’ chnuic, mu leth-mhìle air falbh. Rinn iad a sin son làmh a thoirt air obair a’ latha, gach fear gu dhreuchd fhéin.

Mar a thubhairt Dòmhnall Iain, “Bha sinn dìreach a’ falbh o dhorus an t-sabhail, nuair a chualas an clostar air ar cùlaibh, ’s nuair a thug sinn sùil air ais, bha’n t-seice air tuiteam far a’

[TD 35]

bhalla ’s a’ snàgail a mach an dorus. ’Se cheud rud a bhuail thugam fhéin, gur e fear dha na coin a bha streap rithe, gun do thuit i mu cheann, ’s gu robh e cuachail a mach ’s an t-seice air uachdar.”

Cha robh fada gu robh e soilleir gu leòr dhoibh nach robh creutair fo’n t-seice, ’s gu robh i gluasad fo treòir fhéin. Thog i astar ’s chuir i h-aghaidh a’ rathad a ghabh an gioga. Cha robh fhios aig duine dé chanadh na dhèanadh iad — ghlac uabhas is eagal iad, gu h-àraidh nuair a chuimhnich iad a’ chomhairle thug iad air Màiri.

’Se an tuathanach a thainig thuige fhéin an toiseach. Cha robh dad a dh’fhios aigesan mu’n dual, ’s ged a thug an gnothaich crathadh air an toiseach, ’se thàinig a stigh air gu math aighearr, gu robh deagh sheice mairt air thuar a bhi ’ga dhìth.

“Na bataichean illean, ’s a mach ás a déidh! Tha’n donas a’s an t-seice.” Faodaidh nach robh e fada ceàrr aig a sin, ach donas innte na aiste, cha do mhair an cumhachd a ghabh gréim oirre fada. Mu leth-cheud slat sìos a rathad stad i, ach b’fheudar dhan tuathanach fhéin a slaodadh air ais; aon duine de chàch cha chuireadh meur oirre ged a bheireadh tu dhà an tuath leis na bh’oirre.

Fear aig a’ robh “facal nan each”? A robh barrachd is sin aige? An tàladh e daoine cho math ris na h-ainmhidhean? A robh Màiri air a leantainn, mar a chanadh a’ sgialachd, “gu crìochan an domhain”, na robh i air dual de falt a thoirt dhà? An do lorg e an cleas a chluicheadh air, dìreach aig an ám a stad an t-seice?

Sin ceisdean nach gabh freagairt. Chan fhacas ’s cha chualas guth air gille nan each tuilleadh — air an tuath ud co dhiùbh. Phòs Màiri tuathanach òg a bha faisg orra; mar thubhairt Dòmhnull Iain, “Fhuair i fìor ghille gasda, ’s tha mise làn-chreidsinn gur iomadh latha thug i beannachd air an fheadhainn a thug an deagh chomhairle oirre — ’s air a’ fhreasdal a dh’ullaich seice mairt a bha air fìor dhath a gruaige fhéin.”

[TD 36]

A’ Leabaidh

Seadh a nis, their thu, a bharrachd air na chual thu o dhaoin’ eile mu ghnothaichean de’n t-seòrsa sin, am fac thu fhéin riamh dad mì-nàdurra? An cual thu rud sa bith a chanadh tu a bha an-àbhaisteach? An d’fhairich thu nì a theireadh tu bha neo-thalamhaidh?

Tha cheud dà cheisd furasda freagairt; chan fhaca ’s cha chuala, ach a mhàin a’ rud a thachair nuair a bha mi fuireach an Ealabhagh — agus ’se tha sin naidheachd eile. Ach a thaobh na treas ceisd, chan eil mi idir cho cinnteachd. Chan eil e cho furasda “faireachadh” a chur am briathran, ’s a tha e rud a chì sùil na chluinneas cluas. Seo mar a bha, ’s co dhiùbh ’se faireachadh a bh’ann na chaochladh, fàgaidh mi sin agad fhéin a dhèanamh a mach, a leughadair ionmhuinn.

Thachair seo dhomh (na rium), chan ann idir an dorchadas na h-oidhche Gheamhraidh, ach air a’ mhadainn Shamhraidh a b’àille chunna mi riamh, a’ ghrian-maidne a’ deàlradh ’na glòir, ’s eunlaith na speur a’ cur, mar a thubhairt am bàrd, “trian de’n adhar fo cheòl.” Ach gu toiseach dhòigheil mo sheanachais!

Bha mi aig an dachaidh air saor-làithean an t-Samhraidh. Cha robh aig tigh ach mi fhéin agus Dòmhnall bràthair-mo-sheanmhar — on a bha mo sheanmhair a’ cumail meadhonach o chionn treis, bha mo mhàthair air falbh a’ coimhead ás a déidh. Mar a bha bitheanta sna seann tighean, bha dà leabaidh mhór san “t-seòmar uachdair”, agus annta seo bha mì fhéin is Dòmhnall a’ cadal, fear a’s gach leabaidh. Bha mise san té a bha ri ceann an tighe, ’s na casan aice cha mhór an taic an àite-theine. A nis, tha mi deònach seo a dheanamh soilleir: sin a cheud uair a chaidil mise riamh san dearbh leabaidh.

Dhùisg mi an déidh cadal trom gun bhruaillean, mu shia uairean sa’ mhadainn, ’s a’ ghrian a’ deàlradh ’na maise stigh air an uinneig.

Faodaidh gun deach deich mionaidean na cairteal seachad, ’s mi ’nam shìneadh a sud, mar a bhios neach air saor-làithean co dhiùbh, socair an inntinn, ’s am bodhaig, ’s fhios aige nach eil cabhag éirigh ann. ’S an sin bhuail an t-eagal mi!

Eagal! their thu; ’s a latha geal ann; ’s duine eile anns a’ leabaidh aig do cheann, agus srann còmhnard sona na slàinte aige?

Dìreach sin, a charaide. Dh’fhairich mise eagal uair na dhà, roimhe seo ’s ’na dhéidh sin, air muir ’s air tìr, ach tha fhiosam

[TD 37]

a nis nach robh mothachadh agam dé bh’ann an eagal gus a’ mhadainn ud. Tha e doirbh a chur am briathran. ’Se faireachadh a bh’agam gu robh rudeiginn neo-fhaicseanach mun cuairt orm, olc, aingidh, sgreamhail, nàimhdeil do’n spiorad; làthaireachd neòghlan, a bha na bu mhiosa buileach a chionn’s nach robh e ri fhaicinn. Ragaich altan mo làmhan ’s mo chasan, theannaich mo sgòrnan is thiormaich mo bhilean, ’s ged a bheirinn a’ saoghal air, cha b’urrainn mi gluasad na éigheach a mach ris an fhear a bha ’na chadal cho sona ’sa leabaidh eile. Cia bi dé cho fad ’s a mhair seo, chan urrainn mi radha, ach ghabh e seachad mar gun togaisde luchd trom fuaraidh dhiom.

Nàdurra gu leòr ’se rud a bhuail thugam gur e cuairt a ghabh mi, ach nuair a thog e, ged a bha fuar-fhallus romham, bha mi faireachadh cho slàn fallain ’s a bha mi latha riamh dha mo bheatha. Dh’éirich mi, ’s gun bràthair-mo-sheanmhar a dhùsgadh, na guth a radha ris mu’n chùis, chuir mi thuige an teine ’s rinn mi am biadh-maidne. A bharrachd, chuir mi romham gun luaidh a thoirt air ri duine eile gu bràth.

Ach thuit gnothaichean an dòigh eile, ’s b’fheudar dhomh bruidhean air. Deireadh an fhoghair, nuair a thìll mo mhàthair, thàinig Tormod a bràthair còmhla rithe, ’s dh’fhuirich e againn fad seachdain na dhà. A cheud oidhche ’bha e againn, chuireadh a chadal e ’sa leabaidh mhóir aig ceann an t-seòmair — cha do chaidil mis’ ìnnte riamh tuilleadh!

Chan e gu robh mise smaoineachadh idir air na thachair dhomh aig an ám, ach sa’ mhadainn mhothaich mi gu robh aodann bràthair-mo-mhàthar geal sgìth a’ coimhead, ’s a shùilean caran luasganach. Dh’fhoighneachd mi dha cia mar a chaidil e. Thug e sùil aighearr orm.

“A dh’innse na fìrinn, tha mi smaoineachadh nach do chaidil idir — an do shaoil thu gu robh an oidhche car trom claoidhte?”

“Trom, claoidhte? ’Sann a bha mise smaoineachadh gu robh fuachd biorach a’ gheamhraidh air tighinn innte mar thà. Feumaidh gu robh cus aodaich ort.” Bha mi ’ga tharraing beag air bheag, oir bha mi làn-chinnteach gur e rudeiginn mì-chneasda dh’fhairich esan cuideachd. Thàinig e mach leis mu dheireadh, nuair a mhothaich e gu robh mi ’g amharus dé thachair.

“Leabaidh na mallachd”, ars esan, “cha do chuir mise seachad riamh oidhche cho fìor olc ris a raoir; aisligean, bruaillean, cadal, dùsgadh, ’s fad na h-ùine mi faireachadh gu robh rudeiginn na cuideiginn ag èaladh mun cuairt na leapa.”

[TD 38]

Thug e sùil air mo mhàthair; “Caidlidh mis ri bruthaichean na tràghad ud shìos, mun cuir mi ceann air cluasaig sa’ leabaidh ud tuilleadh.” ’S an sin, dh’innis mise mar a dh’éirich dhòmhsa.

Cia bith car son, ’sann air an leabaidh a chuir an dithis againn a’ choire, ’s o nach cualas dad ás a’ rathad a thachairt riamh co-cheangailte rithe, cho-dhùin sinn gur e manadh rudeiginn a bha gu tachairt a dh’fhairich sinn. Sin far an robh sinn ceàrr.

Dh’fhàg sinne an t-seann dachaidh, ’s an t-seann leabaidh mhór cuideachd, ’s nuair a thuit ceann an tighe ’na bhroinn, tha mi làn chìnnteach gun do loisgeadh a’ leabaidh son connaidh cho math ris a’ chòrr de na cabair. Cha d’fhuair eadhoin duine dhan teaghlach bàs innte.

Bheil manaidhean ann air rudan a chaidh seachad? A réir ’s na fhuair mise mach mu eachdraidh na seann leapa, chan eil teagamh agam sa’ chùis. Bliadhnachan an déidh seo, thachair gun dàinig a’ chainnt mun cuairt air an fhiosrachadh an-àbhaisteach a bh’agam fhéin ’s aig bràthair-mo-mhàthar. “An d’fhuair thu ’n còrr a mach mu’n leabaidh?” dh’fhoighneachd mi fhéin a Thormod. Thàinig fìamh a’ ghàire air aodann.

“An tà, fhuair”, ars esan, “’s tha mi làn chìnnteach gu bheil fhiosam de bh’ann. ’Sann aig an ám a bhriseadh suas Tigh-mór Tharasaidh a thàinig a’ leabaidh dhan tigh agaibhse — na tigh Raoghnaill, bràthair-mo-mhàthar, mar a bh’ann an uairsin.” ’Na dhòigh shocair, eirmseach fhéin dh’innis e dhomh na lorg e, a’ measg rudan eile nach bu sinne cheud fheadhainn a dh’fhairich rud mu’n leabaidh; a réir cholais chuir i dragh air teaghlach bràthair-mo-sheanmhar san aon dòigh.

Ach bha Tormod de’n bheachd gur anns an Tigh-mhór a thòisich a’ chrois. Bha nighean an teaghlach Fear-a-Bhaile nach robh uile gu léir glic, ’s mar a thachair do iomadh té dha seòrsa, fhuair i i fhéin, mar a chanadh iad, “sna croisean” ’s ann a’ rathad teaghlaich. A réir cainnt dhaoine, rinneadh oidhirp anns an Tigh-mhór fhéin, air a’ chùis a leasachadh, an dòigh tha mise creidsinn nach robh ach brùideil aineolach, agus uile-gu-léir mì-laghail. Gun sgeul fhada dheanamh dheth, bhàsaich a’ nighean, eadar a làmhan, ged nach dàinig làn-bhrìgh na cùise riamh gu solus.

“Mas fìor gach sgeul”, arsa Tormod, “rinneadh gnìomh an-iochdmhor air an nighinn, ’s cha mhór nach cuirinn mo cheann air a’ gheall, gur e sud a’ leabaidh air a robh an creutair truagh fo làmh nam bùidsearan.”

[TD 39]

Tha mi’n dùil gun do thog mi cheana briathran Mharc Antonaidh mu’n olc a ni daoine a bhi beò an déidh am bàis, ach fìor sin na chaochladh, chan eil mi ’ga fhaicinn idir cothromach, gun cumadh e creutairean bochd eile, aig nach robh coire sa bith ris an olc sin, o chadal na h-oidhche, na o shaorsa mhilis na maidne aig ám shaor-làithean!


A Saoghail Eile

Chan fhaca mi fhéin riamh uile-bhiasd Loch Nis, ’s a dh’ìnnse na fìrinn, chan eil mi smaoineachadh gu bheil iarraidh mhór sa bith agam a faicinn nas fhaisg’ orm na dealbh ann am pàipeir-naidheachd. Dé dha sin, tha gu leòr ann a chunnaic i, na tha dhan bheachd gu fac iad i, ’s dìreach mar a bhà e a thaobh seallaidhean an-àbhaisteach sa’ linn a dh’fhalbh, tha cuid ’gan creidsinn ’s cuid nach eil.

Chan e Loch Nis an aon loch sa facas biasd. Chunnaic dithis fhear ás na Hearadh biasd ag éirigh ás Loch na Crèadha, eadar an t-Ob agus Fionnasbhagh, a lìon cha mhór an loch o thaobh gu taobh ’s o cheann gu ceann. Tha Loch na Crèadha fo sgàile Beinn Roinebhal, sgùrr a dh’fhùcadh o’n ghrùnnd leis na fùrnaisean dìomhair a bha goilich fo sheice na talmhainn, mar a thubhairt am bàrd, “aig tùs òg-mhadainn chiar-ghlas nan tràth.” Co aig tha fhios, nach eil Loch na Crèadha, colach ri Loch Nis fhéin, a’ dol sìos gu doimhne tha dol thar tomhais, na gu dé na creutairean o lìnntean cian a tha tuinneadh an dorchadas na doimhne sin.

Bha Loch na Béiste, Sgor na Béiste, Cnoc na Béiste an Eilean Tharasaidh far an d’àraicheadh mise, ’s aig sealbh tha brath dé na h-àiteachan eile bha giùlain ainm na Béisde, uair dha robh saoghal. ’S bha sin a cheart cho fìor mu iomadh ceàrn’ eile sa’ Ghaidhealtachd; bha Bhiasd, colach ris A’ Chaillich, math gu siubhal ’s aig an dachaidh sa’ h-uile h-àite. Saoil a nis a robh dad fìor air cùl nan ainmeanan sin? Tha e doirbh a chreidsinn gu robh na sìnnsirean cho faoin, ’s gun deanadh iad biasd sa robh meudachd cholach, de dhóbhran na ròn-cumanta; bha fradharc cho math, air neo na b’fheàrr, na fradharc againne, eadhoin air an oidhche na ann an ceò. ’Se bhualras, na ròn-mór

[TD 40]

fiacalach, an aon chreutair a thigeadh faisge air a “Bhéisd” an cruth na ann am meudachd, ged tha e dualach gum biodh an creutair a’ sìor dhol am meud, mar bu trice a dh’aithriseadh a sgialachd! Ach chan eil mi smaoineachadh idir, gu robh a’ Bhiasd am bitheantas, ’ga cur air àireamh rudan mì-nàdurra, iorghalta ’s ga robh i; dad nas motha na tha’n fheadhainn tha creidsinn an Uile-Bhiasd Loch Nis a’ gabhail rithe mar mhanadh fuath, taibhs na tàbharnadh. ’Se tha mi ’g iarraidh thuige, gu robh (’s faodaidh gu bheil) rudan ann a bha neo-thalmhaidh gun a bhi mì-nàdurra.

Gabh na trunnseirean-sgiathach a thathar a’ faicinn o chionn iomadh bliadhna nis; mas fhìor gach sgeul chan ann dhan talamh seo a bhuineas iad, ach air leam nach eil duine creidsinn gu bheil iad mì-nàdurra. Cha bhuin rud mì-nàdurra do roinn sa bith de’n chruthachadh fhaicsinneach, ’s tha sin a’ gabhail a steach a’ chruinne-cé uile.

Nuair a chleachd mi na briathran “iomadh bliadhna”, co-cheangailte ri faicinn nan truinnseiran-sgiathach (na sàsaran, flataichean — gabh do roghainn) chan e dusan, fìchead na eadhoin leth-cheud bliadhna bha mi a’ ciallachadh. A reír eachdraiche Ròmanach, chunnacas na dearbh chruthan sna speuran ro bhlàr mór Trasimene. ’Se ’n colas a thug easan dhoibh, sgiath bheag chruinn ris an canadh na saighdearan “pàrmas”. Chunnacas trì dhiubh a’ dol mun cuairt a chéile sna speuran, ’s bha na fìosaichean a’ deanamh dheth gur e manadh a bh’ann air cia mar a rachadh am blàr.

’S dé mu na daoine-sgiathach a chunnaic am fàidh Eseciel san fhàsach, aig Abhainn Chébair? Tha chùnntas aige deanamh soilleir nach e ainglean a bh’ann, nach e ‘sgiathan’ iteagach a bh’orra, gu robh clogadan air an cinn, deiseachan air am bodhaig ’s brògan air an casan a bha ’s gach seadh co-ionnan ri uidheam-speur nan astronautach ’nar latha fhéin. ’S nach eil a’ chunntas a thug e air a ‘bhàta’ ás an dàinig iad, cho colach ri nas aithne dhuinn mu na truinnseirean-sgiathach; cuibheal mhór chruinn le sùilean mór-chuairt an réime aice, ’s a ghluasad ann an toirm làidir ’s ann an teine lasrach. Có b’urrainn dealbh na bu shoilleire tharraing?

Bheil seo ann an dòigh sa bith a’ cur solus air cuid de na rudan neònach a bha daoine faicinn ’s a’ cluinntinn troimh na linntean? Their cuid riut gur e sgialachdan faoine th’ann an roinn de’n t-Seann Tiomnadh; beulaithris a chaidh a thoinn-

[TD 41]

eamh air feadh snàithleanan eachdraidh. Na bi idir cho cìnnteach ás a sin: mar tha eòlas, ìnnleachd is fiosrachadh a’ dol a leud, ’sann as motha tha na “beachdan ùra” dol air chùl.

Dé mu’n turas a chuir Iosua stad air a’ ghréin fad latha, son ùine thoirt do Israel an nàimhdean a sgrios? Faoin-sgeul? Beul-aithris o’n ám san creideadh daoine rud sa bith? A bheil e reusanta a leithid a chreidsinn? Faodaidh nach eil, gus am beachdaich thu air a seo.

O chionn beagan mhìosan air ais bha’n cùnntair-mór (computer) aig stéisean-rannsachaidh obair-speur an Indiana, sna Stàtuin Aonaichte, a’ dol, ’s e meas suidheachadh croinn-bhall nan speur ’nan àite sna lìnntean a dh’fhalbh agus anns na lìnntean a tha ri tighinn. Ghlac uabhas an fheadhainn a bha an urra ris, nuair a rinn e mach gu robh faisg air latha a dhìth air a’ chùnntais, agus sin ri lìnn Iosua! Chaidh na seòid chon a’ Bhìobuill, ’s fhuair iad an t-iomradh seo, “Agus stad a’ ghrian ann a’ meadhon nèimh, agus cha do rinn i cabhag gu dol fodha mu thimcheall latha iomlan.”

A nis, ’se rud bu neònaiche, gu robh an cùnntair a’ deanamh a mach nach robh latha buileach idir a dhìth; trì uaire fichead agus fìchead mionaid, chon na mionaid! Ach cha dubhairt am Bìobull latha iomlan na bu mhotha — “mu thimcheall latha iomlan,” sin dìreach briathran na Fìrinn. Sin chuimhnich cuideiginn air a’ chomharra thug am fàidh Isàiah do rìgh Heseciah, ’s ann an Leabhar Isaiah fhuair iad na briathran seo, “Agus phìll a’ ghrian air ais deich ceuman air na ceuman air an deachaidh i sìos.” A nis ’se “ceum” an t-eadartheangachadh Gàidhlig air an fhacal Eabhrach ris an can a’ Bheurla “degree” — ’s tha fhios aig a h-uile duine gu bheil ceithir mionaidean ann an “ceum”! An da-fhichead mionaid a bha deanamh suas an latha bha dhìth air a chunntair! Faodaidh sinn cainnt agus beachdan dhaoine chur ann a suarachas aig amanan, ach ’se latha bochd a th’ann, nuair a dh’fheumas an inneal mharbh an fhìrinn a chur ’nar n-amhaich. Nì cuid gàire nuair a leughas iad gun do labhair an aiseal bhalbh ri Balàam, ach ’nar linn tha rudan nas bailbhe ’s nas mairbhe na ’n aiseal, a’ labhairt ri daoine gun chreideamh.

Chan eil teagamh nach robh daoine fanoid air Coinneach Odhar ’na latha cuideachd, gus a facas cho sìmplidh nàdurra ’s a bha coimhlionadh a bhriathran. Chuala sinn mu Mhaighdinn Shalott, glaiste suas ’na tùr ’s a’ faicinn gnothaichean an t-

[TD 42]

saoghail a muigh sa’ sgàthan-druidheachd aice. Faodaidh gu robhar a’ deanamh amadan de Thennyson son na dealbh a rinn e oirre ’na latha, ach chan eil druidheachd sa bith mu’n telebhision, a’ sgàthan sa faic sinn rudan nas fhaide air falbh na chunnaic a’ Mhaighdean riamh! Bheil cuimhn’ agad air na briathran seo ás “Locksley Hall”;

“Dh’amhairc mi thar crìochan tìme; sheall mi fad s a chitheadh sùil.
Fhuair mi sealladh air an domhain; air na mìorbhuilean bha’n dùil.

Aird na speur ’na sheòlaid malairt; cabhlaich sheunta fo’n cuid sheòl:
Sgiobairean aig ciaradh feasgair, giùlain bathair troimh na neòil.”

Iolach cath air feadh na speuran, ’m bàs mar dhriùchd a’ tighinn a nuas;
Cabhlaichean gach tìr ri còimhstri, ann an gorm na h-iarmailt shuas.”

An e am blàr ris an canamaid “Batal Bhreatainn” a bha Tennyson a’ faicinn os a chionn sna speuran? Na robh an luingis-adhar ud o shaoghail eile, a’ strì có aig am biodh a’ phlanaid seo mar ghearasdan-thairis?

’N e manaidhean rud a bha ri teachd a bha Tormod Spuinns ás na Hearadh a’ faicinn sna bàtaichean a bhiodh ag itealaich os a chionn, iomadh bliadhna mun do ghabh na bràithrean Ameiriganach an iteag?

Có ’s urrainn a radha. Chan eil againn ach a bhi toirt fainear, ag éisdeachd, a’ smaoineachadh — ’s a’ feitheamh.


A’ Sluagh

Tha mi smaoineachadh gur e am bàrd, Dòmhnall Ruadh Mac an t-Saoir, a chuir ri chéile na briathran seo, aig deireadh rainn an aon de na h-òrain aige,

“… Is mar a thog an sluagh Niall Scrob
’Sa dh’fhàg iad e air gob Tràigh Bhàlaidh.”

[TD 43]

Có bh’ann an Niall Scrob, chan aithne dhòmhsa, ach nas lugha na sin tha’n t-eolas a th’agam air an “t-sluagh”. Mar is trice tha bòcain, taibhsean, is manaidhean a’ nochdadh’nan aonar, agus ’sann glé ainneimh a chluinnear mu chòmhlan dhiubh. ’Se “a’ sluagh” an rud as fhaisge thig air a leithid a cho-chruinneachadh thaibhs; ’s chan ann ’s gach àite a gheibhear iomradh air an “t-sluagh”. Thainig mi thairis air an fhacal an toiseach, ann an Uibhist, ’s feumaidh mi aideachadh nach robh mi idir cìnnteach dé bhathar a’ ciallachadh leis. Ach mean air mhean, fhuair mi seòrsa de thuigse air an t-seagh sa robhar ’ga chleachdadh, ged nach do rinn mi riamh a mach mar bu mhath leam, cia mar a bha “sluagh” ga thaisbeanadh fhéin.

“Thogadh leis an t-sluagh e”, na, “Thog an sluagh e”; chanaisde leithid mu’n fhear ud ’s mu’n fhear ud eile, ’s cha robh iad uile dol air ais dhan aimsir chian a thriall. Cha do thachair mi riamh gu pearsanta ri duine chaidh a “thogail” san dòigh seo, ach bhruidhinn mi ri gu leòr do’m b’aithne feadhainn a “thogadh.” Mar sin chan urrainn dhomh a dhol nas fhaide na radha, “mas briag uaim e, ’s briag thugam e”.

A réir cholais, ’se fiosrachadh ’s a’ faireachadh a bhiodh aig duine a chuartaicheadh an sluagh (faodaidh sinn na cromagan fhàgail ás a nis) gu robh móran dhaoine timcheall air, ged nach bu léir dha dad. ’Se fuaim, goileam cainnte, blàths agus dùmhlachadh an comharra bu shoilleire air an deanadh cuimhne gréim, an déidh làimhe. Ach gur e rud mì-nàdurra bh’ann, chan robh ’n teagamh bu lugha aig duine dh’fhairich a leithid; ’s bha gu leòr aig nach robh eòlas pearsanta air an t-seòrsa taibhs seo, a’ creidsinn ann, neulach ’s ga robh iomradh na cuid a dh’fhairich.

Ach beag air bheag, mar a thàinig sgialachdan an-àbhaisteach gu mo chuimhne, ’sann bu mhotha thòisich mi tuigsinn mar a dh’éirich creideas anns an t-sluagh, ged nach do nochd am facal fhéin idir sna sgialachdan. Tha corra aithris a’ toirt cunntas air daoine chaidh a thogail “beò slàn” ás aon àite, ’s a chaidh a chàradh sìos an àit’ eile, mìltean air falbh.

Seo aon dhiubh, ’s chan eil i dol uimhir sin a ghinealaich air ais. Bha bodach diadhaidh sna Hearadh uaireiginn a chrom sìos aodann creige air tòir caorach a bha sàs air sgeilpe sa’ phalla. (Diadhaidh ’s ga robh e, cha robh e caoidhteas buaireadh an t-saoghail ’s na codach.) Thug a chaora i fhéin ás, ach cha dug am bodach, ’s bha e sud air a sgeilpe, caran mar a bha

[TD 44]

Fionn aig tigh a’ Bhlàr-Bhuidhe, “gun choimeas cromadh na dìreadh.” Nuair a thug e suas dòchas, thòisich e ri ùrnuigh mar a rinn iomadh fear roimhe, ’s air dhà a shùilean fhosgladh fhuair e e fhéin aig ceann an tighe, mìltean air falbh o’n chreig.

Cha dean mise dhan a sin, ma bha am bodach ri chreidsinn, ach gun do thog an sluagh e. Faodaidh tu do cheann a chrathadh ma thogras tu, ach éisd ris a seo, ’s chan ann air na faoin-sgeulan idir a tha mi tighinn a nis. ’S ainneimh iad nach cuala mu Mhaloraidh, a’ streapadair ainmeil á Sasuinn, a dhìrich cuid de na beanntan as àirde ’s as duilghe air an t-saoghal. Seo mar a thachair dhà fhéin ’s do chompanach ’s iad a’ streap an Alps na h-Eilbhis.

’Sann a’ cromadh aon de na stùcan a bha iad ’s iad a’ leigeil an anail air sgeilpe. Chuir Maloraidh a làmh ’na phòcaid a thoirt a mach na pìoba, ’s chuimhnich e gun do dh’fhàg e i air lic far an do ghabh iad an anail mu dheireadh. Thuirt e ri chompanach gu robh e tilleadh ’ga h-iarraidh is dh’fhalbh e. Cha do chuir sin bruaillean air an fhear eile, oir, ged a bha an cromadh a rinn iad o’n sgeilpe mu dheireadh fada, cha robh e idir cunnartach.

Bheireadh cairteal na fichead mionaid air ais a charaide, ’s shìn esan far a robh e gus an tilleadh e. Ach, aobhar an iongnaidh, bha Maloraidh air ais leis a’ phìob an ceann chóig mionaidean, na na bu ghiorra.

Nuair a dh’fhoighneachd e dhà car son a thìll e gun a cheann-uidhe ruigheachd, shìn Maloraidh a mach a’ phìob, ’s thubhairt e, “O ràinig mi ceart gu leòr — ghabh mi rathad goirid.”

Bha rathad goirid ann, dìreach suas aodann na creige, ach cha do rinn fear eile roimhe e, na ás a dhéidh, cho fad ’s as aithne dhòmhsa. Chon a latha ’n diugh, their streapadairean “Pìob Mhaloraidh” ris an dìreadh chunnartach seo, dìreadh nach do rinn duine leis fhéin na le cuideachadh riamh tuilleadh.

Dé thachair? Bha an dithis ud ro chruaidh sa’ cheann son a bhi air a mealladh mu ùine, àirde, duilgheadas, ’s tha mise làn chreidsinn nach cuala fear seach fear aca guth riamh air an t-sluagh.

A dh’aindeoin sin, bha chùnntais a thug Maloraidh fhéin air a’ chùis, a’ tàthadh gu math dlùth ri faireachadh feadhainn a thog a’ sluagh; bha e aig bonn na creige ’g amharc suas, ’s faodaidh a’ dùrachadh gun deadh aige air an “rathad ghoirid” a dheanamh suas, ’s an sin an tiota bha e shuas agus air ais!

[TD 45]

Bheil a leithid a rud ann ri “buaidh na h-ìnntinn thairis air bodhaig”, na, mar a chanas a’ Bheurla, “teleportation”? Ma tha, (’s car son nach bitheadh), dé an t-iongnadh ged a dh’éireadh creideamh san t-sluagh a measg nan Gaidheal; na am measg chinneach eile fo ainm eadar-dhealaichte?


As an t-Sealladh

“Chaidh e ás an t-sealladh.” Nach iomadh deadh sgialachd air an do chuir na briathran sin crìoch. Ach chan e taibhsean is manaidhean ’nan aonar a chaidh ás an t-sealladh mar sin, ’s gun fhios, mar a chanadh a’ seanachaidh, “co dhiùbh thog adhar iad, na shluig talamh iad.” Uair is uair, thig sinn thairis air iomradh a tha ’g ìnnse mu fheadhainn a “thogadh” air falbh ’s nach fhacas tuilleadh. Tha Enoch air fear dhiubh agus Maois air fear eile; thugadh air falbh á sealladh sùl am fàidh Eliah ’s chan fhacas e riamh tuilleadh. Nas fhaisge air ar lìnn fhéin, dé dh’éirich do Mhac-a-Phearsoin a bha sa’ Ghearasdan? Choisich e mach ás an tigh aon fheasgar ’s chaidh e ás an t-sealladh, gun abhainn, loch, creag, bogach na féith a shluigeadh e faisge mhìle air a dhachaidh. Dé dh’éirich do’n triùir fhear a bh’air Tigh-soluis nan Eileanan Flannach, na air son sin dheth, do’n sgioba bh’air a Mhàiri Celeste.? An e gun do thog an sluagh iad seo ’s gun do dhìochuimhnich iad an toirt air ais?

A thaobh an triùir a bh’air an tigh-sholuis agus sgioba na Màiri Celeste, tha amharus agam nach e dad mì-nàdurra thachair dhoibh. Aig an ám a bh’ann, bhiodh luchd thighean-soluis agus seòladairean a’ tighinn beò air biadh a bhiodh, mar a chanaiste, ‘fada ’na laighe’ — gu h-àraidh feòil agus min. A nis, tha min na gràn a bhios ro fhada gun an cur gu feum, dualach a dhol aog agus spòr ris an canar ‘ergotin’ tàrmachadh annta. Cha phuinnseanaich seo duine, ach ma leanar ’ga ithe ro fhada, buinidh e ri ciall is reusan duine. Tha e dualach gun tòisich duine a tha fo bhuaidh ergotin a’ faicinn rudan nach eil ann idir, creutairean an-àbhaisteach, cruthan mì-nàdurra ’ga ruith, fuathan iarghalta air a thòir. Tha dearbhadh cìnnteach againn gun do dh’fheuch grunnan iad fhéin a bhàthadh sa’ Fhraing, ’s iad a’ teicheadh o na culaidhean-uabhais a bha

[TD 46]

’ga ruagadh. Tha a fianuis fhéin ’s facal dhotairean againn air son seo.

Chan eil e idir cho duilich dealbh a dheanamh dha na creutairean truagh ud air a’ Mhàiri Celeste ’s air Tigh-soluis Nan Eileanan Flannach, a’ leum an comhar an cìnn dhan mhuir ’s iad a’ tàrrsainn ás o na bithean oillteil a bha ás an déidh. Ma bha dad mì-ghnàthaichte mu’n dòigh san do chailleadh iad, tha mise de’n bharail gur ann ’nan ìnntinn ’s ’na mac-meanmna fhéin a bhà e. Fóghnaidh dhuit coimhead air a’ bhuaidh air ìnntinn dhaoine a th’aig na drogaichean mescalin ’s a leithid sin, a thathar a’ cleachdadh an diugh, ’s cha bhi na thubhairt mi idir cho doirbh leat a chreidsinn.

Ach chan eil e freagairt nan ceisdean a tha oirnn mu iomadh duine eile chaidh ás an t-sealladh ’s nach d’fhuaradh lorg air. Chan eil mi bruidheann air Tómas Fìor ’s an tom-shìthean, na air Rip Van Winkle a chaidil ceud bliadhna air Beanntan Catskill; cha leig sinn a leas a dhol chon na “sgialachdan” a dh’iarraidh dearbhaidh air rudan dh’an t-sèorsa a thachair.

Tha am Bìobull ag ìnnse dhuinn, nuair a bhaist an t-abstol Philip an caillteanach ás Etiopia, gun do thog “an spiorad” air falbh e, ’s gun d’fhuaradh e an Azotus, astar math o fhàsach Ghàza, far an do choinnich e ’n caillteanach. Chan eil aobhar sa bith dhuinn a bhi creidsinn, nach eil aig an fhacal “spiorad” ach aon chiall sna sgriobtuirean; tha e soilleir gu bheil An Fhìrinn ’ga chleachdadh, air son cumhachd neo-fhaicsinneach a’ Chruthadair, air son anam an duine, air son an deò a tha ann an creutair beò sa bith, air son na gaoithe, air son buadhan àraidh ìnntinn is macmeanmna; ’s faodaidh air son corra rud eile nach do thuig sinne fhathast.

Mar sin, chan eil e idir soilleir dé thog Philip. “Chan fhac an caillteanach tuilleadh e”; tha’n Fhirinn ’ga fhàgail aig a sin ach tha h-uile colas gun deach e ás an t-sealladh gu math sgiobalta.

Thogadh Crìosda suas ás sealladh a dheiscobuil, ’s ged a bha sin ’na rud iongantach leotha, cha leigeadh iad a leas a bhi fo uabhas na eagal; thubhairt e riutha fada roimhe seo, gu faiceadh ’s gun deanadh àsan rudan fada na bu mhìorbhuiliche, an déidh dha falbh, na chunnaic iad riamh fhad’s a bha e còmhla riutha. Tha gu leòr a their riut, nach bu chòir do dhuine sa bith tha ’na Chrìosduidh a bhi creidsinn ’na leithid, ach nuair a theid ruith air a’ ruaig, ’s anns an Fhìrinn fhéin a gheibhear cùnntais air na rudan is “mì-nàdurra” thachair

[TD 47]

riamh! ’S có an creidmheach a tha gabhail ris a’ Bhìobull mar leabhar faoin-sgeul?

Tha na ceisdean a dh’éireas co-cheangailte ri tachartasan neo-àbhaisteach, mar a tha daoine dol ás an t-sealladh, ’gar toirt air ais a rithisd gu bhi foighneachd, “Bheil saoghail eile ann, ás a bheil daoine (na co dhiùbh, creutairean) a’ tadhal air an talamh seo gu fàth fiata, ’s a’ toirt leotha ’n dràsda ’s a rithisd, daoine tha iad a’ meas freagarrach na airidh air àite-còmhnaidh air an t-saoghal aca fhéin?”

Nach iomadh rud a bha ’na fhaoin-sgeul an dé, a tha ’na dhul-fhìrinn ’s ’na chumantas an diugh? Có tha cho eòlach na cho dàna, ’s gun gabh e air fhéin a radha, gur i phlanaid seo an aon té air a bheil beatha a measg nam planaidean do-àireamh a tha cuartachadh na muilleanan grian a tha sa’ chruinne-ché? Cha chan luchd an fhoghluim mhóir e; ni motha chanas iad nach fhaod slòigh eile bhi ann, air saoghail chian, a lorg dòighean siubhail is gluasaid nach aithne dhuinne.

’Se Shakespeare a chuir na briathran seo ’am beul Hamlet,

“Tha barrachd nithean air Nèamh ’s air Talamh, a Horatio
Na thuigeas an fheallsanachd againne.”

Ann an dòigh, faodaidh gu bheil e cho math; co dhiùbh, gus a foghluim sinn an t-eòlas ’s an tuigse fhuair sinn a chleachdadh gu cion-math, buannachd, agus sìth dhaoine san t-saoghal air a bheil iad a’ còmhnaidh.


Rud Nach Fhaic Sùil

Their cuid gu bheil na h-ainmhidhean móran nas mothachaile na daoine a thaobh rudan mì-nàdurra; air a làimh eile tha feadhainn a’ cumail a mach gu faic na gu fairich an duine rudan air nach eil mothachadh sa bith aig a’ bhrùid.

Gu bheil uimhir dhan fhìrinn san dà bheachd, tha na leanas a’ dearbhadh — ’nam bharail fhéin co dhiùbh.

Chan e idir rud an-àbhaisteach a bh’ann a bhi faicinn teine air an oidhche, far nach bu chòir teine bhi, ’s far an robh làn-chìnnt aig daoine nach robh teine — sin, teine nàdurra. Bha leithid ’ga fhaicinn air taobh beinne eadar an Tairbeart agus

[TD 48]

Aird Àsaig sna Hearadh. Chitheadh duine sa bith e, a thogradh a dhol ’ga choimhead; bha e nochdadh shuas air taobh na beinne ’s a’ teàrnadh a nuas leathad ris an canaisde Na Leacain, gus an deadh e dh’an mhuir ann a Loch a’ Siar an Tairbeart. Faodaidh gu bheilear ga fhaicinn fhathast, ged nach cuala mise iomradh air o chionn fìchead bliadhna na còrr. Ni motha chuala mi gun do thachair dad ás a’ rathad air an t-slisnich seo roimhe na ás a dhéidh. ’S iomadh oidhche dhorcha sa’ Gheamhradh, a chunnaic na fir ás Tarasaidh e far na mara, ’s iad a’ seòladh a mach a loch air a rathad dhachaidh far an Tairbeart.

An e “teine-biorach” a bh’ann, mar a theireadh iad? Aig an t-sealbh tha fhios, ach a réir cholas cha robh ainmhidhean a’ cur diù sa bith ann. Bha duine còir far an Tairbeart a’ tighinn dhachaidh ás Steòrnabhagh le gioga aon oidhche, nuair a nochd am meall teine shuas taobh na beinne, astar math roimhe. Mheas an duine gu ruigeadh e fhéin ’s an teine an aon stall air an rathad aig an aon ám, ’s bha e caran eagalach a thaobh a bheathaich-eich aige — creutair òg agus luasganach. Aig an aon ám, bha e toileach fhaighinn a mach cia mar a ghabhadh an t-each ris, ’s chum e air.

Dìreach mar a bha e smaoineachadh, ràinig an teine rathad far an robh e dol seachad; ghabh e tarsainn a’ rothaid eadar casan an eich ’s chaidh e dha’n mhuir mu dhà cheud slat ’n taobh shìos dheth.

Rud bu neònaiche cha do chuir e am bruaillean bu lugha air an each, ’s mar tha fhios aig a h-uile duine, cha mhór a’ rud a chuireas each far a dhòigheach — luchag a’ ruith mu chasan, na eun a’ grad leum á clais a rothaid. ’Se an aon cho-dhùnadh a ruigeas mise, nach robh an t-ainmhidh a’ faicinn dad de na bha an duine faicinn, mì-nàdurra na chaochladh ga robh e.

’S an taobh eile dhan chùis. Nuair a chaidh mise ’n toiseach dhan cholaisde gu ruige Cìll-Rìmhinn, ’se aon rud a chuir iongnadh orm, gur e cabaichean is eich a bha ruith nan sràidean, an àite nan tacsaidhean air an robh mi eòlach am bailtean eile. Bha móran a bhuineadh dh’an t-seann t-saoghal fhathast a’ leantainn ris a bhaile aosda seo. Mar a thubhairt a’ sgrìobhaiche ’s am bàrd, Anndra Lang,

“Am baile ciar-ghlas, ’n cois a’ chuain
’Se bail’ fo sheun th’ann dhòmhsa.”

[TD 49]

Chan ann sna cabaichean a mhàin a gheibhisde na h-eich. ’Siad a bha tarraing nan carbadan-adhlaic cuideachd, ’s air leam gur iad a bhà snasail, ’nan àirneis rìomhach air a h-òradh le airgead, ’s itean àrda dubha os cionn na h-acfhuinn chìnn aca. Bha rathad a mach ás a’ bhaile dhan a’ chladh a’ dol troimh gheata san t-seann bhalla, ris an canaisde Am Port an Iar; ’s iomadh tòrradh is giùlain a chunna mi dol troimh’n dearbh gheata, fad nam bliadhnaichean a chuir mi seachad ’an Cill-Rìmhinn.

Ach tha aon tòrradh gu math soilleir ’nam chuimhne, agus sin a chionns gun do thachair rud nach fhaca mi tachairt riamh roimhe sin. Mu fhichead slat o’n gheata-mhór, stad na h-eich, ’s cha toireadh slaodadh, coiteachadh na maoidheadh orra gluasad ceum air adhart. Chuir iad, mar a chanamaid “na buinn an tacsa”, ’s ás a sud cha chairicheadh iad; aig an aon ám bha e soilleir gu robh iad air chrith le eagal nach robh aobhar air — co dhiùbh cho fada ’s a chitheadh sùil duine. Mu dheireadh cha robh air ach an toirt a mach ás a’ bhaile air rathad eile.

Seo a’ cheud uair a thachair a leithid an cuimhne nan daoine bu shine san àite, ’s cho fad ’s as fhiosrach mi, cha do thachair a leithid o’n uairsin.

Dé thìll na h-eich a bha giùlain na ciste? Robh dad aige ri dheanamh ris an tòrradh fhéin? Robh na brùidean a’ faicinn rudeiginn sa’ gheata nach bu léir dhuinne? Ma bhà, an robh buinteanas aige ri dad a bha gu tachairt, na ri nì-eiginn a chaidh seachad? Cha deach na ceisdean riamh fhuasgladh dhòmhsa.

Mar a thubhairt mi cheana, tha’m baile làn de sheann eachdraidh. Có iad, na dé an àireamh, a chaidh a mach ’s a steach air a’ Phort an Iar sna lìnntean garbh tuasaideach a dh’fhalbh? An do rinneadh gnìomh dorcha fuileachdach sa’ gheata uaireiginn — ’s rinneadh gu leòr dhiubh an Cìll-Rìmhinn mas fìor eachdraidh?

Biodh sin mar a dh’fhaodas e, ach tha rud a thachair a’ lath’ ud, ’na dhearbhadh dhòmhsa, ma tha rudan ann a chì duine ’s nach fhaic a’ bhrùid, gu bheil rudan ann cuideachd nach léir do shùil duine, ach a tha soilleir do shùil an ainmhidh.

[TD 50]

Sop ás Gach Seid

Bu mhath leam crìoch a chur, chan air na sgialachdan seo, oir chan eil crìoch orra, ach air a’ chruinneachadh a ghabh mi as làimh, le deannan de iomraidhean goirid a thog mi thall ’s a bhos. ’S cha bhiodh leabhar dhan t-seòrsa ach lom gun tarraing a thoirt air Ian Dubh nan Oran ás Gleann Dail.

B’aithne dhòmhsa seann mharaiche ás an Ob a sheòl an cuideachd Iain uair agus uair, agus ’sann uaithesan a chuala mi na leanas.

Aon turas an déidh dhoibh seòladh á Cluaidh, leig fear dha na gillean a mach ri càch gu robh e fo mhór iomagan. Dh’fhàg e an dachaidh ’s a phiuthar ri uchd bàis, ’s an déidh seòladh bhuail an t-aireachas e.

“Bheirinn a’ saoghal a bhi ri taobh a leapa an dràsda,” ars esan, “’S mi cìnnteach nach fhaic mi tuilleadh i an tìr nam beò.” Bha Ian Dubh san éisdeachd, ’s thug e sùil gheur air an t-seòladair òg. Bha e treiseag ’na thàmh ’s a sin thubhairt e, “Chan eil leasachadh air, ach ma tha thu deònach fhaighinn a mach cia mar a tha do phiuthar, gheibh sinn sin a mach dhuit. ’Ille, ma tha mhisneachd agad tighinn còmhla riumsa chon deic-àrd aig meadhon-oidhche nochd, bidh fhios agad am beatha na bàs dhi.”

Bha iad uile, a’ fear òg cho math ri càch, eòlach air Iain, ’s fhios aca nach ann ri fanoid a bha e. Bha e soilleir gu robh an t-eagal air a’ ghille, ach bu mhotha na sin uallach a thaobh a’ rud a rinn e, ’s aig meadhon-oidhche, cas a’ fuireach ’s cas a’ falbh, chaidh e suas chon an deic-àrd còmhla ri MacLeòid.

Cha do dh’fhosgail MacLeòid a bhial mu nì a thachair, ach dh’innis an gille do chàch gach nì a ghabh àite. Nuair a ràinig iad an deic, thuirt Ian Dubh ris, “Gabh greim air mo làimhsa, coimhead ’nam shùilean ’s ma tha do phiuthar beò, theid i seachad eadrainn. Mur eil, chan fhaic ’s chan fhairich thu nì.” Rinn e mar a dh’iarradh air, ’s mar a thubhairt e fhéin an déidh làimhe; “ged nach cuirinnsa cas air talamh tioram gu bràth, choisich mo phiuthar eadar an dithis againn ’s i coimhead cho slàn fallain ’s a chunna mise riamh i — ’s cho nàdurra.”

Sa’ cheud phort san do thog iad litrichean, bha brath o’n tigh chon a’ ghille, ag ìnnse gu robh phiuthar a’ tighinn air adhart. ’S mu’n ám a thìll iad a Chluaidh bha ’n nighean an ceann a cosnaidh. Sud aon fhear nach cuireadh teagamh an coimeasan anabarrach Ian Duibh.

[TD 51]

Nuair a bha Ruairidh, bràthair-mo-sheanmhar, ann an Tarasaidh ’na bhalach òg leòn e chas ’s dh’fhàg sin cuagach e. Chuir a phàrantan chon na tàilleireachd e, ’s anns a’ latha bha sin, bha e ’na fhasan aig tàillearan fuireach air aoidheachd san tigh ás an tigeadh an t-òrdan tàillearachd — còta, deise na briogais dha robh ann. Sin mar a thachair do Ruairidh a bhi fuireach an tigh àraidh an Uibhist a Tuath, ’s e deanamh deise-sàbaid do fhear-an-tighe, obair a bheireadh faodaidh mìos na còrr uaithe. Cha robh dol ach a làmh ’s an t-snàthad aig an ám ud.

A nis chan eil dad aig na tha mi dol a dh’ìnnse ri dheanamh ri tàillearachd, aodach, snàth na snàthad. ’Se bh’ann ach gnothaich tuathanais. Latha dha na lathaichean, bha Ruairidh ’na shuidhe air ceann na beingidh, an t-snàthad ’na tarraing, nuair a thainig beanacheard a steach. Rinn bean-an-tighe cupan tì dhi ’s theann a’ seanachas, mu na goireasan a bha am bascaid na beanacheard, mu’n t-sìde, mu fhearann, mu chrodh ’s mu eich — ’s fad na h-ùine bha’n tàillear ’na chùil fhéin ’s gun diog aige. Ach a seo, có nochdadh san dorus ach bann-choimhearsnach, ’s éibhleag a dhìth oirre chuireadh thuige an teine dhi. Fhuair i sud, ach cha bu luaithe mach an dorus i, na bha bheanacheard air a bonnaibh; thug ise éibhleag ás an teine leis a’ chlobha agus smàl i i am bucaid uisge san fhosgalan.

“Dé air an t-saoghal mhór a thug ort sud a dheanamh”, arsa bean-an-tighe rithe. “Fuirich is faic”, arsa bheanacheard ’s i tilleadh gu cupan tì. Cha robh na facail gann a mach ás a bial, nuair a thìll té na h-éibhleig. “Droch phiseach air, a Mhairead,” ars ise, “nach deach an éibhleag ás orm.” Fhuair i t’éile ’s a mach a ghabh i. A cheart cho ealamh, bha bheanacheard air a cois a’ bàthadh éibhleag eile. Bha’n tàillear a nis a’ gabhail beachd air cùisean, ’s an t-snàthad ’na tàmh.

Mun d’fhuair bean-an-tighe cothrom an ath cheisd fhoighneachd, thuirt a’ bheanacheard, “Socair ort a ghràdhag, cha bhi i fada gus an tìll i.”

Ceart gu leòr bha an t’éile air ais an tiota agus gearain eile aice ’n turas seo “Gu mu h-olc dhà, nach do thuit mi ’s chaidh a’ fàd ás ann am pollag uisge; faod mi àmhailte eile thoirt leam, a Mhairead?”

“’Se do bheatha,” fhreagair Mairead, ’s tharraing am boireannach leis an treas caoran. Suas bha bheanacheard a’ smàladh a h-éibhleag fhéin.

[TD 52]

“Nì math ’gar sàbhaladh”, arsa bean-an-tighe, “cuin tha seo a’ dol a sgur? Feumaidh mise dhol dha’n chruaich air neo cha bhi sradag agam air an teinntean.”

Ghnog a’ bheanacheard a ceann ’s rinn i gàire; “Cha tìll i tuilleadh. Tha fhios aice gun do choinnich i té a chumas ceann a’ mhaide rithe.” “Agus dé chluich gun stà a bha sud?” dh’fheòraich Mairead, ’s i nis caran eagalach — ’s faodaidh amharusach. Bha cluasan an tàillear air ghleus. Thug a’ bheanacheard sùil air, ach leig e air gu robh e trang, ’s a cheann crom os cionn an aodaich. Fo h-anail, cha mhór, thuirt i ri Mairead, “Air do bheatha na toir thusa dad air iasad dhan a’ bhoireannach ud tuilleadh; tha i toirt leatha toradh a’ chruidh agaibh. Bheil mi ceart na ceàrr a ghràdhag?”

Thainig stad ann a Maireid, ’s i mar gum biodh i smaoineachadh. “An tà”, ars ise, “faodaidh nach eil thu idir ceàrr. Bheil fhios agad gur iomadh uair a bha e ’na cheisd orm, cia mar a bha am bainne, an t-uachdar, an gruth ’s an t-ìm cho pailt aca san tigh ud thall, agus sinne cho gann dhe a’ seo; tha cóig mairt-bhainn’ againn cho math ’s a tha san dùthaich — co dhiùbh, bhà iad math — ’s chan eil acasan ach dà mhart chaol sheang.” “Bha fhiosam air, bha fhiosam air”, ars a’ bheanacheard, “ach cha chuir i dragh sa bith ort tuilleadh, m’fhacal-sa dhuit.” Sgioblaich i thuice a’ bhascaid son falbh. Aig an dorus thionndaidh i ri bean-an-tighe, “Tapa leibh son na tì, ach saoil a bheil gràinean siùcair agaibh ri sheachnadh. Gràinean beag tì a nis … dé mu bhreacag bheag de’n aran-choirce sin ris an teine. … O, móran taing dhuibhse; nuair a thig mi rithisd faodaidh gum bi crioman gruth ’s aithneachadh beag ime agaibh dhomh.”

Chuir i bhascaid air a gàirdean, bhaganaich i an seabhal mu cluasan, agus ghabh i sìos a’ rathad, o ám gu ám a’ tionndadh ’s a’ tearraideachadh na sochairean a chruinnich i o Mhairead, mar tha dh’fhasan aca co dhiùbh.

“Buidseachd”, chanadh Ruairidh ’s e ’g innse na naidheachd, “tha na ceàrdanan cho làn dheth ’s a tha ’n t-ugh dh’an bhiadh. Ach ’se an truaighe mhór, ann an tìr na t-soisgeil, gu bheil barrachd ’s na ceàrdanan ri obair an dorchadais. Canadh gach duine rud a thogras e, cha chuir neach ás mo cheann-sa gu bheil an obair a’ dol.”

Chrìochnaich Ruairidh a lathaichean mar mhisionaraidh, ach eadhon nuair a bha e ris an tàillearachd tha mi ’smaoineach-

[TD 53]

adh gu robh e caran soisgeulach. Aon rud tha mi cìnnteach ás, ged nach dug e fhéin guth air, agus ’se seo e; gun do chuir e crìoch air an deise ud gu math ealamh.

B’fheàrr leis tighinn beò air aran is uisge ri fasgadh a’ chnuic, na fàs reamhar air bainne, ìm is gruth, na robh’n t-amharus bu lugha aige nach ann an dòigh nàdurra thainig e ’na rathad.

“An t-eagal bu mhotha ghabh mi riamh”, arsa Murchadh, ’sann sa’ bhail’ againn fhéin, ’s mi tighinn dhachaidh o chéilidh aon oidhche. …” Bha fhiosam gu robh rudeiginn annasach a’ tighinn; ’se duine bh’ann am Murchadh nach fosgladh a bhial mur a biodh rudeiginn a b’fhiach an t-saothair aige ri radha.

Seo brìgh is suim na chuala mi uaithe.

Bha gille òg sa’ bhaile a bha caran draghail ’na ìnntinn a chionn treis. Cha robh ann ach rud a fhuair e seachad air ri ùine, ach bha e ’na dhragh do chàch, ’s gu h-àraidh dha theaghlach fhéin, fhad ’s a bha e mar sin. Air an rathad dhachaidh mhothaich Murchadh gu robh solus an uinneag tigh a’ ghille seo, ’s bhuail e thuige gur ann na bu mhiosa bha e, ’s gu robhar ’ga chaithris. Ghabh e suas chon an tighe ’s thug e gnogadh beag air an dorus. “Thig a steach.” Chual’ e an fhàilte ’s dh’aithnich e guth a’ ghille fhéin. Chaidh e steach.

Bha an gille ’na shuidhe leis fhéin aig an teine, gùn-oidhche fada geal air, ’s brod-griasaich aige san teine. Bha càch, a réir cholais air gabhail mu thàmh. Thuig Murchadh nach robh an ìnntinn ach bruailleanach, ’s deònach oidhirp a dheanamh son a chiùineachadh ’s fhaighinn a chadal, shuidh e seanachas ris car greiseag. Sin mar a bha Murchadh còir nach maireann; ciùin, socair ’na nàdur ’s a’ bhuaidh cheudna aige air spioradan chàich. “Dé dh’fhàg thu air do chois cho anmoch seo?” ars esan.

Thug an gille sùil air, air a’ chulaidh ghil a bh’air fhéin, ’s air a’ bhrod a bha fàs dearg sa’ ghriasaich. Chuir e mhiar air a bhilean. “Na toir thusa guth air, ach tha an Droch Spiorad a’ tighinn a seo a nochd, ’s tha mi son a bhi deiseil air a shon. Seo deise gheal na glaine, tha air leth éifeachdach an aghaidh chuilbheartan Shàtain, agus sin am bior leis an cuir mise mo chomharra air a’ chlosaich aige.”

“Dìreach sin” arsa Murchadh, “bheil dad agad an aghaidh mise dh’fhuireach ’s làmh chuideachaidh a thoirt dhuit — ’s fheàrr dà cheann na aon fhear latha sa bith.” Bha deòin aige ’n gille bhrèagadh cho math ’s a ghabhadh dèanamh. Cha robh dad aig an fhear eile ’n aghaidh e dh’fhuireach.

[TD 54]

“Cha chùm e fada sinn, co dhiùbh,” ars e fhéin, “mur a bi e seo air buille na meadhon-oidhche, faodaidh tu bhi cìnnteach nach tig e idir.” “Saoile dé ’n cruth anns an nochd e?” dh’fhoighneachd Murchadh, ’s e feuchainn a dheanamh a mach dé air an t-saoghal a bha ruith an ìnntinn luasganach a’ ghille. “O” fhreagair a’ fear eile, ’s e crathadh a dhùirn, “cha mheall e mise idir, gleusda ’s ga bheil e. Tha e tighinn an cruth Sheumais Mhóir, an t-eildeir; seall a Mhurchaidh, tha e trì mionaidean gu meadhon-oidhche.”

Amaideach ’s ga robh chùis aig an toiseach, dh’aidich Murchadh còir an deídh làimhe, gu robh e fhéin a fàs na b’ an-fhoiseile mar a bha a’ meadhon-oidhche dlùthachadh orra.

’S nuair a bhuail i meadhon-oidhche thainig an gnogadh chon an doruis. Spìon an gille am brod-griasaich dearg ás an teine ’s rinn e air an dorus. Ach luath ’s ga robh e bha Murchadh roimhe, ’s e deiseil gu éigheach, “Teich le do bheatha”, ge bith có an creutair bochd a thachradh a bhi ann. Dh’fhosgail e an dorus, agus tharraing e anail na saorsa ’s na taingealachd, nuair a chunnaic e nach robh duine beò a sud.

Mar gun rachadh sgàile seachad, thog a lionn-dubh far ìnntinn a’ ghille. Rinn e gàire beag, thilg e am brod ri taobh an teallaich, ’s chuir e dheth an gùn-oidhche. Thug e crathadh air fhéin mar dhuine bhiodh a’ cur air chùl droch aisling, shuidh e sìos ’s chuir e cheann air a làmhan.

’S an sin, “Ach dé air thalamh a bha gnogadh aig an dorus, a Mhurchaidh?”

Thug Murchadh leis e chon an doruis agus dh’fhosgail e rithisd e. Air an starsnaich, bha an cù ’na laighe ’s a dhruim ri tacsa an doruis. “Dé bhà”, ars esan, “ach rud a chuala tu tric gu leòr — cù a’ tachais a chluaise, ’s brag aig cùl iosgaid air clàr an doruis.”

“An gille bochd,” arsa Murchadh, “thugadh air falbh e treiseag an déidh seo, ach tha mi toilichte radha, gun do thog na neòil dhorcha bh’air ìnntinn ’s gu bheil e ’n diugh’na ghille suidhichte sùnndach an ìnntinn ’s am bodhaig. Ach cha dhìochuimhnich mise feasd eagal na h-oidhch’ ud.” Ach cha robh dad mì-nàdurra sin, their thu, ’s tha thu ceart. Cha robh, agus ’se ’n t-aobhar a bh’agam an naidheachd bheag seo a chur a stigh, nach eil mi idir cho faoin ’s gu bheil mi creidsinn, gu bheil bonn mhì-nàdurra aig a h-uile sgialachd a dhealbh daoine, mu thaibhsean, bòcain, fuathan ’s a leithid sin. Gabhaidh

[TD 55]

mìneachadh reusanta, ’s breithneachadh ciallach a dheanamh air móran dhiubh.

Sa’ chrìochnachadh, ma tha, aon chùnntais bheag eile (can thusa “sgialachd” rithe ma thogras tu). Anns na Hearadh — chan eil gu dragh càite — bha tigh ris an canadh iad Tigh nam Bòcan. Chan e gu facas dad mì-ghnàthaichte riamh san tigh na timcheall air, ach mur a facas, chualas. Bha aon seòmar san tigh, ’s a h-uile h-oidhche aig an aon ám, thòisicheadh an tartraich a b’oillteile air cùl lìnigeadh a’ bhalla; bha e cho cruaidh faramach ’s gun cluinniste e air a’ rathad-mhór a muigh. Nan cuireadh duine làmh ris na bùird san t-seòmar a stigh, chanadh e gu robh cuideiginn le òrd-mór a’ stialladh air a lìnigeadh o’n taobh eile.

Seo mar a chuala mise o fhear a bha stigh ann aon oidhche ’s an ùpraid a’ dol. “Chuir sinn romhainn na bùird a thoirt far a’ bhalla, sheòid. Ach bòrd an déidh bùird mar a dh’fhuasgail sinn, bha an gleadhar a’ sìor atharrachadh gu àit’ eile, ’s rud a bu neònaiche, bha ’n dus agus lìon an damhan-alluidh an crochadh gun ghluasad eadar bòrd is balla. Chuir sinn air ais na bùird ’nan àite.”

Oidhche eile, chuir na fir rompa facal dhan Fhìrinn a leughadh, ’s cho luath ’s a dh’fhosgladh am Bìobull stad a’ ghleadhraich. Ach cha bu luaithe dhùineadh e, na thòisich an tartraich na bu mhiosa na bha e riamh. Thug gille Uibhisteach a steach a phìob aon oidhche, feuch an cuireadh faram ceòl-mór fuadach air a’ bhòcan. Cha b’fhuaim gu sin, a’ bhragadaich sa’ bhalla. Thainig an gille mach ’s gun coimeas aige phìob a chumail air ghleus, leis a’ chrith-oillt a bha sna làmhan aige.

Ach dh’fhalbh am bòcan mu dheireadh, ’s cho fad ’s as aithne dhòmhsa cha chualas e tuilleadh air aruinn an tighe; ni motha thachair dad ceàrr riamh dhan tigh na do dhuine bha ’fuireach ann. Saoil thusa dé bhiodh ann?

An aon solus a fhuair mi riamh air a’ ghnothaich, ’sann o sheann bhean chòir san àite fhuair mi e. A réir cholais, bha searbhanta aca san tigh, agus nam b’fhìor gach sgeul, bha rud seo ’ga leantainn ’s gach àite sa robh i riamh. An e rud ris an canar sa’ Bheurla (na sa’ Ghearmailt!) “poltergeist” a bh’ann?

“Nuair a bha mise ’nam nighinn-sgoile a stigh,” ars an t-seanabhean, “dh’fhuirich an dearbh thé againn aon oidhche, ’s mar a rinn an t-annradh, nach ann còmhla riumsa chuireadh a chadal i. An dorcha na h-oidhche dhùisg mise ’s an t-uabhas a’

[TD 56]

gluasad sa’ leabaidh còmhla ruinn; cuideam, teas, dùrdail mhì-nàdurra — cha mhór nach deach mi ás mo chiall. An toiseach nach ann a shaoil mi gur e gille bh’ann a’ tadhal air mo chompanach-leapa — ‘ruith-na-h-oidhche,’ mar a chanas iad a’ Leódhus. Ach cha b’fhada gun d’innis mo làmhan dhomh nach robh ’sa leabaidh ach sinn fhéin — co dhiùbh dad a bha faicsinneach do bhuadhan nàdurra. Gheàrr mise cruinn-leum a mach, ’s cha do stad mi gus an d’fhuair mi mo cheann fo’n aodach eadar m’athair ’s mo mhàthair ann a’ leabaidh na clòsaid.”

’Se leapaichean “bocsach” a bh’ann an uairsin, ’s iad mar bu trice air am pàipeireachadh mór-chuairt dhiubh. An déidh do’n nighinn fàgail, chaidh bean-an-tighe suas a chàradh na leapa, ’s cha robh uibhir bonn leth-chruinn dhan phàipeir, nach robh ’na chàth air uachdar na leapa. Mar a thubhairt an t-seanabhean, “Bha fiodh cho lom geal ’s a thàinig e o’n locair. Ge bi dé bh’ann, lean e i, chuala mi, dhan Eilean Sgiathanach an déidh Tigh nam Bòcan fhàgail, agus an déidh sin, a dh’Ameireaga, far an do chrìochnaich i lathaichean. O, tha leithid ann, ceart gu leòr.”

Chleith mi ainm dòigheil an tighe, ainm an àite, ’s ainm na té a thug dhomh deireadh na sgeòil, a chionns gu bheil feadhainn a’ fuireach fhathast san tigh. ’S có aig a bheil fios nach eil cuid a theaghlach a’ chreutair mhì-fhortanaich ud beò fhathast cuideachd. Seo aon chnap-starraidh a tha sa rathad air an fhear na’n té, a tha feuchainn cruinneachadh a dheanamh, na cùnntais a thoirt, air gnothaichean mì-nàdurra bhuineas dha na ginealaich sa bheil sinn. Co dhiùbh a tha iad a’ creidsinn a leithid na chaochladh, tha móran nach eil deònach dad de’n t-seòrsa bhi air aithris mu’n teaghlach na ’n daoine.

Ceann a’ rothaid? Ann a’ seagh ’se, cho fad ’s a bhuineas e ris a’ chruinneachadh seo. Ach a thaobh beul aithris, tha mi’n dòchas nach eil ann ach an toiseach. Chleachd A’ Searmonaiche, na Ecclesiastes na briathran seo, “Air móran leabhraichean a dheanamh chan eil crìoch, ’s tha móran leughaidh na sgìos do’n fheòil”; ach tha mi smaoineachadh gur e an t-Abstol Pòl a thug a’ chomhairle, “Na fàsaibh sgìth de obair mhath a dhèanamh.”

Tha mi’n dòchas gur i comhairle mhath an abstoil, ma tha, a ghabhas gach duine aig a bheil ùidh ’an eachdraidh, beul-aithris, agus litreachas ar daoine.
