[C 1]

Tir an Aigh

Sgialachdan, Dealbhan-cluiche, Bàrdachd
le DOMHNALL GRANND
deasaichte le Iain A. MacDhòmhnaill

[C 2]

[Dealbh]

[C 3]

GAIRM

TIR AN AIGH

Domhnall Grannd

[TD 1]

TIR AN AIGH

CLO-BHUALAIDHEAN GAIRM — Leabhar 29

[TD 2]

[Dealbh]

[TD 3]

TIR AN AIGH

Taghadh de na sgrìobhaidhean
aig
DOMHNALL GRANND

GAIRM
Glaschu
1971

[TD 4]

Air fhoillseachadh an 1971 le
GAIRM
29 Waterloo Street,
Glaschu, C.2
Clò-bhuailte le
A. Learmonth ’s a Mhac
Struighlea

Thug an Comunn Leabhraichean Gàidhlig cuideachadh do’n luchd foillseachaidh gus an leabhar seo a chur an clò

[TD 5]

Roimh-radh

FAD iomadh bliadhna bha an Comunn Sgitheanach an Glaschu agus iomadh comunn eile gu mór an comain Dhomhnaill Ghrannd nach maireann.

Tha sinn taingeil a nise gun robh sgeul, an deidh a bhàis, air móran de a chuid sgriobhaidhean agus ann a bhith ’gan cur an clò mar seo agus an tairgse a cho-eileanach agus a cho-Ghaidheal tha Comunn Sgitheanach Ghlaschu a’ cur clach air a chàrn.

Dh’earbadh riumsa an taghadh a dheanamh agus an leabhar ullachadh airson a’ chlo-bhualaidh. Bha mise toilichte sin a dheanamh as leth a’ Chomuinn Sgitheanaich ach bu mhath leam taing a thoirt do’n Phrofeasair Ruaraidh MacThomais airson a chuideachaidh a thug e dhomh, do Ghairm airson an clo-bhualadh a ghabhail os laimh agus do Chomunn nan Leabhraichean Gaidhlig airson a’ chuideachadh airgid a thug iad dhuinn.

Tha sinn cìnnteach gun gabh ar càirdean anns gach ceàrnaidh ris a’ chuimhneachan seo air deagh charaid.

Iain A MacDhomhnaill
Ceann-suidhe a’ Chomuinn Sgitheanaich an Glaschu.
AN SAMHRADH 1971

[TD 6]

[Blank]

[TD 7]

Gaidheal gu Chul

Rugadh Dòmhnall Grannd an Camus-chros an sgìr Shléibhte anns an Eilean Sgitheanach an 1903. Dh’oileanaicheadh e an sgoil Dhùisdail, an àrd-sgoil Phort-rìgh, agus an Oil-thaigh Ghlaschu, far an tug e a mach inbhe M.A. An déidh-làimhe choisinn e Ed.B. an Oil-thaigh Ghlaschu agus B.A. bho Oil-thaigh Lunnainn. An déidh bliadhna an Colaisde an Luchd-teagaisg an Cnoc-Iordain, chaidh e a theagasg an sgoil Cheann-loch-gilb an 1926.

An 1930 chaidh Dòmhnall a theagasg sgoile an Glaschu, far an do chuir e seachad an còrr de a bheatha gus an do chaochail e air a’ cheud là de’n Ghearran 1970. An 1936 phòs e Mairearad NicAonghais, de theaghlach a bhuineas do Shléibhte agus Eàrar an Cnòideart.

Theagaisg Dòmhnall an àireamh sgoilean air feadh Ghlaschu, agus dh’éirich e ceum air cheum gus an d’rinneadh àrd-mhaighistir-sgoile dheth. Anns an inbhe sin bha e air ceann trì sgoilean móra, Washington Street, Eastbank, agus Broomhill. Leig a dheth uallach a dhreuchd an 1968. Bho 1951 gu 1954 bha e mar an ceudna a’ teagasg nan clasaichean Gàidhlig an Colaisde Chnoc-Iordain.

’Na òige choisinn Dòmhnall cliù air a’ bhlàr-iomain. Bha e air ceann sgioba camanachd Oil-thaigh Ghlaschu agus chluich e an sgioba-iomain Sgitheanaich Ghlaschu. Fad shia bliadhna fichead b’e rùnaire, agus bho 1960 gu 1963 ceann-suidhe, Comunn Sgitheanach Ghlaschu. Fad ùine mhóir bha e an ard-chomhairle agus comhairlean eile A’ Chomuinn Ghàidhealaich. Bho 1962 gu 1964 b’e fear-deasachaidh mìosachan A’ Chomuinn, “An Gàidheal,” agus bho 1966 gu 1968 b’e ceann-suidhe A’ Chomuinn. Bha e ’na cheann-suidhe air Aitreabh nan Gàidheal an Glaschu bho 1958

[TD 8]

gu 1960. Bha e ’na rùnaire, agus mu dheireadh ’na cheann-suidhe, ann am Meur Albannach Còmhdail nan Ceilteach. Bha e ’na bhall-comhairle aig an Urras Ghàidhealach, agus bha làmh aige ann an Comunn Oiseanach Oil-thaigh Ghlaschu, Céilidh nan Gàidheal, Comunn Ceilteach Ghlaschu, agus Comunn Gàidhlig Ghlaschu, agus, faodaidh e a bhith, an comuinn eile air nach ’eil lorg agamsa.

B’iomadh mòd aig an robh e ’na bhritheamh Gàidhlig. Gu tric aig mòd nàiseanta no mòd ionadail bhiodh e ’na fhear-stiùraidh air còisirean chloinne, a’ mhór-chuid dhiubh ’nan Goill a dh’ionnsaich bhuaithe-san ùidh a ghabhail ann an ceòl nan Gàidheal.

Nach bu leòr sin uile a chum gach là de’n t-seachdainn a lìonadh? Ach bha Dòmhnall Grannd mar an ceudna ’na bhàrd comasach agus ’na fhear-sgrìobhaidh ealanta, mar a chithear anns an leabhar-sa. Aig a’ mhòd nàiseanta an Dun-éideann an 1935 chrùnadh e mar bhàrd. An 1951 b’esan a choisinn a’ cheud duais air son bàrdachd Ghàidhlig ann an co-fharpaisean Comhairle Ealdhain Bhreatainn. Aig Féill-dhràma Ghlaschu fhuair e dà uair a’ cheud duais air son na dealbh-chluich Ghàidhlig a b’fheàrr, agus aon turus a’ phriòmh dhuais mar an cluicheadair a b’fheàrr. Dheasaich e àireamh leabhraichean grinne Gàidhlig, le dealbhan, air son na cloinne, fo iùl A’ Chomuinn Ghàidhealaich.

Fìor dhuine tàlantach nach d’rinn caomhnadh air fhéin, b’e sin Dòmhnall Grannd! A’ cheud uair a choinnicheadh tu ris, shaoileadh tu gum b’e a bha ann duine sàmhach, sòlaimte, car diùid, ach le barrachd eòlais air mhothaicheadh tu gu robh fo’n aogasg sin inntinn bhreithneachail, gheur-chuiseach, eirmseach, le cridhe blàth agus le làimh chuideachail. ’Na dhealas agus ’na dhìchioll as leth nan Gàidheal agus na Gàidhlig bha e sònraichte.

Fhad is a bhios a’ Ghàidhlig ’ga leughadh agus an leabhar seo air mhaireann, bidh cuimhne air Dòmhnall Grannd. Am measg a luchd-eòlais bidh ionndrainn air fad iomadh là.

TOMAS M. MACCALMAIN.

[TD 9]

CLAR INNSIDH

									Taobh-duilleig
ROIMH-RADH								5

GAIDHEAL GU CHUL							7

SGEULACHDAN
Am Measg nan Cudaigean							12
A Bheil a’ Chòir mar a Chumar I?						18
Fàisneachd Chaluim Bhuidhe							22
An Sgiobair air Tìr								27
Aithisg Bhliadhnail an Rùnaire						32
Tiodhlaic Nollaig								37
Bliadhna Ur is Beatha Ur							43
An Gamhainn									51
Tìr an Aigh									58
A’ Bhanais									65
An t-Each Bàn									72
Taobh Loch Arcaig is Loch Nibheis—Iomradh air Cuairt ’s na Frìthean	79

DEALBHAN-CLUICHE
Mòd Mhic an Tòisich								88
An Eaglais Eile								107
Bùth air Iasad									130
Eadar Cùirt is Coimisean							152
Air Tìr am Mùideart								175
Air Trèan Mhalaig								205

BARDACHD
Có Leis an Dioghaltas?							212
Turus Samhraidh								216
Turus Chnòideirt								224
An Uile-Bhéist is na Foghlumaich						229
Comhfhurtachd								239
Luinneag									241
Abou Ben Adhem								242

[TD 10]

[Blank]

[TD 11]

SGEULACHDAN

[TD 12]

AM MEASG NAN CUDAIGEAN

Bha sgioba iasgaich againne cho math ri gin an Camuschrann. Bha sin air a dhearbhadh an da dhòigh, an snas leis an do làimhsich sinn am bàta, agus an t-iasg a bhiodh againn a’ tighinn dhachaidh. Chan innseadh sgiobachan nam bàtaichean eile riamh dé na fhuair iad, ach bha a’ chùiltearachd sin an còmhnuidh ’na dhearbhadh dhuinn nach d’fhuair iad uiread ruinne.

Cho math ’s gan cleitheadh na fir àireamh an éisg, cha b’ urrainn do na boireannaich a chumail aca fhéin, agus mar sin gheibheamaid forfhais air an là-’rna-mhàireach. An corra uair a rinn iad an gnothach oirnn, bha an triùir againne riaraichte gum b’ann le seòrsa de bhuidseachd a fhuair iad làmh-an-uachdair, agus bha an smuain sin ’na shòlas nach bu bheag dhuinn.

Chan ’eil math dhomhsa bhith ro abartach mu’n chùis, oir cha robh mi aig an am ud ach ’na mo bhalach, an déidh tighinn gu aois a bhith air mo mheas mar aon de’n sgioba mi fhìn. Bha deagh bhàta againn co-dhiùbh; bhuineadh i do Eachann Mór fhéin, duine sgairteil aig an robh mór-chliù mar sheòladair is mar iasgair. Bha e air Astràilia a ruigheachd iomadach uair. Chuir e Rudha na h-Adhairc fodha barrachd is aon uair. Ciamar a dh’fhàg sin e na b’ fheàrr air iasgach shaoithean an Loch Chamuschrann, chan aithne dhomh, ach chan ’eil teagamh nach tug a chuid siubhail àite-sònraichte dha am measg iasgairean a’ bhaile.

Mar sin b’ e urram mór a bh’ ann dhomhsa a bhith am bàta Eachainn. Gu dearbh b’ e sòlas do-thuigsinneach a bhitheadh ann a bhith am bàta sam bith aig an aois ud. Nach e mo chridhe a bheireadh an leum as, is mi ri obair na bochdainn ud, a’ bhuachailleachd, nuair a chithinn Eachann a’ tighinn is na

[TD 13]

fuaidreagan aige fo achlais, is a theireadh e, “A bheil thu a’ tighinn?”

Bha nì àraidh a’ foillseachadh gum b’ e Eachann am prìomh sheòladair anns a’ bhàta againne—b’ ann aige a bhiodh na slatan. Anns na bàtaichean eile chitheadh tu fear mu seach an dràsd ’s a rithisd a’ fàgail an ràimh agus a’ gabhail speil anns an deireadh. Cha robh sin a’ tachairt uair sam bith anns a’ bhàta againne.

A nise, chuireadh an t-eadar-dhealachadh so friamh a’ chòmhstri am bàta sam bith, oir b’ e suidhe aig na slatan riamh an t-saothair a b’ inntinniche na bhith fad an fheasgair air na ràimh.

Tha mi cìnnteach gun canadh am misionaraidh còir rium gu bheil feum anns a h-uile seòrsa obrach, agus gu bheil urram co-cheangailte ris an obair as ìsle. ’S dòcha gu bheil am fear a tha ’na thàmh a’ smaoineachadh gur e fhéin as fheàrr air an stiùir. Tha sin a’ ciallachadh, tha mi cìnnteach, nach deanadh am fear a tha ’na thàmh feum an t-saoghail air an stiùir. Bitheadh sin mar a bhitheadh, gun eas-urram sam bith a thoirt do’n mhisionraidh, bha mise an uair ud, agus tha fhathasd, dhe ’n bheachd gum bu chòir am fear a tha ’na thàmh greis fhaighinn air an stiùir, agus am fear a tha ag iomramh greis fhaighinn aig na slatan. Dh’fhàg am misionaraidh agus Eachann Mór tìr nam beò o chionn iomadh bliadhna, agus tha mi cìnnteach nach cuir mo bheachdan faoine-sa dragh orra tuilleadh.

A’ cheud turus a chaidh mise a mach am bàta Eachainn Ruaidh, bha mi ro bheag airson iomramh. Bha mi ’nam ghiobal anns an deireadh agus greim agam air aon de na fuaidreagan. Gheall Calum Peutan dhomh, car le faoineis, mar gum b’ e a ghnothach-san a bh’ ann, nam beirinn air iasg gu faighinn dhomh fhìn e. Fhuair mi da liùtha bhrèagha, agus cha d’ rinn mo chompanaich an aon mhearachd a rithisd.

[TD 14]

Dà bhliadhna eile agus leig Domhnull Uilleim seachad an t-iasgach buileach. Dh’fhàs e fhéin no a bhean ro dhripeil mu obair na cruite, gus mu dheireadh an do sguir e a thighinn. Bha mise mar sin air m’ àrdachadh an inbhe agus bha ràmh agam dhomh fhìn. An rud a bu chudthromaiche, bha m’ earrann a’ dol dhachaidh uiread ri càch.

Mhair so seachdainn no dha. Bhon a chaidh leam cho math, carson nach deanainn na b’ fheàrr? Carson nach fhaighinn tac aig na slatan?

Gòrach ’s mar a bha mi, cha robh mi a’ dol a dh’ iarraidh cead air Eachann Mór. Ach aon là, chuir mi mo chomhairle ri Calum Peutan. Bha sinn a’ tighinn a mòine an Tota Chloiche. “Ni e deagh oidhche iasgaich a nochd,” arsa mi fhìn. “Thu fhéin is d’ iasgach,” fhreagair Calum, “chan ’eil nì ’na do cheann ach iasgach.”

A nise thainig e ’nam cheann-sa uair no dhà gum faodadh Calum sgur dhe ’n iasgach mar a rinn Domhnull Uilleim. Chuireadh sin a’ mhì-shealbh air a’ ghnothach uile gu léir. “Cha toigh leibh an t-iomramh,” arsa mise, car mar gum bitheadh co-fhaireachadh agam ri Calum. “Carson nach fhaigheamaid greis an urra aig na slatan?” Bha dùil aig Calum gum b’ ann as mo chiall a bha mi. Bha aon aobhar agus da aobhar aige. B’ ann le Eachann Mór am bàta; bha e ’na sheòladair barraichte; bha e èasgaidh aig na slatan; bha e ris an obair fad nan ochd bliadhna a bha Calum còmhla ris. Ach cha robh Calum cho gorm. “’S tu fhéin,” ars esan, “a tha ag iarraidh greis aig na slatan.”

A dh’innseadh na fìrinn, dh’iarradh Calum air mo sgàth-sa rud nach iarradh e air a shon fhéin, agus aig a’ cheann thall, dh’aontaich e gun deanadh e oidhirp am feasgar sin fhéin nam faigheadh e leisgeul idir.

[TD 15]

Bha feasgar iasgaich air leth ann, deireadh reothairt, pìos lìonaidh aig seachd uairean, aidhireag de ghaoith an iar-eas. Chuir sinn a mach am bàta bho chùl Sgeir nan Caorach. “Tha deagh sheòl-mara againn a nochd,” arsa Eachann Mór, is e a’ cur a mach a’ cheud slat gu sgiobalta aig ceann Eilean an Sgadain. Bha na coig aige a muigh mun d’ ràinig sinn Port a’ Chalaidh, agus chuir e a mach na fuaidreagan aig Sgeir na Ceàrdaich.

Thog e dà smalag aig Leac an Dùna agus aig Bogha na Seana Chreig bha iad a’ gabhail cho math is gun tug sinn sgrìob eile oirre.

Cha robh so ro ghealltanach. Mar a b’ fheàrr an t-iasgach ’sann a bu duilghe a bhitheadh e do Eachann Mór na slatan fhàgail. Chan e nach fhaodadh iomraichean raga móran millidh a dheanamh air an iasgach nam biodh mìorun fo ’n aire; cha robh dad dhe ’n spiorad sin annamsa, gun tighinn idir air Calum. Dh’fhaodainn-sa gun teagamh buille a chall nam biodh an t-iasg a’ leum air na slatan, agus thionndaidheadh Eachann le spochadh, “Cumaibh rithe, ’illean, cumaibh rithe.”

Chaidh sinn timcheall Rudha an Tuirc agus ràinig sinn an Fhaoilinn. Cha b’ fhada gus an robh an t-am againn tilleadh dhachaidh. Bha crochadh na poite againn mar tha agus greis iasgaich romhainn fhathasd.

Chunnaic sinn bàta Ean Ruaidh aig Rudha an Tuirc. Bha spàglaich neo-iomchuidh a’ dol air adhart. “Dé an ùpraid a th’ orra sud,” arsa Eachann gu sgaiteach. “Tha Iain Ruadh a’ dol a dh’iomramh” arsa Calum. “Mur a toir e ’n aire, bithidh e thar na cliathaich,” arsa Eachann.

Bha sinn air ais aig ceann an Oib agus corra fhear a’ leum air maghar fhathasd. “Dé tha ceàrr air ur làimh,” arsa mise ri Calum, is mi cho mór as mo sheòltachd fhìn. “O, gheàrr mi ris an speal i,” fhreagair Calum, ach bithidh i ceart gu leòr.” “Gabhaidh mise

[TD 16]

an dà ràmh,” arsa mise, rud a dh’fhiachainn ris cuideachd, nam b’ e ’s gun cuireadh am Freasdal a leithid ’nam char.

Chaidh sud troimh chraiceann Eachainn Mhóir fhéin. “So,” ars’ esan ri Calum “tiugainn a nuas is thoir dhomh fhìn an ràmh.” ’S gann a chreidinn gun robh e fìor. Rinn Calum beagan gorachail ’na sgòrnan, mar nach biodh e deònach a bhith air àrdachadh gu a leithid so a dh’ inbhe. Bha mi dìreach a’ smaointeachadh gun cumadh e air ro fhada a’ diùltadh nuair a chunnaic mi a ràmh a’ tighinn a steach agus Calum ag éirigh ’na sheasamh. “Glan,” thuirt mise rium fhìn, “thig mo sheal-sa aig na slatan an ùine ghoirid, an ath-oidhch’, ’s dòcha, có aig a tha fios.”

Bha an là a’ ciaradh agus bha mise an dòchas gun tigeadh iasg an rathad Chaluim mum fàsadh e ro anmoch. Cha mhór nach do dh’éigh mi nuair a thòisich an t-slat a b’fhaide muigh a’ crith agus a’ bragadaich air beul a’ bhàta.

Thog Calum i le sitheadh uamhasach. Leig e as i nuair a chunnaic e iasg air an ath té, agus air an ath té a rithisd. Chùm mi orm le buille shocair coltach ris an fhear stòlda a bha mu’m choinneamh. Thill Calum gu’n cheud shlat, ach bha an t-iasg air falbh dhith. Thog e an dara té. Cha chailleadh e am fear so. Chaidh an t-iasg seachad os ar cionn agus chuala sinn an sgleog a rinn e air an uisge air thoiseach oirnn.

“’Se rionnach a th’ann,” arsa Eachann Mór, “gabh air do shocair e.” Cha b’e an t-àgh a chuir rionnach an àite saoithein rathad Chaluim. Thog e slat eile. Bha na driamlaichean a nise air suaineadh. Cha robh dòigh air an toirt as a chéile.

Mu dheireadh thug e slat is driamlach is iasg a stigh, a’ gabhail air a shocair. Bha e ag ionnsachadh mar tha. Ach cha d’rug an làmh cheàrr air an driamlach a’ cheud turus. Chunnaic mi sealladh de rionnach a’ dol seachad air mo lethcheann agus air an rathad air ais dé rinn e ach laighe gu socair air gualainn

[TD 17]

Eachainn. Bha sàmhchar mhì-nàdurra anns a’ bhàta. Cha do shaoil mi riamh roimhe gun robh am bàta cho cumhang. Aig a’ cheann thall tharruing Calum an driamlach agus thuit an rionnach am broinn a’ bhàta. Cha robh aige fiù is an dubhan a thoirt as. Air son nan slatan eile cha robh air ach breith orra ceart còmhla agus an slaodadh a steach do’n bhàta.

Ma bha na driamlaichean air an toinneamh roimhe bha an truaighe buileach a nis orra. “So” arsa Calum, “’s fheàrr dhuit fhéin am pasgadh, Eachainn.”

Dh’éirich Eachann gun aon fhacal agus chaidh e sìos gu’n deireadh. Cha deachaidh na slatan a réiteachadh an oidhche ud; b’fheudar fuireach gu solus latha.

Bha sinn a muigh ag iasgach a rithisd, sinn a bhá. Bha mi riamh de’n bheachd, agus cha chuir duine as mo bharail mi, gun do thoill Calum aon oidhirp eile co-dhiùbh leis na slatan.

[TD 18]

A BHEIL A’ CHOIR MAR A CHUMAR I?

’S tric a chuala sinn mu luach nan sean-fhacal. Gheibh an neach a sgrùdas na sean-fhacail Ghàidhlig gu h-àraidh luach a shaothrach, oir annta tha freumh a’ ghliocais agus smior na fìrinn. Bitheadh sin mar a bhitheas, có am fear uair no uaireigin nach eil air a shàrachadh leis an neach a bheir dhut sean-fhacal a fhreagras a h-uile suidheachadh, gun ghuth gu bheil na sean-fhacail gu tric calg-dhìreach an aghaidh a chéile.

Faodaidh tu a bhith an cuideachd far a bheil feadhainn a’ bruidheann a null ’s a nall mu cheisd chudthromach air choireigin, abair ceisd mar so, am bu chòir dhuinn a bhith na bu chàirdeile ris na Ruisianaich na tha sinn? Tha cuid a’ cumail amach gum bu chòir dhuinn cuireadh a thoirt do thuilleadh dhe na Ruisianaich tighinn a choimhead oirnn, agus cuid eile an aghaidh sin. Tha an còmhradh a’ dol air adhart gu socair. Gun teagamh chan abradh tu gu bheil an luchd-labhairt a’ dol a chur móran soluis air na cùisean air a bheil iad a’ bruidhinn, agus chan ’eil an còmhradh a’ dol a chur gnothaichean an t-saoghail mhóir an òrdugh. Ach tha iad ’gan toileachadh fhéin gun a bhith a’ cur dragh air duine eile.

So far an tig fear nan sean-fhacal air adhart. “Cha tig,” arsa esan, “muir-tràigh gun mhuir-làn ’na déidh.” Tha stad obann air a’ chòmhradh. Chan ’eil an còrr ri ràdh. Sgapaidh a’ chuideachd, a h-uile fear a’ coimhead mar gum bitheadh nàir air, aon chuid airson a bhith a’ cur seachad a leithid de dh’ùine a’ bruidhinn, no a chionn nach do smaointich e fhéin air a leithid de cho-dhùnadh dha’n chòmhradh.

Is dé a tha fear nan sean-fhacal a’ ciallachadh air an turus so le a sheanchas? ’S cìnnteach gu bheil “muir-tràigh gu muir-làn” a’ ciallachadh daingneachadh càirdeis. Ceart gu leòr, ach

[TD 19]

nam b’ e lasachadh càirdeis a bu mhath leis, bha e cheart cho furasda dha an sean-fhacal a thionndadh mar so: “Cha tig muir-làn gun mhuir-tràigh ’na déidh.

Shaoileadh duine gum bitheadh mi-rùn air fhoillseachadh an aghaidh neach a bheir còmhradh gu crìch anns an dòigh so, ach chan ann mar sin a tha. ’S ann a tha a chliù air a mheudachadh gu mór a measg a chàirdean. Nam faigheadh e mar a thoill e, cha bhitheadh càirdean idir aige.

Nach iomadh duine a bh’ air a chlaoidh leis an fhear aig am bi an duan “Tha a’ chòir mar a chumar i.” Ma tha so a’ ciallachadh dad idir, tha e ag ràdh gu bheil gnìomh no cleachdadh sam bith ceart ma tha daoine ’ga dheanamh gu cunbhalach. Dh’fhaodadh an ràdh so a bhith air bilean aon sam bith de na slaightirean mu’n cuala sinn an eachdraidh; chan fhàgadh sin e ach ’na dhroch chomhairle gu bhith air a cur mu choinneamh sluagh an latha an diugh. Cha leigeadh duine sam bith a leas fiachainn ri casg a chur air euceartan Mhgr. N., no Mhgr. H., no Mhgr. K., ’nam latha fhéin le bhith ag ràdh riù: “Cha bu chòir dhuibh sin a dheanamh,” oir fhreagradh gach fear aca gu ladarna, “Tha a’ chòir mar a chumar i.” Ma ghabhas sinne cuideachd ris an t-sean-fhacal so, tha sinn aig a’ cheann thall ag aontachadh còmhla riù nach ’eil a leithid de rud ris a’ chòir idir ann.

Tha comharraidhean àraidh air sean-fhacail dhe’n t-seòrsa so. Tha iad goirid. Tha facail annta a tha a’ tòiseachadh leis na h-aon litrichean, mar a tha “Chòir, chumar.” Bhitheadh an sean-fhacal so a cheart cho pongail nan abradh neach, “Tha a’ chòir mar a chithear i” no “Tha a’ chòir mar a chanar i,” no rudeigin dhe’n t-seòrsa sin. B’ e a’ cheud rud a chuir mi-fhìn an aghaidh nan sean-fhacal, co-dhiùbh a dh’fhàg mi car amharusach mu’n fheadhainn a bhitheadh ’gan cleachdadh, gun cuala mi gu tric ’s mi ’nam bhalach “Ceann mór air duine glic is ceann circ’ air amadan.” Bha so

[TD 20]

a’ còrdadh rium-sa taghta, oir bha mi a’ toirt a chreidsinn orm fhìn gun robh an ceann agam dhe’n fheadhainn a bu mhotha—a measg nan sgoilearan.

Cha do mhair mo shòlas fada. Thàinig cuideigin (bliadhnachan an déidh sin bha amharus agam gun robh cinn caran beag aig clann an duine so) agus ’s e so a chuala mi, “Ceann mór air duine glic, is mar as trice air amadan.”

Cha robh nì na bu bhuailtiche na sud air droch-nàdur duine, no balaich, a dhùsgadh. Dé am feum a bh’ann a ràdh gun robh dà roinn an t-sean-fhacail so calg-dhìreach an aghaidh a chéile. Ma bha e a’ ciallachadh “Tha ceann mór mar as trice air amadan, ach faodaidh tu fhaotainn fìor chorra uair air duine glic,” carson nach canadh iad sin?

B’ e a’ bhuil a bh’ann dhomhsa agus tha mi cìnnteach do iomadh balach eile aig an robh ceann os cionn a’ chumantais gun d’fhalbh sinn a’ cnuasach am b’ e uisge air an eanchainn no nì dhe’n t-seòrsa a dh’ aobharaich meudachd a’ chlaiginn. Air an làimh eile chan ’eil teagamh nach toireadh an sean-fhacal anns an dreach so misneachd do luchd nan ceann beaga, ach có a theireadh gum b’ e rud feumail a bh’ann dha’n càirdean ’s dha’n dùthaich gum faodadh iad-san a thoirt a chreidsinn orra fhéin gun robh iad na bu ghlice na bha iad.

Tha sean-fhacal eile ann a dh’fhaodar a thogail mar eiseamplair air a’ mhilleadh a tha an seòrsa so a’ dèanamh. So agaibh i, “’S i a’ mhuc shàmhach as motha a dh’itheas.” Tha am fear a their so a’ cur ’nad cheann ma chi thu duine sàmhach gum faod thu a bhith cìnnteach gu bheil peacannan dìomhair air choireigin air a shiubhal.

Cha tig air ach casaid a thogail ’na aghaidh mar a leanas agus theagamh gun téid againn air na freagairtean aige a mheas, ma tha dad de reusonachadh cothromach idir ’na chomas.

[TD 21]

Ceisd—A bheil mucan air an roinn ’nan dà sheòrsa, mucan sàmhach agus mucan straighleach?

Freagairt—Gun tuilleadh eòlais air mucan, chan urrainn domh a ràdh.

Ceisd—A bheil aobhar sam bith agad a chreidsinn gu bheil iad air an roinn anns an dòigh so?

Freagairt—Chan ’eil.

Ceisd—Ged a bhitheadh cuid de mhucan na bu shàmhaiche na feadhainn eile, am bitheadh e coltach gun itheadh an fheadhainn sin barrachd air càch?

Freagairt—Nam bitheadh ùine agam agus cothrom air leabhraichean ionnsaichte a sgrùdadh, dh’fhaodadh gum faighinn aobhar a chuireadh iongnadh ort.

Ceisd—Ach ged a chuir thu so as leth nam mucan sàmhach, cha d’fhuair thu aobhar fhathasd?

Freagairt—Cha d’fhuair.

Ceisd—Ged a bhitheadh na thuirt thu fìor mu ainmhidhean an leanadh e bho sin gum bitheadh e fìor mu’n chinne-daonda?

Freagairt—’S dòcha nach leanadh.

Ceisd—A bheil e ’na chleachdadh aig daoine a bhith a’ beachdachadh air mucan ag itheadh?

Freagairt—Chan ’eil aig móran dhiùbh.

Ceisd—Mar sin ’s e fìor chorra dhuine a bheachdaicheadh, agus ’s e fìor, fìor chorra dhuine a leanadh eiseamplair nam muc.

Freagairt—’S e.

Ceisd—Mur ith an duine sàmhach barrachd na càch, an e gu bheil an sean-fhacal a’ cur teachd-geàrr air choireigin eile as a leth?

Freagairt—Faodaidh gu bheil.

Ceisd—Ach chan ’eil dearbhadh agad gu bheil an duine sàmhach nas buailtiche do a leithid sin de mhì-stuamachd na bhitheadh duine deas-bhriathrach?

[TD 22]

FAISNEACHD CHALUIM BHUIDHE

Aon là fliuch as t-samhradh an uiridh ’s mi air chuairt anns an Eilean Sgitheanach, fhuair mi cead rùtachd ann an ciste anns an robh seann phaipearan agus seann leabhraichean. Bha e furasda fhaicinn gun robh iomadh là bho nach tug duine sùil orra roimhe. Cha do ghabh mi an toiseach móran suim dhe na chunnaic mi, a bharrachd air an ùidh a bhitheadh aig duine sam bith ann an seann rudan. Ach an ceann greise laigh mo shùil air pasgan de dhuilleagan a bha air am fuaghal ri chéile le snàth geal ann an dòigh car cearbach. Agus ann an deagh làmh-sgrìobhaidh air an taobh a muigh bha beagan fhaclan ann an Gaidhlig.

Chuir so gu rannsachadh mi agus bha agam trì fichead duilleag ’s a coig, an deidh dhomh an cùnntas, oir cha robh àireamh orra. Cha robh sgrìobhadh ach air an dara taobh dhe gach duilleig, an taobh ceart. Thainig a’ cheud duilleag air falbh bho chàch nuair a laimhsich mi i, agus nuair a thug mi fainear gu robh nithean sònraichte ri am faicinn oirre, thionndaidh mi an fheadhainn eile gu faicilleach.

Shaoil leam gun robh litreachadh nam facal car neònach. Co-dhiùbh a b’ e so an gnàthas litreachaidh a bh’ ann aig an am a chaidh na paipearan a sgrìobhadh, no nì a thainig bho neònachas an sgrìobhadair fhéin, cha robh fios agam aig an ám, agus chan ’eil mi móran nas glice fhathasd.

Cha robh na duilleagan uile de ’n aon mheudachd. Chaidh cuid dhiùbh a réir coltais a ghearradh a pìosan na bu mhotha. Bha na duilleagan am bitheantas mu ochd òirlich gu leth am fad agus mu shia òirlich an leud. Cha robh sreathan-sgrìobhaidh air a’ phaipear idir.

Le beagan saothrach agus móran tuairmse chuir mi seòrsa de

[TD 23]

chiall air na faclan, agus an ceann seachdainn bha mi an déidh a dhol troimh ’n chuid mhór dhe ’n làmh-sgrìobhainn. Bha sreath an sud ’s an so air nach b’ urrainn dhomh breithneachadh tùrail sam bith a chur. Bha cuideachd feadhainn dhe na duilleagan air sracadh aig na h-oirean, agus mar sin bha an àiteachan leth-facail agus uaireannan facal slàn air chall.

Air trì dhe na duilleagan gu h-àraidh bha sgallan buidhe mar gun d’ rachadh stuth air choireigin a dhòrtadh orra. Bha an sgrìobhadh air na duilleagan so na bu tighe agus na bu làidire na bha e air càch, ach gu mì-fhortanach bha an làmh-sgrìobhaidh agus an litreachadh air na duilleagan agus air an fheadhainn eile a bha faisg orra na bu duiliche an leughadh na bha iad air gin sam bith eile.

Air taobh-duilleig a h-aon-deug bha sgall mu thri òirlich gu leth an leud. Thug mi an aire gun robh mu cheathramh de thaobh-duilleig a naoi nach b’ urrainn domh a chur an Gaidhlig a thuigeadh duine sam bìth. Bha mu leth de thaobh-duilleig a deich mar sin agus bha taobh-duilleig a h-aon-deug, ’s e sin an té air an robh an sgall, gun fheum uile gu léir. Bha dara leth taobh-duilleig a dhà dheug thar mo bhreithneachaidh agus gu h-iongantach, mu cheathramh de thaobh duilleig a trì-deug mar sin. An deidh sin dheanainn oidhirp chuimseach dhe ’n chuid eile gus an d’ ràinig mi taobh-duilleig a sia ar fhichead, agus bha an duilleag so agus an fheadhainn a bha faisg oirre, air am milleadh air a’ cheart dòigh. Bha a’ cheart nì fìor mu thaobh-duilleig dà fhichead ’s a h-ochd, an treas té air an robh an sgall.

B’ e nì iongantach a bha an co-fhreagradh nan duilleagan sònraichte so agus an droch sgrìobhadh a bh’ orra. Dh’ fhiach mi ùine mhór ri aobhar fhaotainn carson a bha an da rud a’ tighinn còmhla, ach dh’ fhairtlich orm. Cha mhotha a thug duine eile dhomh aobhar leis am b’ urrainn dhomh a bhith riaraichte. Thuirt

[TD 24]

aon sgoilear Gàidhlig rium gu dearbh, ma ’s e stuth air choireigin a dhòirt an sgrìobhadair air na duilleagan so, gum faodadh gun do chuir e uiread de dhorran air ’s gun do chaill e comas sgrìobhadh cothromach a dheanamh. Dh’ aontaich mi gum faodadh sin a bhith ’na dheagh aobhar air son milleadh na duilleig bhuidhe agus an fheadhainn as déidh sin, ach dé a dh’ aobharaich milleadh nan duilleagan roimh ’n duilleag bhuidhe?

Ach do-dhiùbh, cha shàraich mi sibh leis a’ chòrr a sgrìobhadh mu chumadh nan duilleagan, ach innsidh mi beagan mu na bha sgrìobhte orra.

An toiseach bha an tiotal car mar so: “Fàisnearnachd Chaluim Bhuige, air a sgrobadh le a mhac ann am Port Tiri anns an Eilean Sgiotach, mar a chall e o bheallan feu agus o a cho-cheird an deidh a bhauis.” ’S e sin an Gàidhlig an la-an-diugh, “Fàisneachd Chaluim Bhuidhe, air a sgrìobhadh le a mhac ann am Portrìgh anns an eilean Sgitheanach, mar a chual e e o a bhilean (bheul?) fhéin agus o a chàirdean (choipirean?) an deidh a bhàis.”

Tha e soilleir gur e bàs Chaluim Bhuidhe agus nach e bàs a mhic a tha air a chiallachadh an so.

Faodaidh mi beagan a ràdh an so mu chlaonadh eile a tha ri fhaicinn an litreachadh nam facal. Tha cuid dhe na litrichean mar gum bitheadh air an cur sios cas mu sheach, mar a tha “Culam” an àite “Calum.” Gus na chuir sgoilear Gaidhlig solus dhomh air an litreachadh éibhinn so, chuir e dragh nach bu bheag orm, ach aon uair ’s gun deachaidh an gnothach a mhìneachadh dhomh, bha e móran na b’ fhasa cuid dhe ’n sgriobhadh a thuigsinn. Tha ainm fada Beurla agus ainm Gearmailteach cuideachd air an t-suidheachadh a tha ag aobharachadh an atharrachaidh so, ach ’s e an t-ainm Gaidhlig as fheàrr a bheir mise air “Iomlaid Casadach.” Tha iad ag ràdh gun robh na màthraichean an déidh

[TD 25]

Bliadhna Thearlaich a’ fiachainn ri toirt air a’ chloinn sgur de bhruidhinn na Gaidhlige, gu h-àraidh ma bha saighdearan an airm dheirg faisg air làimh. Mar sin, bha na buillean a bha a’ chlann a’ faighinn anns an druim a’ cur lididhean nam facal air iomrall orra.

Tha mac a’ Chaluim Bhuidhe so mar sin a’ cur sios mar as fheàrr a theid aige air nithean a chual’ e athair ag ràdh agus cuid eile a dh’ fhàgadh air athair. Cho-éignich a chàirdean e, tha e ag ràdh, so a dheanamh. Thachair cuid dhe ’n fhàisneachd aig Calum Buidhe ri linn a mhic fhéin, mar a b’ fhiosrach e, agus mar sin cha robh e mì-choltach gun tachradh e uile.

’S e nì feumail a th’ ann, tha e a’ smaointeachadh, gum bitheadh na gnothaichean a dh’ innis fiosraiche mar so ro-làimh air an cur sios air paipear, chum ’s gum faod daoine ullachadh a dhèanamh fa chomhair nan tachartasan a tha romhpa.

Tha so ’gar toirt gu oidhirp a dheanamh air bliadhna an sgrìobhaidh a dhearbhadh, ma ghabhas e deanamh. Thuirt Calum Buidhe gun tuiteadh craobh mhór Sgèaboist an ceann dà bhliadhna. A réir an ughdair thachair so an taobh a stigh de chealla-diag bho ’n am a chomharraich athair. A nise, tha fhios aig na h-uile, gun tuirt an t-Ollamh Somhairle MacIain, ’na leabhar air a thurus a dh’ ionnsaigh nan eilean, nach robh craobh ri fhaicinn anns an eilean Sgitheanach. Ach thuirt a charaid Boswell ris gun cual’ e le cìnnt gun robh craobh chuimseach mór faisg air Portrìgh cóig bliadhna roimhe sin. A nise tha fhios againn air bliadhna turus an Ollaimh Mhic-Iain agus mar sin faodaidh sinn an sgrìobhadh so a chàradh anns an dara leth de ’n ochdamh linn deug.

Chan ’eil mise a’ dol a ràdh gun robh Calum Buidhe ’na fhiosaiche cho math ’s a bha a mhac ag agairt. Chan urrainn dhuinn a nise a bhith cìnnteach dé cho iomlan ’s a bha e, oir chan ’eil fhios againn dé na nithean a thainig gu teachd. Tha e duilich

[TD 26]

a ràdh co-dhiùbh dé cho geur-sheallach ’s a dh’ fheumas fiosaiche a bhith ma ’s urrainn dhuinn a shuidheachadh an fhiach e a bhith air a dhleasadh mar fhiosaiche idir. Ach ma tha fhios againn gun tainig cuid de ’n fhiosachd gu teachd mar tha, tàirnidh sin ar n-aire a dh’ ionnsaigh nan tachartasan nach tainig gu buil fhathasd.

Ach thoireamaid sùil air an fhàisneachd fhéin. “An diugh,” arsa Calum Buidhe, “cha leig na Sasunnaich leinn ar n-éideadh Gaidhealach a chur oirnn, ionnan ’s gu bheil móran dhinn air ar lathadh leis an fhuachd. Ach seallaidh na Sasunnaich do na Gaidheil fhathasd ciamar as còir dhaibh an t-éideadh Gaidhealach a ghiùlan.”

Agus ann an àite eile. “A dhaoine mo chridhe, air sgàth nan Stiùbhartach bha sibh a’ gleachd còmhla ris na Frangaich an aghaidh nan Sasunnach ’s nan Gearmailteach. Ach an ùine gun a bhith fada bithidh sibh air taobh nan Sasunnach ’s nan Gearmailteach an aghaidh nam Frangach, agus an déidh sin bithidh sibh a’ cuideachadh nan Sasunnach ’s nam Frangach an aghaidh nan Gearmailteach.

“Ach cha bhi cogaidhean ann gun sgur agus dé nì sibh an uair sin? Feumaidh sibh ur dùthaich fhàgail a cheart cho cìnnteach. Bithidh móran agaibh toilichte an tìrean céin agus móran deònach tilleadh. Thill cuid bho na cogaidhean. Ach cha bhi gu fortanach an aon iargain air ur mic gu tilleadh.”

[TD 27]

AN SGIOBAIR AIR TIR

Thainig an sgiobair dhachaidh. Anns a’ Ghlaic Uaine cha b’e sgiobair a theireadh iad ris, ach “An Caiptean.” Nuair a thuirt ball dhe’n Chomunn nach robh an sin ach facal Beurla, cha ghabhadh Domhnall an t-Srath’ ris a muigh no mach. “Tha dithis no triùir de sgiobairean againn anns a’ bhaile so,” arsa Dòmhnall, “ach chan ’eil ann ach aon Chaiptean. Cha robh na sgiobairean ud ach air sgothan iasgaich, no sgothan samhraidh, no’s dòcha puthairean guail.” Cha robh de eòlas aig Dòmhnall fhéin air seòladaireachd ach gann na dh’innseadh dha toiseach bàta seach a deireadh, ach cha do chuir sin maille ’na chainnt. Cha robh na sgiobairean ach a’ pollaireachd a measg nan sgeirean bho òb gu òb, a’ cumail sròn a’ bhàta air cnoc, agus a’ toirt a chreidsinn air an sgioba, agus ’s dòcha orra fhéin, gu robh iad a’ leughadh na combaist.

B’e “An Caiptean” a bh’aca air, sean is òg, agus air sgàth na sìthe, feumaidh sinn a bhith leagte ris an droch Ghaidhlig.

Thainig an Caiptean dhachaidh gu clachan a sheann eòlais. Phàidh e a’ chìs gu dòigheil aig an laimrig. Rinn fear a’ chidhe othail gu leòr gun teagamh mu’n da sgillinn, barrachd, bha an Caiptean a’ smaointeachadh, na chual’ e bho’n fhear do’n tug e dà cheud not airson cead seòlaidh troimh an Suez Canal. Ach thug e sùil air a’ chidhe agus chuir e a làmh ’na phòcaid. “So dhuit” ars’ esan, “ma chuidicheas e an cidhe a chàradh, b’olc dhomhsa a bhith ’ga chaomhnadh ort.”

“Cha toigh leam a choltas,” arsa fear-a-chidhe a’ coimhead suas ri aodann a’ Chaiptein, mar gun sealladh e dha co-dhiùbh gun robh beagan eòlais aige air droch shìde. “Tha na faoileagan a’ dol tuilleadh is dàna air talamh tioram.”

[TD 28]

Ach cha b’ann air faoileagan no droch shìde a bha aire a’ Chaiptein. Anns a’ bhus chaidh e thairis gu mionaideach air a h-uile ceum troimh ’n tainig e bho’n a b’fheudar dha drochaid bàta mór na smùide fhàgail air son na h-uaire mu dheireadh.

Cha robh e aig an ám ud faisg air aois obair a leigeil dheth ach eadar teas na h-àird an ear agus fionnaireachd na h-àird an iar ghabh e a’ cheud tinneas a bh’aige ’na bheatha, agus mun gann a fhuair e thairis air, chuir luchd-seilbh nam bàtaichean f’a chomhair gum bu chòir dha sgur a dh’obair.

Cha robh so idir ri càil a’ Chaiptein agus cha do shaoil e gun robh e mar fhiachaibh air a bhith modhail riutha mu’n chùis. Bha deagh bharail aige air fhéin. Chaidh e gu muir nuair a bha e glé òg agus le a dhìchioll fhéin, gun mhóran ionnsachaidh no cuideachadh bho dhuine eile, dhìrich e bho ìre gu ìre gus an d’rainig e an drochaid. Fad na h-ùine so rinn e deagh chruinneachadh dha fhéin de dh’ionmhas an t-saoghail. Chaidh leis gu math cuideachd ann an innleachdan eile a bhitheas aig daoine saoghalta, no faodaidh e bhith, daoine glice, gu bhith a’ leasachadh am maoin. A’ seòladh troimh ’n Mhuir Mheadhonaich bhitheadh aon sùil aige air a’ chairt-iùil, agus sùil eile air fiosan cabhagach mu phrìsean àraidh an Lunnainn. Feumar gun robh na sùilean biorach, oir cha deachaidh bàta mór na fichead mìle tunna riamh air iomrall, agus bha i an comhnaidh aig a’ phort aig am a’ cheud muir-làn.

Shaoil leis mar sin nach robh an so ach an droch dhiol, agus b’e a’ bhuil a bh’ann gun do ghabh e a chead leis a’ bhàta mhór.

Ged a bha an Caiptean ’na sheòladair barraichte, bha e eadar-dhealaichte bho gach seòladair eile ann an seagh àraidh. Tha e air aithris umpa-san gu bheil bean aca anns gach port, ach bha e fìor mu’n Chaiptean, a réir barail a chàirdean co-dhiùbh, nach robh bean aige an gin idir.

[TD 29]

Chan e gun robh e ’na chleachdadh aige a bhith a’ seachnadh nam boirionnach. A h-uile turus a bhitheadh speil aige air tìr, nam bitheadh e idir faisg air làimh, bheireadh e baile Ghrianaig air, far an robh a’ chuid mhór de a chàirdean mu dheas, agus dheanadh e céilidh an sud ’s an so. Gheibheadh e fàilte anns gach taigh, mar a gheibheadh seòladair Gaidhealach sam bith an déidh a bhith fada an dùthchannan céin’. E a bhith cuideachd ’na fhleasgach agus anns an ainm e a bhith car pailt de stòras an t-saoghail, dé an còrr a dh’iarradh tu; dé an còrr a dh’iarradh mnathan Gaidhealach Ghrianaig?

Ged a bha an Caiptean cùramach, cha robh e mosach. ’S minig a chòrd e ris dithis no triùir de na h-igheannan a thoirt leis do chuirm-chiùil no do thaigh-cluich’. Ach dh’fheumadh dithis a bhith aige co-dhiùbh; anns na bliadhnaichean sin chan fhacas riamh e an cuideachd aoin té. ’S fheudar gur iomadh uair, ’s e faicinn fear an sud ’s an so ’ga thréigsinn, a smaointich e air pòsadh, ach ma smaointich, cha robh an cuan an ear fada a’ cur sin as a bheachd.

Nuair a sguir e a sheòladh, bha cùisean air atharrachadh. Ged a b’e sin a mhiann, cha robh comas teichidh ann tuilleadh; bha an cuan an ear fada air falbh. Ach a réir coltais, cha b’e teicheadh a bha ’na bheachd, oir chaidh e a dh’fhuireach a Ghrianaig, far am bu mhotha an cunnart.

Bha gu leòr an sin a bha déidheil (agus faodar a ràdh, comasach) air comhairle a thoirt air anns an t-suidheachadh ùr anns an robh e. Thairg nighean a bhràthar gum fàgadh i an obair a bh’aice fhéin agus gun tigeadh i còmhla ris a chumail taighe dha. Ach, rud a tha a’ foillseachadh nach robh an Caiptean dad na bu mhaoile air tìr na bha e air muir, thuirt e rithe, mas e cumail taighe a bha a dhìth oirre, gum bu chòir dhith a dhol a chumail taighe dha h-athair fhéin, a bha ’na sheann duine bochd a bha feumach air aire.

[TD 30]

B’ i an té a bha a’ saoilsinn gu h-àraidh gum b’e a dleasdanas an Caiptean a chur for a sgéith, Bean Chaluim Mhóir, air am bitheadh e a’ tadhal gu math tric. Bha i a’ fuireach leis an duine agus aon nighinn am bràigh a’ bhaile, agus thuirt i rithe fhéin gun robh fhios aice air an dearbh bhoirionnach a dheanadh deagh bhean do’n Chaiptean. B’ i an té a bha ’na beachd Mairi Sheumais, té nach robh uamhasach sean no uamhasach òg, aig an robh seòrsa de chàirdeas fad as ris a’ Chaiptean fhéin. Bhitheadh i an taigh Chaluim gu math tric. “Bu bhochd a rud” ars’ a’ bhean ri Calum, “gum bitheadh an duine còir ud air fhàgail gu a chead fhéin am measg na bhitheas as a dhéidh de bhoironnaich, is e cho tur aineolach air an dòghannan fad a bheatha. Chan ’eil fhios có a ghoirealais nighinne a dh’fhaodadh greim a dheanamh air air sgàth a chuid airgid.”

Cho fad ’s a chitheadh Bean Chaluim, bha gach cùis a’ dol gu math Bha an Caiptean agus Màiri a’ tachairt gu math tric anns an taigh, agus ged a thuirt Calum nach robh esan a’ smaointeachadh gun robh Màiri cho iarratach air a phòsadh ’s a bha Bean Chaluim, cha do nochd Màiri mì-ghean sam bith do’n Chaiptean.

Thàinig deireadh an fhoghair agus bha e a’ tighinn faisg air oidhche mhór Gaidheil a’ bhaile, an cruinneachadh bliadhnail. Chunnaic Bean Chaluim a cothrom. Rachadh an Caiptean do’n talla mhór agus bheireadh e Màiri Sheumais leis. Leig an Caiptean fhaicinn dhaibh gun robh e am beachd a dhol do’n chuirm, ach cha robh guth air Màiri no té eile a thoirt leis gus mu chealla-deug roimh ’n ám, agus có do’n tug e cuireadh do’n chruinneachadh ach do Shìne, nighean Chaluim Mhóir. Feumar aideachadh nach tàinig an leithid so an ceann Shìne riamh. Rinn i leisgeul leibideach air choireigin mu dheidhinn gnothaich eile air an robh a h-aire air an fheasgar ud.

Cha bu rud sam bith annas Shìne taca ris an tàmailt a bh’air a

[TD 31]

màthair, nuair a chual i mar a thachair. Am b’e so na bh’aice an déidh a sothrach? Saoil thusa an robh an Caiptean a’ smaointachadh gur ann a’ sireadh duine dha ’n nighinn aice fhéin a bha ise?

Cha tug an Caiptean móran cothrom dhith gu dearbhadh dé am fìor-rùn a bh’aice. Chan fhac e cruinneachadh no cruinneachadh air a’ gheamhradh ud. An taobh a stigh na seachdainn’ thog e air agus bha e air an rathad chun nan eilean.

Chùm am bus air gu dìchiollach, a’ tulgadh ’s a’ leum ’s a’ seachnadh nan sloc a bu mhotha air rathad mór an righ. Thainig an Caiptean a mach aig tigh a pheathar. Bha i ’ga choinneachadh agus thug e an aire gun robh na faoileagan air a’ chnoc. “Droch chomharradh,” arsa fear-a-chidhe. “Droch chomharradh cia air?” arsa an Caiptean ris fhéin. “Air droch shìde no air droch fhortan? Geasagan, geasagan!”

Cha robh an Caiptean fada aig an taigh nuair a chunnaic muinntir a’ bhaile nach robh e am beachd fuireach fada còmhla ri a phiuthar. Fhuair e bean, té nach robh dad na bu shine na Sìne Chaluim Mhóir. Bha móran crathadh cinn a measg nan Glaiceach, ach ghuidh iad uile sonas dha’n chàraid.

Thainig is dh’fhalbh bliadhna eile agus aon latha breagha earraich bha othail mhór an taigh a’ Chaiptein. Chuala e sgiamhail agus cha b’e sgiamhail nam faoileagan. Bha oighre anns a’ chreitheil. Thainig na Glaicich ’nam buidhnean beaga is aoidh orra a dh’amharc air an leanabh. “’S e sgiobair a bhitheas anns an fhear so” arsa bean Iain Ruaidh. “Chan e idir” arsa Dòmhnall an t-Srath’, abartach mar bu dual, “ach Caiptean.”

Bha na faoileagan ag itealaich gu socair sàmhach a muigh os cionn na linne. Chunnaic an Caiptean iad is e a’ toirt sùil a mach air an uinneig, agus có a chuireadh coire air nan saoileadh e gun robh so ’na chomharradh math air deagh shìde, agus air deagh chrannchur d’ a fhéin ’s d’ a theaghlach.

[TD 32]

AITHISG BHLIADHNAIL AN RUNAIRE

So an t-iomradh a thug Rùnaire Comunn Gallda Dhuisdeil Mhóir agus Dhuisdeil Bhig—no an t-iomradh bu mhath leis a thoirt—do na buill aig a’ cheud choinneimh bhliadhnail—agus an té mu dheireadh.

“A mhnathan agus a dhaoin’ uaisle, tha e a’ toirt toileachaidh, gu dearbh fìor thoileachadh, dhòmhsa, a bhith a’ cur mu’r coinneamh mo cheud aithisg bhliadhnail mar rùnaire Comunn Gallda Dhuisdeil Mhóir agus Dhuisdeil Bhig, Aonaichte. Tha mi cìnnteach gun aontaich sibh uile gum bu mhath an ceum a ghabh na fògaraich a dh’fhàg Duisdeal Mhór, agus Duisdeal Bheag, nuair a chuir iad air chois an comunn ùr so an uiridh.

Tha cuimhne agaibh mar a bha na Gàidheil eile ud, mas e Gàidheil a th’annta, ag ràdh ruinn gun robh comuinn gu leòr anns a’ bhaile so mar tha. A bheil iad a’ smaointeachadh gun dì-chuimhnich sinn mar a rinn iad ruinn aig an céilidhean-san, a’ coimhead oirnn uaireannan mar choigrich; agus uaireannan eile, feumaidh mi aideachadh, mar naimhdean? Ciamar a b’urrainn muinntir Dhuisdeil a bhith riaraichte leis a’ bhiadh—an dà chuid biadh spioradail agus biadh làitheil—a bha acasan aig an cuid coinneamhan? B’ann dìreach ’na am a fhuair sinn cothrom a bhith a’ cruinneachadh mar so, gu bhith a’ seinn òrain Dhuisdeil–òrain a tha fada os cionn òrain eile am bàrdachd ’san ceòl, agus a bhith a’ gabhail da chupa tea agus da bhonnach mhilis an àite aon chupa agus aon bhonnach mar a tha aca aig na coinneamhan a dh’ainmich mi.

Nach minig a bha sibh air ur claoidh ag éisdeachd ris a’ Ghaidhlig leibidich a bh’aca. Rinn sinne anns a’ chomunn so, gnothach mór ann a bhith a’ cumail fuaran na cànain glan réidh mar bu chòir dhith a bhith. A nise, tha mi a’ dol a dh’innseadh dhuibh rud a chòrdas ruibh. Bha mi a’ dol a sgriobhadh òrain

[TD 33]

do’n chomunn so. Cha robh de dh’ùine agam ach na chuir crioch air a’ cho-sheirm, ach an uair a dh’innseas mi dhuibh gun tug mi ceithir-la-deug air, aontaichidh sibh gum feudar gu bheil e math. So agaibh e—

“Deagh shlàinte Dhuisdeil Mhòir
Deagh shàinte Dhuisdeil Bhig.
Ni sibhse othail mar as còir
Is cumaibh càch gun diog.”

Nach e an t-àgh a chuir ’nar rathad Ceann-suidhe cho comasach ’sa tha againne ’nar ceud dol-a-mach? Tha fhios agaibh uile dé’n t-ainm a choisinn e dha fhéin mar òraidiche, agus thoireamaid meal-an-naidheachd dha mar a rinn e an gnothach air fear-na-cathrach aig a’ chruinneachadh bhliadhnail. Ghabh fear-na-cathrach da fhichead mionaid is a tri, ach ghabh ar Ceann-suidhe leth mionaid a bharrachd. Sin agaibh ùine, tha sinn an dòchas, a ghleidheas an t-àite mullaich fad iomadh bliadhna.

Bha seachd coinneamhan aig na buill fad an t-seisein—a dha a’ cluich chairtean; céilidh; céilidh is cairtean; cairtean is céilidh; cairtean is dannsa, agus an cruinneachadh bliadhnail. Cha robh e ’na chleachdadh thuige so a bhith a’ cluiche chairtean aig a’ chruinneachadh bhliadhnail, ach bha innleachd ùr againne am bliadhna a tha fìor ghealltanach. Thug sinn cothrom do fheadhainn a bhith a’ cluich chairtean ann an seòmar ri taobh an talla mhóir. Cha b’ urrainn dhuinn ach seòmar beag a thoirt dhaibh am bliadhna, ach tha mi toilichte a ràdha nach do chuir an ùpraid anns an talla mhór dragh sam bith orra. ’S dòcha, an ath bhliadhna, gum biodh e glic an cruinneachadh bliadhnail a chur do’n t-seòmar bheag agus na cairtean a chur do’n t-seòmar mhór.

Sin, matà, mar a tha sinne a’ deanamh ar dìchill, an tomhas beag, gu bhith leantainn dlùth ri cliù ar sìnnsrean an Duisdeal.

[TD 34]

An co-fharpuis nan cairtean, eadar comuinn Ghlaschu, fhuair a’ bhuidheann againne an dara duais. Nan robh barrachd de chothrom aca air cluich roimh-làimh, cha b’e an dara duais a bhitheadh aca. Bheothaich an fheadhainn a tha a’ deanamh am beòthachd air cluich chairtean beagan mì-rùin anns na coinneamhan againne mar an coinneamhan eile, ach nuair a thainig e gu sabaid, thug sinn dhaibh cho math ’s a fhuair sinn. ’S gnothach duilich a th’ann nach ’eil na fir cho ealanta ris na mnathan air an obair ghrinn so; bhitheadh e iomchuidh sgoil-fheasgair chairtean a chur air chois gu beagan teagaisg a thoirt dhaibh. Bho nach robh móran aig an aon chéilidh a bh’againn, is dòcha gum bu chòir duinn cairtean a chur ’na àite an ath turus.

Tha sinn fada an comain a’ phaipeir ainmeil sin. “Tìm nan Eilean” airson a’ chòmhraidh thòcairich a bh’ann mun chruinneachadh bhliadhnail againn, agus gu h-àraidh a chionn gun do chuir iad sios àireamh air an àrd-ùrlar na bu mhotha na bha aig comunn sam bith eile; chuir fear-nan-naidheachd aca sios móran ainmean de fheadhainn nach robh air an àrd-ùrlar idir—nì a tha a’ foillseachadh an duine coibhneil glic a th’ann.

An lorg nan riaghailtean air a bheil an comunn so air a stéidheachadh, thug sinn seachad suimean airgid air a’ bhliadhna so mar a leanas:—

Comunn Gàidhlig Dhun-éidinn (N.Z.)		£20
Mòd Vancouver					£10
Obair-coille Lochlainn				£5
Dachaidh Seann Daoine Dhuisdeil			£2
Gairm							£1

Dhiùlt sinn cuideachadh sam bith a thoirt do Chomunn Streupaireachd a’ Chuilthinn, a chionn gun do mhaoidh an t-ionmhasair againn aon uair eile gun tilgeadh e bhuaithe riaghladh an ionmhais

[TD 35]

nan toireamaid dhaibh £25, mar a b’àill le cuid. Tha mi deimhin gu bheil rudeigin de mhathas ann an raigead an ionmhasair, nam bitheadh ùine aig duine coimhead air a shon.

Tha sinne cho dealasach ris na comuinn eile ann a bhith a’ sealltainn do dh’òganaich ’s do chaileagan mar a chaitheas iad na feasgair a th’aca saor, agus mar sin, chuir sinn air chois Buidheann Baidmeantan Dhuisdeil. Thaisbean iadsan do bhuidhnean eile mar bu chòir do’n chleas so a bhith air a chluich le cluicheadairean barraichte Dhuisdeil. Chuir sinn air bonn cuideachd Buidheann Ruidhlearan Dhuisdeil, Buidheanan Dràma Dhuisdeil, agus Cròilean an Dà Sheallaidh. Dh’iarr cuideigin buidheann iomain a bhith air a stéidheachadh cuideachd, ach shocraicheadh dàil a chur an so gus am fiosraich sinn tuilleadh mun chleas neònach so.

Fhuair an comunn so cuireadh iad fhéin a cheangal an dàimh ri comuinn mhóra eile, coltach ri Comunn nan Cruithneach, Comunn nan Crònan, Co-chomunn nan Comunn, agus mar sin air adhart. ’Se ar riaghailt-seòlaidh-ne sinn féin a cheangal ri comunn sam bith nach eil cheana ceangailte rinn. ’Se bhuil a th’ann gu bheil sinn ceangailte a mhàin ri Co-chomunn nan Comunn. Phàidh iadsan a’ chìs a dh’iarr sinn, dà ghini: agus phàidh sinne dhaibhsan a’ chìs a dh’iarr iadsan, aon ghini. Tha mi an dòchas gum bi ar beachdan an còmhnaidh farsuinn gu leòr gu ceadachadh dhuinn dàimh a bhith againn ri comunn sam bith air na cùmhnantan sin.

Tha fhios agaibh uile nach d’fhuair a’ choisir a chuir sinn do’n Mhòd mhór an Dumfries a’ cheud duais ris an robh dùil againn. Faodaidh mi a ràdh, gun uaill no guth mór, nach robh duais sam bith eile math gu leòr airson seinneadairean Dhuisdeil. Tha fhios agaibh cuideachd mar a thachair anns an rannsachadh a bh’againn an déidh a’ Mhòid, mar a chuir muinntir Dhuisdeil Mhóir a’ choire air muinntir Dhuisdeil Bhig, ag ràdh gun robh blas Gàidhlig Chelbhinside air an seinn, agus mar a bha muinntir

[TD 36]

Dhuisdeil Bhig a’ cumail a mach gun robh muinntir Dhuisdeil Mhóir a’ coimhead air na breitheamhan an àite sùil a chumail air an fhear-iùil.

Le rùn tuilleadh còmhstri agus as dòcha sileadh fala a sheachnadh tha a’ chomhairle a nis a rùnachadh gum bi dà chomunn ann an ath bhliadhna—Comunn Dhuisdeil Mhóir agus Comunn Dhuisdeil Bhig. B’ann fialaidh a bha muinntir Dhuisdeil riamh, agus chan ’eil e ’na annas dhuinne gun do rinn iad còrdadh càirdeil mu roinn iommhas a’ chomuinn so, gun a dhol gu lagh m’a dheidhinn. Mar sin, bithidh an crùn a bh’aca air fhàgail air a roinn, 2/9d do Dhuisdeal Mhór agus 2/3d do Dhuisdeal Bheag.

Faodaidh mi innseadh dhuibh gu bheil a nise dà òran agam deas, òran do gach comunn. Cluinnibh an t-séisd:—

Oran Dhuisdeil Mhóir:—

Suas le Duisdeal Mhór
Sìos le Duisdeal Bheag
An strì no sìth am fagus oirnn
Cha tainig iad ’s cha tig.


Oran Dhuisdeil Bhig:—

Suas le Duisdeal Bheag
Sìos le Duisdeal Mhór
Ge b’e raon ’sam fiach iad ruinn
Bheir sinne dhoibh an leòr.

Bu mhath leibh, tha mi cìnnteach, fios a bhith agaibh dé an comunn a tha mise mi fhìn a’ dol a leantainn. Matà, ghabh mi cuireadh a fhuair mi gu àite a ghabhail mar cheud rùnaire comuinn ùir a tha gu bhith air a stéidheachadh an ath bhliadhna, Comunn Gallda Chamuschrois.”

[TD 37]

TIODHLAIC NOLLAIG

Latha Nollaig air tighinn mu dheireadh is Pàdruig Beag mu chomhair an diomhaireachd mhóir. Cha robh fhios aige ro mhath air a’ mhadainn so co-dhiùbh a bu chòir dha a bhith sona no tùrsach.

Ged nach robh Pàdruig ach ’na naoi bliadhna seachad bha seòrsa de fhaireachadh aige gum b’ e bròn a bha ceart is daoine ’ga fhaicinn. A leithid sin a dhaoine air ais ’s air adhart chan fhaca e riamh roimhe. Bu chòir dha a bhith tùrsach gun teagamh is ise a bha coibhneil ris ’na laighe sa’ chadal bhuan. B’ e sin a dh’ iarradh Iseabail, piuthar a mhàthar, air co-dhiùbh, agus bu shuarach an rud e ged a leanadh e a seòl-se aig a leithid de àm.

Chan e gun robh e gu math sam bith snuadh a’ bhròin a bhith air d’ aghaidh ma bha aighear ’nad chridhe. An robh e a’ toirt a chreidsinn air fhéin gun robh e duilich? Cha robh. Bha e ’ga h-ionndrain gun teagamh, ’s ann dha a thigeadh. Gu dearbh nan cumadh e air an rian sin cha b’ fhada gus am bitheadh e fhéin a’ caoineadh cho math ri piuthar-a-mhàthar.

Cha robh e a’ dol a chaoineadh. Cha b’ e mulad idir a thainig an uachdar oir b’ e an sealladh mu dheireadh a fhuair e dhith sealladh ciùin sona, fiamh air a h-aodann nach fhaca e bho chionn sheachdainnean fhad ’s a bha i air a léireadh le euslaint.

Cha b’ e so a’ cheud turus a thainig am bàs gu math dlùth do Phàdruig. Bha fìor-chuimhne aig nuair a chaill e a’ cheud mhàthair a bh’ aige, ged nach robh e buileach trì bliadhna nuair a thachair e. B’ e sud an aois a thuirt iad ris fada an déidh sud.

Cha robh a’ cheud mhàthair ach bochd mar a bha móran timcheall oirre an sràidean caola a’ bhaile-mhóir. Bha an sòlasan fhéin aig gach teaghlach a dh’ aindeoin sin agus iad a’ deanamh an dìchill gu bhith cho adhartach ris na daoine m’ an timcheall.

[TD 38]

Ged nach robh cuimhne réidh aig Pàdruig air mar a thachair ’na cheud dachaidh chan ’eil teagamh nach d’ fhàgadh claisean ’na inntinn nach rachadh a lionadh gu siorruidh. Ciamar a thachair aig am na Nollaig is gun e fhathasd trì bliadhna a dh’ aois? Bha na giobaill eile a’ faotainn rudeigin bho phàrantan no luchd-daimh, agus bha Pàdruig cho dàna ’s gun dubhairt e sin ri a mhàthair. Mar nach bitheadh a’ bhochdainn dona gu leòr, thainig an tinneas ’na car. An robh e ’ga mhealladh fhéin, no an do gheall e dhi fhad ’s a bha i ’ga aithneachadh, gun toireadh esan tiodhlaic Nollaig dhi cho luath ’s a choisneadh e airgiod air a shon fhéin?

Ma gheall cha do sheas e dearbhadh. Dh’ fhuasgail am bàs e bho choimhlionadh a’ gheallaidh mun gann a ruith a’ bhliadhna gu ceann.

Cha robh sin ach saoghal eile. Thugadh Pàdruig air falbh as a’ bhaile mhór agus fhuair e dachaidh ùr. Ghabh Mairi banntrach Alasdair cùram dheth, agus ged nach robh i dad na bu shaidhbhire an gnothaichean an t-saoghail na bha an té a dh’ fhalbh chan ’eil teagamh nach robh i saidhbhir an dòighean eile.

Thug muinntir na Glaic Uaine an aire cho piollach truagh ’s a bha Pàdruig nuair a thainig e. Is gann a chumadh an deise ùr a bh’ air, làidir tiugh ’s gun robh i, am falach an gainne feòla air a bhodhaig. Thuirt iad riutha fhéin gum b’ e an t-àgh a chuir an rathad e, agus gu h-àraidh an rathad Banntrach Alasdair. Bha fhios aca nach bitheadh móran air fhàgail aig ceann na seachdainn dhe na tasdain a bha i a’ faotainn o’n Stàit airson Pàdruig a chumail.

Cha robh Pàdruig mì-thaingeil. Cha b’ ann le briathran a nochd a thaingealachd, ach le aghaidh aoidheil agus ceum aotrom. Cha robh an còrr a dhith air Màiri banntrach Alasdair. Chaidh

[TD 39]

Pàdruig do’n sgoil agus lean soirbheachadh ris an sin mar an ceudna.

Cha robh a’ chlann eile mì-choibhneil ris, oir cha b’ e so a’ cheud dìlleachdan a chunnaic iad a’ tighinn do’n Ghlaic Uaine. Bha balach an sud ’s an so, agus corra chaileag cuideachd, a’ tréigsinn seann eòlaich agus a’ cumail astigh air a’ choigreach. Rinn cuid spliachd dhe na bloighean Beurla a bh’ aca agus moit orra gum b’urrainn daibh bruidheann ri Pàdruig ’na chànain fhéin. Chan e gu leigeadh iad a leas sin, oir bha Pàdruig ag ionnsachadh na Gaidhlig na bu luaithe na bha iadsan ag ionnsachadh na Beurla.

“Tha balach tapaidh an sud agaibh,” arsa am maighstir-sgoile ri Màiri banntrach Alasdair aon latha Sàbaid is iad a’ tighinn dhachaidh as an eaglais, “na bith c’àit’ an d’ fhuair sibh e.” “Tha e sin,” fhreagair Mairi, “cha deanadh mac na b’ fheàrr.”

Cha d’ fholaich Màiri bhuaipe fhéin no bho Phàdruig sgeul nam bliadhnachan bho thoiseach. Is minig a bha iad a’ còmhradh air a’ mhàthair a chaill e. Theagamh gun do dhaingnicheadh am meas air a’ chéile anns an dòigh sin na bu treasa na ghabhta dèanamh air dòigh sam bith eile.

Dh’ fhàs na sgoilearan eòlach air Pàdruig; bha e mar aon dhiubh fhéin. Cha robh an latha buileach leis, oir dhùisg ’fhileantachd farmad an àite no dha. B’ e Calum Mac-an-aba am prìomh-sgoilear mun tainig Pàdruig; b’ fheudar dha a nise an inbhe ud a leigeil bhuaithe. An rud nach deanadh Calum astigh anns an sgoil, dh’ fhiach e ri a dheanamh air an raon-chluiche. Cha do dhearmad e cothrom Pàdruig a chur air a dhruim-dìreach anns gach gleachd a bhitheadh ann.

Bha so na b’ fhurasda do Chalum na bu chòir dha bhith, oir cha robh nàdur a’ ghearain am Pàdruig. Cha mhotha a bha Mairi comasach air a chòir a sheasamh. Bha i strì ris a’ chroit moch is anamoch agus nach b’e sin, a réir mar a thuirt na nàbaidhean,

[TD 40]

a thug an gaiseadh innte mu dheireadh. Cha robh Màiri idir gu math.

Cha do chùm an lighiche ainmeil fada i. Thuirt e rithe tilleadh dhachaidh agus gach cùis a réiteachadh eadar i fhéin ’s a teaghlach. Cha robh sin ach a’ chomhairle a bha aige, smaointich Màiri, do gach duine anns an h-suidheachadh so, gun fhoighneach dé an teaghlach a bh’ ann no an robh teaghlach idir ann.

Bha Iseabail piuthar Mairi, aig an taigh ’na h-àite agus gu fortanach, ma bha sgeul air fortan, bha i comasach agus deònach fuireach còmhla ri Mairi. Bha Mairi aoidheil ris na h-uile. Shaoileadh tu gum bu mhath leatha a dhearbhadh nach robh i a’ cur a’ choire airson a cor air duine beò. Bha an latha a’ giorrachadh. Mar a lughdaich an solus anns an speur, dh’ fhalbh an solus a sùilean Mairi beag is beag. Bha fhios aig Iseabail agus aig na coimhearsnaich nach maireadh i fada.

Bha Pàdruig a’ mothachadh gun robh a mhàthair glé thinn. Ma thuig e dé a bha anns a’ bhàs cha do ghabh e air e. B’e rud a bh’ ann a bha tachairt do fheadhainn eile.

Bha an Nollaig dlùth agus othail am measg nan sgoilearan fa chomhair a’ chuiridh bhliadhnail a bha a’ feitheamh orra gu taigh na baintighearna aig ceann shuas an loch. Bha Pàdruig còrr is naoi bliadhna a nise agus air teachd gu’n inbhe a leigeadh leis a dhol gu’n chuirm airson na ceud uair. Neo-air-thaing sgeul dha-san agus do’n fheadhainn òg eile bho na sgoilearan móra a bha thall ’s a chunnaic mu’n ghreadhnachas a bha romhpa.

Cha chuireadh nì, eadhon tinneas a mhàthar, an cruinneachadh so a smaointean Phàdruig. Thainig an latha roimh Nollaig agus thuirt Mairi ri Iseabail tràth dhe’n latha, “Bi cìnnteach a nise gun teid Pàdruig gu’n treut a nochd.” Cha duirt Mairi móran an déidh sud.

[TD 41]

Bha cuirm na Nollaig cho math ’s a bha an t-ainm. Bha Pàdruig cho cìnnteach ’s a b’ urrainn aon de aois a bhith nach fhac e a leithid riamh agus nach robh e an comas duine nì na b’ fheàrr a shealltainn dha gu bràth tuilleadh. Thainig Bodach na Nollaig agus shìn e do Phàdruig poca shaoiteas agus neapaicinn pòcaid. Bha na h-uile riaraichte agus thainig deireadh na cuirme. Chruinnich còmhlan beag na Glaic Uaine agus ghabh iad an ceum dhachaidh.

Sios an rathad còmhla ri Pàdruig bha Calum Mac-an-aba agus dithis no triùir eile. Bha cagnadh gu leòr air rudan milis ach thug Calum an aire nach do bhlais Pàdruig air a chuid fhéin.

“Dé tha thu a’ dol a dheanamh leis na saoiteas?” arsa Calum ri Pàdruig. “Tha mi a’ dol ’gan toirt dhachaidh gu mo mhàthair,” fhreagair Pàdruig. “’S tu nach eil,” arsa Calum, is càch a’ stad a dh’ éisdeachd, “chan e do mhàthair a th’ innte co-dhiùbh. Tha fhios againne glé mhath cia as a thàinig thu.” “Tha mi coma,” arsa Pàdruig, a’ deanamh greim na bu dain gne air na bha ’na dhòrn, “tha mi a’ dol ’gan toirt dhachaidh co-dhiùbh.” Mhothaich am fear eile le mì-thlachd nach robh Pàdruig air a leòn cho mór ’s a bha dùil aige.

Thòisich Calum a rithisd. “Cha toir thu dhachaidh iad. Thoir aonan dhomhsa.” Leis a sin spion e am poca a làmhan Phàdruig agus sud na saoiteas sgapte air an làr mu’n timcheall. Dh’ fhàg Pàdruig Calum a’ cruinneachadh nan saoiteas agus thug e ris na buinn. Bha an neapaicinn aige fhathasd.

Bha dithis dhe na coimhearsnaich astigh còmhla ri Iseabail. Bha e furasda gu leòr do Phàdruig coiseachd gu fiataich agus bruidhinn air a shocair mar a bha iadsan a’ deanamh. Nach b’ e sin an cleas a bh’ aige a nise bho chionn sheachdainnean.

“Dé th’ agad an sin?” arsa Iseabail. Sheall Pàdruig dhi an neapaicinn-pòcaid agus thuirt e, “’S ann dha mo mhàthair a

[TD 42]

tha e.” Chaidh e fhéin is Iseabail asteach do’n t-seòmar gu socair. Bha Mairi ’na sìneadh ’s a sùilean dùinte. Cha duirt aon seach aon guth. Chuir Pàdruig an neapaicinn fo na meòirean os cionn an aodaich agus chaidh iad amach air ais.

Bha Pàdruig air a chois tràth an là-’rna-mhàireach. Bha barrachd na b’ àbhaist air ais ’s air adhart, na h-uile gu stòlda, ged nach robh feum air stòldachd an diugh. Bha Mairi far nach cuireadh stroighlich an t-saoghail dragh oirre tuilleadh.

Thug Iseabail Pàdruig asteach ’ga faicinn. Shaoil leis gum fac e fiamh air a h-aodann nach fhac e riamh roimhe, agus bha an neapaicinn paisgte ’na laimh dheis. Dh’ innis Iseabail gun d’ rinn Mairi seòrsa de dhùsgadh feadh na h-oidhche. Sheall Iseabail an neapaicinn dhi agus thuirt i, “So agad tiodhlaic Nollaig bho Phàdruig.” Thainig an aoidh sin air a h-aodann agus dhùin i a sùilean airson an uair mu dheireadh.

Bha Iseabail a’ caoineadh. “Chan ’eil so ach Nollaig thruagh dhutsa, a Phàdruig a luaidh,” arsa ise. Cha duirt Pàdruig guth ach b’ e an sòlas, agus cha b’ e am bròn, a fhuair làmh-an-uachdair ’na chridhe.

[TD 43]

“BLIADHNA UR IS BEATHA UR”

“Cha toigh leam fhéin an solus ùr seo, Oidhrig,” arsa Ean Ruadh is goillean aige a’ lasadh na pioba. “Tha e ro-shoilleir airson taigh-ceilidh. ’Se an t-seann lampa fada a b’ fheàrr.” “Ma ta,” fhreagair Oidhrig “nam bitheadh agad ri a glanadh ’s ri cumail air dòigh mar a bh’ agamsa cha chanadh tu sin. Tha an solus seo a fior-chòrdadh riumsa.”

“Seall fhéin an sgioblachadh gun tùr a th’ ort an sin ann an oiseanan far nach fhaiceadh tu nì le solus na lampa,” thuirt Iain. “Cha mhisde sinn sin dad,” arsa Oidhrig. “Am maireach, latha na bliadhn’ ùire, is feumaidh an taigh a bhith réidh, glan.” “Latha na bliadhn’ ùire! Dé am feum a th’ aig latha na bliadhn’ ùire air an reiteachadh sin seach latha sam bith eile? Chan fhaigh duine fiù fois gu smoc a ghabhail anns an taigh seo.” “Fois, a sheòid” arsa Oidhrig, “mas e fois a tha dhìth ort thoir taobh shios an taigh’ ort. Ma tha an solus a’ cur dragh ort bheir sinn dhuit coinneal, bho nach eil crùisgein againn. Gu dearbh ’s mi tha sgìth dhe’n phiob dhubh sin agad. Chan fhaigh mi fàileadh an tombaca dhe na cuirteannan gu siorruidh. Seall a nise, aig toiseach na bliadhna eile nach gabh thu fhéin bòid gun sguir thu a smocadh? Agus an tombaca aig a’ phrìs aig a bheil e!”

“Ma sguireas mise a smocadh” arsa Iain, “sguiridh mi air latha ciallach. Chan ’eil latha na bliadhna ùire nas freagarraiche air son sgur no toiseachadh air smocadh na latha sam bith eile.

Gus a cheisd seo a dhùnadh, thainig Iain air tac eile. “Saoil có bhitheas againn an nochd??” “O, tha mi cìnnteach gum bi an fheadhainn is àbhaist” fhreagair Oidhrig, “Alasdair is Seonaid as an taigh ud thall agus dòcha cuideigin as an iochdar. Aon rud cha tig an duine cunnartach ud, Domhnall, mac brathair d’ athar,

[TD 44]

as an Druim-ghlais co-dhiùbh,” ars’ Oidhrig. “O gu dearbh cha tig” thuirt Iain, “Bha iongnadh gu leòr air na nàbaidhean nach d’ thainig e mu ’n am-sa an uiridh, an déidh a bhith tighinn cho cunbhalach airson cia-meud-bhliadhna? . . . . Deich co dhiùbh, no còrr.

Duine cunnartach, an d’ thuirt thu? Chan ’eil duine ’san Druim-ghlais cho dòigheil ris an diugh, mar as math is aithne dhuit.”

An sin fhéin chualas tartar aig an dorus agus thainig Seònaid Uilleim a steach. “Thig air adhart, a Sheònaid is dean suidhe” arsa Iain. “Cha leig mi leas duan iarraidh ort.” “O ’s iomadh gin a chuala mi” thuirt Seònaid, “agus a dh’ ionnsaich mi cuideachd ach ’s gann a chluinneas tu duan Calluinn aig firionnach fhéin an diugh.”

Le seo chualas ceum a rithisd agus có a nochd a stigh ach Seumas an Iochdair. “Seo an dearbh dhuine a tha a dhìth oirnn” arsa Ian Ruadh. “Siuthad, a Sheumais, gabh do dhuan mun tig thu a steach.” “Dé gheibh mi air a shon?” dh’ fhoighnichd Seumas. “Coma leat” arsa Oidhrig, “chi thu sin mu falbh thu.”

Thoisich Seumas ’s an t-seasamh bonn:—

“Duan, duan a’ ghille thruaigh a’ siubhal sios is suas
Cha léir dhomh lias ’s cha d’fhuair mi diar
’S mi muigh ri reothadh cruaidh
Ach tha mi nis ’san fhàrdaich cheairt
’S ann oirbhse ni mi luaidh
’S ma bheir sibh bonnach Calluinn dhomh
Chan ionndrainn sibh bhur duais.”

“Glé mhath gu dearbh” arsa Iain. “Chan ’eil am fear ud uamhasach sean” ars’ Oidhrig. “Suidh, suidh, ’s gabh smochd” thuirt Iain, “bheir mi fhéin dhuit làn na pìoba.”

[TD 45]

“Tapadh leibh” arsa Seumas “seo an smoc mu dheireadh dhomhsa. Tha mi a’ dol a sgur dhe’n phìob am maireach.” “Huh, sin agad duine glic dhuit” as Oidhrig. “O a dhuine bhochd” arsa Iain, “nach ann ort a thainig an dà latha!”

Leis an seo thainig bràthair Seònaid, Alasdair Uilleim a steach. Gun bhleid no brosnachadh ghabh e a dhuan gu socair:—

“Chaidh mi chùlaig an uiridh gu baile beag a’ bhruthaich
Ged chaidh mi nunn gu mall cha mhór nach d’fhan mi thall.”
“’S tu am fear as ait’ a chì sinn;
Thuirt na càirdean nuair a thill mi
Dé a dh’ eirich dhuit ’s a’ bhruthach
A chur aiteas air do ghnùis?”

“Có a their nach dean mi fuireach
Ann am baile beag a’ bhruthaich
Airson calluinn is bliadhn’ ùir?
Ach ma tha an taigh seo fialaidh
Le bonnach calluinn bi mi riaraicht’.”

’Cuiridh mi geall gum b’ e Seumas a rinn am fear sin dhuit” thuirt Ean Ruadh. “Chan e gu dearbh” as Alasdair “chan ’eil aige-san ach ramalaigean. Cha toir duine bàrr air an fhear ud a nochd, mur a toir Domhnull Sheumais Mhóir” arsa Alasdair.

“Mas ann mar sin a tha, cha teid bàrr air a nochd” thuirt Iain. “Suidh Alasdair ’s gabh do smoc.” “Seo an smoc mu dheireadh agamsa” asa Alasdair, “tha mi dol a sgur dheth am maireach.”

An ainm an àigh” lean Ean Rudh air “nach e fir a’ bhaile seo a th’ air a dhol bhuaidhe buileach. Bòidean na bliadhn’ ùire! Chan fhad a mhaireas iad.”

“Tha mi fhéin a’ dol a sgur a dh’ itheadh buntata air a a’ bhliadhna air thoiseach,” arsa Seònaid Uilleim. “A bheil gu dearbh?” arsa

[TD 46]

Oidhrig.” Tha dùil agad fàs caol gu leòr airson fasanan J. D. Williams. Ach tha eagal ormsa gu bheil thu sia miosan ro fhada gun toiseachadh.”

Chualas guth Sheumais. “Tha thu a’ toirt ’nam chuimhne Mairi piuthair m’ athar. Thuirt ise nach robh i a’ dol a dh’ itheadh ach càl air a’ cheud latha dhe’n mhios as déidh siud. Bha i cho math ri a gealladh. Cha do dh’ ith i ach càl air a’ cheud latha dhe’n ath mhios, ach cha robh guth air an seòrsa trasgaidh ud air a’ chuid eile dhe’n mhios.”

“Ma ta” arsa Ean Ruadh, “is smùid aig air a’ phìob mar gum bitheadh e a’ toirt dùbhlain do na bha làthair. “Innsidh mise dhuibh dé thachair do fhear a rinn bòidean aig am na bliadhn’ ùire.”

Shocraich na céileadairean iad fhéin aig an teine, teine mór mòna, aon rud nach robh an cunnart dol a fasan, is an gual a’ phrìs a bha e. “Bha cuid agaibh” thuirt Ian, “a’ foighneachd mu Dhomhnall Sheumais Mhóir, mac bràthair m’ athar anns an Druimghlais. Ach tha cuimhne agam air nuair a bha e ’na bhalach. Bha dùil agamsa gun robh clann a’ bhaile seo olc; (chan ’eil mi a’ coimhead ortsa a Sheumais) ach cha robh peasan ’nam measg riamh coltach ri Domhnull. Bhitheadh spòrs againn uile air Oidhche Shamhna, ach bha leithid Oidhche Shamhna aig Domhnull dha fhéin an dràsda ’sa rithisd fad na bliahdna. A nise, ged a bha e ’na thoirmeasg, cha robh cron ann mar sin agus cha robh neach air an robh barrachd meas aig beag is mór. Bhitheadh cuid is truas aca ri a mhàthair is i air a fàgail ’na bantraich le dithis ghillean.

Ach an fheadhainn a bha a stigh air a’ chùis, bha fhios aca nach robh i a’ faicinn cron an t-saoghail an Domhnall, agus gum b’e fada a bu mheasaile aice na a bhràthair, Calum, gille stòlda modhail. Thug Alasdair Uilleim fanear san dol seachad gum bu tric a thachair a cheart rud ann an teaghlach. Coimhead am mac

[TD 47]

stròigheil, mar a rinn e, agus an othail a rinn athair ris nuair a thill e. “Nach e sin” arsa Seumas an Iochdair, “ta nan robh mise an àite bràthair a’ mhic stroigeil, bha mi air deagh fhùicean a thoirt air airson fuireach air falbh cho fada.” “Siuthad, siuthad, a Sheumais” lean Ean Ruadh air, “thoir thusa an aire nach bi thu fhéin air taobh a muigh an doruis nuair a bhitheas ròic an laoigh bhiathta air a’ bhòrd.”

Tha cuid de’n bheachd gur fheàrr do dhaoine gach droch-bheairt a th’ unnta a chur an céill nuair a tha iad òg, a’ creidsinn gum faigh am bodhaigean cuidhte is e mun tig iad gu aois. A reir Ean Ruaidh, cha b’ ann mar sin a thachair do Dhomhnall còir. Dh’ fhalbh a mhàthair agus cha b’ fheàirrd e sin ged nach do chùm i móran rian air fhad ’s a bha i an tìr nam beò. “Nan robh e air pòsadh” arsa Oidhrig. “Cha do phòs” arsa Iain, “dh’ fhuirich e an sud air a’ chroit comhla ri Calum.”

“Có a phòsadh fear dhe’n t-seòrsa sin?” arsa Seonaid Uilleim. “’S iomadh té sin” fhreagair Ean Ruadh, “ach iad a dh’ fhaotain a’ chothroim. ’S iad na boirionnaich a bha measail air.” “Gheibh foighidinn furtachd ’s gheibh trusdar bean,” sean-fhocal mar bu dual bho Sheumas an Iochdair anns an robh géiread fhaclan gun mhóran brìgh.

“O cha b’e trusdar a bh’ ann idir,” bho Ean Ruadh. “Droch bhall ’s docha. Bha tomhas de dhroch nàdur ann da-rìreadh no ma b’ fhior cuideachd. Bha e leisg gun teagamh sam bith. Leigidh e le Calum eirigh a fhrithealadh air a’ chrodh a h-uile maduinn ’s e fhéin a’ cadal orra. Gun teagamh rachadh e corra latha a dh’ iarraidh cliabh mòna, ach b’e na cruachan a b’ fhaisge a b’ fheàrr leis na a’ mhòine aige fhéin. Cha chreid mi gun canadh tu meirle ris—cha robh ann ach seòrsa de spòrs a bh aige dha fhéin.”

“Cha b’e spòrs a theireadh tu ris nam b’e do mhòine fhéin a

[TD 48]

bh’ ann” arsa Seònaid Uilleim. “O chan ’eil fhios agam” arsa Iain “bha iad uile cho eòlach air. Bha e a’ toirt aobhar bruidhne dhaibh ’s gan cumail air an dòigh. ’Se glé bheag a bha a’ talach mu’n mhòine ged nach canadh iad sin ri aodann.”

“Nach bochd nach robh leth-ghloic dhe’n t-seòrsa sin againn anns a’ Ghlaic Uaine” arsa Alasdair Uilleim. “Nach’ eil Seumas an Iochdair againn” arsa Seònaid. “Air do shocair” arsa Seumas “a bheil thu a’ cur as mo leth-sa gur e mòine chàich a tha mi a’ losgadh? Ach ma nì e spòrs sam bith dhuibh, tha mise deònach air toiseachadh air a’ mhòine agaibh am maireach. Tha mi coma co-dhiùbh a their sibh leth-ghloic rium no nach abair an deidh sin.”

“Cha teid mi leibh le leth-ghloic nas mo na chaidh mi le trusdar” arsa Ean Ruadh. Co-dhiùbh siud mar a bha Domhnull gu mu dha bhliadhna an ama-sa. Tha cuimhne agaibh air fhaicinn an seo an Oidhche Chulaig ud. Nuair a dh’ fhàg e seo bha a cho togarrach, aighearrach ’sa chunnaic sibh riamh e. Ach dh’ eirich rud-eigin dha eadar sin is la-’rna-mhaireach.

B’e Calum a mhothaich do an neònachas an toiseach agus cha bu bheag an t-eagal a chuir e air. Dé rinn Domhnull ach eirigh aig sia uairean ’sa mhaduinn agus tarruing a thoirt air obair a stigh ’s a muigh.

A nise, cha do chord seo ri Calum idir. Bha e a’ reusonachadh ris fhéin gum bu chòir dha a bhith toilichte leis an atharrachadh a thainig air Domhnull, ach bha na faclan molaidh a’ stad ’na amhaich, agus air gum b’e càineadh air an tòisicheadh e ’s ann a dh’ fhan e sàmhach uile gu léir. Tha Calum a nise, tha mi cluinntinn a’ bruidhinn air an taigh fhàgail aig Dhomhnull dha fhéin. Agus a bheil fhios agaibhse, bha muinntir an àite a cheart cho diombach de Dhomhnull ’sa bha Calum, nuair a chunnaic iad mar a thachair.

“Ach dé air an t-saoghal a thug an t-atharrachadh air Domhnull ann an ùine cho goirid?” dh’ fhoighnich Seònaid Uilleim. “Litir

[TD 49]

a fhuair e bho dheas, bha cuideigin ag ràdh” arsa Oidhrig. “’S dòcha gum b’e taibhse a chunnaic e air an rathad dhachaidh,” thuirt Seumas an Iochdair. “Chan e na taibhse” arsa Ean Ruadh “tha thu fhéin a’ dol a sgur a smocadh A Sheumais, ’s chan fhac thu taibhse no taibhse. Cha d’ thainig air dìreach ach na bòidean a bhitheas daoine a deanamh mu am na bliadhn’ ùire.”

“Se a’ cheisd as cudthromaiche ormsa” arsa Alasdair Uilleim “dé thug air an t-sluagh tionndadh ’na aghaidh.” “Ma ta” fhreagair Ean Ruadh “chan ’eil sin cho duilich a thuigsinn ’sa shaoileadh tu.”

“An d’ thug thusa an aire gu bheil e a’ deanamh feum mór do dhaoine ma tha fear ’nam measg a tha iad a’ smaointeachadh a tha nas miosa na iad fhéin? Tha e a’ toirt barail mhath dhaibh orra fhéin. A bharrachd air a bhith ’na chuis-abhachdais do dhaoine aig nach’ eil cuir-seachad a’ bhaile-mhóir. Tha e a’ cordadh riu a bhith faicinn duine mar seo a’deanamh cuid dhe na h-euchdan cunnartach a bu mhath leo fhéin a dheanamh, nam bhitheadh am misneachd ’s an cothrom aca. Nuair a chaill Domhnull, ma ta, a chàil do’n dol-air-adhart chunnartach ud, chaill e a chàirdean aig a cheart am.”

“Agus innsidh an duine innleachdach agamsa dhuibh, tha mi deimhinn” arsa Oidhrig, “gum b’e bòidean a rinn Domhnall Sheumais Mhóir aig am na bliadhn’ ùire a dh’ fhàg an diugh gun charaid e anns an Druim Ghlais.”

“A nise,” thainig Iain, “cha toigh leam duine eile a bhith a’ cur faclan ’na mo bhial. Cha d’ thuirt mi sin idir, ach tha mi ag ràdh ruibh gu bheil leithid Dhomhnuill Sheumais Mhoir nas luachmhoire do bhaile na shaoileadh sibh air a’ cheud shealladh.”

“Tha mi’n dòchas” arsa Seònaid Uilleim “nach eil Seumas an seo a’ dol a thoirt leum as mar a rinn Domhnall Sheumais Mhóir. Mo thruaighe am baile-sa ma chailleas sinn ar cuis-àbhachdais.”

[TD 50]

“’S aithne dhomhsa feadhainn” arsa Seumas “nach cuireadh droch fheum air leum a thoirt asda agus mar bu luaithe ’se b’ fheàrr.”

“Deanadh iad mar a thogras iad” arsa Ean Ruadh “fhad ’s nach iarr iad ormsa sgur a smocadh Latha na Bliadhn’ Uire no latha eile.”

[TD 51]

“AN GAMHAINN”

Bha muinntir na Glaic Uaine cho còirte am measg a’ chéile ’s a gheibheadh tu anns an Eilean Leitheann. Cha robh iad uile gu léir iomlan agus ’s ann mar sin a bu mhath leinn iad, oir ’nuair a chì sinn daoine a’ fàs iomlan bithidh eagal oirnn nach bi iad fada comhla ruinn anns an t-saoghal seo. Mar sin, na cuireadh e annas oirnn ged a chitheamaid feadhainn an dràsda ’s a rithisd anns a’ Ghlaic Uaine aig am bitheadh farmad ri a chéile. Bha dìreach uiread de dh’ fharmad air am feadh ’s a dh’ fhàg iad car saoghalta coltach ruinn fhìn. Nam bitheadh iad na bu choimhlionta, bhitheamaid mi-chomhfhurtail ’nan cuideachd. Air an laimh eile, nam bitheadh iad na bu mhiosa, cha bu mhath leinn ar càirdean a bhith faicinn gu robh gnothuch sam bith againn riutha.

Gun teagamh chan ’eil am farmad fhéin cho olc ’s a shaoileadh tu, oir tha an sean-fhacal ag radh gur e am farmad a nì an treabhadh. A nise cha robh an treabhadh riamh air a mheas cho luachmhor is a tha e an diugh, agus ged a b’ e farmad fhéin a phrìs, có a theireadh gu robh e tuilleadh is daor aig a sin?

Mar a nì farmad air an treabhadh, ni e air rudan eile. Anns a’ Ghlaic Uaine gu sònruichte chuir e adhartas air na gamhna, adhartas anns a h-uile doigh, an àirde, am fad, an leud, agus gu h-àraidh an dreach. Ma tha sibh dhe’n bheachd nach urrainn dreach a bhith air gamhainn, nach ’eil aon ghamhainn ach mar ghamhainn eile agus iad uile mì-dhreachmhor, tha eagal orm gu bheil raointean farsuing am mac-meanmain muinntir na Glaic Uaine nach do shiubhail sibh riamh. Leigibh ruith le bhur n-inntinnean car tacain agus tuigidh sibh an luach a bha na Glaicich a’ cur air na gamhna. Bha iad a’ meas cuid dhiubh bòidheach, cuid meadhonach, agus feadhainn eile car mì-thlachdmhor. Ach

[TD 52]

an gnùis a h-uile gamhainn bha rudeigin tùrail suidhichte a bha a’ cur luach air anns an àite mar ainmhidh aig an robh toinisg—chan e beathach faoin coltach ri caora no creutair gun eanchainn mar a tha cearc. Chan fhaca duine riamh coltas faoineis air aodann gamhainn, oir dh’ fheumadh duine a bhith fìor éibhinn mu’n abramaid m’a dhéidh “Bheireadh e gàire air gamhainn.”

Bha cothrom gu leòir aig na Glaicich air eòlas a bhith aca air na gamhna, an cruth, an gnè, is an dol-air-adhart. Bha móran an crochadh air a’ ghamhainn agus nithean cudthromach gu tric a’ feitheamh air am a reic. Brògan ùra do’n fhear bheag a’ dol do’n sgoil, ad ùr do bhean an tighe air son a’ chomanachaidh, prìs a thuruis do’n òganach a’ feitheamh gu an-fhoiseil gu tighinn dachaidh as a’ Cholaisde. Mar sin bha an croitear air a mheas an tomhas mór ’na dhuine cothromach no eu-cothromach a réir nan gamhna a bha e a’ cumail. Dh’ fhaodadh iomadh failnigeadh eile a bhith air a ghabhadh cleith, ach bha na gamhna an siud am fiadhnuis a’ bhaile, agus ma bha iad piollach, truagh, cha ruigeadh e leas a bhith fiachainn ri toirt a chreidsinn air càch gur e croitear tapaidh a bha ann.

Cha robh aig Ean Ruadh ach aon ghamhainn. Reic iad a’ bhó bhàn toiseach a’ gheamhraidh agus bha a’ bhó ruadh cuideachd a nis a’ fàs sean. Bha an gamhainn math da-rìreadh, gamhainn boirionn cuideachd, agus bha Oidhrig, bean Iain a’ dol ’ga cumail. Oir ged thubhairt mi gu’m b’ e gamhainn Ean Ruaidh a bh’ ann, cha d’ rinn mi sin ach air sailleamh modha; cha robh eòlas no suim aig Iain air crodh, agus cha robh duine a thuig sin na b’ fheàrr na Iain. Bha e aig a chosnadh a h-uile samhradh air bàtaichean Chluaidh agus b’ i sin an obair a thigeadh ri a chàil. B’ e a bha dìchiollach a’ cumail an luchd-turuis air an dòigh—ged nach robh iad cho feumach air an uair ud is a tha iad an diugh.

Ma bha Iain aineolach air spréidh, cha b’ e sin do dh’ Oidhrig

[TD 53]

e, agus cha bu bheag an uaill a rinn i as an fhiosrachadh a bh’ aice. B’ ann aice riamh a bhitheadh na gamhna a b’ fheàrr, agus cha robh fear na bliadhna seo dad air dheireadh. Aig ám na féille b’ i a bu dòcha a’ phrìs a b’ àirde fhaighinn, rud a bh’ air tachairt cho tric a nise ’s nach robh dùil aig sluagh a’ bhaile ris a’ chòrr. Ciamar a bha i ’ga dheanamh? Cha robh fios. Bha móran seanchais air ola nan trosg is ola nan ròn, min choirce is min ìnnseanach. Ma bha na gamhna a’ faotainn a’ bhìdh sin, cha b’ ann gu follaiseach. ’Nuair a bha iad ’nan laoigh, ’s docha gu robh iad a’ faotainn barrachd bainne na laoigh eile. Co-dhiubh, bha na boirionnaich a’ tighinn as a’ bhuaile aon fheasgar agus na laoigh aig na balaich air thaod mar a b’ àbhaist. Bha an comhradh air laoigh is air bainne.

“Tha feadhainn an diugh” arsa Peigidh Thearlaich, “a’ toirt a’ bhainne do na laoigh an àite a thoirt do an cuid cloinne.” “Ma tha” arsa Oidhrig, “tha a’ chlann agamsa cho fallain ’s a tha anns a’ bhaile, co dhiùbh a tha cion bainne orra gu nach ’eil. Thoir thusa dhaibh gu leòr de bhuntàta is sgadan is càl duilisg, is cha bhi cùram orra.” Thug iad uile sùil a null rathad Chaluim Bhig, gille Ean Ruaidh, théid-cha-téid aige fhéin is an laogh mór, agus cha b’ urrainn daibh gun fhaicinn gu robh Calum a cheart cho sgairteil, ris an laogh fhéin.

Ma bha Oidhrig iomraiteach anns a’ Ghlaic mar bhana-chroiteir, bha Alasdair Sheumais Mhóir a cheart cho fada an rathad eile. Bha e daonnan aig an tigh is a’ fuireach le a phiuthair. Cha robh aca ach aon bhó, agus bha sin fhéin ’gan cumail a’ dol, an seòrsa dol a bh’ ann. Chan fhaca tu coltas cabhaig air an dithis ud latha dhe’n bhliadhna, ach bha móran ag ràdh gu robh iad aig a’ cheann thall a’ cheart cho math dheth ri càch. As t-fhoghar mar bu trice chruinnicheadh muinntir a’ bhaile am feur an cabhaig, ged nach robh e an còmhnuidh cho tioram ’s a bu mhath leo. An

[TD 54]

déidh sin thigeadh lathaichean matha, agus chuireadh Alasdair crioch air an obair mar gun robh fhios aige gum bitheadh an aimsir seo air a buileachadh air leis an Fhreasdal. Mar a thuirt Domhnull an t-Srath, “Nach minig a chuala sibh gum faigh an drèibh a latha fhéin!”

Cha robh bó Alasdair ach beag ach ged a bha i beag bha i righinn. Toiseach an t-samhraidh ’nuair a rachadh na bà-laoigh a mach ’na mhonadh, bhitheadh iad a’ sabaid gus am fàsadh iad eòlach. B’ i bó Alasdair, beag ’s gun robh i, aig am bitheadh an còmhnuidh an dara urram. Cha ruig mi leas innseadh dhuibh gu’m b’ i bó Oidhrig a bhitheadh air thoiseach, a’ mhàthair mar an laogh. B’ i an t-sabaid seo an deagh spòrs leis na balaich, ach gheibheadh iad an deagh chàineadh nan cluinnteadh gun robh iad ’ga ceadachadh.

Mu dheireadh thàinig Oidhche Shamhna, nuair a theirear gamhna ris na laoigh. Dh’ fhàs gamhna na Glaice mór làidir, gu h-àraidh gamhainn Bean Ean Ruaidh. Thainig Ean Ruadh dhachaidh as a’ bhaile mhór agus thuirt Oidhrig ris gun cumadh iad an gamhainn gu mart a dheanamh dheth, agus gun ceannaicheadh iad gamhainn eile an ath bhliadhna, rud a cheadaicheadh dhaibh a’ bhó ruadh a reic an ceann bliadhna no dha. Bha Iain deònach gu leòir aonta a chur ri gnothuch sam bith a chuireadh Oidhrig f’a chomhair.

Aig toiseach an earraich dh’ fhàgadh na gamhna a muigh air son na ceud uaire anns a’ mhonadh mhór. An ceann ceithear-la-deug rinneadh deasachadh gus an crodh a chur a nunn gu bhith seachdainn anns a’ mhonadh bheag, a reir riaghailt a’ bhaile. Tràth ’s a’ mhaduinn fhad’s a bha Oidhrig a’ bleoghann a’ mhairt dh’ fhalbh Iain a dh’ iarraidh a’ ghamhna agus ’nuair a fhuair e beothach a shaoil leis a bha coltach ris, dh’ fhuadaich e a nunn e do’n mhonadh bheag. Có bha roimhe thall ach Peigidh Thearlaich. “Dé an gamhainn a th’ agad an sin?” arsa Peigidh, “Nach

[TD 55]

’eil an gamhainn againn fhìn?” arsa Iain. “Chan e gu dearbh” arsa Peigidh, “thàinig an gamhainn agaibhse a nall comhla ris a’ chrodh againne. Siud agad e air a’ chnoc ud shuas. Innsidh mise dhut dé an gamhainn a th’ agad an sin. Tha gamhainn Alasdair Sheumais Mhóir.” Nuair a chitheadh tu an da ghamhainn taobh ri taobh, cha robh iad idir ao-coltach ri a chéile, ged a bha gamhainn Oidhrig na bu mhotha agus ceann air cho féin-spéiseal ri taobh ceann iriosal a’ ghamhna eile. “Stad thusa gus an cluinn Oidhrig seo” arsa Peigi. Cha robh Iain sios no suas agus dh’ innis e fhéin do Oidhrig ’nuair a ràinig e an tigh mar a thachair. Am feasgar sin fhéin bha na boirionnaich a’ tighinn dhachaidh as a’ bhuaile. “An cuala sibhse, a nigheanan,” arsa Oidhrig, “mar a rinn an duine agamsa an diugh. An gamhainn ceàrr a thoirt leis, agus nam b’ e gamhainn eile a bhitheadh ann ach gamhainn Alasdair Sheumais Mhóir!” “Sin agadsa an fheadhainn a tha tuilleadh is fada air Galldachd” arsa Peigi Thearlaich, “tha iad a’ call am beagan tùir a th’ aca.”

Co-dhiubh, chaidh a’ mhearachd bheag seo air di-chuimhne agus thainig ám na féille. Bha i ann air Di-ardaoin agus bha dùil aig Iain falbh a Ghlaschu an ath Dhi-luain. Bho’n a bha làrach na féille mu ochd mìle as a’ Ghlaic, b’ ann do dh’Iain a b’ fheudar a dhol do’n fhéill a cheannach gamhna.

Bha Alasdair Sheumais Mhóir e fhéin a’ dol a reic a ghamhna. Bha Uilleam Bàn mac bràthair athar, a’ fuireach faisg air làrach na féille. Mar sin thug Alasdair leis an gamhainn feasgar Di-ciadain agus dh’ fhuirich e an oidhche sin an tigh Uilleim. Bha fhios aig Uilleam glé mhath nach robh an Alasdair ach duine socharach agus thuirt e ris gun toireadh e fhéin an gamhainn a dh’ ionnsaidh na féille a chum a reic dha. Bha Alasdair deònach gu leòir.

B’ ann an siud a bha an sluagh. Neo-air-thaing othail air

[TD 56]

gach taobh agus an reic ’s a’ cheannach a’ dol air adhart gun diobradh. Thachair Ean Ruadh air Uilleam, agus dh’ aithnich e gur e gamhainn math a bh’ aige. Cha b’ fhada gus na chòrd iad air còig punnd Sasunnach, prìs air leth math anns an latha a bh’ ann. Bha dàil bheag an siud ’s an seo a’ coinneachadh ri càirdean ach bha cabhag dhachaidh air Iain ach am faiceadh Oidhrig an gamhainn eireachdail a cheannaich e.

Bha ciaradh air an fheasgar ’nuair a ràinig e an tigh. Cha bu léir do dh’ Oidhrig an gamhainn ro mhath ach b’ fheudar dhith aideachadh gu robh cumadh foghainteach air. “Coig puinnd Shasunnach,” arsa Iain, “is e a nise a’ fàs car spracail, “cha b’ fheàrr a nasgaidh e.” Bha coltas air a’ ghamhainn cuideachd a bhith glé chòir, oir cha do ghluais e nuair a cheangail iad anns a’ bhuaghal e. “Shaoileadh tu gu robh e an seo riamh” arsa Oidhrig.

Maduinn la-iar-na-mhaireach, bha Oidhrig air a bonn gu math tràth agus a mach a dh’ fhaicinn a ghamhna. Cha b’ fhada gus an do thill i agus i ag éigheach ri Iain. “Trobhad an seo, cha mhor nach canainn-sa gur e an gamhainn againn fhìn a tha an siud.” A mach a ghabh Iain agus eadar a’ bhoil a bh’ air Oidhrig agus na ceisdean a bha i a’ tilgeil air, bha e toilichte lethsgeul fhaighinn falbh as a rathad, suas am monadh a dhearbhadh an robh an gamhainn aca fhéin air fàireadh.

Bha e air falbh mu uair a thìde agus thill e is gamhainn aige co-dhiù. Cha luath ’s a chunnaic Oidhrig e, dh’ eubh i na creachan a rithisd. “A bhumailear, sin agad gamhainn Alasdair Sheumais Mhóir—càit’ an d’ fhuair thu e?” “Fhuair” arsa Iain, “shuas air cul a’ Chnuic Bhàin.” “Ach stad ort” arsa Oidhrig, “nach robh Alasdair air an fhéill leis a’ ghamhainn?” Gu grad thàinig solus ùr ’na shuilean. “Tha fhios agam a nise dé a thachair. Thug Alasdair leis an gamhainn againne do’n fhéill agus cheannaich

[TD 57]

thusa e air coig puinnd Shasunnach. Ach an do dh’ aithnich thu Alasdair fhéin idir, ged nach aithnich thu na gamhna?” Thàinig an sgeul am follais beag is beag, mu Uilleam Bàn is mar sin, agus cha robh i fada a’ ruith air a’ bhaile. Có a thigeadh a nall gu tigh Ean Ruaidh ach Alasdair fhéin.

“Seo do ghamhainn” arsa Oidhrig, “bha mi’n dùil gu’n do reic thu e.” “Bha mi fhìn sin gu seo” arsa Alasdair. “Tha mi glé dhuilich mar a thachair. Dé a nì sinn?” “Tha mise an seo” arsa Oidhrig “le mo ghamhainn fhìn, ach a dhith coig notaichean. Tha thusa an sin le do ghamhainn fhéin cuideachd agus coig notaichean a bharrachd ’na do phòcaid. Tha a nise an fhéill seachad agus cha d’ fhuair sinne an gamhainn a bha sinn ag iarraidh.” “Nach cùm sibh an gamhainn agamsa?” arsa Alasdair, “’s cinnteach nach ’eil e cho truagh ’nuair a chaidh an duine agaibh fhéin dà uair agus mise aon uair, iomrall eatorra.” “Ma ta ’s mi nach gabh” arsa Oidhrig. “Cha chuirinn-sa am beothach suarach sin ’san aon bhàthaich ris a’ ghamhainn agamsa. Thoir dhomhsa mo choig notaichean agus thoir leat do ghamhainn as a seo.”

B’ ann mar sin a thachair. Cha do chuir an gnothach cùram sam bith air Alasdair. An ceann seachdainn thainig dròbhair rathad a’ bhaile. Bha cuid ag radh gu robh an drobhair air chùl sgeul nan gamhna . . . . Co-dhiùbh a bha gu nach robh, chan ’eil teagamh sam bith nach tug e coig puinnd ’s a deich air gamhainn Alasdair—deich tasdain a bharrachd air na thug Ean Ruadh air a ghamhainn fhéin air an fhéill.

[TD 58]

“TIR AN AIGH”

Tha e coltach gu robh oidhche mhór aca le litrichean an taigh Ean Ruaidh Di-haoine seo chaidh. Chan e gu robh mise an taigh Ean Ruaidh an oidhch’ ud, ach fhuair mi sgeul nan litrichean bho Dhomhnull Bharabhaig an dé.

Cha robh duine eile anns a’ Ghlaic Uaine a’ faighinn uiread de litrichean ri Domhnull Bharabhaig fhéin. Fhad’s a bha e a’ fuireach mu dheas, chuir e eòlas air móran dhaoine inbheach is de sgoilearan, agus air dha a dhachaidh a dheanamh anns an Eilean Ghoirid, chum an fheadhainn ud orra a’ sgriobhadh d’a ionnsaidh air gach cuspair fo’n ghréin. Tha mi cinnteach gu dearbh nach deanadh iad sin mur a bitheadh tlachd aig Domhnull fhéin ann a bhith a’ sgriobhadh gu math tric do’n ionnsaidh-san.

Mar sin aig na céilidhean an tigh Ean Ruaidh, cha robh ni air an talamh air nach toireadh Domhnull barail chudthromach, barail a bha air a steidheachadh air nì a thuirt am Fear-Parlumaid ud, no rud-eigin a thuirt am fear-dreuchd ud eile.

Ach co-dhiù bha a’ chuideachd cruinn feasgar Di-haoine an tigh Ean Ruaidh mar a b’ àbhaist. Thainig an còmhradh gu a bhith air an iasgach is air na lathaichean a dh’ fhalbh. “Tha cuimhne agamsa,” arsa Ean Ruadh, “’nuair a choisicheadh tu bho bhàta gu bàta anns an acarsaid, ach chan fhaic duine againne sin a rithisd.” “’S docha,” arsa Peigi Eoghainn, car mar gu’m bitheadh i a’ magadh, “gu’n d’ fhuair Domhnull Bharabhaig litir mu’n iasgach.” Cha d’ rachadh móran seachad air Peigi, agus chunnaic i gu’n do thadhail am posta air Domhnull an lath’ ud mar a b’àbhaist.

“Mata,” arsa Domhnull air a shocair, “’s iomadh duine a labhras an fhìrinn gun fhios da. Fhuair mi litir mu’n iasgach, ’s mi fhuair, dìreach an diugh fhéin, agus chan e aon litir a mhain

[TD 59]

ach sia, seachd, ochd litrichean.” Leis a sin thug e a mach deagh phasgan as a phòcaid. “Nach d’ thuirt mi riut?” arsa Peigi. “Coma leat, cluinneamaid dé th’ aig Domhnull ri ràdh,” arsa Ean Ruadh.

Shocraich a’ chuideachd iad fhéin agus chaidh Domhnull troimh na litrichean gus an d’ fhuair e té fhada ghorm, le paipear tiugh a rinn brag ’nuair a dh’ fhosgail e i ris an t-solus.

“Sin agaibh té a fhuair mi bho Bhord an Sgadain,” arsa Domhnull. Thòisich e air leughadh gu socair, ciallach, oir bha e ag eadar-theangachadh mar a bha e a’ dol air adhart.

Uasail, na bitheadh cùram oirbh anns a’ Ghlaic Uaine mu’n iasgach. Bithidh féill gu leòir air sgadan fhathasd. Creididh an sluagh na tha sinne ag innseadh dhaibh mu’n bhiadh shultmhor a tha am buntata is sgadan, oir tha muinntir Bord an Sgadain, an deidh toiseachadh air sgadan itheadh iad fhéin. Mar sin bho seo a mach ’s ann a bhitheas moit air mnathan ’nuair a gheibh na nàbaidhean àileadh an sgadain o na tighean aca—chan e nàire, mar a bh’ orra thuige seo, agus eagal orra gu’m bitheadh fhios aig daoine gu’m b’e seo am biadh suarach a bh’aca. Cuiridh seo neart agus ùrachadh air luchd-obrach. Mar cheud cheum a chum seo a thoirt gu buil tha sinn a’ cur suas an t-suaicheantais seo fad is farsuing air sràidean Dhùn-Eidinn, “Suas le sgadan, sios le sgìos.” Leigidh mi fios dhuit mu na ceuman eile a tha fo ar n-aire. Is mise, Do sheirbhiseach, ro-iriosail, A. S. Bord an Sgadain.

“Glé mhath,” arsa Seumas a’ Ghobha. “Cùm ort, dé an ath litir a th’ agad?” “Tha an ath té an seo,” arsa Dòmhnull, “bho dhotair a b’ aithne dhomh anns a’ bhaile mhór. Seo mar tha i a’ dol:

“An innis thu dhomhsa a bheil dòigh agam air cosnadh fhaotainn anns an sgìr agad fhéin no an sgìre eile is aithne dhuit. Tha iad ag innseadh dhomhsa gu bheil sluagh na Gaidhealtachd

[TD 60]

a’ fàs cho làidir, fallain a nise ’s nach’eil ach glé bheag aig dotairean ri dheanamh ’nam measg. Riamh bho na thilg sibh uaibh iuchraichean nan croganan, agus a thill sibh gu biadh bhur n-athraichean, agus a sguir sibh de na mhathachadh Ghallda a chur air na croitean, tha sibh a’ dol o neart gu neart. Bu mhath leamsa a’ chuid eile de mo bheatha a chur seachad ’nar measg. Ciamar a theid mi timchioll air?”

“Cha leig e leas fiachainn ri tighinn a seo co-dhiùbh arsa Bean Ean Ruaidh, “cha tig an latha a gheibh sinn cuidhteas an fhir a th’ againn.”

Cha do chuir siud móran maille air Domhnull, oir bha a’ chuideachd ag iarraidh tuilleadh de na litrichean.

“Seo agaibh té bho’n Fhear Parlumaid againn” arsa Domhnull, “a’ dol mar seo: ’Fhir-siorrachd chòir, tha mi toilichte gu’n do thog thu na puingean ud na do litir. Chan ’eil eagal sam bith ormsa gu’n abair duine a rithisd nach ’eil na Gaidheil a’ deanamh na’s urrainn daibh air an son fhéin. Feumaidh an Riaghaltas aideachadh an ùine ghoirid nach e mhain gu bheil na Gaidheil a’ saothrachadh a chum am math fhéin, ach gu bheil iad ’ga dheanamh a chùm math na feadhna nach ’eil ’nan Gaidheil idir. Tha mise a’ gealltainn dhuibh gun tuilleadh dàlach, gun cuir an Riaghaltas helicopterean agus goireasan eile a dh’ ionnsaidh na Gaidhealtachd fad na bliadhna gun a bhith a’ feitheamh ri ám an t-sneachda mhóir.

Dh’ ainmich thu rathaidean mora. A nise, mur ’eil mi air mo mhealladh, a charaid, bha sibh fhéin ag iarraidh nan rathaidean mora chumail cho cumhang lubach a ’s gu’n cumadh sibh coigrich air falbh. Có eile a chuir na h-upagan uamhasach an teis meadhon nan rathad agus a chladhaich na claisean air gach oir? Faodaidh gu robh sin glé phongail aon uair, ach tha latha eile air tighinn.

Tha sibh a nise a’ breithneachadh gu bheil soirbheachadh mór an cois luchd-turuis. Gu dearbh, faodaidh sibh an diugh luchd-

[TD 61]

turuis a chur gu feum air nach do smaointich sibh thuige seo. Nach leig sibh leotha a dhol an sàs an obair nan croitean? ’N uair a dh’ iarras iad cead oirbh, faodaidh sibh leigeil oirbh nach ’eil sibh ro-dheònach an saorsa a thoirt dhaibh, air eagal gu’m bi dùil aca gu’n lùghdaich sibh prìs am bùird. Ma bhitheas sibh seòlta gu leòir, cha bhi agaibh ach am feur a bhuain; nì na coigrich an còrr.

Mur a bi aimsir feòir ann, carson nach bitheadh iad ag iasgach? Ma dh’ fhàsas sibh sgìth de iasg mara, cuiribh a dh’ ionnsaidh nan aibhnichean iad. Anns an dòigh sin coisnidh an luchd-turuis chan e mhàin biadh is annlan dhaibh féin ach dhuibhse cuideachd.

Gu mi-fhortanach chan ’eil móran de luchd-turuis a’ dol an rathad an ám buain na mòna, ach a bheil aobhar air an t-saoghal ann carson nach tairgneadh iad dhachaidh i? ’S ann a bhitheadh an spòrs agus an dìbhearsoin dhaibh. Chan ’eil ùin’ agam dad a ràdh air na puingean eile an drasda. Is mise, do fhear-parlumaid dealasach, A.B.C., M.P.’”

“Gu dearbh, bu dual do leithid a bhi briathrach,” arsa Alasdair an Dùin.

“’S ann bho mhinistear Gallda a tha i seo,” arsa Domhnull; ’A Charaid Chòir, nach mi tha toilichte a chluinntinn gu bheil uibhir de Ghaidheil òga ag ullachadh airson dreuchd na ministrealachd. Tha feum mór orra air a’ Ghaidhealtachd fhéin, gun teagamh, mar a thuirt thu, ach tha mi an dòchas ’nuair a bhitheas sibhse buidheach, gu’m bi aireamh chuimseach dhiubh air fhàgail gu tighinn a measg sluagh aingidh, borb nam bailtean mu dheas. Bha e dual do d’ chinneach-sa searmoinichean ainmeil àrach agus a chur a mach. Fiach gu’n cùm thu ort ’g an co-éigneachadh a chùm gu’n tig iad a shoillseachadh ar dorchadais an seo. Leis na beannachdan. L. Mc. L. DD.’.

[TD 62]

“Seo agaibh aon eile, bho bhall de Chomhairle an Fhoghluim, an turus seo”:

A Mhaighstir, chan ’eil mi a’ smaointeachadh gu bheil gnothuichean anns na sgoiltean cho mi-mhisneachail ’s a tha thu ag ràdh. Tha mise deimhinn gu’n tuig na pàrantan fhathasd nach ’eil cleachdadh na Gaidhlig a’ dol a chur moille sam bith an adhartas an cuid cloinne. Feumaidh sinn a’ Ghaidhlig a chumail beò, chan ann a mhàin air a sgàth fhéin, ach a chionn gur e luchd na Gaidhlig as fheàrr a bhruidhneas a’ Bheurla. Tha thu fhéin a’ faicinn an diol a tha an fheadhainn aig nach ’eil ach Beurla leatha fhéin a’ deanamh oirre an diugh.

Chan ’eil mi ag radh idir gu’m bu choir dhuinn sgur de’n Fhraingeis anns na h-àrd sgoilean. Tha fhios gu’m bitheadh i feumail nam fàsadh neach sgìth de leughadh na th’ againn de leabhraichean Gaidhlig agus de leabhraichean Beurla. ’Se fìor àbhachdas a th’ ann cuideachd faclan Fraingeis a thilgeil air Frangach bochd ma bheir thu cuairt a null do’n Fhraing. Is mise, Le deagh mheas, X.Y. Fear Comhairle.

“Seo, ma tha, litir eile,” arsa Domhnull, “bho rùnaire a’ Mhòid Ionadail:”

’A Charaid, tha mi toilichte gu’m bi a’ choisir agaibh aig a’ Mhòd am bliadhna. Ach tha barrachd toileachais orm gu bheil uibhir a’ fiachainn co-fharpaisean a’ bheul-aithris. ’Se seo a’ cheud bhliadhna a dh’ fheumas sinn na seinneadairean a chur anns an talla bheag, agus a’ bheul-aithris agus na dealbhan-cluiche a chur anns an talla mhór. Tha sin ’na mhisneachd mhór dhuinne a tha a’ fiachainn ris a’ chànain a chumail beò agus tha sinn fada an comain muinntir na Glaic Uaine airson a’ chuideachaidh a thug iad dhuinn anns an doigh seo. Bha thu a’ bruidhinn air a’ bhreitheamh Eadailteach ris nach do chòrd na h-l’s agad an uiridh.

[TD 63]

Na bitheadh cùram sam bith ort; cha bhi e againn gu siorruidh tuilleadh, fhad’s a bhitheas mise ’na mo Rùnaire co-dhiùbh.

Ach nach mi a tha mór as an da Shasunnach anns a’ Ghlaic a chur air bonn Comunn-cuimhne Dhonnchaidh Bhàin. Nach math an rud gu’m bi aon oidhche fhéin agaibh ’s a’ bhliadhna gu bhith a’ seinn òrain a’ bhaird. Tha thu ag innseadh dhomh gu’n d’ thug an triùir Ghlaiceach a chuir air chois Comunn Raibeart Burns a’ bhon-uiridh suas an gnothuch buileach. Nach math gu robh uiread sin fhéin de ghliocas air a bhuileachadh orra ’nan seann aois! Chan ’eil aca a nise ach iad fhéin a cheangal ri Comunn Dhonnachaidh Bhain, agus bheir sinn maitheanas iomlan dhaibh. Do cho-oibriche anns a’ Ghaidhlig, Iain a’ Ghlinne’.

“Ach seo agaibh litir cho annasach ’s a fhuair mi uile gu léir,” arsa Domhnull. “Litir bho Cheann-suidhe Comhlan Iomain nan Eileanan Siar. Agus cha chùm mi fada tuilleadh sibh; seo agaibh an té mu dheireadh.”

’A Ghlaicich Ionmhuinn, bu mhath leam gu’m bitheadh fios agad mar a tha an iomain a’ soirbheachadh anns na h-eileanan seo bho na thoisich sinn air. Gu dearbh chan ’eil aithreachas air duine gu’n do leig sinn seachad na cleasan a bha againn roimhe—mar a bha ball-coise, goid a’ chruin, cricket, falach-fead, rugby is an leithidean sin. Tha adhartas mór ri fhaicinn air iomadh dòigh. Tha na balaich na’s làidire agus na’s cuimire ’nam bodhaigean na bha iad riamh. Tha na suilean aca na’s bioraiche—cha mhór gu faic thu speuclannan air duine dhiùbh an diugh. Tha cuimhne agad fhéin air an fheadhainn a bha ris a’ bhall-coise, na casan cuagach a bh’ aca, ’s na làmhan agus na gàirdeannan aca ach gann a’ fàs idir, ’s gun fhios aca dé a dheanadh iad leotha.

Chan ann mar sin a tha o na thoisich iad air an iomain. ’S iad na boirionnaich fhéin a dh’ innseas sin dhuit. Chan ’eil aon dhiùbhsan an diugh a dh’ iarras na h-eileanan fhàgail agus a dhol

[TD 64]

gu tir-mór, mar a b’ àbhaist daibh, a shireadh gillean tapaidh nan caman; tha gu leòir dhiùbh aca aig an tigh.

Feumaidh mi aideachadh gu’n d’ fhuair cluicheadair no dha gearradh le caman an dràsda ’s a rithisd, ach dé is fhiach sin? ’Se gearraidhean glana, dìreach a th’ annta a leighiseas an ùine glé ghoirid gun dragh sam bith: cha b’ ionnan ’s na breaban ’s na leòin a b’ àbhaist daibh fhaotainn an ám cluich a’ bhall-coise.

’Se aobhar-misneachd mhór a th’ ann dhuinn cuideachd a bhith a’ faicinn mar a tha comhairlean de gach seòrsa ’gar cuideachadh le bhith a’ ceannach chaman agus gach airneis eile dhuinn.

Le taing agus buidheachas. Eileanach’.

Bha Domhnull ullamh. “Cha chreid mise,” arsa mi fhéin, “nach d’ thug thu oidhche dhaibh. Dé a thuirt iad ’nuair a bha thu ullamh?” “O, cha d’ thuirt móran,” arsa Domhnull, “fiù Peigi Eoghainn fhéin: cha mhór gu robh guth aice ’nuair a dh’ innis mi dhaibh gu’m b’e mi-fhìn a sgriobh na litrichean.”

“Thu fhéin,” arsa mise. “A chiall beannaich thu, an saoil thu fhéin gu robh sin ceart—an car a thoirt á do chàirdean anns an dòigh sin?” “An car a thoirt asda!” asa Domhnull. “Nach bi thu sàmhach. A bheil cuimhn’ agad idir gu’m b’e Di-haoine seo chaidh latha na gogaireachd?”

[TD 65]

“A’ BHANAIS”

“Bu chòir dhuit pòsadh ille.” Bha an duan seo aig Cailean Mór ris a h-uile fleasgach anns a’ Ghlaic Uaine. ’S iomadh fear a ghabh a chomhairle cuideachd, agus cha do stad e aig comhairle idir, b’e nach do stad. Thaghadh e bean fhreagarrach do dh’ fhear sam bith, agus dheanadh e gach fiosrachadh a bha feumail dhuit. Ma bha fear ann aig nach robh de mhisneachd na chuireadh a’ cheisd ris a’ mhaighdinn, cha leigeadh sin a leas bacadh a chur air; dheanadh Cailean sin cuideachd.

Bha Cailean dìchiollach air sailleamh nan seann fhleasgach gu h-àraidh. Aig an fheadhainn a b’ òige cha robh e ach ’na chùis-bhùrta. B’e banntrach a bh’ ann fhéin. An déidh dha a bhean a chall, thoisich e air mnathan a shireadh do fheadhainn eile. Uaireannan aig ceilidhean mur a bitheadh e an làthair, bhitheadh na Glaicich a’ meòrachadh air dé a thug air a bhith mar seo.

“Cailean Mor,” arsa Domhnull an t-Srath, aon de na h-oidhcheannan an tigh Eachainn Bhàin, “dé tha ceàrr air?” Mata, innsidh mise dhuibh. Tha fhios aig an t-saoghal nach robh Cailean agus a’ bhean a’ tighinn a réir a cheile. ’Se an aon toileachadh a th’ aige a nise a bhith a’ faicinn feadhainn eile a’ fulang mar a rinn e fhéin.” Cha do ghabh a’ chuideachd ris a seo idir, oir bha iad ro-eòlach air seanchas Dhomhnuill, an sgoilear sgaiteach a chuir seachad uiread de a shaoghal air Galldachd.

“Bha mise cho eòlach air teaghlach Chailein ri duine anns a’ bhaile,” arsa Eachann Ceisdear, “agus chan fhaca mi dad a’ tighinn eatorra riamh. Tha mise a’ smaoineachadh gu bheil Cailean ri mholadh airson mar a tha e a’ cuideachadh dhaoine eile anns an

[TD 66]

dòigh seo. Bu mhath leis dìreach an deanamh cho sona ’s a bha e fhéin.”

Cha mhotha a dh’ aontaich iad uile ris a’ Cheisdear, oir cha thogadh esan guth mór no droch fhacal mu dhuine sam bith. Air a’ cheann thall cha robh a’ mhór-chuid a’ faicinn air shiubhal Chailein ach failigeadh a tha ri fhaicinn an iomadach fear eile—’se sin a bhith a’ gabhail gnothach ri móran rudan ris nach ’eil gnothach aca.

A dh’ aindeoin lionmhorachd nam barailean, cha robh duine a chuireadh casg air an obair a bha Cailean a’ deanamh. An lorg a chuid obrach bha na bainnsean, agus dé an leth-sgeul a b’ fheàrr airson subhachais a gheibheadh na Glaicich na banais? Dh’ fhaodadh a’ chàraid òg (no is dòcha a’ chàraid shean) a bhith mì-choltach gu leòir ri amharc orra, ach ma bha gu leòir ann ri itheadh ’s ri òl oidhche na bainnse, cha bhitheadh a’ chuideachd fada a’ dichuimhneachadh gu robh càraid an làthair.

B’e Cailean fear nam bainnsean ma tha. Cha robh cìs no duais a dhìth air. Bha e riaraichte le bhith a’ smaointeachadh gu’n robh deagh bharail aig muinntir a’ bhaile air mar neach aig an robh buadhan agus cumhachd àraidh air choir-eigin.

Air an dara croit a nunn seachad air Cailean bha aig am ar sgeòil fear Calum Dhonnchaidh, a’ fuireach leis fhéin. Fhad ’s a bha Marsailidh, piuthar Chaluim, beò, cha tigeadh boireannach faisg air. Chan ’eil fhios an d’ thainig riamh ’na chridhe suil a thoirt air té sam bith, ach tha fhios againn co-dhiubh nach bitheadh Marsailidh fada a’ cur a leithid sin ás a bheachd. Bha ise coltach ri càch, eòlach air cleasan Chailein Mhóir, agus thug i an deagh aire nach fhàgadh i e fhéin is Calum leotha fhéin nam b’ urrainn dhise a leasachadh. Cìnnteach ’s gu robh Cailean as fhéin, bha e ’na bu ghlice na gu’n canadh e am fianuis Marsailidh: “Bu chòir dhuit pòsadh, a Chaluim.”

[TD 67]

Dh’ fhalbh Marsailidh. Shaoileadh tu a nise nach leigeadh Calum a leas feitheamh ri comhairle bho Chailean Mór no bho dhuine eile. Ach a réir coltais cha robh dad de chabhaig air Calum gu pòsadh.

Nach bu ghlan an cothrom seo do Chailean Mór! An déidh sin cha robh an latha leis mar a bha e an dùil. “Carson nach ’eil thu fhéin a’ pòsadh?” fhreagair Calum Cailean aon latha. “Mise,” arsa Cailean. “Bha mise pòsda mar tha. Tha mi gu math socair a nise comhla ri Peigi agus an duine. Chan e sin dhuitsa e. Tha thu ceart gu leòir an dràsda, ach stad gus am fàs thu sean. Siuthad, abair gu bheil thu deònach, agus is aithne dhomh fhéin a’ cheart té air do shon.” “O,” arsa Calum airson na ficheadamh uair, “chan fhiach dhomhsa pòsadh tuilleadh. Tha mi toilichte gu leòir mar a tha mi.”

Aig deireadh an fhoghair a’ bhliadhna sin fhéin ghabh Calum fuachd, agus eadar gach fliuchadh a bh’ann a’ siubhal as déidh a’ chruidh bha e an ceann seachdainn air an leabaidh ann am fiabhrus. Ghabh na nàbuidhean oidhche ma seach ’ga chaithris. A dh’ innseadh na fìrinn cha robh duine cho trang ri Cailean Mór a’ cur air doigh có thigeadh a nochd is có thigeadh an ath-oidhch’, có a rachadh ’na mhoinidh no có a rachadh an tobar.

Ged bu bheag a bha de choltas air aon uair, thainig feabhas air Calum. Bha Cailean agus na coimhearsnaich uile, air an doigh. “A Chaluim, a charaid,” arsa Cailean ris aon latha, “tha thu a’ tighinn air adhart. Ach bitheadh seo ’na rabhadh dhuit. Dh’ fhaodadh latha tighinn ’nuair nach bi muinntir a’ bhaile deònach an aire a thoirt dhuit. Tha fhios gun aidich thu a nise co-dhiubh gur e bean a tha dhìth ort?”

“Air do shocair ma ta,” arsa Calum. “Tha thu ag ràdh gu bheil té agad ’san amharc dhomhsa, ach dé an dearbhadh a tha agad gu’n gabhadh i gnothuch riumsa?” Thug Cailean an aire gun

[TD 68]

ghuth a ràdh gu’n robh toiseach aig Calum air géilleadh. Bha e a’ dol a chonnspoid mu’n chùis agus bha sin fhéin ’na adhartas.

Chum Calum air, “Seall boirionnaich na Glaic Uaine fhéin. Tha Ciorstaidh Anna ro-shean agus Seonag a’ Bhraighe ro og. Mairi an Oig, cha chuirinn cùl rithe-se, ach mar a gabhadh i mi, bhitheadh a h-uile duine ’s a’ bhaile a’ magadh orm.”

Bha Cailean deiseil. “O tha thu air an tac cheàrr uile gu leir, a charaid. Na bi a’ bruidhinn air boirionnaich a’ bhaile seo. Bheir mise nunn thu do’n Druim-ghlais, agus gheibh sinn Sìne Ean Mhóir dhuit. Nì i deagh bhean croiteir, theid mise an urras, agus chan ’eil i grannda idir, ma’s e ’s gu bheil suim agad an snuadh no’n cumadh. Tha mi gu math eòlach air a h-athair agus air a mathair, agus tha mi deimhinn gu’n toir iad Sìne dhuit gu togarrach.”

Dh’ fhaoidte nach b’e seo an teisteanas a b’ fheàrr a ghabhadh toirt air boirionnach, ach ma thug Calum an aire cha do leig e dad air. Bha dà rud a dhìth air Calum, cinnt gu’n rachadh leis, agus dearbhadh nach cluinneadh duine eile guth air na bha ’na rùn gus am b’ fheudar dhaibh. Bu mhath a bha fhios aig Cailean air seo, agus cha robh e fada a’ dearbhadh do Chalum gu’n tachradh gach nì a réir a mhiann.

“Saoil an gabhadh i mi,” arsa Calum. “Chan ’eil mise ach gliogach air mo chasan fhathasd an deidh an tinneis. ’S fheàrr dhuinn fuireach gu samhradh co-dhiùbh.

“’S iomadh rud a dh’ fhaodas tachairt roimh shamhradh,” arsa Cailean. “Chan ’eil math dàil a dheanamh. O’n a tha thu a nise air toiseachadh air a’ bhròs a rithisd, chan fhada gus am bi thu cho làidir ’s a bha thu riamh. Bithidh sinn deiseil air son na cuairt an ceann deich latha no cealla-diag co-dhiùbh.”

“Bha latha ann,” arsa Calum, “agus cha chuireadh seachd

[TD 69]

mile gach rathad mise a null no nall. Bha mi òg làidir an uair sin, gun chùram de’n t-seòrsa seo air m’ inntinn.”

Fad nan lathaichean as deidh sin chum Cailean Mór sùil air Calum, agus mur a fàsadh esan treas cha b’e cion bròis is bainne is uibhean a bu choireach. Gach latha choisich e beagan na b’ fhaide bho’n taigh. Bha e a’ fàs laidir, shaoileadh tu, ge b’ oil leis, agus cha robh lethsgeul ann tuilleadh. “Faodaidh tu cliabh mòna a thoirt dhachaidh latha sam bith,” arsa Cailean. “Ma tha sinn a’ dol a chur a’ ghnothuich seo air dòigh roimh ’n Bhliadhn’ Uir, feumaidh sinn a bhith sgiobalta.

Thainig an latha a chuireadh air leth airson an turuis. Am beul na h-oidhche dh’ fhàg gach fear a thigh fhéin agus choinnich iad air an rathad àrd mu mhìle bho’n bhaile. Chan fhaca suil iad a’ falbh agus nan rachadh leotha gu math bhitheadh iad air ais mu’n eireadh muinntir a’ bhaile. Cha do chuir ceum a’ mhonaidh sianadh air Calum, is deagh chuaille bata ’na dhòrn. Cha robh dad aige ri ghiulain co-dhiubh, ach an t-searrag dhe’n Talasgar a bha ’na phòcaid.

Cha robh Calum ro bhriathrach air an rathad agus dh’ fhiach Cailean Mór ri a chumail o a bhith a’ cnuasachadh air aobhar an turuis. Gu fàbharach bha an aimsir ciùin, tioram, agus rainig iad an Druim-ghlas an deagh ám.

“Theid mise a steach an toiseach, a Chaluim, mar a thuirt mi riut,” arsa Cailean Mor. Chi mi ciamar a tha gnothuichean agus thig mi mach ’gad iarraidh. Ach chan ’eil math dhuit am botul a thoirt a steach leat an toiseach co-dhiubh. Fàgaidh sinn an seo e an àite tearuinte.” Stad iad faisg air cruachan mòna ri taobh an rathaid astar beag bho thigh Ean Ruaidh. Thug Calum fàd a aon de na cruachan, agus chuir e am botull gu cùramach ’na àite.

Dh’ fhalbh Cailean agus cha b’ fhada gus am faca Calum

[TD 70]

deàrrsadh soluis a’ sealltuinn gu’n d’ fhosgail dorus Ean Ruaidh. Chùm Calum faisg air na cruachan air sgàth an fhasgaidh agus air eagal gu’m faicteadh e le duine de mhuinntir an Druim-ghlais a dh’ fhaodadh a bhith a’ spaisdearachd air an rathad mhór aca fhéin.

Cha robh Calum ach aonaranach. Mheòraich e air an t-suidheachadh neònach anns an robh e. Uair no dha thainig ’na cheann a chasan a thoirt leis air an rathad dhachaidh. Cha b’e am meas a bh’ aige air Cailean Mór a chùm e far an robh e, ach fios a bhith aige nach deanadh teicheadh ach a dhraghanan a mheudachadh. Bha e a nise a’ fàs car fuar ’na sheasamh an déidh coiseachd. An sin smaoinich e air a’ bhotull. Carson nach toireadh e tarruing air? B’e am fuachd an leth-sgeul a ghabh e dha fhéin, ach có aig a tha fios nach e cion misneachd an t-aobhar a bu làidire. Agus cha robh Cailean Mór a’ tilleadh. Chuir Calum a làmh far an do shaoil e am botull a bhith, ach botull cha robh ann. Saoil an ann aig a’ chruaich cheàrr a bha e. Bha iad cho coltach ri cheile anns an dorchadas. Chuir e cuairt air cruaich eile. Cha bu mhor a b’ fheàirrde e sin. Cha robh feum air, ach toiseachadh air na cruachan a thoirt as a cheile.

Chuir e na foid sios car cùramach an toiseach ach mar a b’ fhaide a lean e, b’ ann a bu chruaidhe a chaidh e ris, gus mu dheireadh nach mór nach robh uiread de mhòine air an talamh ’s a bha anns na cruachan.

Bha Calum cho dian a’ rannsachadh ’s nach mór nach robh Cailean Mór ri a thaobh mu’n d’ thug e an aire dha. “Dé is ciall d’a seo?” arsa Cailean. “Tha am botull Talasgair air chall,” fhreagair Calum, a’ cumail air mar a bha e roimhe. “Dean air do shocair,” arsa Cailean, “a bheil thu a’ dol a dh’ fhoighneachd mu dheidhinn Shìne idir?” “O! tha gu dearbh,” arsa Calum. “ciamar a chaidh dhuit?” “Cluinnidh tu sin” arsa Cailean. “Tha Sìne a’ dol a phòsadh ach cha tusa a tha i a’ dol a phòsadh

[TD 71]

ach mise. A’ cheud fhacal a thuirt mi mu phòsadh, thog iad ceàrr mi, agus cha do smaointich iad riamh nach mi fhéin a bha ag iarraidh Shìne airson posaidh. Mu’n d’ fhuair mi cothrom an cur as am barail chaidh an seanchas cho fada ’s nach leigeadh an nàire leam an fhìrinn innseadh dhaibh. Tha mi duilich air do shonsa, a Chaluim.” “O, tha sin ceart gu leòir,” arsa Calum, ’s e a’ fiachainn ri chleith gu’n robh e cho toilichte is a bha e a’ faireachduinn.”

“Feumaidh sinn greasad dhachaidh a nise,” arsa Cailean, “air neo cha bhi sinn a staigh roimh mhaduinn.” “Chan ’eil mise a’ falbh a seo gus am faigh mi am botull” arsa Calum. “Faodaidh mi tilleadh gun mhnaoi, ach chan ’eil mi a’ falbh as aonais an Talasgair. Co dhiùbh, feumaidh sinn do dheoch-slàinte òl.”

Thoisich an rùtachd a rithisd agus mu dheireadh thall thainig Cailean Mór air a’ bhotull. Rinn iad ma b’ fhior, sgioblachadh air a’ mhòine agus an sin bha aon deoch slàinte ann agus ’s dòcha a dha no trì. Mu’n am a thug iad an rathad dhachaidh orra, cha robh uiread de chùram orra co-dhiubh a bhitheadh iad tràth no anmoch.

An ceann beagan sheachdainnean thainig banais Chailein Mhóir agus Sine Ean Ruaidh agus b’i sin a’ bhanais. Cha robh duine a b’ urrainn coiseachd anns an da bhaile nach robh aice. Chan fhacas riamh uiread de chearcan aig cuirm, agus de’n Talasgar cuideachd. Cha robh an corr guth aig muinntir an Druim-ghlais air diol an cuid chruachan mòna.

Chuir muinntir na Glaic-uaine romhpa gu’m bitheadh banais an seo nach cualas riamh a leithid, oir có aig a bha fios cuin’ a bhitheadh banais eile aca, is fear nam pòsaidhean a nise pòsda e fhéin?

[TD 72]

AN T-EACH BAN

“Gu dearbh ’s iomadh uair a thuirt mi ris,” arsa Seumas, “nach fhaca mi duine riamh cho rag ris.” Bha Seumas ag innseadh dhomh mu Dhòmhnull a bhràthair, is e an déidh togail air gu deas an latha roimhe siud. Chuir seo iongnadh nach bu bheag air muinntir na Glaic-uaine, gus an cual iad mar a thachair. Dh’ fhalbh Dòmhnull an cabhaig, agus cha robh fois aig duine anns a’ Ghlaic-uaine gus an d’ fhiosraich iad aobhar na cabhaig. Bha mi fhéin cho eòlach ri duine ’san àite air an dithis ud, ach cha robh dad de dhùil agam gu’n cluinninn sgeul cho neònach ’s a chuala mi an lath ud.

Bha a h-uile duine a’ smaoineachadh ’nuair a leig Dòmhnull dheth obair agus a thàinig e dhachaidh a dh’ fhuireach còmhla ri a bhràthair, nach fhalbhadh e tuilleadh. Cho fad ’s a bha fhios, bha an dà bhràthair, is iad le chéile gun phòsadh riamh, còirte gu leòir comhla. Ged a bha fathunn an dràsda ’s a rithisd air beagan còmhstrith a bhith eatorra, bha iad a’ tighinn ri chéile gu dòigheil. An t-àm a bha Seumas leis fhéin, cha robh aige ach taigh ròpach. Airson sin, bha iad ag ràdh gu robh e fior-mhath air còcaireachd is air fuine. Cha toireadh boirionnach ’s a’ bhaile bàrr air air dèanamh aran corca.

Air an làimh eile, cha robh suim aig Dòmhnull air an obair seo. Bha esan gun teagamh sgiobalta ’na phearsa, agus dh’ fheumadh gach nì air feadh an tighe a bhith sgiobalta aige mar an ceudna. ’S iomadh uair a chuir e dorran air Seumas, is e a’ sìor chur badan aodaich is seithrichean is soithichean gu h-òrdail ’nan àite fhéin. “Dé am feum a tha anns an sgioblachadh seo?” arsa Seumas. “Aite fhéin aig a h-uile rud agus a h-uile rud ’na àite fhein,” fhreagair Dòmhnull. “Ud,” arsa Seumas, “chan ’eil cuimhne agam an diugh càit a bheil ni. Bha mi móran na b’ fheàrr dheth ’nuair a bha a h-uile rud riamh còmhla am mèadhon

[TD 73]

an ùrlair agus ma bha dad a dhìth orm cha robh agam ach mo làmh a shìneadh agus bha e an siud deiseil rium.”

Cha b’e trod a bha seo ach seòrsa de tharruing as. Cha b’e seo a chuir Dòmhnull air imrich cho obann a dh’ ionnsaidh na h-àirde deas. Thuig mise glé mhath gur e rud-eigin móran na bu chudthromaiche a bh’ ann, agus fhuair mi an sgeul gu léir an lath ud a thadhail mi air Seumas.

B’e Di-sathurna a bh’ ann, an latha an déidh do Dhòmhnull falbh. Bha mise càirdeach do na bràithrean; bha sinn anns na h-iar oghaichean, tha mi smaointeachadh. Co-dhiùbh eadar an càirdeas a bh’ ann agus an t-astar (mu sheachd mìle) eadar ar dachaidhean, bha an t-seann nòs a’ suidheachadh gun rachamaid a choimhead air a chéile da uair ’s a’ bhliadhna. Nan deanamaid e na bu trice na sin, bheireadh e a’ cheart uiread de oilbheum ’s a bheireadh e nan rachamaid ann na b’ ainneamha.

Co-dhiùbh, b’e seo aon de na tursan agamsa, agus bha eagal orm ’nuair a chuala mi gu’n robh Dòmhnull an déidh falbh, gu’n d’ thàinig mi aig am car mì-shealbhach, ach cha do leig Seumas ris an dòigh ’sam bith nach robh e toilichte m’ fhaicinn. Gun teagamh bha mi air bhioran gus an cluinninn mar a thachair, agus bha mi glé thoilichte gu’n cuala mi an sgeul gu ceann gun mhóran ceasnachaidh a dhèanamh. Gu dearbh bha Seumas na bu deònaiche air a h-innseadh nan gabhadh e bhith, na bha mise air a cluinntinn. A réir Sheumais, cha robh an Dòmhnull ach duine saoghalta, fear a bha a’ smaointeachadh gu’n robh beatha an duine gu léir fo bhuaidh riaghailtean faicsinneach an t-saoghail. B’e sgoilear a bh’ann. Fad àireamh bhliadhnachan fhritheil e air clasaichean nam feallsanach anns an Oil-thigh. An déidh sin chuir e an céill do’n t-saoghal gu’m b’e duine òrdail reusanta a bh’ ann fhéin, fear nach creideadh gu’m b’ urrainn ni tachairt mur a toireadh eanchainn dha urras air a shon. Bha e fad dà fhichead bliadhna

[TD 74]

a’ teagasg ann an sgoil Ghallda, agus ré na h-uine sin rinn e a dhìchioll gus a’ cheart sheòrsa reusonachaidh a bh’ aige fhéin a ghintinn an inntinnean a sgoilearan.

“Chuala tu mu mhinistear maide,” arsa Seumas. “Mata, cha robh ann an Dòmhnull ach maighstir sgoile cloiche.”

’Nuair a thàinig Dòmhnull a dh’ fhuireach ’s a’ Ghlaic Uaine cha do sguir e a dh’ fhiachainn ri adhartas a thoirt air muinntir a’ bhaile. Uair no dhà leig na coimhearsnaich an céill do Sheumas nach robh searmonachadh Dhomhnuill a’ tighinn uile gu léir ri an càil, ach chuir Domhnull roimhe nach robh e an còmhnaidh a’ dol a dh’ aontachadh leotha an aghaidh a bhràthar fhéin. Ged a bha beagan an drasda ’s a rithisd a’ tighinn eatorra, is iomadh uair a bha moit air Seumas gu robh a leithid de bhràthair briathrach, ealanta aige.

Cha robh nì a’ foillseachadh an eadar dhealachaidh a bha eadar an da bhràthair na b’ fheàrr na na connspoidean a bhitheadh aca gu tric mu shamhlaidhean, mu bhòcain, mu thaibhsichean, mu eich-uisge, is an leithid sin. Bha Seumas, coltach ris a’ chuid eile de mhuinntir na Glaic Uaine a’ creidsinn annta gu daingeann, ach cha bhitheadh gnothuch aig Dòmhnull riutha a muigh no mach. “Eich Uisge,” arsa Dòmhnull, “faoineas!” “An dà shealladh.” “Buamastaireachd! A bheil an dà shealladh agad fhéin? Chan ’eil. An aithne dhuit duine aig am bheil e? Chan aithne. O cha leig thu leas innseadh dhomh mu bhodach an t-saibheir. Chuala mi tric gu leòr mar tha e. Na dhì-chuimhnich mi mar a thachair do Mhàiri an Oib an oidhche roimhe?” Gu casg a chur air briathran Dhòmhnuill agus an sgeul a ghiorrachadh, tha e coltach gu’n d’ thàinig Màiri seo dhachaidh o bhith air chéilidh an tigh an t-saoir, agus a h-anail na h-uchd agus a h-aodann cho geal ris an anart agus i ag ràdh gu’m faca i samhladh air lot Alasdair Chrubaich. Ge b’e air bith dé a bh’ ann, bha Màiri

[TD 75]

an impis a dhol a cochull a cridhe. Ach cha robh fhios aice nach robh ann ach each bàn a bha aig Alasdair Crubach airson toirt dhachaidh na mòna. Fhuair Alasdair iasad dheth o mhac bràthair athar anns an Druim Uaine. Cha robh e soirbh Màiri a chur as a barail.

“Coimhead fhéin sin,” arsa Dòmhnull. “Each bàn—cha robh ann ach each bàn. Innis thusa dhomhsa duine a tha ag ràdh gu’m fac e taibhse agus cuiridh mi geall riut nach robh ann ach each bàn. Cha tachair rud sam bith gun aobhar, ma chleachdas duine foighidinn gu sealltuinn air a shon.” Bha am facal mu dheireadh aig Dòmhnull mar a b’ àbhaist, ged a bha a bharail fhéin aig Seumas, ’s ann aige a bha.

Aon oidhche mu chealla-deug an déidh do Mhàiri an Oib an an t-eagal uamhasach a ghabhail, bha Seumas agus Dòmhnull air an rathad dhachaidh as a’ bhùthaidh mhóir. Theireadh cuid gu’n robh barrachd ùidh aca anns an taigh-sheinnse taobh na bùthadh na bh’aca anns a’ bhùthaidh fhéin. Dh’ fhaodadh sin a bhith a thaobh Sheumais mu’n d’ thàinig Domhnull dhachaidh, ach cha robh Dòmhnull ach ga mheas ’na amaideas a bhith a’ tadhal air an tigh sheinnse idir. Nam faigheadh Seumas ruith a stigh an dràsda ’s a rithisd gun fhios da, cha robh an còrr ann.

Co-dhiùbh bha an oidhche seo car dorcha, ach cha robh tàire sam bith aig na seòid cumail air an rathad. Le sùil a chumail air bàrr nam preasan a bha a’ fàs air gach taobh, bha e furasda gu leòir dhaibh cùrsa dhìreach a stiùireadh.

Dìreach ’nuair a bha iad a’ dlùthachadh air geata Alasdair Chrùbaich stad Seumas an làrach nam bonn. Chuir e làmh le gréim teann air guallainn Dhòmhnuill agus thuirt e le guth tùchanach: “Seall siud.” Thug Dòmhnull sùil agus gu dearbh bha rud-eigin ann, cumadh glas eadar iad agus leus air ìochdar lot Alasdair Chrùbaich. Bha ceann aige, agus bodhaig, agus

[TD 76]

casan. “Seadh, dé th’ ann?” arsa Dòmhnull, “Tha an t-each a chunnaic Màiri an Oib, each bàn Alasdair Chrùbaich. Gu dearbha, ’ga fhaicinn ’na sheasamh an siud cho stòlda anns an t-solus seo, cha chuirinn a’ choire air duine faoin ged a shaoileadh e gur e cumadh duine a bh’ ann. Ach thig thusa a null comhla riumsa agus cha bhi mise fada a’ dearbhadh dhuit gur e each a th’ ann.” “Nach tu a chaidh as do chiall!” arsa Seumas. “Gu dearbh ’s mi nach téid. Theid sinn a nunn air a’ ghàrradh air an taobh eile agus gabhaidh sinn an rathad àrd dhachaidh.” “Seo fear nach ’eil a’ dol a theicheadh,” arsa Domhnull. “’S fhada o bha mise a’ feitheamh ri cothrom de’n t-seòrsa seo. Tha mise deimhinn gur e each a tha siud. Agus stad ort, gus a dhearbhadh dhuit gur e each a th’ ann, tha mise a’ dol ’ga mharcachd dhachaidh.” “Ma tha, dall ort,” arsa Seumas, agus gun an còrr sùil a thoirt an rathad an rud a bh’ ann, dhìrich e an gàrradh agus thug e a chasan leis a nunn an rathad àrd.

Cha do chuir seo Dòmhnull a null no nall, mar a thigeadh do dhuine rianail reusanta. Thionndaidh e ris an each agus b’e sin an t-each. Ghabh Domhnull a nùnn troimh na preasan agus ’nuair a ràinig e thall, b’e each a bh’ aige ceart gu leòr, each gun sgian gun fhiamh. Sheas e an toiseach gu còir socair, agus choisich e gu ciùin gu taobh na bruaiche ’nuair a rug Dòmhnull air mhuing air agus a threòraich e a nunn gu’n a’ bhruaich e, is e a’ bruidhinn ris fad na tìde leis na faclan a bha e a’ smaointeachadh a bu chòir do dhuine a chleachdadh ri each. Cha robh Domhnull comharraichte mar mharcaiche ’nuair a b’ òige bha e, ach mas e marcachd a bha a dhìth air, cha b’ urrainn dà beothach na bu shoitheamha fhaighinn na am fear ud. Sheas e ris a’ bhruaich gus an do shreap Dòmhnull le móran spàirn air a mhuin agus ged a ghreimich Dòmhnull air a mhuing air eagal tuiteam dheth, cha leigeadh e fhéin a leas e. Dh’ fhiach e ri ceann an eich a

[TD 77]

thionndadh an rathad a bha e ag iarraidh a dhol agus cha robh feum air a’ chòrr.

Bha dùil aig Dòmhnull gu’n leumadh an t-each thairis air clais an rathaid agus rinn e greim na bu daingne air ’amhaich, ach ’s ann a ghabh e a mach rathad a’ gheata gun mhoille ’na cheum. “’S fheudar nach do dhùin Alasdair an geata an nochd,” arsa Domhnull ris fhéin. Chaidh an smuain seo as a chuimhne mar a thàinig i, agus bha aire Dhòmhnuill gu h-iomlan air an ainmhidh ghrinn a bha fodha. Bha iad a nise a’ dèanamh deagh astar, ach bha iad a’ siubhal cho socair ’s gu’n saoileadh Domhnull gur gann a bha casan an eich a’ bualadh an làir idir. Shìn e air mar gu’m bitheadh a’ ghaoth. “Gu dearbh” arsa Dòmhnull ris fhéin, “’se each air leth a tha seo, no is e marcaiche air leth a th’ annamsa is gun fhios agam air thuige seo.”

Cha robh ùine aige leudachadh air na smuaintean sin, oir siud e air a lot fhéin. Stad an t-each dìreach mar a dh’ iarr e air shios fo’n tigh, leig e le Dòmhnull tearnadh, agus ann am priobadh, mu’m b’ urrainn do Dhomhnull co-dhunadh co-dhiùbh a mholadh e e an Gàidhlig no am Beurla, bha e air falbh cho luath ’s cho sàmhach ’s a thàinig e, dìreach as an t-sealladh. Bha Dòmhnull air a dhòigh. Mìle gu leth an seachd mionaidean. Cha robh siud dona, thairis air atharnaich is claisean is bruaichean. Dh’ fheumadh e foighneachd de Sheumas am b’ urrainn daibh fhéin each a cheannach. Leis a sin có a chunnaic e ach Seumas fhéin a’ tighinn ’na leth ruith. Chuir iad fàilte air a cheile gu sùnndach, Dòmhnull làn de’n each mhìorbhuileach aig Alasdair Crubach, agus Seumas car mar gu’m bitheadh nàire air gu’n do thréig e a bhràthair ri aghaidh cunnairt. Bha e toilichte Dòmhnull fhaicinn slàn fallain, ged a thug e an aire air an rathad suas gu’n tigh gu’n robh coiseachd Dhòmhnuill car na bu spàgaiche na b’ àbhaist: cha robh sin ’na iongnadh. Chaidh iad mu thàmh agus an

[TD 78]

la-iar-na mhàireach bha Dòmhnull air a chois gu math tràth agus an déidh dha soithichean a’ bhreacaist a ghlanadh, thug e tigh Alasdair Chrùbaich air. ’S dòcha gu’n robh ’na bheachd iarraidh air Alasdair a lethsgeul a ghabhail airson an t-each a thoirt leis, no theagamh nach robh e ach a’ sireadh cothroim air a’ bheothach iongantach seo fhaicinn ri solus latha.

Cha robh fhios aig Seumas dé bha ’na bheachd, ach ’nuair a thill Dòmhnull an ùine gun a bhi ro-fhada, thug Seumas an aire nach robh e ach ann an droch shùnnd, gun ghuth, cha mhór, aige ri radh. “Am faca tu Alasdair?” arsa Seumas. “Chunnaic,” fhreagair Dòmhnull. “Am faca tu an t-each?” “Chan fhaca.” “C’ ait a’ bheil e?” arsa Seumas. “Anns an Druim-Uaine,” fhreagair Dòmhnull. “Dé tha thu ’g ràdh?” arsa Seumas, is e a’ faireachadh an fhuil a’ fàgail a ghruaidhean. “Thug mac bràthair athar Alasdair dhachaidh an t-each a bhòin-de,” arsa Domhnull. Thuig Seumas nach robh an còrr còmhraidh ri càil Dhòmhnuill agus dh’ fhuirich e sàmhach.

“Sin mar a bha,” arsa Seumas rium fhéin, “agus dh’ fhalbh e gu deas an dé.” “Saoil an tig e air ais tuilleadh?”, arsa mise. “O thuirt mise ris,” arsa Seumas, “gu robh e di-beathte còmhla riumsa uair sam bith. Ach mar a thuirt mi riut, bha e cho fada ’na bharail fhéin, is dùil aige gu robh fios aige air gach ni fo’n ghréin. Chan ’eil cothrom air; mur a bi agam ach mi fhéin a’ cur a’ bhuntata, cha bhi ann ach mi fhéin ’ga itheadh.”

[TD 79]

TAOBH LOCH ARCAIG IS LOCH NIBHEIS—IOMRADH AIR CUAIRT ’S NA FRITHEAN

Nach tric daoine ag iarraidh rathaidean móra, ach smaointicheamaid tiota air na frith-rathaidean. Có am fear cabhagach nach d’fhairich uaireigin tàladh a’ cheum a tha sios an siud troimh’n fhraoch is a’ dol a sealladh timchioll cnuic? Dé a chitheadh tu mu’n ruigeadh tu a cheann, ma tha ceann aige? Nithean iongantach, tìr a’ gheallaidh, ’s docha Tir-nan-Og?

Am b’ iad siud na smaointean a bh’air siubhal mo charaid Iain ann an Gleann-garaidh, is a shùil a’ laighe air an rathad chaol gu Ceann Loch Uthairne? Tha Iain, fhios agaibh, air a bheannachadh, no air a mhallachadh ma thogras sibh, le càr. Beannachd ma tha cabhag oirbh, ach mallachd ma tha sibh a’ creidsinn gu bheil luchd nan càraichean a’ call cothrom nan cas agus ma leanas iad orra nach bi casan idir aca.

Cha chreid mi gu robh eagal air Iain mu na casan, ach co-dhiubh air dha tilleadh as an eilean an uiridh thuirt e, “Ciamar a chòrdadh e riut coiseachd timchioll Chnòideart? Bheir sinn leinn na gillean.”

Dhomhsa cha bu ruith ach leum, ma thuigeas sibh nach ann gu litireil a tha mi a’ bruidhinn. An làithean m’òige bha Cnòideart mu’ m choinneamh a h-uile latha a dh’éirinn. Ach smaointeachadh air coiseachd ann an dùthaich thall thar cuan mór na Linne Shléibhtich, cha b’e a bh’againn ri dheanamh, eadar crodh is eile ’s gach bodaraigeadh dhe’n t-seòrsa.

Am bliadhna, ma ta, bha cuairt Chnòideirt gu bhith agam. Thuirt na càirdean gum bitheadh an turus taitneach, ach bha teagamh air aodann cuid, is fiamh a’ ghàire air cuid eile.

Thug mi fhìn is Iain tarruing air Cnòideart gach uair a thachair

[TD 80]

sinn; mu dheireadh thuig na h-eòlaich gu robh sinn a cheart d’a rìreadh. Bha earbsa mhór againn anns na gillean, am fear againn sia-deug, agus gille Iain ceithir-deug a dh’aois. Cha robh sinn a’ dol a chur cudthrom mì-chuimseach orra, ach bha iad eòlach air campaichean ’s gach obair theantaichean is còcaireachd a tha co-cheangailte riutha.

Chuireadh latha air leth, Di-luain, an dara latha fichead dhe’n Iuchar. Cheannaich na Granndaich teanta a chumadh dithis, agus Clann Aonghais a leithid eile. Bha brògan móra is màileid is poca-cadail r’am faotainn. Chualas móran mu ladarnas nam bodach. “Dùil aca,” asa Seidhic, “gu bheil iad òg fhathasd.” “Tha an cuthach orra,” asa Peigidh Alasdair.

Cuthach ann no as chaidh na brògan móra fhiachainn uair no dha agus sheas na casan riutha gu h-iongantach.

Mu dheireadh thainig an latha mór. Chaidh na màileidean a stodhadh anns a’ chàr agus ghabh sinn beannachd aotrom leis an luchd-daimh.

Sios gu Loch Laomainn neo-air-thaing coisichean, a’ chuid mhór ’s na meòirean an àird ag iarraidh an togail. Ghabh sinne seachad orra le gne de nàire. Cha b’ann mar siud a bhitheamaidne nuair a gheibheamaid fo uidheam coiseachd.

Beagan dàil am buithnean a’ Ghearasdain agus a’ chiad ghreim os cionn an rathaid anns a’ Ghleann Mhór. Dh’fhàg Iain an càr an cùram tuathanaich ann an Gearr-Lòchaidh.

Le beagan spairn chaidh na màileidean an àird agus thog sinn oirnn suas taobh Loch Lochaidh. B’e aon de na comhairlean a fhuair sinn—o fhuair sinn móran chomhairlean—gum bu chòir dhuinn deanamh coltach ris na saighdearan, leth-cheud mionaid coiseachd agus deich mionaidean analach ’s an uair. Ach thuirt fear miobhail gum b’e deich mionaidean coiseachd agus fois a b’fheàrr a thigeadh ruinne.

[TD 81]

A’ cheud uair a stad sinn, leig sinn dhinn na màileidean. Sinn a bha aotrom, car a’ dol mu seach. Cha robh cabhag oirnn; bha am feasgar briagha is bha sinn an deagh shùnnd.

’Nuair a thionndaidh an rathad gu’n iar bha fiughair againn ris “a’ mhìle dhorcha” agus ri sealladh air Loch Arcaig. An seo rug bhan oirnn agus, rud a chuir beagan iongnaidh oirnn, thairg fear-na-cuibhle ar togail. Thug sinn uile sùil air Iain agus ’nuair nach d’ rinn e maille, siud sinn agus an airneis an cul a’ bhan.

Bha an draibhear agus an té a bha ri ’thaobh aoidheil agus fiosrachail. Chuir e iongnadh oirnn an rathad a bhith cho math is na tighean cho tearc. Dh’innis e dhuinn gu robh ochd mile deug caora air a’ mhonadh seo, dùthaich Loch Iall. Sgeul a chualas gu tric, lionmhorachd chaorach is gainne sluaigh.

Thall air taobh eile an locha bha Coille Ionar-mhailidh, bunnan glasa na seann Choille Albannaich. B’i a’ Bheurla chruaidh a bh’againn, ach nuair a dh’fhaighnich sinn an robh rathad aithghearr eadar an Tom Dhonn agus Loch Arcaig (is sinn a’ smaointeachadh air ar tilleadh), thuirt e gu robh, thairis air Coir an Daga, rathad cruidh bho shean. Thug Coire an Daga snodha gaire air a’ bhoirionnach, mar gum bitheadh i a’ gabhail a lethsgeil airson Gaidhlig a bhruidhinn ris na Deasaich. ’Nuair a fhreagair mise anns a’ Ghaidhlig, sinn a bha còirdte.

Thug a’ bhan da mhìle sinn suas taobh an locha. Chùm sinn oirnn gus an d’fhuair sinn àite airson nan teantaichean. Bha na balaich a’ leigeil fhaicinn cho gleusda ’sa bha iad ’gan cur suas, agus leig sinne leotha. Thug ciùinead an fheasgair seann eascaraid guineach nar car, na cuileagan meanbha. Comhla ri rabhadh m’an deidh-san, fhuair sinn botuil de stuth a chuir, tha mi ’smaointeachadh, seòrsa de thuainealaich orra co-dhiubh. Gu dearbh bha glùinean geala nam bodach gu math feumach air.

Cha robh a’ cheud oidhche fo chanbhas ro anshocrach agus

[TD 82]

bha a shòlas fhéin aig gach tràth-bidh. Feasgar Di-mairt rinn sinn ceann Loch Arcaig dheth. Chùm sinn oirnn da mhìle suas Gleann Deasairigh mu’n do stad sinn.

Bha sinn a’ fàs eòlach air na màileidean agus bha itheadh a’ bhidh ’gam fàgail na b’aotruime. Cho luath ’s a rachadh biadh ainmeachadh bha Iain a mach leis a’ chnogan feòla. ’Nuair a thachair seo an dara agus an treas uair thainig e thugamsa nach b’e uile gu léir an coibhneas a dh’fhàg Iain cho còir; ach an t-eòlas gu robh e ag aotromachadh na màileid. Duine léirsinneach; dh’aidich e air eagal céis làn siabuinn-seubhaidh a thoirt leis, gun do chuir e a dhara leth a mach ann an soitheach mun d’fhàg e. Co-dhiubh rinn sinn còrdadh gun dàil mu thoirt gnothuichean as na màileidean turus mu seach.

Bha campa Ghlinn-Deasairigh na b’àirde agus cha robh sgeul air meanbh-chuileagan. Beanntan móra air gach taobh. Romhainn air aon diubh bha sgiathan de cheò gu math iseal. “Cha toigh leam siud,” asa fear aig tigh Ghlinn-Deasairigh Iochdraich, is sinn a’ cur ceisd air ’san dol seachad. Cha do ghabh sinn móran suim de a bhriathran aig an am, ach chuimhnich sinn uair is uair orra roimh dheireadh na seachduinne.

’Nuair a dh’fhàg sinn maduinn Di-ciadain bha uisge mìn ann. Cha robh an ceum, far an robh ceum, ach corrach. Mar a bha sinn a’ dìreadh bu truime a dh’fhàs an t-uisge. An toiseach bha mise cho faicilleach ri càch c’àit an cuirinn mo chas ; aon uair ’s gun do lion an t-uisge na brògan, cha robh feum air faiceall—mu chasan fliucha co-dhiubh.

Bha am map ag innseadh mu na sguran àrda os ar cionn ged nach leigeadh an ceò is an sian leinn am faicinn. Air an laimh dheis bha Sgur na Cìche, trì mìle is ceithir cheud troidh. Fliuch ’s mar a bha sinn cha b’urrainn duinn gun seasamh a dh’amharc air na h-easan eireachdail a bha a’ taomadh a nuas air gach taobh.

[TD 83]

Bha sinn a nis a’ tearnadh agus mu dheireadh thainig Loch Nibheis am follais. Bha an t-uisge cho cunbhalach ’s gun robh cùram oirnn mu chur seachad na h-oidhche. Dh’fhàs an ceum na bu leatha agus an àiteachan bha e air a neartachadh le ballachan ìseal cloiche. Chuala sinn gum b’ann ri linn an t-Sinilear Wade a ghearradh a chuid ud dhe’n rathad.

Thainig sinn gu Abhainn Coire na Cìche, a’ ruith bho Loch Cuaich gu Loch Nibheis. Bha an staran an lath ud fo’n tuil. Gu faiceallach thug sinn a mach an taobh eile mean air mhean, agus bha sinn mór as na gillean, ged nach do ghabh sinn dad oirnn.

Chunnaic sinn da thigh shios faisg air a’ Chladach agus chaidh sinn gu’n fhear a b’fhaisge. Bha triùir a staigh, luchd-siubhail coltach ruinn fhìn, a’ gabhail seilbh air tigh falamh airson na h-oidhche. Bha an taigh eile falamh cuideachd ach bha e car as ar rathad. A’ gabhail comhairle fear dhe’n triùir a bha ’stigh chùm sinn air adhart gu tigh falamh eile, mu mhìle air thoiseach, thuirt esan, ach eadar a h-uile bogalaich a thachair oirnn, shaoil leinn gu robh e na b’fhaisge air a tri.

A bharrachd air sin bha abhainn bhras eile, abhainn Carnach, eadarainn agus an tigh. Cha robh air fhàgail dhe’n t-seann drochaid ach na cliathaichean agus b’fheudar dhuinn coiseachd suas astar math mun do thàr sinn a nunn, greim daingeann aig gach fear air làimh an fhir a b’fhaisge.

Dh’fhosgail sinn dorus taigh Charnaich gun chead iarraidh. Bha ceithir seòmraichean seasgair ann. Dh’aithnicheadh duine air an uidheam-rùsgaidh agus gu h-àraidh air an ùrlar gum b’e caoraich, agus pailteas dhiubh, a bh’ann mu dheireadh. Reitich sinn aon cheann agus cha b’fhada gus an robh teine briagha de sheann fhiodh againn. Neo-air-thaing nigheadaireachd is tiormachadh an uair sin. Theagamh gu robh an tiormachadh na bu choimhlionta na an nigheadaireachd. Aon rud cha robh cion uisge oirnn;

[TD 84]

cha robh dòigh air tuilleadh fliuchaidh a sheachnadh ach a dhol a mach cas-ruisgt’ g’a iarraidh. Cha robh an t-ùrlar ach cruaidh ach chuir sinn sios caob dhe’n stuth ùr ud a thoill na pocannan-cadail as an leth-oir.

An la’rna-mhaireach, Di-ar-daoin, bha an t-uisge cho trom ’s a bha e riamh. Dh’fhan sinn gun deidh mheadhon-latha ach a faiceamaid an togadh e air. Cha do thog ach bha sinn deònach Inbhir-Idh ruigheachd an lath ud. Bha gu leòir againn de bhiadh chnogan is annlann eile, ach cha d’thug sinn leinn de dh’aran ach na dh’fhoghnadh gu Inbhir-Idh.

Ghabh sinn an rathad a b’fhaide gu Inbhir-Idh timchioll a’ chladaich. Bha aithreachas oirnn a rithisd nach do ghabh sinn an rathad a bu ghiorra a mach am monadh agus sios Gleann Meadail, ach bhac eagal a’ cheò sinn. A reir a’ mhap bha ceum rathad a’ chladaich bho Chaolas-Chnòideirt mu leitheach slighe, ma bha cha d’amais sinne air ro thric.

Cha deachaidh sinn fada bho Chàrnach ’nuair a b’fheudar dhuinn coiseachd troimh allt; bha sinn eòlach air a’ chleas sin mun robh an latha seachad. Mu dha mhìle bho Chàrnach chunnaic sinn an ceathramh tigh falamh, aig Camus Ruairidh. Cha robh adhartas furasda eadar raineach is bogalaich is bearraidhean. Chaidh sinn seachad air tigh Caolas-Chnòideirt gun mhóran cuideachaidh no fiosrachaidh fhaotainn air ciod a bha romhainn.

Goirid an deidh sin rainig sinn togalach fhiodha ri oir an locha, an t-àite far an robh iad a’ cruinneachadh a’ mhiotail sin, Mica, an am a’ chogaidh. Bha torran beaga dheth timchioll agus rathad cuagach suas am bruthach air am bitheadh na h-eich bheaga ’ga ghiulain a nuas chun a’ chidhe bhig a bha shios fodhainn. Sguir an obair seo an déidh a’ chogaidh.

Rinn sinn greim bìdh an seo. Bha sinn an sin suas is sios gus mu dheireadh thall an d’thainig Ob Inbhir-Idh m’ar comhair. Bha

[TD 85]

sinn a nise gu math àrd agus b’e tearnadh a bu duilghe na dìreadh. B’e seo Creag an Dotair far na chaill “an Dotair Bàn” a bheatha aon oidhche dhorcha a’ tighinn a Caolas-Chnòideirt. Chuir e ri ar cliù an Inbhir-Idh ’nuair a chual iad gun d’rinn sinn an gnothuch air Creag an Dotair, ged a bha solus latha againn.

A’ ruigheachd Inbhir-Idh chuir sinn romhainn tilleadh gu deas rathad Mhalaig an la-iar-na-mhaireach. Bho ar cairdean an Inbhir-Idh fhuair sinn gabhail ruinn gu coibhneil, suipeir ’nan tigh fhéin an toiseach, tigh-cadail dhuinn fhìn le teine guail ris an d’rinn sinn sogan airson blàiths is tiormachadh aodaichean, agus braiceast maduinn Di-haoine.

Bha a’ mhaduinn seo fiadhaich a bharrachd air a bhith fliuch. A’ coiseachd gu’n laimrig, astar mu mhìle, bha an t-aodach a thiormaich sinn cho curamach cho fliuch ’sa bha e riamh. Agus mar nach robh ar leòir againn de uisg’ an adhair, fhuair sinn a nis ar cuibhrionn de uisge an locha.

Bha am bat-aiseig mu fhichead slat bho’n chidhe agus dithis ag iomramh triuir aig gach turus a mach ann an geòla bheag. Chaidh Iain agus na gillean a mach air an dara turus. Bha mise a measg nan coignear a bh’air am fàgail an turus mu dheireadh, agus thug na seòid leotha comhla sinn.

Bha beul na geòla glé fhaisg air an uisge agus cha d’rachadh agamsa fiù suidhe anns an deireadh air eagal gum fliuchainn a chuid sin dhe’m bhodhaig a bha thuige seo cuimseach tioram. ’Nuair a sheas cuid aig cliathach a’ bhàta mhóir rinn a’ gheòla an rud a bha i ’bagairt a dheanamh fad na h-ùine, chaidh i fodha aig an deireadh. Bha taidhir cuibhle thar na cliathaich os mo chionnsa, agus chaidh agam air greim a dheanamh oirre le aon làimh, rud a bha feumail, oir bha an sàile a’ ruigheachd nan aisnean. Bha othail gu leòir air mo làimh dheis, ged nach b-urrainn domh fhaicinn. Cha robh ùine ann airson aithreachais a thaobh a’

[TD 86]

mhaileid a chumail orm. Thainig fear ’gam chuideachadh agus bha mi shuas, mi fhìn ’sa’ mhaileid ’s an cot-uachdair ’s na brògan móra. Bha càch shuas romham. Cha bu fhliuichead riamh gu seo e, ach bha e furasda gu h-àraidh do Iain, fealla-dha a dheanamh dheth ’nuair a bha e seachad.

Bha an t-aiseag cho salach ’sa chunnaic mi riamh. An deidh gearan mhodhail a dheanamh am Malaig fhuair sinn àite beag far na chuir sinn dhinn aodach fliuch agus a chuir sinn oirnn aodach leth-thioram. Anns an trean cha robh sinn uamhasach tioram ach cha robh sinn an droch shùnnd.

Bha sinn an Drochaid Spidhein aig tri uairean ach bha e uair ’sa mhaduinn nuair a rainig sinn Glaschu. Ach ’se tha sin sgeul eile.

“Cha chreid mi nach d’fhuair sibh leasan,” asa Seidhic. Fhuair gu dearbh, barrachd is aon leasan—mu ghiulain, can, màileid air do dhruim ann an geòla.

Ach ma bhitheas sinn beò slàn an ath shamhradh, có a their nach toir sinn oidhirp eile air cuairt Chnòideirt!

[TD 87]

DEALBHAN-CLUICHE

[TD 88]

“MOD MHIC AN TOISICH”
Dealbh-chluich an tri seallaidhean

Luchd-cluiche:
Fionnlagh Mac-an-Tòisich.
Mairi Alasdair Iain.
Peigi Bean Alasdair.
Alasdair Ean Ruairidh.
Murchadh Greum. (Am maighstir-sgoile).
Diorbhail Ghreum.
Rùnaire a’ Mhòid.
Iarla Loch Nis.

A’ chiad sealladh.
Seòmar an taigh Alasdair Ean Ruairidh.
Feasgar. Mairi ’na suidhe air an t-seise.

FIONNLAGH: (A’ cumail an t-snàth). Cha bhi fada againn ri feitheamh a nise, a Mhairi a ghràidh. Cuin’ a tha thu a’ dol a chur air leth an latha mhóir?

MAIRI: Aon uair ’s gu’m faigh sinn tigh, Fhionnlaigh, a luaidh. Feumaidh sinn tigh fhaotainn an toiseach.

FIONNLAGH: Feumaidh, feumaidh. Ach cha bhi sinn fada feitheamh tuilleadh. Chi sinn dé thachras air an t-seachdain-sa tighinn.

MAIRI: Ma theid gu math leinn, toisichidh sinn air a chur air dòigh, agus an déidh sin, Fhionnlaigh . . . .

[TD 89]

FIONNLAGH: ’S ann an sin a bhitheas an latha, latha na bainnse . . . .

MAIRI: O Fhionnlaigh . . . .

FIONNLAGH: (A’ cronan) Ho mo Mhairi Laghach.

MAIRI: Tha thu math air seinn, Fhionnlaigh. Bu chòir dhuit a dhol gu na Mhòid.

FIONNLAGH: (A’ magadh). Bu chòir gu dearbh! Gheibhinn a’ cheud duais, tha mise creidsinn.

MAIRI: C’ arson nach fhaigheadh tu a’ cheud duais; a’ cheart da rìreadh a tha mi.

FIONNLAGH: An nise, a nise, a Mhairi. Chan ’eil móran nach fhiachainn air do shon, ach seinn aig a’ Mhòd, sin agad aonan dhiubh.

MAIRI: Nì thu seo air mo shon-sa Fhionnlaigh. Tha thu dìreach an deagh am; tha tri seachdainnean agad fhathasd.

FIONNLAGH: Tri seachdainnean! Na dhì-chuimhnich thu dé a bha sinn a’ dol a dheanamh leis na tri seachdainnean sin?

MAIRI: O, a’ deasachadh tighe. Faodaidh sinn an da chuid a dheanamh.

FIONNLAGH: Dìreach sin. Cluinn mise a’ seinn ’s mi ag obair air peantadh.

MAIRI: C’ arson nach bitheadh. ’Se sùnnd seinn a bu chòir a bhi ort ri leithid a dh’ obair.

FIONNLAGH: Nan canadh tu sùnnd bainse gu dearbh;

MAIRI: A nise, cha bhith guth air banais gus am bi am Mòd seachad.

FIONNLAGH: Cha chuala mi riamh a leithid. Dé am feum a dheanadh e dhomhsa ged a gheibhinn duais aig a’ Mhòd, rud nach fhaigh?

MAIRI: Nì e feum dhuit—agus urram;

FIONNLAGH: Ciamar?

[TD 90]

MAIRI: Smaointich air na céilidhean ’s na cruinnichidhean a chuireadh iad air chois dìreach air son do chluinntinn.

FIONNLAGH: ’S iad nach cuireadh. Agus mur a faighinn duais, ’s docha nach pòsadh tu idir mi.

MAIRI: O Fhionnlaigh, phòsainn-sa thu ged nach bitheadh smid ciùil ’na do cheann.

FIONNLAGH: Siuthad ma ta, gabhaidh mi thu air d’ fhacal.

MAIRI: O cha teid thu as mar sin idir. Bu mhath leamsa gu’n cluinneadh feadhainn eile cho math ’s a tha thu air seinn.

FIONNLAGH: Tha siud gu leòir dhe do bhrosgul.

MAIRI: Chan e brosgul a th’ ann idir, Fhionnlaigh. Cuiridh tu d’ ainm air adhart an diugh fhéin.

FIONNLAGH: O mar a tha mi leat. Nach bochd nach do sguir mi aig bruidhinn chiallach, an àite ramalaig de dh’ òran.

MAIRI: Ramalaig de dh’ òran! Ramalaig de dh’ òran. A bheil cuimhn’ agad dé an t-òran a bha thu seinn?

FIONNLAGH: O bha, stad ort, “Ho mo Mhàiri Laghach.”

MAIRI: Seadh agus mise a’ smaointeachadh gu’m b’ ann ormsa a bha d’ aire ’nuair a bha thu ’ga sheinn.

FIONNLAGH: Có air a bhitheadh m’ aire ach ortsa, a Mhairi. Ach ’se aon rud a th’ ann a bhi a’ seinn ’s gun an seo ach sinn fhìn, ach rud eile seasamh air àrd-ùrlar a’ Mhòid.

MAIRI: Na cuireadh àrd-ùrlair a’ Mhòid dragh sam bith ort. Suidhidh mi fhéin shios mu d’ choinneamh agus seinnidh tu an t-òran mar gu’m bitheadh tu ’ga sheinn dìreach dhomhsa. Cha bhi umhail agad do dhuine beò anns an talla ach mi fhìn.

FIONNLAGH: Glé shoirbh sin a ràdh, a Mhairi, a luaidh. Cha bhi e cho soirbh a dheanamh.

MAIRI: Bithidh e soirbh gu leòir, chi thusa.

FIONNLAGH: Chi mi . . . .

MAIRI: O, tha thu deònach. Nach ’eil sin glan!

[TD 91]

FIONNLAGH: Cha dubhairt mi . . . .

MAIRI: Thuirt thu agus cha bhi a’ chaochladh ann. Stad gus an innis mi dha m’ athair ’s dha mo mhàthair e.

FIONNLAGH: (Ag amharc air fhéin anns an sgàthan). A’ seinn aig a’ Mhòd! A’ seinn aig a’ Mhòd.

ALASDAIR: (A’ tighinn a steach). A’ dol a sheinn aig a’ Mhòd! Fhionnlaigh?

FIONNLAGH: Airson dad a chuala sibh ’se Mairi as coireach. Seo agaibh i fhéin. (Mairi a’ tighinn a steach le tea air treudha, agus a màthair ’ga leantuinn).

MAIRI: Bha mi ag innseadh dhaibh, Fhionnlaigh.

PEIGI: A’ dol a sheinn aig a’ Mhòd. Saoil nach ’eil gu leòir air d’ inntinn, Fhionnlaigh.

FIONNLAGH: ’Se sin a bha mise ag ràdh.

MAIRI: De bith dé bha thu ’g ràdh, tha thu a’ dol a sheinn aig a’ Mhòd.

ALASDAIR: Chan ann a h-uile latha a bhitheas Mòd aig Mac an Tòisich. Nach tu fhéin a bhitheas spaideil le féileadh beag air àrd-ùrlar a’ Mhoid!

FIONNLAGH: An saoil thu? Chan ’eil féileadh agam.

PEIGI: Chan urrainn Mac an Tòisich a dhol gu Mòd gun feileadh-beag.

MAIRI: Cha leig thu leas féileadh, Fhionnlaigh, mur a togair thu fhéin; seinnidh tu a’ cheart cho math ann am briogais.

PEIGI: Chan abair mi sin idir. Tha fhios gu bheil na breitheamhnan a’ coimhead air coltas nan seinneadairean.

ALASDAIR: ’S docha gu bheil iad a’ coimhead air an aodann gun sùil a thoirt air an aodach. Dé do bharail fhéin, Fhionnlaigh?

FIONNLAGH: ’Se mo bharail-sa gur e leth-bhotul a b’ fheumaile do sheinneadair na féileadh.

[TD 92]

ALASDAIR: O chan e. Ciamar seo a thuirt bard Loch Nis:
Le gloinne shlàn gun gabhainn-sa
Sia ceathramhnan ’s a fonn dhuibh
ach òlam té a bharrachd dhiubh
Is chumainn ceòl a chaoidh ruibh.

FIONNLAGH: Chan ’eil sibh air a-shon.

ALASDAIR: Chan ’eil. Chan fhaigheadh tu seachad air an dithis aig an dorus co-dhiùbh leis.

MAIRI: Coma leat. Cha leig thu leas féileadh beag no leth-bhotul.

PEIGI: Mura leig, dé a’ chomhairle a bheireadh tu air, a Mhairi.

MAIRI: Tha mise ag ràdh ris ma chumas e a shùil ormsa ’nuair a bhitheas e seinn, nach teid e iomrall.

ALASDAIR: Cha dean sin an gnothuch.

MAIRI: Carson nach dean? Tha e aoidheil agus tha e ceòlmhor. Nach dean sin an gnothuch.

ALASDAIR: Cha dean.

PEIGI: Innis thusa dhuinn ma ta, Alasdair dé as còir dha dheanamh.

FIONNLAGH: Fuireach aig an tigh. Sin as còir . . . .

ALASDAIR: Innsidh mise dhuibh dé as còir dha dheanamh.

MAIRI: Seadh ma ta?

ALASDAIR: ’S còir dha eòlas a chur air na daoine cearta.

FIONNLAGH: Cha ghabh mi gnothuch riutha.

MAIRI: Uisdibh athair, có chuir sin ’nur ceann?

PEIGI: Chan ’eil mi a’ creidsinn guth dheth.

ALASDAIR: Có dhiubh a chreideas gu nach creid, siud mar a tha.

MAIRI: Có na daoine cearta sin air a bheil sibh a’ bruidhinn?

ALASDAIR: O . . . . uil . . . . . feadhainn mar a tha Iarla Loch Nis . . . .

[TD 93]

PEIGI: O, duine urramach, còir.

MAIRI: ’Se gu dearbh.

FIONNLAGH: Chan aithne dhomh idir e. Có e?

ALASDAIR: Iarla Loch Nis. O tha e ’na Fhear-Cathrach air Comhairle a’ Mhòid . . . .

FIONNLAGH: An e sin uile . . . .?

ALASDAIR: O chan e. Tha e a’ tadhal air a’ Mhòd a h-uile bliadhna. Tha a dhealbh anns na paipearan-naidheachd.

PEIGI: Agus tha daoine a’ tighinn a mach ’ga fhaicinn.

ALASDAIR: O, tha, gu h-àraidh na boirionnaich. Dheanadh iadsan rud sam bith nam faodadh iad fiù beantainn ri iomall aodaich.

FIONNLAGH: A nise dé an gnothach a th’ aig seo ri duaisean aig a’ Mhòd?

ALASDAIR: O tha. Nam faigheadh tusa eòlas air Iarla Loch Nis, dh’ fhaodadh tu a bhith coma co-dhiubh bhitheadh aoidh no dreun ort, no co-dhiubh a dheanadh tu seinn no sgiamhail.

PEIGI: A nise Alasdair, tha thu a’ dol tuilleadh is fada. A bheil thusa ag innseadh dhomhsa gu bheil iad a’ foighneachd de Iarla Loch Nis có a bu chòir a’ cheud duais fhaighinn?

ALASDAIR: O chan ’eil iad a’ foighneachd dheth mar sin . . . . ach nan sealladh esan dhaibh . . . . ’s docha gun bhruidhinn idir . . . . gu robh ùidh aige ann an seinneadair àraidh, abair Fionnlagh an seo, cha b’ urrainn daibh a’ cheud duais a dhiùltadh dha.

FIONNLAGH: Carson?

ALASDAIR: Cha bhitheadh e modhail . . . . agus cha bhitheadh e glic.

MAIRI: A bheil sibh a’ smaointeachadh gu bheil sin onoireach?

ALASDAIR: Faodaidh nach ’eil air doigh, ach tha e a’ cumail a’ Mhòid a’ dol.

[TD 94]

FIONNLAGH: Mas ann mar sin a tha e air a chumail a’ dol, tha cho math dha sgur. Seo aon fhear nach gabh gnothach ri Iarla Loch Nis no ri . . . .

ALASDAIR: Fhionnlaigh a charaid, tha thu car doirbh do riarachadh. Cha ghabh thu gnothach ri Iarla Loch Nis, chan fhaod thu leth-bhotul a bhith agad, agus chan ’eil thu ro-chìnnteach mu’n fheileadh-bheag.

PEIGI: (A’ dol a mach). Gheibh mise am féileadh beag an toiseach.

ALASDAIR: Cha dean am féileadh coire, ach tha seòl eile agamsa nach do dh’ ainmich mi fhathasd.

MAIRI: Thoiribh dhuinn e, mata.

ALASDAIR: Theid sinn a choimhead air mo charaid, am maighstir-sgoile.

FIONNLAGH: Dé a ni esan?

ALASDAIR: Tha e air a bhith ’na bhritheamh aig a’ Mhòd bhon as cuimhne leam, agus tha mi cìnnteach gu’m bi e’m bliadhna a rithisd ann.

MAIRI: An saoil sibh gu’m bitheadh sin ceart?

ALASDAIR: O chan ’eil sinn a’ dol a dh’ iarraidh air Fionnlagh a chur air thoiseach, mar a tha thusa an dùil.

MAIRI: Dé tha sibh a’ dol a dh’ iarraidh, ma ta?

ALASDAIR: Iarraidh sinn cuideachadh air leis a’ Ghaidhlig, leasan no dha mu na h-ll-s, fhios agad.

FIONNLAGH: Nach fhaod e a bhith amharusach m’ar timchioll?

ALASDAIR: Ged a bhitheadh, chan e amharus as motha a bhitheas air, ach moit gu bheil sinn a’ toirt dha an urraim tha dligheach mar sgoilear Gaidhlig.

PEIGI: (A’ tighinn a steach leis an fhéileadh). Seo agad a nise, Fhionnlaigh. Ciamar a theid e riut? (Ga chur air a bhialaibh).

[TD 95]

MAIRI: Tha e car fada ach gabhaidh e togail.

ALASDAIR: Ceart gu leòir. Thoir thusa leat e, Fhionnlaigh.

FIONNLAGH: Tapadh leibh.

PEIGI: Paisgidh mi e gum bi thu falbh.

ALASDAIR: Chuir sinn rud eile air doigh ’nuair a bha thu shios, a Pheigi.

PEIGI: An do chòrd sibh mu rud-eigin mu dheireadh?

ALASDAIR: Chòrd; Tha mi fhìn is Fionnlagh a’ dol a thadhal air a’ Ghreumach, anns an tigh sgoile.

PEIGI: Air a’ Ghreumach. Tha an Greumach ceart gu leòir ach (car eadar fealla-dha is da rìreadh) cuimhnichibh air an nighinn ud a th’ aige, is e a’ fairtleachadh air duine fhaotainn dhith.

ALASDAIR: Thu fhéin ’s do spòrs, a Pheigi. ’S ann ri a h-athair a tha an gnothuch againne.

PEIGI: O ge ta, bi air d’ fhaiceall roimh’n nighinn mhóir ud aige, Fhionnlaigh.

FIONNLAGH: Chan ’eil nighean dhomhsa ach Mairi.

MAIRI: ’S ann agam a tha fios, Fhionnlaigh.

PEIGI: Thuirt mi fhéin a cheart rud ri d’ athair.

ALASDAIR: Agus bha e fior, nach robh?

PEIGI: Bha, bha. Ach ma theid sibh a’ choimhead air a’ Ghreumach, dé a nì esan air ur son.

ALASDAIR: Tha e gu bhi ’na bhritheamh aig a’ Mhòd, nach ’eil.

PEIGI: Tha, ach tha barrachd is aon bhritheamh ann. Tha britheamh ciùil ann cuideachd nach ’eil?

ALASDAIR: O tha, tha fhios agam air sin. Ach mas e an aon ablach de Shasunnach a bhitheas an mar as àbhaist cha thog e a ghuth an aghaidh a’ Ghreumaich.

[TD 96]

FIONNLAGH: Tha earbsa mhór agaibh anns a’ Ghreumach seo, ach dé a’ chìnnt a th’ agaibh gu’n còrd a’ Ghaidhlig agamsa ris?

ALASDAIR: Cha chòrd an dràsda, ach faodaidh tu fiachainn ri bruidheann coltach ris-san, aon uair ’s gu’n cluinn thu e.

FIONNLAGH: Chan fhiach. Chan atharraich mise mo Ghaidhlig air sgàth britheimh air thalamh; chan ’eil Gaidhlig ann nas fheàrr na a’ Ghaidhlig agam fhìn.

MAIRI: Na can sin, Fhionnlaigh. Cha mhisde duine sam bith da sheòrsa Gaidhlig.

PEIGI: Ni aon seòrsa an gnothach dhomhsa. Fagaidh mi agaibh fhéin e. (A’ sgioblachadh nan cupanan agus a’ dol a mach).

ALASDAIR: Faodaidh tu sin, a Pheigi. Na cuireadh nighean a’ Ghreumaich cùram sam bith ort.

FIONNLAGH: Mur ’eil e cur dragh oirbh ach sin, tha mise deònach a dhol far an togair sibh.

MAIRI: Ceart gu leòir, Fhionnlaigh.

ALASDAIR: Gasda. Leigidh mi fhéin fios a dh’ ionnsaidh a’ mhaighstir-sgoile am maireach agus theid sinn le cheile a choimhead air roimh dheireadh na seachduinne.

An Dara Sealladh
Seòmar ann an tigh-còmhnuidh na sgoile: Feasgar.
Murchadh Greum, am maighstir-sgoile ’na shuidhe a’ darnaigeadh agus Diorbhal a nighean a’ dol a shuidhe a leughadh leabhair.

DIORBHAL: O, tha mi sgìth. (A’ suidhe).

AN GREUMACH: Thu fhéin ’s do sgìos. Dé dh’ fhàg sgìth an nochd thu?

DIORBHAL: Thiormaich mi na soithichean.

AN GREUMACH: Tiormachadh shoithichean. Feumaidh tu barrachd is sin a dheanamh mun toir duine sùil ort, a Dhiorbhail.

[TD 97]

DIORBHAL: Nach tric a chuala mi sin.

GREUM: Is tric a thuirt do mhàthair chaomh nach maireann riut.

DIORBHAL: Agus sibh fhéin o’n dh’ fhalbh i. Ach innsibh dhomh cuin’ a tha e a’ tighinn?

GREUM: Tha dithis a’ tighinn.

DIORBHAL: O tha fhios agam air a sin. Cuin’ a tha Fionnlagh . . . . Fionnlagh Mac an Tòisich a’ tighinn?

GREUM: Am fear a tha dol a sheinn aig a’ Mhòd? Bu chòir dha fhéin ’s do Alasdair Ean Ruairidh a bhith an seo uair sam bith a nise.

DIORBHAL: Fionnlagh seo, de seòrsa fear a th’ ann?

GREUM: Duine foghainteach, tha mi tuigsinn. Chan e gu faca mise an duine riamh. Tha deagh bharail aig Alasdair air, ’s foghnaidh sin dhomhsa.

DIORBHAL: Tha e ag iarraidh cuideachadh leis a’ Ghaidhlig, nach ’eil.

GREUM: Tha, tha. ’Se sin a tha iad uile ag iarraidh.

DIORBHAL: Carson nach fhaigheadh e cuideachadh le seinn a bharrachd air Gaidhlig.

GREUMACH: Có a bheireadh sin dha?

DIORBHAL: Bheirinnsa.

GREUM: Obh, obh. Leasanan seinn. Thusa?

DIORBHAL: Seadh, leasanan seinn a h-uile feasgar eadar seo ’s am Mod.

GREUM: A bheil thu samointeachadh gun tréig e an té a th’ aige cho ealamh sin?

DIORBHAL: Cha b’e a’ cheud fhear. Ma shaoileas e gun toir sibhse a’ cheud duais dha, ’s ann a chuireadh e iongnadh oirbh dé a nì e.

[TD 98]

GREUM: An ann mar seo a tha, a Dhiorbhail. Geallaidh mise a’ cheud duais dha ma ghabhas e leasanan seinn uatsa . . . .

DIORBHAL: O cha d’ thuirt mi sin idir, athair.

GREUM: Agus an déidh dha leasanan seinn fhaotainn uatsa, bhitheadh e cho fada ’nad chomain ’s gun iarr e ort a phòsadh-ho-ho-ho.

DIORBHAL: Bitheadh sibhse a’ gaireachdaich. Dh’ fhaodadh sibh a bhith air a chur na bu laghaiche na rinn sibh gun teagamh.

GREUM: Bi sàmhach. Seo agad iad. Tog ort ’s dean rud-eigin. Thigibh a steach. Ciamar a tha thu Alasdair? (Tha Diorbhal a’ togail stocainn agus a’ tòiseachadh air fighe).

ALASDAIR: Tha mi gu math, taing. Agus thu fhéin; Seo an duine òg, Fionnlagh Mac an Tòisich.

GREUM: O gu dearbh, Mac an Tòisich. Seo am fear a tha ’dol a sheinn aig a’ Mhòd.

ALASDAIR: ’Se.

GREUM: Ho, ho, chan ann a h-uile latha a bhitheas Mòd aig Mac an Tòisich.

ALASDAIR: (A’ deanamh lasgan). Nach ’eil sin fhéin math. Mòd aig Mac an Tòisich. Cha do smaointich thu air siud Fhionnlaigh.

FIONNLAGH: Uh-uh-uh.

GREUM: Agus seo agaibh an nighean agam, Diorbhal.

ALASDAIR: O thachair sinne roimhe

DIORBHAL: Thachair, thachair. Tha mi toilichte ur faicinn a Mhgr. Mhic an Tòisich.

GREUM: Deanaibh suidhe. Dé as urrainn dhomh a dheanamh air ur son? Beagan Gaidhlig ri dhol thairis air . . . . no . . . .?

[TD 99]

FIONNLAGH: ’Se ma’s e bhur toil e; Tha Alasdair ’s mi fhéin dhe’n bheachd gur i a’ Ghaidhlig as luachmhoire na an ceòl . . . .

ALASDAIR: Agus nach cluinneamaid Gaidhlig na bu choimhlionta na chluinneamaid agaibhse.

GREUM: Dìreach sin. Tha mise gu bhith ’nam bhritheamh aig a’ Mhòd am bliadhna rithisd.

FIONNLAGH: O ma tha, cha robh còir againn air tighinn a seo idir ’s docha.

ALASDAIR: Carson, air eagal gu’n cuireadh iad leth-bhreith as leth a’ bhritheimh!

GREUM: Na bitheadh cùram oirbh. Chan abair mise ri duine gu robh sibh an seo. Cha dean e coire sam bith dhuibh; ’S docha gun dean e feum dhuibh, ’se sin, ma ghabhas sibh mo chomhairle.

FIONNLAGH: Dé sin? Gabhaidh sinn do chomhairle gun teagamh.

GREUM: Chan ’eil móran ceàrr air do Ghaidhlig, a Mhic an Tòisich, cho fad ’s a chi mise, ach bheirinnsa a’ chomhairle ort leasanan seinn a ghabhail.

ALASDAIR: Cuin’ a ghabh thu uibhir de ùidh anns an t-seinn a Ghreumaich?

GREUM: Uel, tha Comhairle a’ Mhòid a’ toirt an àite as àirde do’n cheòl a nise.

ALASDAIR: A bheil? Cuin’ a thachair seo?

GREUM: Thachair ’nuair a rinneadh Fear-Cathrach de Iarla Loch Nis.

FIONNLAGH: Iarla Loch Nis! Iarla Loch Nis! Cha chluinn mi ach Iarla Loch Nis.

DIORBHAL: Cha toigh leibh Iarla Loch Nis, a Mhgr. Ic an Tòisich?

[TD 100]

FIONNLAGH: Chan ’eil ni agamsa ’na aghaidh. Chan fhaca mi’n duine riamh, ach ’s coltach leamsa gur e a tha a’ riaghladh a’ mhòid seo.

DIORBHAL: Duine gasda. Tha mise glé eòlach air.

FIONNLAGH: Agus bho nach ’eil mise eòlach air, cha leig mi leas fiachainn ri seinn aig a’ Mhòd.

GREUM: Leigidh. Nach d’ thuirt mi riut gu’m bu chòir dut leasanan seinn a ghabhail?

FIONNLAGH: Leasanan seinn. O thuirt. An toir sibhse leasanan seinn dhomh an àite leasanan Gaidhlig?

GREUM: Cha toir, ach bheir Diorbhail an seo dhuit iad.

ALASDAIR: O cha chreid mi gu leig thu leas leasanan seinn, Fhionnlaigh.

FIONNLAGH: Cha leig. Bithidh iad ro-dhaor co-dhiubh.

DIORBHAL: Cha bhi. Cha bhi iad daor idir. Gu dearbh bheir mi dhuibh a nasgaidh iad.

GREUM: Sin agad a nise cothrom dhuit. Thig thusa an seo airson leasanan seinn, agus mo làmhsa dhuit gu’m faigh thu duais aig a’ Mhòd.

ALASDAIR: Chan ’eil ùine aige, a Ghreumaich.

GREUM: ’S ann aige a tha.

FIONNLAGH: Cosg ùine gun fheum. ’S ann a réir an t-seann nòs a bhitheas mise a’ seinn.

GREUM: Coma leam dé an nòs a th’ agad. Tha mi ag aithneachadh air do ghuth gu bheil feum agad air leasanan. Trobhad an seo. Seinn Doh. Nach d’ thuirt mi riut? Tha e ro fhada. Cuiridh Diorbhail sin ceart.

DIORBHAIL: Cuiridh, agus bho’n a tha sibh an seo, tòisichidh sinn an nochd fhéin.

GREUM: Tiugainn ma ta Alasdair agus seallaidh mi dhuit leabhar a fhuair mi an latha roimhe.

[TD 101]

FIONNLAGH: O nach faod mo charaid fuireach.

DIORBHAIL: O chan fhaod. Chan urrainn dhomh leasan a thoirt dha na h-uile duine a nasgaidh.

ALASDAIR: Cha bhi sibh ro-fhada ma ta, o’n is e seo a’ cheud oidhche. Tha sinn car anmoch co-dhiubh.

FIONNLAGH: O cha bhi sinn fad’ idir.

DIORBHAIL: Cha bhi sinn uamhasach fada.

DIORBHAIL: Am faod mi Fionnlagh a ràdh riut?

FIONNLAGH: Faodaidh, ma thogras tu, a Bha . . . Bha . . .

DIORBHAIL: O can Diorbhail rium. Tha e soirbh a ràdh.

FIONNLAGH: A Dhiorbhail.

DIORBHAIL: O, tha an guth agad cho ceòlmhor. ’S toigh leam ’nuair a chanas tu “Diorbhuil.” Can a rithisd e.

FIONNLAGH: A nise, tha mise a’ dol a dh’ fhaotainn leasan.

DIORBHAIL: O gheibh thu leasan gun teagamh. A bheil thu déidheil air dannsadh, Fhionnlaigh? ’Se ainm grinn a th’ ann am Fionnlagh. An toigh leat dannsadh, Fhionnlaigh?

FIONNLAGH: ’S toigh. Ach dé a th’ aig dannsadh . . . .

DIORBHAIL: Tha sin glan. ’S toigh leamsa dannsadh cuideachd.

FIONNLAGH: Chan ’eil mise a’ dol a dhannsadh. Tha mi a’ dol a sheinn aig a’ Mhòd.

DIORBHAIL: Can “A Dhiorbhail.”

FIONNLAGH: A Dhiorbhail.

DIORBHAIL: Cha chuala mi duine riamh ’ga ràdh mar sin. Ach Fhionnlaigh, tha dannsadh gus a bhith anns an talla bheag Di-haoine. Bha e uamhasach math an uiridh.

FIONNLAGH: A bheil thu dol ann?

DIORBHAIL: Chan ’eil fhios agam fhathasd.

FIONNLAGH: An robh thu ann an uiridh?

DIORBHAIL: Cha robh, ach cha chreid mi nach bi mi ann am bliadhna . . . .

[TD 102]

FIONNLAGH: Tha mi’n dòchas gu’m bi, a Dhiorbhail.

DIORBHAIL: O nach tu tha laghach, Fhionnlaigh.

FIONNLAGH: Ciamar? Tha an ùine a’ dol seachad agus feumaidh mi fhéin is Alasdair falbh an ceartuair.

DIORBHAIL: Dé a’ chabhag a th’ ort? Faodaidh Alasdair falbh ma thogras e ach cha leig thusa leas cabhag a bhith ort.

FIONNLAGH: Feumaidh mi falbh ’nuair a bhitheas an leasan seachad.

DIORBHAIL: Ceart gu leòir. Se an rud a bha mi a’ dol a dh’ fhoighneachd dhiot: A bheil thusa a’ creidsinn ma tha duine ag iarraidh rud eigin le uile dhùrachd, gu’m feum e tachairt?

FIONNLAGH: Dé na rudan air a bheil thu a’ smaointeachadh? Dol gu dannsadh is a leithid sin?

DIORBHAIL: Seadh . . . Dannsadh, gun teagamh, is companaich, is dachaigh . . . . is rudan mar sin.

FIONNLAGH: O tha, tha mise ’creidsinn gu’m faigh feadhainn rudan dhe’n t-seòrsa mas e rudan reusanta a th’ ann.

DIORBHAIL: Tha mise a’ creidsinn a’ cheart rud, Fhionnlaigh. Tha sinn a’ creidsinn an aon nì le cheile.

FIONNLAGH: Ma ta, tha mise ag iarraidh aon rud an dràsda, agus ’se sin leasan air seinn.

DIORBHAIL: Bheir mise dhut leasan air seinn: Tha seinn a’ tighinn bho ghuth-labhairt agus tha labhairt a’ tighinn bho fhaireachadh. Fairich thusa gaol blàth a’ tighinn beò ’na do chridhe agus cuiridh e chan e mhain solus ’na do shùilean ach srann ’na do ghuth. Aon uair ’s gu bheil an guth drùiteach, tiamhaidh cha leig thu leas cùram a bhith ort mu’n t-seinn. Aon uair ’s gu bheil thu air do ghluasad anns an doigh seo, seinnidh tu ge b’ oil leat fhéin, agus seinnidh tu air a’ leithid de dhoigh ’s gu’n éisd daoine riut ge b’ oil leotha fhéin.

[TD 103]

FIONNLAGH: Cha chuala mi sin riamh roimhe.

DIORBHAIL: Sin agad a’ cheud leasan ma tha. Chosgadh e gini do dhuine sam bith eile, ach cha chosg e sgillinn dhuitsa, Fhionnlaigh.

FIONNLAGH: Chan fhuilear dhomh barrachd is aon leasan.

DIORBHAIL: Na bitheadh cùrum ort. Bheir m’ athair-sa dhuit ceud comharradh airson Gaidhlig no ceithear fichead ’s a h-ochd deug co-dhiubh. Tha e rithisd cho eòlach air Iarla Loch Nis.

FIONNLAGH: Na ainmich an duine sin a rithisd.

DIORBHAIL: Ceart gu leòir. Ach tha mi deimhin gu faigh thu a’ cheud duais. Bithidh mise aig a’ phiano latha a’ Mhòid agus seasaidh tusa far am faic thu mi fad na tìde agus cumaidh mi ceart thu.

FIONNLAGH: O chan urrainn dhomh sin a dheanamh. Feumaidh mi mo shùil a chumail air . . . .

DIORBHAIL: Cumaidh tu do shùil ormsa. Chan urrainn duit a’ cheud duais a sheachnadh, agus a bheil fhios agad dé nì sinn as déidh sin?

FIONNLAGH: Dé?

DIORBHAIL: Cuidichidh tusa mise le Gaidhlig agus cuidichidh mise thusa le seinn agus bithidh sinn a’ seinn comhla.

FIONNLAGH: C’ àit’ am bi sinn a’ seinn? Aig a’ Mhòd?

DIORBHAIL: Aig a’ Mhòd agus an àiteachan eile.

FIONNLAGH: Dé cho fad ’s a tha thu a’ smaointeachadh a mhaireas sin?

DIORBHAIL: Cho fad ’s a thogras sinn fhìn. Gu bràth faodaidh e bhith.

ALASDAIR: (A’ deanamh fuaim aig an dorus). A bheil guth air a dhol dhachaidh an seo a nochd?

FIONNLAGH: Tha. Feumaidh sinn falbh.

[TD 104]

GREUM: An d’ fhuair thu leasan?

DIORBHAIL: Fhuair, fhuair. Agus bithidh leasan eile againn an ath oidhch’ ’s dòcha, Fhionnlaigh.

ALASDAIR: An ath-oidhche!

GREUM: Faodaidh tu tighinn an seo cho tric ’s a thogras tu.

FIONNLAGH: Chan urrainn dhomh tighinn am maireach ach thig mi an earar.

ALASDAIR: A bheil thu cìnnteach?

FIONNLAGH: Tha tha. Oidhche mhath leat a Dhiorbhail.

DIORBHAIL: Oidhche mhath, Fhionnlaigh.

ALASDAIR: Dé tha seo? A dhuine chridhe! Oidhche mhath leibh.

GREUM: Oidhche mhath leibh.

An Treas Sealladh
Mòd Loch Nis. An t-àrd-urlar. MADUINN.
Fionnlagh agus Diorbhail aig a’ phiano.

DIORBHAIL: A nis Fhionnlaigh, cuimhnich air na thuirt mise riut, agus gheibh thu a’ cheud duais.

FIONNLAGH: B’ fheàrr leam nach robh mi air tighinn idir. Cha toigh leam a bhith an comain duine sam bith. Cuin’ a bhitheas iad a’ toiseachadh?

DIORBHAIL: Cha bhi iad fada tuilleadh. Cha d’ thainig Iarla Loch. O cha d’ thug mi cuimhne. Chan fhaod mi an duine sin ainmeachadh.

FIONNLAGH: Gabh mo lethsgeul. (A’ dol a nunn).

MAIRI: Tha thu a’ dol a sheinn, a dh’ aindeoin na thuirt mi riut an raoir.

FIONNLAGH: Tha. ’S tu fhéin a chuir ’na mo cheann an toiseach e, a Mhairi.

MAIRI: An saoil am faigh thu duais?

[TD 105]

FIONNLAGH: Chan ’eil fhios agam. Bha thu fhéin gu math cìnnteach aon uair, chan e mhain gu faighinn duais ach gu faighinn a’ cheud duais.

MAIRI: Ma ta, tha mi coma a nise co dhiubh a gheibh thu duais no nach fhaigh, tha mi coma ged nach seinneadh tu idir.

FIONNLAGH: Feumaidh mi seinn a nise, air sgàth . . . .

MAIRI: Air sgath có?

DIORBHAIL: (Ag eigheach a nunn riutha). Greas ort, Fhionnlaigh. Tha an t-am aig an té sin falbh. Chan ’eil gnothach aice a bhi a bhos an seo co-dhiubh.

MAIRI: Tha h-uile gnothach agamsa a bhith Fhionnlaigh?

FIONNLAGH: Tha, tha.

DIORBHAIL: Tha Fionnlagh a’ dol a sheinn agus tha e a’ dol a dh’ fhaighinn na ceud duais. Agus ’se mise a rinn seinneadair dheth. Na cuir thusa troimhe cheile e.

AN RUNAIRE: Tha sinn a nise a’ cumail oirnn far an do sguir sinn an raoir. Co-fharpuis a tri deug agus co-fharpuiseach da fhichead ’s a seachd. Bha dùil againn gum bitheadh Fear Cathrach na Comhairle, Iarla Loch Nis, an làthair an diugh airson facal brosnachaidh a thoirt dhuinn, ach tha aige ri falbh air a’ phleuna an diugh gu Lunnuinn agus ’s docha nach bi tìde aige tadhal. Mar sin ’s fheudar dhuinn tòiseachadh as aonais. Co-fharpuiseach da fhichead ’s a seachd, Fionnlagh Mac an Tòisich.

AN RUNAIRE: Tha Iarla Loch Nis air tighinn agus bheir e a nis dhuinn na facalan brosnachaidh mar as àbhaist agus mar is math is aithne dha. Feumaidh sinn a’ cho-fharpuis a stad gus am bi an òraid seachad. Iarla Loch Nis.

RUNAIRE: Iarla Loch Nis (applause).

[TD 106]

AN T-IARLA: (A’ tighinn air adhart agus a’ leughadh far paipeir). A cheardan agus a bhan-cheardan. (Tha e a’ toirt sùil air Fionnlagh). A chàirdean agus a bhana-cheardan. Có am fear a tha seo a’ cumail air a’ seinn agus mise a’ labhairt?

AN RUNAIRE: Seo co-fharpuiseach da fhichead ’s a seachd. Bruidhnidh mise ris.
(Ri Fionnlagh). Dé as ciall d’a seo? A bheil fhios agad có tha seo air am bheil thu cur eas-urraim? So Iarla Loch Nis, Fear Cathrach na Comhairle.

FIONNLAGH: (A’ sgur a sheinn). Tha mise coma có th’ ann. Bha e mi-mhodhail dha tòiseachadh air bruidhinn mu’n robh an t-òran agamsa ullamh.

AN T-IARLA: Mi-mhodhail gu dearbh. O-h-h-h, a bheil fhios agad gur e mise Fear-Cathrach na Comhairle agus gu faod mi do bhacadh fo sheinn idir aig a’ Mhòd?

FIONNLAGH: Mo thogair. Dé as motha ormsa ’ur bacadh? Sguiridh mi le mo chead fhéin.

DIORBHAIL: (A’ tighinn air adhart) (Ris an Iarla). O na cuiribh air falbh buileach e. Bha e a’ dol a dh’ fhaotainn na ceud duais.

AN RUNAIRE: An robh gu dearbh? Có a dh’ innis dhuitsa gu robh e a’ dol a dh’ fhaotainn na ceud duais?

DIORBHAIL: (A’ tighinn ga h-ionnsuidh fhéin). O cha d’ innis duine. Iarr air an Iarla do lethsgeul a ghabhail agus seinnidh tu ’nuair a bhitheas e ullamh.

FIONNLAGH: Leth-sgeul. Ta ’s mi nach iarr airsan.

IARLA: Cha gheibh thu duais uamsa gu buileach. Faicidh mise sin, da fhichead ’sa seachd.

FIONNLAGH: Mo thogair. Faodaidh sibh bhur duaisean a chumail. Trobhad, a Mhairi. Seo an aon duais a tha a dhìth ormsa.

[TD 107]

“AN EAGLAIS EILE”

Luchd-cluiche
Am Ministear
Iseabail (Bean a’ Mhinisteir).
Alasdair
Cailleach (Màthair Alasdair).
Bean a’ Mhaoir
An t-uachdaran.

(Latha breagha grianach samhraidh. Am ministear is a bhean a’ gluasad am measg beagan de airneis tighe am muigh air lianaig—bord, beinge, seithrichean, badan aodaich leapa is aodach latha, poitean, cumain, coire, mios, soithichean).

MINISTEAR: Bheir sinn a’ chuid as fheàrr dhiubh seo a nunn do’n mhansa.

ISEABAIL: Bheir; chan ’eil iad gu móran feum do dhuine sam bith tuilleadh.

MINISTEAR: Bu cho math dhaibh a bhith air am fàgail a stigh.

ISEABAIL: B’ eadh. Ach thug mo mhàthair air Alasdair an toirt am mach; a’ smaoineachadh gu’n cheann mu dheireadh gu’n deanadh i an gnothach air a’ mhaor.

MINISTEAR: Chan ’eil e furasda deanamh an gnothach air a’ mhaor.

ISEABAIL: Chan ’eil. Cha dean e ach teine a chur ri seo mar a rinn e air a’ chòrr.

MINISTEAR: Bu chòir do’n mhaor fhéin a bhith air ais a nise. Saoil ciamar a chaidh aige air do mhàthair is Alasdair a chur air bord na luinge.

[TD 108]

ISEABAIL: Cha dùraichdinn sùil a thoirt an rathad a bha i. Bithidh iad ri aghaidh a’ chuain mhóir a nise. Dé an ùine a ghabhas e mu ruig iad Aimearaga?

MINISTEAR: Tri no ceithir a sheachdainnean, ma mhaireas an sìde.

ISEABAIL: Agus tha thu ’smaointeachadh gun teid gu math dhaibh air an taobh thall.

MINISTEAR: Nach ’eil fhios gun teid. Tìr mór farsaing fa’n comhair, talamh àitich gu leòr, seach a bhith strìth ri criomagan Bhaile Chrò.

ISEABAIL: Ach cha toireadh tu sin a chreidsinn air mo mhàthair. Bha i cho mór ’na barail fhéin.

MINISTEAR: Nach i a bha! ’S ann a bha i air dòigh ri a moladh air a shon. Bha mi-fhìn car duilich air a son cuideachd. Ach ’nuair a thig e gu h-aon ’s gu dha, thug am maor rabhadh gu leòr dhaibh.

ISEABAIL: Thug, mun do chuir e teine ris a h-uile tigh ’s a’ bhaile. Ach chaidh e ro fhada ’nuair a chuir e teine ri tigh mo mhàthar is fhios glé mhath aige gu robh i fhathasd gun éirigh. Dh’ fhaodadh e a bhith air a losgadh gu bas. Dé chanadh tu m’ a dheidhinn an uair sin?

MINISTEAR: Cha chreid mi gu robh cron cho mór sin air aire. Bha cabhag air is fhios aige gum feumadh an long mhór seòladh roimh mheadhon-latha.

ISEABAIL: Is a h-uile duin’ eil’ aca air bòrd.

MINISTEAR: Seadh. Bha fhios aige glé mhath, tha mi cìnnteach, gum bitheadh do mhàthair deònach gu leòr tighinn am mach ’nuair a dh’ fhairicheadh i teas an teine os a cionn.

ISEABAIL: Deòin ann no as, cha robh an còrr ann ach gun d’ thainig i mach ann an am. Mur a b’ e Alasdair a bhith faisg oirre, bha i an dràsda ’na guaillean.

[TD 109]

MINISTEAR: Nach fhaca mi e ’ga slaodadh a mach agus an déidh sin sios do’n chladach. Tha mi cìnnteach gun do shlaod e a steach do’n gheòla i cuideachd. Gu dearbh ’s math dhi Alasdair a bhith aice.

ISEABAIL: O, ’s math. Mur a bitheadh i cho rag bhithinn fhìn ’s i fhéin còirdte fhathasd. ’S e thusa a bhith cho mór air taobh an Uachdarain . . .

MINISTEAR: Agus ’nuair a phòs sinn, bha sin gu leòr.

ISEABAIL: Gnothach duilich.

MINISTEAR: ’S e, ’s e, ach ma chuir mise taic ris an Uachdaran, cha b’ ann gun aobhar.

ISEABAIL: O, chan ’eil fhios a’m. Cha robh an t-Uachdaran ach a’ sealltainn ri a bhuannachd fhéin.

MINISTEAR: Ciamar?

ISEABAIL: Tha e an dùil ’fhortan a dheanamh air caoraich aon uair ’s gun sguab e air falbh an fheadhainn a bha ’san rathad air.

MINISTEAR: Coma leam dé tha ’san amharc aige, ma shoirbhicheas an sluagh ’nan dachaidhean ùra.

ISEABAIL: Seadh, ma shoirbhicheas. Thig iomadh cruaidh-chàs ’nan car roimhe sin, agus có aig’ a bhios a’ choire?

MINISTEAR: Aig an Uachdaran, tha mi cinnteach. Ach cuimhnich, tha lagh na rioghachd air a thaobh.

ISEABAIL: Agus tha an rioghachd làidir.

MINISTEAR: Ach cruaidh ’s gu bheil an t-Uachdaran, ’s e am maor as miosa. Rinn easan iomadh rud air nach robh fhios aig an uachdaran idir.

ISEABAIL: Leithid a bhith a’ cur thighean ’nan teine. Chan urrainn do’n mhaor sin a chleith bho’n Uachdaran, no bho ’n t-saoghal. Tha craosan daithte nan cabar air gach tigh am Baile Chro ag eigheach ris na neamhan airson dìoghaltais.

[TD 110]

MINISTEAR: Chan ann dhuinne a thig e a bhith bruidhinn air dìoghaltas.

ISEABAIL: Co-dhiubh a dh’ iarras sinn dìoghaltas no nach iarr, dé an toileachadh a th’ ann tuilleadh a bhith anns a’ bhaile aognaidh, fhàsail seo?

MINISTEAR: Na bitheadh cùram ort, Iseabail. ’S docha gum faigh sinne sgìre eile uaireigin.

ISEABAIL: Tha mi’n dòchas gum faigh, an ùine ghoirid.

MINISTEAR: Ach cuimhnich gur e facal an Uachdarain a sheasas an sin cuideachd. Agus cuimhnich gu bheil deagh mhansa, mo shìopain agus mo ghlìob agam-sa fhathast.

ISEABAIL: Dé as fheàirrde sinn sin ma bhitheas sinn tùrsach gach latha mu’n fheadhainn a dh’ fhalbh.

MINISTEAR: Ud, tha an fheadhainn a dh’ fhalbh ceart gu leòr, gu socair air uchd a’ chuain, a’ deanamh air tìr a’ gheallaidh, is do mhàthair is Alasdair ’nam measg.

(Alasdair a’ Stàplaich a Nuas ’Gan Ionnsaidh).

MINISTEAR AGUS ISEABAIL: Có tha seo? Alasdair! Cia as a thainig thu?

ALASDAIR: Stadaibh is innsidh mi dhuibh.

MINISTEAR: Cia as a thainig thu? Càit’ a bheil do mhàthair?

ALASDAIR: Stadaibh is cluinnidh sibh, ’nuair a gheibh mi m’ anail.

MINISTEAR: Siuthad, innis dhuinn. Dé a thachair?

ISEABAIL: Càit’ a bheil do mhàthair? A bheil i ceart gu leòr?

ALASDAIR: Tha.

ISEABAIL: An d’ fhalbh i air an luing?

ALASDAIR: Cha d’ fhalbh, ach tha i ceart gu leòr. Ach innsidh mi mar a thachair ma gheibh mi cothrom.

MINISTEAR: Seadh, cùm ort.

[TD 111]

ALASDAIR: Mar a tha fhios agaibh, chaidh mi fhìn ’s mo mhàthair sios gu’n chladach leis a’ mhaor.

ISEABAIL: Chaidh.

ALASDAIR: Tharraing am maor a stigh am bàta.

ISEABAIL: Am bàta agad fhéin?

ALASDAIR: Am bàta agam fhìn. Chaidh sinn innte. Cha robh mo mhàthair ag ràdh dad. Chaidh am maor sios gu’n deireadh agus thoisich e air a’ chruaidh a tharraing a steach. Bha cabhag air ach cha robh mise a’ dol g’a chuideachadh. Bha a’ ghaoth air éirigh is am bàta a’ tulgadh, agus dìreach ’nuair a bha a’ chruaidh gu bhith stigh aige—siud e mach an comhair a chinn.

MINISTEAR: Am mach air a’ mhuir.

ALASDAIR: Am mach air a’ mhuir.

MINISTEAR: Gun duine faisg air.

ALASDAIR: Uel, cha robh mi faisg air, ach cha robh mi fada bhuaithe. Chan ’eil am bàt’ agam-sa ro mhór.

MINISTEAR: Seadh.

ALASDAIR: Siud e mach an comhair a chinn agus as an t-sealladh.

MINISTEAR: Dé ’n sin a thachair?

ALASDAIR: Feumaidh gun do bhuail e a cheann anns a’ chreig.

MINISTEAR: Ciamar a tha fhios agad air sin?

ALASDAIR: Cha d’ thainig e an uachdar a rithisd.

MINISTEAR: Is dé a rinn sibh?

ALASDAIR: Cha robh nì a b’ urrainn dhuinn a dheanamh. Ach ’s fheudar gum fac iad anns an luing mhóir dé a thachair, oir chunnaic sinn geòla ’ga leigeil sios agus rinn i air cladach le ceathrar ag iomramh. Thuirt mo mhàthair gum b’e sin ar cothrom. Cha d’ thug e tiota tilleadh gu tìr agus rinn sinn air a’ choille bhig.

[TD 112]

ISEABAIL: Is am faca sibh dé rinn am bàt’ eile?

ALASDAIR: Chunnaic. Chithinn-sa iadsan ged nach fhaiceadh iad mise. Thog iad corp a’ mhaoir as a’ mhuir agus thug iad air tìr e. Chunnaic sinn té a’ coiseachd sios ’gan ionnsaidh. Có bha seo ach bean a’ mhaoir. Thug iad an corp suas do’n tigh.

MINISTEAR: Dé rinn iad an uair sin?

ALASDAIR: Thill iad gu’n chladach agus dh’iomair iad air ais do’n luing.

MINISTEAR: Cha d’ thainig iad ’nur còir.

ALASDAIR: Cha d’ thainig. Bha coltas cabhaig orra. Dh’ fheumadh iad a bhith troimh ’n chaolas mun tionndadh an làn.

MINISTEAR: Bha sin ’na aobhar cabhaig gun teagamh.

ALASDAIR: Agus dh’ fhaodadh aobhar eile a bhith ann. Leis an luchd a bh’ aice, fir is mnathan is clann, anns an staid anns an robh iad, có a b’ urrainn a bhith cìnnteach nach leumadh fear an siud ’s an seo thar na cliathaich, a’ deanamh oidhirp air tilleadh gu tìr.

MINISTEAR: Nam bitheadh an cothrom sin aca. Bhitheadh iad air an dùnadh sios aca gu h-ìseal.

ALASDAIR: Sheòl i co-dhiubh agus tha sinne an seo fhathasd.

ISEABAIL: Dé tha ’dol a thachairt a nise? Càit’ a bheil mo mhàthair?

ALASDAIR: Dh’ fhàg mi shios anns a’ choille bhig i gus am faicinn ciamar a bhitheadh cùisean. ’S fheàrr dhomh a dhol g’a h-iarraidh.

ISEABAIL: Càit’ am bi sibh an nochd?

ALASDAIR: O, bheir mi nuas an seo i. Caidilidh sinn anns an t-sabhal an nochd.

(Alasdair a Mach).

[TD 113]

ISEABAIL: Ciamar a theid dhaibh a nise?

MINISTEAR: O, gheibh Alasdair thairis air, tha e òg. Ach do mhàthair . . . .

ISEABAIL: Cha leig sinn a leas iarraidh oirre tighinn a dh’ fhuireach còmhla ruinne.

MINISTEAR: Cha leig. Cha deanadh i roimhe e agus cha dean i idir a nise e.

ISEABAIL: Tha iad a’ dol a chadal anns an t-sabhal.

MINISTEAR: Tha. ’S math an sabhal a bhi ann.

ISEABAIL: Bha am maor air teine a chur ris an t-sabhal còmhla ris a’ chòrr, mur b’ e am beagan feòir a th’ ann.

MINISTEAR: Am maor. ’S duilich a chreidsinn nach ’eil e tuilleadh an tìr nam beò. Bithidh an cuthach air an uachdaran.

ISEABAIL: Saoil an tig e an rathad seo?

MINISTEAR: Chan ’eil nì as cìnntiche. Chan ’eil fhios dé nì e le do mhàthair is Alasdair.

ISEABAIL: Càit’ an teid iad?

MINISTEAR: Bithidh greis mum bi iad a’ cur bàta eile do Chanada.

ISEABAIL: Bithidh. Seo agad iad a’ tighinn. ’S fheàrr dhomh-sa falbh mum faic i mi.

(Alasdair Agus a Mhàthair a’ Tighinn).

MINISTEAR: Tha sibh ann, a bhean.

CAILLEACH: Tha. Tha mi an seo fhathast, ged nach robh dad de dhùil agaibh-se rium, an robh?

MINISTEAR: Tha mi toilichte ’ur faicinn beò slàn.

CAILLEACH: ’S dòcha gu bheil, ach bha sibh an dùil gum bithinn-sa air falbh anns a’ bhàta mhór còmhla ri càch. Ach cha bhi e cho furasda ’s a tha sibh a’ smaointeachadh. (Ri Alasdair). Thoir sùil air an tigh, Alasdair, ach saoil am faigh sinn oisean ann airson fasgadh na h-oidhche. ’S dòcha gu bheil an ceann shios dionach fhathasd.

[TD 114]

ALASDAIR: (A’ dol a mach). Ceart gu leòr, ach faodaidh sibh a leigeil as ’ur ceann.

CAILLEACH: Có bha a’ cur nan gnothaichean seo troimh a chéile? An robh Iseabail an seo?

MINISTEAR: Bha i bhos mionaid. Cha chreid mi gun urrainn dhuibh fuireach anns an tigh mar a tha e.

CAILLEACH: Tha sibh ag ràdh rium.

MINISTEAR: Tha taighean a’ bhaile uile air an aon dòigh.

CAILLEACH: Chan ’eil sin ’ga fhàgail dad nas fhasa dhomh-sa. Nach ann oirnn a thainig e an tìr an t-soisgeil gum bitheadh cead aig daoine ar dachaidhean a chur ’nan smàl.
An cuala sibh mu bhur caraid, am maor? Sin aon fhear nach cuir teine ri an còrr thighean.

MINISTEAR: Chuala mi mu dheidhinn. Bha Alasdair ’ga innse dhuinn. Cha b’ e caraid mór dhomhs’ a bh’ ann, ach ’s e gnothach duilich a tha ann am bàs duine sam bith. Dh’ fhàg e bean a bhitheas ’ga ionndrain.

CAILLEACH: Dìreach sin.

MINISTEAR: ’S iongantach mar a thachair. Cha do bhean Alasdair ris an doigh sam bith?

CAILLEACH: Dé tha sibh a’ ciallachadh? An do bhean Alasdair ris!

MINISTEAR: Cha do bhean, cha do bhean. Co-dhiubh cha bhi sinn a’ cur sios air fear nach maireann

CAILLEACH: Duine eucorach, cruaidh. B’ e sin mo bharail-sa air, agus chan ’eil mi ’dol ’ga atharrachadh. Tha e duilich leam seo a ràdh ruibh, anns an dreuchd a th’ agaibh, ach thug e air falbh bhuam buileach mo dhochas is mo chreideamh ann am Freasdal Uile-Chumhachdach, Uile Thròcaireach.

MINISTEAR: Tha sinn uile feumach air tròcair.

[TD 115]

CAILLEACH: Tha sinn uile feumach air, ach a bheil sinn ’ga mhealtainn?

MINISTEAR: Mata, mealaidh sibhse iomadh tròcair fhathasd.

CAILLEACH: Bu mhath leam sin a chreidsinn. Innsidh mi dhuibh—ma mhealas mi aon tròcair fhéin, leigidh mi fios dhuibh gun dàil.

MINISTEAR: Cha bhi fada agaibh ri feitheamh.

(Alasdair air ais).

ALASDAIR: Tha eagal orm nach rachadh againn air fuireach ’san tigh.

MINISTEAR: B’ e sin mo bharail fhìn. Feumaidh mise falbh an dràsda. Thig mi a nall a rithisd.

CAILLEACH: O, nì sinn an gnothach doigh-eigin.

MINISTEAR: Am bi biadh agaibh?

ALASDAIR: Bithidh. Tha beagan air fhàgail an seo, agus theid mi dh’iasgach air Sgeir an Sgairbh feasgar. Bithidh iasg na mara saor againn fhathasd, ’s cìnnteach.

MINISTEAR: Siuthadaibh mata. Chi sibh mar a theid dhuibh.

(Am Ministear a’ Falbh).

CAILLEACH: Latha math leibh. Mas e siud buachaille nan caorach, mo thruaighe na caoraich. Chan e gu bheil caoraich aige a nise; ’s e caoraich de sheòrs’ eile a bhitheas aige a dh’ aithghearr, caoraich mhaola Shasainn.
Dé tha thu a’ dol a dheanamh a nise, Alasdair?

ALASDAIR: Togaidh mi teine. Seallaibh fhéin airson biadh am measg na tha sin.

CAILLEACH: Nach ann oirnn a thainig latha na bochdainn! Nuair a smaoinicheas mi air—an tigh snog a thog d’ athair, ’s e fhéin a bha moiteil as—

ALASDAIR: ’S dòcha gu robh sinn air a bhith na b’fheàrr air falbh còmhla ri ar càirdean. Tha an t-àite seo marbh.

[TD 116]

CAILLEACH: Tha na càirdean air falbh gun teagamh, ach fhad ’s a chi mise a’ mhuir, na cnuic ’s na glinn, Alasdair, cha bhi mi leam fhéin.

ALASDAIR: Cha mhór a nì iad sin gu ar cumail beò, a mhàthair.

CAILLEACH: A nise ma tha aithreachas sam bith ort-sa airson fuireach, cuimhnich gum faod thu falbh cho luath ’s a gheibh thu cothrom.

ALASDAIR: Tha fhios agaibh nach fhàgainn-sa an seo sibh leibh fhéin.

CAILLEACH: ’S math sin a chluinntinn. Aig m’aois-sa tha e cho math crioch a chur air mo làithean far a bheil mi.

ALASDAIR: Ud, tha iomadh bliadhna romhaibh fhathasd. ’S docha gu faigh sinn fois a nise ’s am maor air falbh.

CAILLEACH: Am maor—’san t-siorraidheachd mhór. Air a bhàthadh fo chomhair a thighe fhéin. ’S ann a bha bàthadh tuilleadh is math dha.

ALASDAIR: Cha chòir dhuibh a bhith bruidhinn mar sin mun cluinn duine sibh.

CAILLEACH: Có a chluinneas mi an seo tuilleadh—ach na faoileagan.

ALASDAIR: O chan abair mi sin idir. Cha ghabhainn annas ged a thigeadh an t-Uachdaran.

CAILLEACH: Ma thig, bithidh sinn deiseil, nas deiseile na bha sinn riamh; chan ’eil a nise dad againn ri chall

ALASDAIR: ’S dòcha gun cuir e coire oirnne airson bàs a’ mhaoir.

CAILLEACH: Ciamar a nì e sin ma bhitheas tu air d’ fhaiceall mar a bhruidhneas tu. Bha am maor ’gar toirt am mach, anns a’ bhàta againn fhìn, ge b’ e air bith có thug cead dha.

ALASDAIR: Cha robh cead a dhìth air. Có thug cead dha an tigh againn a chur ’na theine?

[TD 117]

CAILLEACH: An t-Uachdaran, tha mi cìnnteach. Ach cha robh cead a dhìth air. ’S e fhéin a bu mhiosa na’n t-Uachdaran.

ALASDAIR: Bha fhios aig a h-uile duine air sin.

CAILLEACH: Ach bha mi ag ràdh riut mar a thachair. Bha am maor an deireadh a’ bhàta, am bata againne, nach ’eil sin ceart?

ALASDAIR: Tha, tha sin ceart.

CAILLEACH: Uel, bha e an deireadh a’ bhàta, a’ togail na cruadhach. Thug am bàta tulgadh aisde agus thuit e am mach air a’ mhuir.
Chan ’eil an còrr air ach sin.

ALASDAIR: Chan ’eil.

CAILLEACH: Agus feumaidh gun do bhuail a cheann air sgeir, oir chan fhacas sgeul air tuilleadh.

ALASDAIR: Tha fhios gun do bhuail; chuala mi fhìn an sgailc.

CAILLEACH: Sgailc a chuir peiseanadh air, mac an fhir mhóir.

ALASDAIR: Sin dìreach mar a thachair.

CAILLEACH: Bithidh cuimhn’ agad air sin ma tha.

ALASDAIR: Saoil an robh amharus air a’ mhinisteir.

CAILLEACH: Carson a bhitheadh. Cumadh esan a shròn a gnothaichean dhaoin’ eile. Carson nach ’eil e air falbh còmhla ri a chomhthional?
Có ris a tha e ’dol a shearmonachadh a nise?

ALASDAIR: ’S dòcha gum falbh e-fhéin is Iseabail fhathasd.

CAILLEACH: Chan fheàirrde a chliù fuireach. Dé am math a bhith bruidhinn, fear sam bith a theireadh ri muinntir a’ bhaile gun tigeadh soirbheachadh mór ’nan car an Aimearaga Canadh e siud rium-sa!

ALASDAIR: Chuala mi fhìn air a’ cheart phuing e.

CAILLEACH: Chuala, tha mi cìnnteach. Ach có tha seo?

[TD 118]

ALASDAIR: Bean a’ mhaoir. Dé tha i ag iarraidh?

(Bean a’ Mhaoir a’ tighinn).

BEAN A’ MHAOIR: Tha latha briagh ann.

CAILLEACH: Tha gu dearbh, latha àlainn.

BEAN A’ MHAOIR: A bheil sibh toilichte a bhi air ais?

CAILLEACH: Cho toilichte ’s as urrainn do neach sam bith a bhith an suidheachadh dhe’n t-seòrsa.

BEAN A’ MHAOIR: Tha mo shuidheachadh-sa air atharrachadh cuideachd.

ALASDAIR: An ann air sin a thainig sibh a bhruidhinn? Mu na mhaor . . . ’s e gnothach . . . .

CAILLEACH: Chaill mise mo dhachaidh is mo chàirdean.

BEAN A’ MHAOIR: Chaill mise an duin’ agam, mar a tha fhios agaibh.

CAILLEACH: ’S fhad o chaill mise m’ fhear pòsda fhìn. Chan fhac e mar a thachair an seo—nach e a chuireadh a’ ghaoir ’na fheòil nan robh e beò.

ALASDAIR: Theid mise do’n tobar. Tha an tobar mar a bha e, tha mi’n dòchas.

(Alasdair air falbh).

BEAN A’ MHAOIR: Tha, tha. Tha bliadhnachan o’n chaill sibhse ’ur ceile, ach b’ ann an diugh a thachair sin dhomh-sa. Sibh-se an dithis mu dheireadh a chunnaic beò e.

CAILLEACH: B’ e latha cruaidh a bha seo do mhóran. Dé ’ur barail air na thachair?

BEAN A’ MHAOIR: Air na thachair. Nach bu choir bàs m’fhir gach gnothach eile a chur as mo chuimhne?

CAILLEACH: Ge ta cha teid iad as ar cuimhne-ne. Cumaidh tighean rùisgte air leud a’ bhaile seo, agus ar tigh fhìn air aonan dhiubh, ’nar cuimhne iad.

[TD 119]

BEAN A’ MHAOIR: Chaill sibh ’ur tigh. Seo agaibh Alasdair a’ tilleadh.

(Alasdair a’ tighinn).

Togaidh Alasdair tigh ùr dhuibh . . . .

CAILLEACH: Ma leigeas an t-Uachdaran leis.

BEAN A’ MHAOIR: Togaidh Alasdair tigh ùr dhuibh, ach chan fhaigh mise m’ fhear-pòsda air ais.

CAILLEACH: ’S e fhéin a bu choireach.

BEAN A’ MHAOIR: Cha rachainn leis a’ bharail sin uile gu léir.

CAILLEACH: Carson: Carson? Chan ’eil thu a’ cur coire oirnne . . . air Alasdair?

BEAN A’ MHAOIR: Chan ’eil . . . . . air Alasdair.

CAILLEACH: Có air, mata?

BEAN A’ MHAOIR: Tha oirbh-se.

CAILLEACH: Orm-sa!

BEAN A’ MHAOIR: Bha mise ’nam sheasamh anns an dorus ’nuair a bha an triùir agaibh anns a’ gheòla, agus chunnaic mi dé a thachair.

CAILLEACH: Seadh. Dé a thachair?

BEAN A’ MHAOIR: Bha am maor crom anns an deireadh. Bu sibhse a b’ fhaisge air.

ALASDAIR: A bheil sibh cìnnteach nach mise a bh’ann?

CAILLEACH: Uisd Alasdair. Dé tha sin—mise a b’ fhaisge?

BEAN A’ MHAOIR: Chunnaic mi sibh ’ga sguabadh thar an deiridh, le ’ur n-uilinn, mar siud.

CAILLEACH: Tha sibh ag ràdh gum faca sibh sin?

BEAN A’ MHAOIR: Chunnaic.

ALASDAIR: A bheil sibh cìnnteach? Mo mhàthair?

BEAN A’ MHAOIR: Tha mi cìnnteach. Dé a th’ agaibh ri ràdh a nise?

[TD 120]

CAILLEACH: O, chuir e thuige cho mór mi. Cha robh mi agam fhéin. Smaointich mi nach bu mhisd’ e deagh bhogadh.

BEAN A’ MHAOIR: Ach na smaointich sibh gum bu mhath an airidh a chur gu bàs?

CAILLEACH: O cha robh sin ’na mo bheachd. B’ i a’ bhuille a fhuair e air an sgeir a thug crioch air.

BEAN A’ MHAOIR: Faodaidh sin a bhith, ach chan ’eil mi cìnnteach nach gabhadh cuirt lagha droch bharail de na rinn sibh.

CAILLEACH: Glé cheart mata. Mas mise a rinn e bu mhath an airidh air e. Is mise a chuir a mach air a’ mhuir e. Innsibh sin do’n fheadhainn a thogras sibh, cùirt lagha, uachdaran, no eile.

ALASDAIR: Cha robh ann ach tubaisd.

CAILLEACH: Coma, seasaidh mise ri m’ fhacal agus cha bhi duine tuigseach air feadh na tìre nach abair gum b’ ann ’na am a rinneadh tomhas beag de cheartas—le stad a chur air gniomharan mallaichte a’ mhaoir seo.

BEAN A’ MHAOIR: Cha teid dioladh a’ cheartais fhàgail ’nur lamhan-sa. Chan abair mi an corr an dràsda agus tha mi’n dòchas nach d’ thuirt sibhse tuilleadh ’s a chòir. Latha math leibh.

(Bean a’ Mhaoir a’ falbh).

ALASDAIR: Saoil an d’thuirt sibh tuilleadh ’s a’ chòir?

CAILLEACH: Chan ’eil aithreachas sam bith orm.

ALASDAIR: ’S docha nach ’eil; faodaidh aobhar a bhith agaibh air fhathasd. Càit’ a bheil sibh a’ dol?

CAILLEACH: Tha mi a’ dol a nunn do’n tigh, no—bu choir dhomh a ràdh—far an robh an tigh.

[TD 121]

ALASDAIR: Na bithibh fada. Feumaidh sinn tòiseachadh air na gnothaichean seo a chur a steach do’n t-sabhal.

(An t-Uachdaran a’ tighinn).

UACHDARAN: ’S tusa Alasdair MacLeoid.

ALASDAIR: ’S mi.

UACHDARAN: A bheil àit’ agad far an dean mi suidhe? Is mise an t-Uachdaran.

ALASDAIR: Tha fhios agam. Aite-suidhe? Bha àiteachan suidhe gu leòr againn an dé, ach, mar a dh’ fhaodas sibh fhaicinn, chaill sinn a’ chuid mhór dhiubh.

UACHDARAN: Chuala mi rud-eigin mu dheidhinn sin. Bu mhath leam beagan cheisdean a chur ort mu na thachair an diugh.

ALASDAIR: Glé mhath, siuthadaibh.

UACHDARAN: Bha thu còmhla ris a’ mhaor ’nuair a chailleadh e aig Sgeir nan Sgarbh—

ALASDAIR: Bha.

UACHDARAN: Có eile bha còmhla ruibh?

ALASDAIR: Bha mo mhàthair.

UACHDARAN: Tha fhios agad gu robh e aig an am timcheall air an obair dhligheach a dhearbadh ris.

ALASDAIR: Tha fhios agam, gu robh e ’gar toirt am mach gu’n bhàta mhór, mas e sin a tha sibh a’ ciallachadh—Co-dhiubh a b’ e obair dhligheach a bh’ ann no nach b’ e, ’s ann agaibh fhéin as fheàrr a tha fios; sibh as eòlaiche anns an lagh na mise.

UACHDARAN: ’Nuair a rainig sibh an cladach, chaidh sibh a steach do bhàta?

ALASDAIR: Chaidh.

UACHDARAN: Có bu leis am bàta?

ALASDAIR: Bha i leam-sa.

[TD 122]

UACHDARAN: An e bàta math a bh’ innte?

ALASDAIR: Bha i math gu leòr airson na bha mise a’ deanamh leatha.

UACHDARAN: An robh i dionach?

ALASDAIR: Bha i cuimseach dionach.

UACHDARAN: Cha deachaidh dad a dheanamh rithe gu a milleadh air doigh sam bith?

ALASDAIR: Cha deachaidh, cho fad ’s as aithne dhomhsa. Dé chuir sin ’nur beachd?

UACHDARAN: Innsidh mi dhuit an ceartair dé tha ’nam bheachd. An do nochd thu mìo-rùn do’n mhaor air an rathad sios do’n chladach?

ALASDAIR: Cha do nochd; chan e gun do nochd mi móran deagh-rùn dha nas motha.

UACHDARAN: Ach bha thu a’ faireachadh mìo-rùn d’ a thaobh, faodaidh e bhith.

ALASDAIR: A nise chan ’eil mi a’ dol a dh’ innse dé bha mi a’ faireachadh; cha deanadh e feum dhuibh-se no dhomh-sa.

UACHDARAN: Theagamh gun innis thu ann an cùirt e, ma dh’ iarrar ort.

ALASDAIR: Dé tha sin a’ ciallachadh?

UACHDARAN: Cluinnidh tu sin a dh’ aithghearr.

ALASDAIR: Um . . .

UACHDARAN: Có chaidh a steach do’n bhàta an toiseach?

ALASDAIR: Chaidh mise.

UACHDARAN: Agus có a lean thu?

ALASDAIR: Lean mo mhàthair, mas math mo chuimhne.

UACHDARAN: Agus có a chaidh air bòrd an déidh sin?

ALASDAIR: Uel, cha robh air fhàgail ach aon duine—am maor. Chan ’eil sin doirbh a chùnntas.

UACHDARAN: Bhitheadh toiseach a’ bhàta ri tìr?

[TD 123]

ALASDAIR: Bha, agus an deireadh ri muir.

UACHDARAN: A nise chan e cùis-spòrs a tha seo idir.

ALASDAIR: Cha b’ e cùis-spòrs a bh’ ann dhuinne.

UACHDARAN: Ciamar a shuidh sibh? Có a chaidh do’n deireadh?

ALASDAIR: Chaidh am maor.

UACHDARAN: Carson a chaidh esan do’n deireadh?

ALASDAIR: Bha aige ris a’ chruaidh a thogail.

UACHDARAN: Bha aige ri a togail. Carson nach togadh tu fhéin i?

ALASDAIR: Cha b’ e sin mo ghnothach-sa. Nach b’ e siud cuid dhe’n obair dhligheach airson an robh e air a phàigheadh—leibhse.

UACHDARAN: Tuigidh tu gur e am modh a phàigheas. Bha thusa faisg air a’ mhaor ’nuair a bha e ’togail na cruadhach?

ALASDAIR: Feumaidh mi ràdh gu robh mi na b’ fhaisg air na bu mhath leam.

UACHDARAN: Na b’ fhaisg air na do mhàthair?

ALASDAIR: Bha sinn car a’ cumail an aon astair bhuaidh’.

UACHDARAN: An robh e soilleir nach robh am maor ro eòlach am broinn bàta?

ALASDAIR: Bha, ach dé an còrr a gheibheadh sibh bho fhear a thug sibh as a’ bhaile mhór?

UACHDARAN: Agus a dh’ aindeoin sin, cha do smaointich thu air a dhol g’a chuideachadh?

ALASDAIR: Cha do smaointich mi air a leithid.

UACHDARAN: Dé a thachair ’nuair a thòisich e air tarraing na cruadhach?

ALASDAIR: Uel, cha robh mise ’ga fhaicinn.

UACHDARAN: Ciamar seo?

[TD 124]

ALASDAIR: Bha m’ aghaidh ri cladach is ris na bha mi a’ fàgail as mo dhéidh.

UACHDARAN: An robh do mhàthair a’ coimhead an aon rathad?

ALASDAIR: Chan ’eil mi cìnnteach, ach shaoilinn gum bitheadh.

UACHDARAN: Dé a thachair an uair sin?

ALASDAIR: Chuala mi eubh agus an sin plub.

UACHDARAN: Dé bha thu a’ smaointeachadh a thachair?

ALASDAIR: Thainig e g’am ionnsaidh gu robh am maor am mach air a’ mhuir.

UACHDARAN: Dé cho fad’ ’s a thug sin air tighinn g’ad ionnsaidh?

ALASDAIR: Cha d’ thug e uamhasach fada.

UACHDARAN: An do thionndaidh thu ’nuair a chual’ thu am fuaim?

ALASDAIR: Thionndaidh.

UACHDARAN: Dé chunnaic thu?

ALASDAIR: Chunnaic mi na tacaidean móra am brògan a’ mhaoir.

UACHDARAN: Dé thachair an deidh sin?

ALASDAIR: Uel, bha dùil agam gun tigeadh e an uachdar a rithisd, agus ’nuair nach d’ rinn e sin, chaidh mi sios do’n deireadh a shealltainn.

UACHDARAN: Dé a chunnaic thu an sin?

ALASDAIR: Chan fhaca ach uisge dorcha a’ gheodha.

UACHDARAN: Cha robh sgeul air an duine.

ALASDAIR: Cha robh. ’S fheudar gun d’ fhuair a cheann sgailc air an sgeir.

UACHDARAN: Dé rinn sibh an sin?

[TD 125]

ALASDAIR: Chunnaic sinn bàta beag a’ tighinn bho’n luing, agus dh’ aontaich mi-fhìn ’s mo mhàthair nach robh aobhar dhuinn fuireach na b’ fhaide.

UACHDARAN: Cha do smaointich sibh air na daoin’ eile a chuideachadh.

ALASDAIR: Cha do smaointich. Thainig sinn air tìr.

UACHDARAN: Càit’ a bheil do mhàthair?

ALASDAIR: Tha i thall aig an tigh.

UACHDARAN: Can rithe gu’m bu mhath leam a faicinn.

(Alasdair am mach, agus a’ tilleadh le a mhathair).

ALASDAIR: ’S aithne dhuibh an t-uachdaran.

CAILLEACH: ’S aithne. ’S dòcha nach aithne dha-san mise.

UACHDARAN: Chunna’ mi sibh, tha mi cìnnteach, a’ deanamh corra obair latha.

CAILLEACH: ’S iomadh obair latha a thug mi dhuibh ’nuair a b’ fheumaiche mo chroit fhìn air. Chan ’eil fhios có nì an obair dhuibh a nise.

UACHDARAN: Gheibh sinn feadhainn a nì e . .

CAILLEACH: Gheibh, ach chan fhaigh sibh a nasgaidh iad.

UACHDARAN: ’S dòcha nach fhaigh. Chunnaic sibh mar a dh’ éirich do ’n mhaor.

CAILLEACH: Chunnaic.

UACHDARAN: Bha sibh còmhla ri Alasdair anns a’ bhàta?

CAILLEACH: Bha.

UACHDARAN: Agus càit’ an do shuidh sibh?

CAILLEACH: Air an tobhta.

UACHDARAN: Agus càit’ an do shuidh Alasdair?

CAILLEACH: Air an tobhta cuideachd.

UACHDARAN: Air an aon tobhta ruibh-se?

CAILLEACH: Seadh.

[TD 126]

UACHDARAN: An deachaidh Alasdair an còir a’ mhaoir?

CAILLEACH: Dé thuirt sibh?

UACHDARAN: An do bhuail Alasdair am maor?

CAILLEACH: An do bhuail . . . An do bhuail thu am maor, Alasdair?

ALASDAIR: Tha fhios agaibh nach do bhuail.

UACHDARAN: Tha sibh a’ cur a’ ghnothaich car aotrom.

CAILLEACH: Chan ’eil mise a’ dol a chnàmhan mu bhàs an fhir a chuir teine ri tughadh an tighe agam.

UACHDARAN: An tughadh. B’ ann leam-sa an tughadh; b’ ann air an fhearann agam-sa a bhuain sibh an luachair airson an tughaidh.

CAILLEACH: Cha chuala mi riamh a leithid; chan eisd mi ris a’ chòrr . . . .

(A’ Chailleach a’ dol a dh’ fhalbh).

UACHDARAN: Deanaibh air bhur socair. Chan ’eil mi riaraichte le bhur sgeul.
(Ri Alasdair). Iarr air bean a’ mhaoir tighinn a nall an seo, agus, a chum gum bi fianaisean againn, iarr air a’ mhinisteir agus a bhean tighinn a nall cuideachd.

UACHDARAN: ’S e call a tha ann am bàs a’ mhaoir.

CAILLEACH: Call có dha?

UACHDARAN: Dhomh-sa is do’n bhaile.

CAILLEACH: Dé tha sibh a’ smaointeachadh a their mise ris a sin? Call do’n bhaile! Is beag an call seo do’n bhaile an coimeas ris a’ chall a thug e-fhéin air a’ bhaile mun d’ fhalbh e.

UACHDARAN: Nach sibh a bhitheas toilichte gun d’ fhuair sibh cuidhteas e! Ach seo an te a dh’innseas an fhirinn dhuinn.

(Bean a’ Mhaoir, am Ministear, is Alasdair a’ tighinn).

[TD 127]

MINISTEAR: Thainig sinn mar a dh’ iarr sibh, uachdarain.

UACHDARAN: Thainig. Tha mise a’ dol a chur ceisd no dha ri bean a’ mhaoir agus bu mhath leam gun eisdeadh sibh ri a freagairtean. Chan ’eil mi riaraichte leis na chuala mi o’n dithis eile.

ALASDAIR: Chan ’eil e riaraichte!

MINISTEAR: Feumaidh sinn gabhail ri iarrtas an uachdarain.

CAILLEACH: Seadh, gabhaidh sinn ris. Tha mise deiseil.

UACHDARAN: Glé mhath. Càit’ an robh sibhse, a bhean ’nuair a bha an duin’ agaibh air a rathad sios do’n chladach?

BEAN A’ MHAOIR: Bha mi ’nam sheasamh aig dorus an tighe.

UACHDARAN: Aig dorus ’ur tighe fhéin?

BEAN A’ MHAOIR: Seadh.

CAILLEACH: Uel, cha robh tighean eil’ ann aig an seasadh i.

ALASDAIR: Bha am mansa ann.

CAILLEACH: O bha, ach chuir am maor as do’n chòrr.

UACHDARAN: Am bi sibhse sàmhach le chéile. Fhuair sibh cothrom mar tha. Bha an duin’ agaibh còmhla ris an dithis seo.

BEAN A’ MHAOIR: Bha.

UACHDARAN: Is e a’ dol g’an toirt am mach a dh’ ionnsaidh na luinge.

CAILLEACH: O, chan ann; is ann a bha e-fhéin an dùil falbh do Aimearaga, mas fhior.

ALASDAIR: Cha robh, bha tuilleadh feum air aig an tigh. Taighean an ath bhaile ri an cur ’nan teine, ’s dòcha.

UACHDARAN: A nise, thuirt mi ruibh a bhith sàmhach. Seo mata a’ cheisd a tha mi a’ dol a chur ruibh agus thoiribh deagh aire ciamar a fhreagras sibh.

BEAN A’ MHAOIR: Nì mi mo dhìchioll, uachdarain.

[TD 128]

UACHDARAN: Am faca sibh duine a’ beantainn ris a’ mhaor anns a’ bhàta?

BEAN A’ MHAOIR: Chan ’eil mise a’ togail casaid an aghaidh duine sam bith.

UACHDARAN: Dé tha sin a’ ciallachadh? Cuiridh mi a’ cheisd ribh a rithist. Cuimhnichibh air ’ur fear-pòsda do nach urrainn an diugh freagairt air a shon fhéin. Am faca sibh duine a’ beantainn ris anns a’ bhàta?

BEAN A’ MHAOIR: Le’r cead, thug mi dhuibh mo fhreagairt mar tha.

UACHDARAN: Bheir mise oirbh an fhìrinn innse.

BEAN A’ MHAOIR: Chan fhiosrach mi gu’n d’ innis mi breug sam bith.

UACHDARAN: Cha dean sin feum. Bheir mise oirbh gun abair sibh barrachd is sin.

BEAN A’ MHAOIR: O, cha toir; chan e tigh cùrtach a tha seo idir.

UACHDARAN: An cluinn thu i, a mhinisteir. Dé ghabhas deanamh rithe?

MINISTEAR: Tha eagal orm nach gabh ni.

UACHDARAN: (A’ gabhail a mach). Cluinnidh sibh an còrr mu seo fhathast.

ISEABAIL: Dé nì e a nise?

BEAN A’ MHAOIR: Chan ’eil nì as urrainn dha a dheanamh. Ach tha nì no dha eile as urrainn domh-sa a dheanamh a chùm pàirt dhe na fiachan a dhioladh. A bhean, an tig sibh a dh’ fhuireach comhla rium-sa, co-dhiubh gus am faigh ’ur mac àite nas fheàrr dhuibh.

CAILLEACH: An gabh seo creidsinn? A mhinisteir, thuirt mi ribh-se nach robh dùil agam ri tròcair fhaicinn tuilleadh air thalamh.

[TD 129]

MINISTEAR: Thuirt sibh sin.

CAILLEACH: Agus thuirt mi nam faicinn aon chomharradh fhéin air a leithid gun leiginn fios dhuibh.

MINISTEAR: Thuirt sibh sin cuideachd. A nise thoireamaid buidheachas do’n Tì Uile Thròcaiteach—An taic a chéil’ tha mhil ’s an gath.

[TD 130]

“BUTH AIR IASAD”

Luchd-cluiche
Beitidh.
Rùnaire.
Murchadh.
Seònaid.
Cailean.
Eilidh.
Ministear.

BEITIDH: B’fheàrr leam gu robh sinn air ais anns an oifis againn fhìn.

RUNAIRE: Dé th’ agad an aghaidh na h-oifis seo? Tha i comhfhurtail gu leòr, nach ’eil? Mur b’e Cleireach a’ bhaile, cha bhitheadh àit’ idir againn airson coinneachadh.

BEITIDH: Cha bhitheadh, tha mi cìnnteach. Chan ann air an oifis uile gu leir a tha mis, a’ gearain, ach air an àite. An t-àite cho samhach—chan ’eil nì a’ tachairt.

RUNAIRE: ’S cìnnteach gun cuir thu suas leis airson—stad ort—dé th’ ann—ceithir latha eile. Tha do rùm ’san taigh-sheinnse comhfhurtail, nach ’eil?

BEITIDH: O tha. ’S i fhéin a tha math air ceasnachadh.

RUNAIRE: I-fhéin? ’S i bean an taigh-sheinnse tha thu ciallachadh?

BEITIDH: ’Si.

RUNAIRE: Dé an ceasnachadh a th’ oirre-se?

BEITIDH: O—dé tha sinn a’ deanamh an Camaseòrna, ’s có tha ’g iarraidh iasaid, ’s mar sin.

RUNAIRE: O, tha iad uile math air ceasnachadh ’san àite seo. Ach bithidh thusa cho faicilleach dé their thu ’s as àbhaist dhuit.

[TD 131]

BEITIDH: Bithidh, bithidh.

RUNAIRE: Seadh, mata. Ceithir latha ’eile—cha bhi sin fada. ’S ciamar a tha ’dol dhuinn? Tha sinn ullamh leis an fhear a bha ’ceannach a’ chruidh, nach ’eil?

BEITIDH: Tha. Tha esan a’ faotainn tri cheud not.

RUNAIRE: Agus am fear a tha ’g iarraidh an tractair.

BEITIDH: Tha.

RUNAIRE: Dé mu’n bhanntraich a tha ’cur mullach ùr air an tigh?

BEITIDH: Tha ise ’tighinn air ais am maireach.

RUNAIRE: Glé mhath, is dé a th’ air a’ phrògram againn an diugh fhéin?

BEITIDH: Nach ’eil dithis a’ tighinn roimh choig uairean. Chan fhaca mi riamh àite cho marbh. Chan ’eil nì ri ’fhaicinn?

RUNAIRE: Nì ri fhaicinn! Càit’ a robh thu ’nuair a thainig na busaichean? Bha othail gu leòir ann an uairsin. Có a cheud duine ’tha tighinn?

BEITIDH: Murchadh Cuimeineach, fear na bùtha sin thall. Cha bhi fad aige-san ri ’tighinn. Chan fhaigh thu fiù is dannsadh fhéin ’san àite thruaigh seo.

RUNAIRE: Dannsaidhean, dannsaidhean, chan ’eil ni ’na do cheann ach dannsaidhean. Nach e an nochd fhéin oidhche dannsadh Chamaseòrna? Fear na bùtha—càit’ a bheil am paipear aige-san?

BEITIDH: Seo agaibh e.

RUNAIRE: Murchadh Cuimeineach . . . . .?

BEITIDH: ’S e: fhuair e iasad an uiridh. Càit’ am bi an dannsadh seo?

RUNAIRE: ’S an talla bheag ud thall tha mi cìnnteach. Bu chòir dhuit dhol ann. Chan ’eil an Cuimeineach seo a’ deanamh ro mhath.

[TD 132]

BEITIDH: Chan ’eil. Seallaibh sin. Cha do phàigh e uile gu léir ach fichead not.

RUNAIRE: Is dé a fhuair e an uiridh? Coig ceud airson bùtha.

BEITIDH: ’S e, ’s cha do phàigh e air ais dheth ann am bliadhna ach fichead. Ach cha bhi nì a dh’fheum anns an dannsadh seo—ruidhlidhean an t-seann t-saoghail, creid.

RUNAIRE: Na bi cho cìnnteach. Dé tha ’cumail an duine seo thall gun phàigheadh?

BEITIDH: O, cha bhi móran a’ ceannach bhuaidhe.

RUNAIRE: Uill, bha gu leòir a’ ceannach aige ’nuair a thainig mise seachad an diugh. Dé th’ againn a seo—Murchadh Cuimeineach, ainm fhéin anns a’ bhùthaidh, a phiuthar ag obair còmhla ris, agus téile a’ mhuinntir a’ bhaile ’ga cosnadh aca.

BEITIDH: A nise, mun tig e, feumaidh mi cuimhneachadh air cupa-tea a’ bhodaich.

RUNAIRE: Nach tric a thuirt mi riut gun a bhith ’bruidhinn mar sin mu’n Fhear Cathrach againn, Fear-Cathrach Bòrd an Urleasachaidh.

BEITIDH: ’S e am Bodach ’as fheàrr leamsa. ’S e as giorra.

RUNAIRE: Fichead not ann am bliadhna. Cha dean sin feum. Dé a nise?

BEITIDH: Tha am Bodach ’na chadal.

RUNAIRE: Fear-na-Cathrach, nach d’thuirt mi riut. Tha e ’na chadal. Bithidh e sgìth an déidh na dinneir mhóir an raoir.

BEITIDH: Bithidh. Bithidh cupa tea deiseil ’nuair a dhùisgeas e. Tha sinn fhìn feumach air cupa cuideachd.

RUNAIRE: Tha tha, is có eile a tha ’tighinn an diugh a bharrachd air a’ Chuimeineach?

BEITIDH: Tha—chi sibh an sin e—Fear eile ag iarraidh iasaid.

RUNAIRE: Seo e . . . . . Cailean MacAmhlaidh.

[TD 133]

BEITIDH: Greasaidh mi orm leis an tea.

RUNAIRE: Cailean MacAmhlaidh, ag iarraidh ceithir cheud airson bùtha ùr fhosgladh. MacAmhlaidh, ’s ann a tir-mór a tha esan, ach buinidh a’ bhean aige do’n bhaile seo fhéin.

BEITIDH: Saoil an toir sinn dha an t-airgead.

RUNAIRE: Chan ’eil fhios againn air sin fhathasd.

BEITIDH: Cha chòrd e ris an duin ’eile bùth ùr fhaicinn faisg air.

RUNAIRE: Faodaidh nach còrd, ach, chan ’eil e còrdadh ruinne nach eil e-fhéin a’ paigheadh air ais an iasaid mar a gheall e.

BEITIDH: O, có bhitheadh a’ bodraigeadh ri àite beag suarach dhe’n t-seòrsa seo. Cha toirinn sgillinn do dhuine seach duine aca.

RUNAIRE: O, na can sin. Tha na h-àiteachan beaga cho luachmhor aig a’ Bhòrd ris na h-àiteachan móra.

BEITIDH: Tha fhios agam.
Seo agaibh an duine.

RUNAIRE: Fosgail an dorus—

BEITIDH: Cumaibh ur sùil air an tea.
Thigibh a steach.

RUNAIRE: Thigibh air adhart. Deanaibh suidhe.

MURCHADH: Chan ’eil a stigh ach sibh fhéin.

RUNAIRE: Chan ’eil. Mi-fhìn is Beitidh an seo. Tha Fear-na-Cathrach ’san t-seòmar chùil. Tha fhios agaibh carson a dh’iarr sinn oirbh tadhall.

MURCHADH: Tha. A nise tha mi ’deanamh mo dhichill. Pàighidh mi a h-uile sgillinn.

RUNAIRE: Cha leig sibh a leas a bhith ’coimhead air Beitidh. Tha i dìreach mar aon dhinn fhìn. Faodaidh sibh bruidhinn an seo gu saor.

MURCHADH: Chan ’eil cùisean a’ dol ro mhath anns a’ bhùth.

[TD 134]

RUNAIRE: Nach ’eil, ’s a leithid de luchd-turuis an rathad? Stadaibh, fhuair sibh coig ceud agus gheall sibh ceud ’s a’ bhliadhna a phàigheadh air ais a bharrachd air riadh.

MURCHADH: Gheall, ach . . . . . .

RUNAIRE: Cha do phàigh sibh fhathasd ach fichead. Feumaidh sibh deanamh nas fheàrr na sin.

MURCHADH: Leigibh leam gu deireadh an fhoghair.

RUNAIRE: Agus dé a tha ’dol a thachairt aig deireadh an fhoghair.

MURCHADH: Gheibh sibh ceithir fichead eile.

RUNAIRE: Cha bhi sin gu leòir. Bu chòir ceud gu leth a bhith pàighte roimh dheireadh na bliadhna.

MURCHADH: Cha dean mi ’n gnothach air sin, ach gheibh sibh uile e ri tìde.

RUNAIRE: Seadh ma ta, dé a tha sibh a’ dol a phàigheadh? Cha dean ceithir fichead an gnothach. Cuimhnichibh gum faod am Bòrd a’ bhùth a thoirt uaibh mur a pàigh sibh na suimean a gheall sibh.

MURCHADH: Ceart gu leòir, ach feumaidh mi bruidhinn ri mo phiuthar.

RUNAIRE: A nise, cuimhnichibh gur e sibh fhéin a chaidh an urras airson an airgid.

MURCHADH: Nì mi oidhirp air ceud a phàigheadh mata.

RUNAIRE: Ceud, um-m-m. Feumaidh mi seo a chur mu choinneamh Fear-na-Cathrach.

MURCHADH: Chunnaic mi thusa roimhe.

BEITIDH: Cuin’?

MURCHADH: An dé agus a bhòn-dé.

BEITIDH: Càite?

[TD 135]

MURCHADH: A’ tighinn a mach as an taigh-sheinnse. ’S ann a sin a tha thu fhéin is esan a’ fuireach. Dé cho fada ’s a tha sibh a’ fuireach an Camaseòrna?

BEITIDH: Ceithir latha eile ’s tha sin gu leòr.

MURCHADH: Càit’ a bheil an oifis mhór agaibh?

BEITIDH: An Ionar-odhaich.

MURCHADH: Bithidh gille agad a sin?

BEITIDH: ’S docha gu bheil.

MURCHADH: Tha dannsadh gu bhith an seo an nochd. Ciamar a chòrdadh e riut a dhol ann?

BEITIDH: Chan urrainn domh a dhol ann leam fhìn.

MURCHADH: Theid sinn ann còmhla.

BEITIDH: Mise, còmhla ribhse? Tha fhios gu bheil sibhse pòsda.

MURCHADH: Chan ’eil no pòsda. Tha mo phiuthar a’ fuireach còmhla rium.

BEITIDH: Cumaidh ise sùil oirbh.

MURCHADH: O ’s docha gun cùm, ach tha lassaichean gu leòr agam airson sin. Ach ’s tusa as fheàrr leam.

BEITIDH: A nise, a nise.

SEONAID: Dé tha seo? Có thusa, a nighean gun nàire?
(Ri Murchadh). A bheil guth agad-sa air a’ bhùthaidh idir? Greas ort is sinn feumach air cuideachadh.

MURCHADH: Tha mi ’tighinn.

SEONAID: Dé bha ’ga do chumail?

MURCHADH: Bha mi a’ bruidhinn ri Runaire a’ Bhùird?

SEONAID: Bha thu a’ bruidhinn—direach a’ bruidhinn. Na seachnadh tu ’n taigh-sheinnse, ’s e b’ fheàrr dhuit.

MURCHADH: Seadh, a Sheònaid.

SEONAID: Na seachnadh, cha bhitheadh a’ bhùth agad cho fad air ais ’s a tha i. Greas ort is daoine ’feitheamh.

[TD 136]

MURCHADH: Tha sinn ceart gu leòr is Peigi air cùl a’ chuntair.

SEONAID: Peigi—mar as lugha ni Peigi leatha fhéin, ’s e ’s fheàrr. Gun toinisg idir aice a’ tomhas. Aithnichidh tu sin ’nuair a chi thu mar a tha daoine a’ fiachainn ri frithealadh fhaotainn bhuaipe.

MURCHADH: Chan ’eil i cho dona sin.

SEONAID: ’S tu an aon duine a their facal math m’a timcheall, ge bith carson. Neo air thaing nach ’eil i math air cruinneachadh guscul. Agus tha i ’na deagh bhean-ghlùine, tha mi ’tuigsinn. Dé am math a bhith ’bruidhinn! A bheil thu tighinn?

MURCHADH: Feumaidh mi fuireach gus an till an Rùnaire. Bithidh mi null as do dhéidh.

SEONAID: Uel, bi modhail co-dhiùbh. Na faiceam an còrr de do ghòralais. ’S am ministear ’gad fhaicinn ’s e cho faisg oirnn.

MURCHADH: Am ministear!

BEITIDH: Cuiridh siud an dannsadh as ur ceann.

MURCHADH: Cha d’ thuirt mi sin idir. Gheibh mi tiocaid dhuit agus chi mi thu aig naoi uairean.

BEITIDH: ’Nuair a dhùineas an taigh-seinnse! Tha eagal orm.

RUNAIRE: Bha mi ’bruidhinn ri Fear-na-Cathrach.

MURCHADH: ’S dé a thuirt e?

BEITIDH: A bheil tea a dhith air?

RUNAIRE: ’S fheàrr dhuit foighneachd dheth mu’n tea.
(Ri Murchadh). Tha e ’g radh ma nì sibh ceud dheth roimh bhliadhn’ ùir, agus coltas oirbh a bhith pongail, gum bi e riaraichte—ach feumaidh sibh a bhith faicilleach.

MURCHADH: Ceud . . . Ni mi mo dhìcheall.

RUNAIRE: Tha fhios agam nach bu mhath leis a’ Bhòrd a’ bhùtha a thoirt uaibh, gu h-àraidh air sgàth ur peathar, is i ag obair cho cruaidh.

[TD 137]

MURCHADH: Obraichidh mise cruaidh cuideachd.

RUNAIRE: Glé mhath ma ta. ’S fheàrr dhuibh falbh an dràsda. Rachaibh dìreach dha’n bhùthaidh, ’s i cho trang.

MURCHADH: Cuimhnich, naoi uairean.

BEITIDH: O seo an dithis eile.

MURCHADH: Có tha seo?

RUNAIRE: Thigibh a steach. Mgr. MacAmhlaidh nach e? ’S e.

MURCHADH: ’S tu fhéin a th’ ann, Eilidh. Ciamar a tha thu?

EILIDH: Tha gu math.

CAILEAN: ’S aithne dhuit an duine seo.

EILIDH: ’S aithne.

MURCHADH: ’S fhad’ o’n uair sin. Sinn a bha eòlach air a chéile.

EILIDH: Seo an duin’ agam.

MURCHADH: Ur beath’ an dùthaich. Ciamar a tha sibh?

CAILEAN: Agus sibh fhéin. Ach ri gnothach.

RUNAIRE: Ri gnothach gu dearbh. A’ bhùth, a Mhgr. Cuimeineach.

MURCHADH: (Ri Beitidh). Am faic mi . . . . .? Agus sibhse . . . . . O ceart gu leòr.

RUNAIRE: Deanamh suidhe a nise. Siud fear na bùtha—thuig sibh gur e bh’ ann, tha mi cìnnteach?

CAILEAN: Chan aithne dhomh idir e. ’S ann leis a tha a’ bhùth ud thall?

RUNAIRE: ’S ann ’sann. Dh’fhosgail e an uiridh i.

CAILEAN: Cha chòrd e ris bùth eile a bhith tighinn cho faisg air.

RUNAIRE: Cha bhi i cho faisg sin idir air. Suas ri mìle, nach bi, eadar a bhùth aige-san agus far am bi a’ bhùth agaibh-se.

CAILEAN: Tha—’s e sin ma gheibh sinn i. Saoil am faigh sinn i.

[TD 138]

RUNAIRE: Uel, chan ’eil mi faicinn carson nach fhaigheadh. Thug sibh ainm a’ mhinisteir dhuinn mar urras.

CAILEAN: Thug; chan ’eil e eòlach ormsa ach b’ aithne dha mo bhean o chionn fada.

EILIDH: Thuirt e gum bruidhneadh e air ar son.

RUNAIRE: Tha mi cìnnteach gun dean e sin. Ach b’e a bhruidhinn airson a’ Chuimeinich cuideachd an uiridh, ’nuair a fhuair e fhéin a’ bhùth.

CAILEAN: Fhuair an Cuimeineach iasad cuideachd.

RUNAIRE: Fhuair—ach chan ’eil gnothach aig duin’ ’eile ri sin.

EILIDH: Gheall am ministear a bhith seo.

RUNAIRE: Gheall, agus thuirt Fear-na-Cathrach gu bheil a’ chùis an crochadh air dé their am ministear. ’S e am ministear a bhruidhinn airson an duine eile, agus the Fear-na-Cathrach a’ smaoineachadh gur ann aige as fheàrr a tha fios an deanadh da bhùtha feum.

CAILEAN: Bhitheadh iad astar bho cheile.

RUNAIRE: Bhitheadh, bhitheadh. Cha dhi-chuimhnich sinn sin, no puing sam bith eile.

EILIDH: Bithidh am ministear leinne ceart gu leòr.

RUNAIRE: O chi sinn ciamar a bhitheas. Duine coibhneil a th’ anns a’ Mhinistear, tha iad ag radh, ach duine cruaidh; cumaidh e sinn air an t-slighe cheairt co-dhiùbh.

EILIDH: ’S iongantach nach ’eil e ’tighinn.

BEITIDH: O ’se bhios an so.

RUNAIRE: Tha sibh air tighinn. Ciamar a tha sibh an diugh, a Mhgr. Caimbeul?

MINISTEAR: Tha mi slàn am bodhaig, taing do Ni Math.

RUNAIRE: Deanaibh suidhe. Tha fhios agaibh carson a tha sinn a’ coinneachadh an seo.

[TD 139]

MINISTEAR: Tha—tha Mgr. MacAmhlaidh an so ag iarraidh iasaid airson bùtha.

RUNAIRE: Tha dìreach. ’S docha gum bu chòir dhuibh am Ministear ’s mi-fhìn fhàgail leinn fhìn airson beagan mhionaidean.

MINISTEAR: Cha leig iad a leas falbh air mo shon-sa.

RUNAIRE: Glé mhath. Dé ur beachd air an dithis so?

MINISTEAR: Chan aithne dhomh an duine, ach tha coltas gasda air, agus thainig a’ bhean bho dheagh theaghlach.

RUNAIRE: Saoil sibh an deanadh iad soirbheachadh le bùtha?

MINISTEAR: Uel, tha bùth an seo mar tha, ach . . . . .

RUNAIRE: Tha, ach bhitheadh an té ùr suas ri mìl’ air falbh.

MINISTEAR: Bhitheadh—am Camasodhar—ach ’s iongantach mur a toireadh i feadhainn air falbh.

RUNAIRE: ’S docha gun toireadh. Ach gu tighinn gu gnothach, an saoil sibh am bitheadh e ceart iasad a thoirt do Mhgr. MacAmhlaidh?

MINISTEAR: O, bhitheadh an t-airgead tearainte gu leòr co-dhiùbh.

RUNAIRE: Glé mhath. ’S e sin na bha dhìth orm a chluinntinn. Their mise sin ri Fear na Cathrach.

MINISTEAR: An dean sin a’ chuis?

RUNAIRE: Nì, ni; ma tha sibhse air a shon, foghnaidh sin dhomhsa. Ma tha mise air a shon, tha sin gu leòr do Fhear-na-Cathrach, agus an rud a their Fear-na-Cathrach an diugh, ’s e their am Bòrd am maireach.

MINISTEAR: Faodaidh mise falbh, ma tha.

RUNAIRE: Faodaidh. Tapadh leibh airson ur cuideachaidh.

RUNAIRE: Tha mi toilichte a Mhgr. Ic Amhlaidh gu bheil sinn deònach iasad a thoirt dhuibh.

EILIDH: ’S math sin.

[TD 140]

CAILEAN: ’S math. Cuin’ a dh’fhaodas sinn tòiseachadh?

RUNAIRE: Cha bhi dàil mhór sam bith ann. Cho luath ’s a choinnicheas am Bòrd.

MURCHADH: Dé seo a tha mi ’cluinntinn, a Rùnaire? Cuideigin a’ fosgladh bùth eile?

RUNAIRE: ’S fheàrr dhuibhse ur n-aire a chumail air a’ bhùth a th’ agaibh.

MURCHADH: ’S fheàrr, ’s fheàrr, ach a bheil e fior gu bheil sibh a’ toirt cead do bhùth eile a bharrachd air a’ bhùth agamsa?

RUNAIRE: Chan e sinne a tha toirt cead airson bùithnean idir.

MURCHADH: A nise tha fhios agaibh dé tha mi ’ciallachadh. Ma bheir sibhse iasad airson bùth eile, millidh sin a’ bhùth agam-sa. A bheil sibh a’ dol a dheanamh sin?

RUNAIRE: A nise, chan ’eil e ceadaichte dhomh-sa na cùisean sin innse do fheadhainn eile.

MURCHADH: ’S dòcha gun innis an té og dhomh ciamar a tha cùisean.

RUNAIRE: Chan innis. ’S fheàrr dhuibh a bhith falbh.

MURCHADH: Innsidh tusa dhomh, Eilidh—air sgàth nan seann làithean. Ceart gu leòr. Ach innsidh sibhse dhomh a Mhgr . . . . . .

CAILEAN: MacAmhlaidh.

MURCHADH: A Mhgr. MhicAmhlaidh . . . . cuiridh mi geall . . . . gu bheil fhios agaibhse . . . . cuiridh mi geall gura sibh fhéin a’ cheart duine.

CAILEAN: Tha sibh ceart. Tha bùth eile gus a bhith ann agus ’s mis an duine a tha dol ’ga fosgladh.

MURCHADH: Tha an fhìrinn againn mu dheireadh.

RUNAIRE: Bithibh a’ falbh, bithibh a’ falbh.

[TD 141]

MURCHADH: Cha bhi gus am faic mi Fear-na-Cathrach. Càit’ a bheil Fear-na-Cathrach? Tha e aig baile nach ’eil?

RUNAIRE: Tha.

MURCHADH: Glé mhath. Gheibh sinn ceartas a nise. Canaibh ris gum bu mhath leamsa fhaicinn.

RUNAIRE: Chan fhaod e bruidhinn ruibh.

MURCHADH: Carson seo?

RUNAIRE: Chan ’eil Gaidhlig aige.

MURCHADH: Chan ’eil Gaidhlig aige! Mur eil, dé a th’ aige? Fraingeis, an e, no Gearmailtis . . . . . .”

RUNAIRE: Chan e: chan ’eil aig ach Beurla.

MURCHADH: Beurla! Nach b’e a bha ’n seo an uiridh ’nuair a fhuair mis’ an t-airgead?

RUNAIRE: B’e, a’ cheart fhear.

MURCHADH: Bha Beurla gu leòr a’ dol eadarainn an uair sin.

RUNAIRE: Bha.

MURCHADH: Uel, tha a’ Bheurla agamsa a’ cheart cho math fhathasd.

RUNAIRE: O tha, tha fhios agam air a sin. ’S dòcha tuilleadh is math. Chuala mi na guidheachan móra Beurla a bh’ agaibh thall aig dorus an taigh-sheinnse. Ach cha dean ur Beurla feum sam bith an seo dhuibh.

MURCHADH: Ciamar?

RUNAIRE: Thainig riaghailt ùr am mach.

MURCHADH: Dé an riaghailt?

RUNAIRE: Nach fhaodar ach Gaidhlig a chleachdadh ’nuair a bhitheas am Bòrd is muinntir a’ bhaile seo (no bailtean coltach ris) a’ coinneachadh. Cuiridh a’ Ghaidhlig rian air ur teangaidh. Cha bhi uiread de shaors’ agaibh innte.

[TD 142]

MURCHADH: Nach bi! Stadaibh gus am faic sibh. Cha chuala mi riamh a leithid. Có a dh’ aobharaich an riaghailt neonach seo?

RUNAIRE: Dh’ aobharaich An Comunn Gaidhealach.

MURCHADH: O, tigh na . . . . . .

RUNAIRE: A nis, a nise!

MURCHADH: Tigh na sad dha’n Chomunn Ghaidhealach.

BEITIDH: Obh, obh.

MURCHADH: Ach nì mise an gnothach oirbh, am Beurla no’n Gaidhlig! An Comunn Gaidhealach!

RUNAIRE: Tha e a’ falbh a dh’iarraidh a pheathar. Cha bhi ise cho soirbh a ceannsachadh.

EILIDH: Chan urrainn gu bheil i cho fiadhaich ri a bràthair.

RUNAIRE: ’S i as miosa, agus a’ sior fhàs borb a h-uile latha. A’ sior fhàs borb mar as sine a tha i.

CAILEAN: Chan ’eil eagal oirbh roimhpe.

RUNAIRE: Chan ’eil. ’S dòcha gum b’ ann oirbh-se a bu chòir eagal a bhith. Boirionnach comasach. Boirionnach cunnartach.

SEONAID: Dé seo a tha mi ’cluinntinn? Bùth eile ’ga fosgladh. An e seo fear na bùtha ùir?

RUNAIRE: Chuala sibh sin o ur bràthair.

SEONAID: Chuala, ach bha deagh amharus agam air roimhe. Chan ’eil nì a thachras nach cluinn mise, fhad ’s a bhitheas Peigi anns a’ bhùthaidh againn.

RUNAIRE: Gabhaidh an t-àite seo da bhùtha.

SEONAID: Chan ’eil mi ’dol le sin. Dé an t-eòlas a th’ agaibh air an duine seo, fear a th’ air ùr-thighinn do’n àite?

RUNAIRE: Faodaidh sin a bhith, ach b’ fheàirrde cuid againn nach bitheadh uiread de eòlas aig daoine orra.

[TD 143]

SEONAID: Tha mi ’tuigsinn, tha mi ’tuigsinn, ach ma theid a’ bhùth againne sios, ’s ann as fhaide a bhitheas sinn a’ pàigheadh air ais an airgid. Cha chòrdadh sin ruibh. Na gabhaidh gnothach ris an duin’ ùr.

RUNAIRE: Chan ’eil dad ceàrr air an duin’ ùr. A bharrachd air sin tha muinntir an àite glé eòlach air a’ bhean aige.

SEONAID: Muinntir an àite! An robh sibhse ’bruidhinn ri muinntir an àite?

RUNAIRE: Cha robh, ach bha mi ’bruidhinn ris a’ mhinistear.

SEONAID: Bha, ach cha chluinn am Ministear a h-uile nì a tha tachairt. Tha sibh an dùil a dhol air adhart?

RUNAIRE: Tha.

SEONAID: Ceart gu leòr.

BEITIDH: Chan ’eil i sud air a dòigh.

RUNAIRE: Chan ’eil ’s cha bhi.

BEITIDH: Saoil an tig i air ais.

RUNAIRE: Tha eagal orm gun tig.

CAILEAN: Chan ’eil i deiseil fhathasd.

RUNAIRE: Chan ’eil. Tha i bagairt fianais air choireigin a thogail. Ach na bitheadh cùram oirbh. Tha ur cliù gun bheud ’san àite seo.

EILIDH: Chan ’eil mi cìnnteach. Saoil an fhiach e an dragh, a Chailein, bhon a tha iad cho fada nar n-aghaidh?

CAILEAN: Feumaidh sinn a dhol air adhart a nise. Tha an Rùnaire agus am Bòrd leinn.

RUNAIRE: Gun teagamh. Na cuireadh bòilich na té ud cùram sam bith oirbh. Chan ’eil an suidheachadh fhéin cho math an ceartuair.

EILIDH: Ge ta b’fheàrr leam fhìn . . . . . .

BEITIDH: Có tha seo? Mgr. Cuimeineach a rithisd.

[TD 144]

RUNAIRE: ’Se. Chan ann as a’ bhùthaidh a thainig e ’n turus seo, a réir coltais.

MURCHADH: Có tha seo? Càit’ a bheil Fear-na-Cathrach? Tha mise ’g iarraidh Fear-na-Cathrach.

RUNAIRE: Na cuireadh e dragh ort, a Bheitidh. Leig leis. Chi sibh Fear-na-Cathrach am maireach.

MURCHADH: Am maireach. Chan ’eil gealladh againn air am maireach. ’S e sin a thuirt am ministear. Tha bùtha mhath agamsa agus dithis mhath a’ frithealadh innte. An teid sibh as àicheadh sin?

RUNAIRE: Cha teid, cha teid. ’S fheàrr dhuibh a dhol a null do’n bhùth air eagal gum bi iad a’ coimhead air ur son.

MURCHADH: ’S fheàrr, ’s fheàrr. Theid mi null am maireach. An dean sin feum? Cha dean. Carson? Chan ’eil gealladh againn air am maireach.

RUNAIRE: A nise, bithibh a’ falbh.

MURCHADH: Có am fear a tha seo? An duine aig Eilidh. Uel, uel. ’S tu fhéin a th’ ann, Eilidh. Bha uair a bha mise glé eòlach air Eilidh. Nach robh? Ach chan aithnich i ’n diugh mi. Coma leat, tha mi-fhìn ’san té òg a’ dol do’n dannsadh an nochd.

EILIDH: Tha ’n t-am againne falbh.

RUNAIRE: Fuirichibh far a bheil sibh.

MURCHADH: Seònaid a th’ ann. Cha bhi bùth eile an Camaseòrna, a Sheònaid. Chi mise Fear-na-Cathrach. Beurla gu leòr agamsa.

SEONAID: Cùm thusa do theanga.

RUNAIRE: Dé thug an seo sibh a rithisd?

SEONAID: Cluinnidh sibh, a dh’ aithghearr, dé thug an seo mi. A bheil sibh a’ dol air adhart leis a’ bhùth ùir?

EILIDH: Leigeamaid leotha.

[TD 145]

CAILEAN: Na can guth ’s na gluais.

SEONAID: An cluinn sibh, a Rùnaire, chan ’eil iad cho cìnnteach. Tha iad a’ géilleadh.

RUNAIRE: Chan ’eil, no géilleadh. Carson a ghéilleadh iad?

SEONAID: Glé mhath, mata. Tha sibh a’ faighinn aon chothrom eile, an gnothach a leigeil seachad.

MURCHADH: Tha mise ag iarraidh Fear-na-Cathrach.

BEITIDH: Feumaidh sibh fuireach far a bheil sibh.

SEONAID: Aon chothrom eile, tha mi a’ toirt dhuibh aon chothrom eile.

RUNAIRE: Tha sibh deonach a dhol air adhart, nach eil, a Mhgr. MhicAmhlaidh?

EILIDH: A bheil . . . . . .

CAILEAN: Tha.

SEONAID: Ceart gu leòr, mata. Fhuair sibh ur cothrom. A Mhurchaidh, iarr air a’ mhinistear seasamh a stigh. O dé math a bhith ’bruidhinn riut-sa.

RUNAIRE: Carson a tha sibh ag iarraidh a’ mhinisteir?

SEONAID: Cluinnidh sibh sin an deagh am.

RUNAIRE: Ceart gu leòr. Ur toil fhéin. Theid Beitidh ’ga iarraidh.

SEONAID: Siuthad ma tha.

BEITIDH: Tha e muigh air an starsnaich. Canaidh mi ris gu bheil sibh ’ga iarraidh.

MURCHADH: Theid mise còmhla riut.

SEONAID: Fuirich thusa far a bheil thu.

MURCHADH: Nam faicinn-sa Fear-na-Cathrach . . . . . .

RUNAIRE: Chan fhaic, ach tha sibh a’ dol a dh’ fhaicinn a’ mhinisteir, tha e coltach. Ach carson—na bithibh a’ foighneachd dhiom-sa.

[TD 146]

SEONAID: Bithidh e soillear gu leòr an ceartuair. Tha rudeigin agamsa ri innse a chuireas gaoir ’na ur cluasan.

RUNAIRE: ’S cìnnteach gur e diomhaireachd mhór a tha seo.

CAILEAN: Bu chòir dhaibh a bhith a’ tighinn.

MURCHADH: Có tha ’tighinn?

SEONAID: Tha am ministear is thoir thusa an aire.

MURCHADH: O Tigh na . . . . . .

RUNAIRE: A nise, cuimhnichibh far a bheil sibh.

MURCHADH: Tigh Iain Ghrota dha na mhinistear.

MINISTEAR: Dé tha cearr air a h-uile duine an seo? Tha coltas anshocrach oirbh uile. Có a chuir ’gam iarraidh?

MURCHADH: Bha mise ag iarraidh Fear-na-Cathrach.

SEONAID: Chuir mise gur n-iarraidh.

MINISTEAR: Seadh ma ta. Dé tha sibh a’ dol a ràdh?

SEONAID: Bha sibhse deònach an uiridh gun cuireamaid bùtha suas ri taobh a’ mhansa.

MINISTEAR: Bha—bha mi smaoineachadh gu robh feum oirre, leis an obair ùir, ’s an luchd-turuis. Agus tha mi dhe’n aon bharail fhathasd.

SEONAID: ’S a bheil fhios agaibh gu bheil bùth eile a’ dol suas?

MINISTEAR: Tha, chuala mi sin, ach bithidh i pios math air falbh.

SEONAID: A bheil fhios agaibh có tha ’dol ’ga cur suas?

MINISTEAR: Tha—an dithis seo, nach iad, Eilidh NicAmhlaidh is an duin’ aice.

SEONAID: A bheil sibh eòlach orra?

MINISTEAR: Uel, chuir mi eòlas air Eilidh nuair a thainig mi dha’n àite.

SEONAID: Chan ’eil sibh cho eòlach oirre ’s a tha sibh a’ smaoineachadh.

[TD 147]

MINISTEAR: Ciamar? Dé tha sibh a’ ciallachadh?

SEONAID: Seo dhuibh.
Leigidh sin fhaicinn dhuibh dé tha mi ’ciallachadh.

MINISTEAR: Gu faigheamaid trocair!

RUNAIRE: Dé tha ceàrr? Am faod mise am paipear sin fhaicinn? Chan ’eil nì aige ri dheanamh ruinne?

SEONAID: Nach ’eil, nach ’eil, a Mhinisteir! Dé ur barail-se?

MINISTEAR: Cha d’ innis duine seo dhomh. Nach mi a bha air mo mhealladh!

CAILEAN: Dé an gnothach falachaidh a tha seo a mheall sibh cho mór? Nach fhaod sinn uile a chluinntinn?

MINISTEAR: Chan e seo an t-am dhomhsa airson innse. Nì mi anns an eaglais e latha na Sàbaid far am bi cothrom agam air amhchasan iomchaidh a thoirt an làthair a’ choithionail.

CAILEAN: Leugh sibhse am paipear, a Runaire. A bheil gnothach sam bith aig a seo ruinne?

RUNAIRE: Chan ’eil mi ’smaointeachadh gu bheil.

SEONAID: Innsidh mise dhuibh uile e, mur innis duin ’eile.

CAILEAN: Siuthadaibh ma ta.

SEONAID: Tha mise an deidh a chluinntinn gu robh leanabh diolain aig a’ bhean agaibh-se ’nuair a bha i gu math òg.

EILIDH: Tiugainn a mach a seo.

CAILEAN: Stadaibh. Dé tha seo? A bheil sibhse a’ ceadachadh an dol air adhart seo, a mhinisteir?

SEONAID: Cha chuala sibh-se seo. Thachair e mu’n d’thainig sibh do’n àite.

CAILEAN: Chuir mise mo cheist ris a’ mhinisteir.

MINISTEAR: Feumaidh gun do thachair e mu’n d’thainig mise dha’n àite. Cha chuala mi mu dheidhinn. Is càit’ a bheil an leanabh a nise?

SEONAID: Chaochail e.

[TD 148]

MINISTEAR: Chaochail. Tha sin ceart gu leòr. Innsidh mise dhuibh.

EILIDH: Cha d’ innis mi dhut. Bha duil agam nach leiginn a leas. Dé am feum a dheanadh e ged a dh’ innsinn? Ach bha còir agam air innse.

RUNAIRE: An ainm an àigh, dé an gnothach a th’ aig seo ri obair a’ Bhùird? Cuin’ a thig daoine gu ciall? Dé tha sibhse a’ dol dheanamh, a mhinisteir, bho’n is ann ribh is còir dhuinn a bhith ’g amharc.

MINISTEAR: Chan ’eil mi ’g ràdh gum bitheadh an aon bharail agam air a’ bhoirionnach nan robh mi air seo a chluinntinn. Cha chreid mi gun cuirinn m’ ainm ris an tagradh airson an iasaid.

RUNAIRE: Carson? Nach gleidheadh i bùth a cheart cho dòigheil ged a thachair seo dhi?

MINISTEAR: Chan e sin a’ chùis uile gu léir. Cha bu mhath leamsa gnothach a ghabhail ri té nach do ghleidh i-fhéin gu cubhaidh.

RUNAIRE: Gu cubhaidh! Cha chuala mi riamh a leithid. Dé a thuirt an Slanuighear fhéin mu’n té a ghlacadh ann am peacadh, “Am fear nach do thuislich, tilgeadh e a’ cheud chlach oirre.” An do thilg duine clach? Cha do thilg aon duine.

SEONAID: Dé tha sibh a’ dol a dheanamh a nis, a Mhinisteir?

MINISTEAR: Feumaidh mi meòrachadh air a’ chùis an sàmhchair mo sheòmair.

RUNAIRE: Is a bheil comhairle sam bith agaibh deiseil dhuinn an dràsda fhéin?

MINISTEAR: Fàgaibh cùisean mar a tha iad an dràsda. Sìth gu robh maille ribh uile.

SEONAID: Fàgaibh cùisean mar a tha iad, sin mar a thuirt e.

[TD 149]

CAILEAN: Nach ann oirbh bu choir a’ mhoit a bhith!

MURCHADH: Deanaibh air ur socair, a Mhgr. MhicAmhlaidh. Innsidh mise rudeigin dhuibh nach còrd ribh.

SEONAID: Siuthad, a Mhurchaidh, innis dhaibh.

MURCHADH: Faodaidh mi seo innse a nise ’s am ministear air falbh.

CAILEAN: Seadh.

MURCHADH: Bu mhise athair an leinibh a bh’ aig Eilidh. Dé do bharail air a sin?

EILIDH: Dé thug oirnn tighinn an seo?

MURCHADH: Ciamar a tha sin a’ còrdadh ribh? Sin thu a nise, a Mhgr. MhicAmhlaidh, sin an seòrsa bean a th’ agad, ’s dùil agad gu robh i cho beusach. Siuthad, cuir air falbh i. Cha bhi bùtha no bùtha agaibh a nise.

CAILEAN: Tha siud gu leòr, a bhladhdaire mhosaich. Na can an còrr, mun cuir mi d’ fhiaclan ’nad amhaich. Gabh a mach a seo, no cuiridh mi as na h-iarmailtean thu mu choinneamh do bhùtha fhéin.

SEONAID: Cha leig thu leas a bhith cho fiadhaich. Cuimhnich mar a rinn do bhean. Cha d’ iarr i mathanas ort fhathast.

CAILEAN: Sibhse gu dearbh a’ bruidhinn! ’S olc a thig a leithid de chainnt bho bhial boirionnaich mu bhoirionnach eile. Sibhse a’ cur sios air té aig an robh leanabh, ’s gun oirbh ach farmad nach d’ rachadh duine faisg no fàireadh oirbh fhéin. Searbh an gnothach gun d’thug sibh orm a leithid a ràdh.

SEONAID: Thig mo bhràthair-s’ air ais . . . .

CAILEAN: Na ainmichibh an drongair sin, ur bràthair—fear a tha ’cosg anns an taigh-sheinnse a h-uile sgillinn a tha sibh a’ toirt a steach anns a’ bhùthaidh, an àite a bhith ’pàigheadh air ais an iasaid a fhuair e.

[TD 150]

SEONAID: Có nach ’eil ’ga phàigheadh air ais?

CAILEAN: Có ach ur bràthair—an duine tapaidh sin!

SEONAID: An cuala sibh siud, a Runaire? Innsibh dha. An do phàigh mo bhràthair-sa thuige seo na fiachan a bh’ air?

RUNAIRE: Cha do phàigh.

SEONAID: Dé? Phàigh e rudeigin, ’s cìnnteach.

RUNAIRE: Phàigh—fichead not.

SEONAID: An àite . . . . .?

RUNAIRE: An àite ceud gu leth.

SEONAID: Agus dh’innis sibh sin dha’n duine seo?

RUNAIRE: Cha d’ innis.

SEONAID: Dh’ innis ise, ma tha.

RUNAIRE: Cha d’ innis.

SEONAID: Có mata a dh’ innis dha e?

CAILEAN: Cha d’ innis duine.

SEONAID: Is ciamar a fhuair e eòlas air?

CAILEAN: Coma leibh-se.

SEONAID: Fichead not—mac an fhir mhóir. Stadaibh gus am faigh mise greim air.

RUNAIRE: Diolaidh iad peanas air a’ cheile a nise agus bithidh ceartas riaraichte.

CAILEAN: Is coma . . . . .

RUNAIRE: Innsidh mi dhuibh dé nì sinn. A Bheitidh, trobhad an seo. Tha a’ chuis air tighinn gu seo. Feumaidh am Bòrd a’ bhùth a thoirt bho’n Chuimeineach. Cuiridh mise mu’n coinneamh gum bu choir a toirt dhuibh-se.

EILIDH: Cha ghabh sinn gnothach rithe.

CAILEAN: Cha ghabh.

[TD 151]

RUNAIRE: ’S docha gu bheil sibh ceart. Tha mi ’tuigsinn mar a tha sibh a’ faireachadh. Ach an ceann latha no dha ma thig sibh air ais, chi sinn dé ghabhas deanamh, an seo, no’n àiteigin eile.

CAILEAN: Tha sinn ’nur comain. Bithidh sinn a’ falbh. Latha math leibh.

EILIDH: Latha math leibh.

RUNAIRE: Mar sin leibh agus cumaibh cuimhne air na thuirt mi.

RUNAIRE: Có a nise bha ’g ràdh nach robh nì a’ tachairt anns an àite seo?

BEITIDH: Có gu dearbh! Sinn a tha feumach air cupa tea! ’S fheàrr dhomh sealltainn an toiseach an do dhùisg am Bodach . . . . . .

RUNAIRE: A nis, an aire.

BEITIDH: An do dhùisg Fear-na-Cathrach.

[TD 152]

“EADAR CUIRT IS COIMISEAN”

An t-àite: Rùm ann an taigh Thormoid, an Leitir-daraich.
An t-ám: An diugh fhéin.

Luchd-cluiche
Tormod MacNeill (Tormod Alasdair Eoghainn, croitear).
Seònaid Nic-Neill (nighean bràthair Thormoid).
Goirseal Nic-Cuinn (Banntrach Sheumais Mhóir, bana-chroitear).
Cailean Mac-Cuinn (mac do Ghoirseal).
An Ridire Seumas MacCalmain (Fear Cùirt-na-Dùthcha).
Morair Chamusiunaraidh (Fear Coimisean-na-Tire).

SEONAID: Séithear mór an seo; séithear beag an siud . . . . . bithidh sibh fhéin anns an t-seithear mhór, uncail.

TORMOD: Cha bhi, cha bhi. Fàgaidh sinn an seithear mór aig a’ chùirt, a luaidh.

SEONAID: A’ Chùirt! Chan ’eil a’ Chùirt uile a’ tighinn. Cha d’ rachadh Cùirt ann an aon séithear co-dhiubh.

TORMOD: Na bi a’ magadh, a Sheònaid. Tha an gnothuch nas cudthromaiche na sin. Tha fhios agad gu bheil Fear Gaidhlig na Cùrtach a’ tighinn, agus tha e cho math ri Cùirt shlàn.

SEONAID: Seadh, seadh, ma ta. Fear-na-Cùrtach anns s’ chathair mhóir . . . Agus a bheil sibh fhéin a’ dol a sheasamh?

TORMOD: Chan ’eil. Chan ’eil mi cho iriosal sin buileach.

SEONAID: Cuiridh mi an séithear beag an seo dhuibhse mata.

TORMOD: Nì sin an gnothuch.

SEONAID: Tha mi ’n dòchas gun tig e.

TORMOD: Thig e. Nach ’eil fhios gun tig e! Dé bha ’dol ’ga chumail?

SEONAID: Mur a saoileadh e an t-astar fada airson gnothuch cho faoin.

[TD 153]

TORMOD: Gnothuch faoin! An abair thu gnothuch faoin ri goid?

SEONAID: ’S e facal làidir a tha sin.

TORMOD: ’S e facal làidir, agus obair làidir, a bhith a’ buain mo chuid feòir a h-uile bliadhna, agus a bharrachd air sin a bhith a’ teadhradh nam beothaichean aice far a ruig iad a nall gu ceann a’ chnuic.

SEONAID: ’S docha gun can a’ Chùirt nach ’eil a’ chrioch a’ leantainn sios an cnoc.

TORMOD: ’S iad nach can. Bha crioch an siud bhon as cuimhneach leamsa. Bha, bho am Achd nan Croiteirean, agus bithidh i ann fhad ’s a mhaireas neart ’na mo bhodhaig-sa a sheasas airson ceartais.

SEONAID: Tha ceartas glé mhath, ach saoilidh mise anns an latha a th’ ann gum bu chòir do nàbaidhean a bhith còirdte.

TORMOD: Cha tig an latha a bhitheas mise còirdte ri Goirseal, a Sheònaid. Thug mise . . . . . .

SEONAID: Uil, tha i a’ cur an fheòir gu deagh fheum. Coimheadaibh sibhse ann a sin, uncail, gun bhó gun fheum air feur.

TORMOD: Mur a togair mise bó a chumail, ’s e sin mo ghnothuch fhìn.

SEONAID: O chan ’eil a’ chuis a’ stad aig a sin.

TORMOD: Ciamar?

SEONAID: Mur a cuir sibhse feum air an fhearann a th’ agaibh, faodaidh iad a thoirt do fheadhainn a chuireas feum air.

TORMOD: Cha leig a’ Chùirt leotha am fearann a thoirt bhuamsa.

SEONAID: O, ge ta, chan ann aig a’ Chùirt a tha am facal mu dheireadh.

TORMOD: Nach ann! Chi sinn dé their Fear na Curtach ’nuair a thig e.

[TD 154]

SEONAID: ’S e duine mór a th’ ann am Fear na Curtach, ach tha buidhnean eile ann an diugh a bharrachd air Cùirt.

TORMOD: Seo cuideigin a’ tighinn.

CAILEAN: (Aig an dorus ag eigheach). A Sheònaid.

SEONAID: ’S e Cailean a th’ ann (Seonaid a’ dol gu’n dorus).

TORMOD: Nach d’ thuirt mi riut gun am fear sin a leigeil an còir an tighe. Cha chuir duine dhe’n treubh aig Goirseal a shròn a steach air an dorus seo.

SEONAID: Cha tig e steach idir. Cha bhi mi tiota.

TORMOD: Goirseal! Leigidh mise fhaicinn dhith. Cha bhi i cho spracail ’nuair a chi i Fear-na-Cùrtach an seo. Thig a steach an seo, a Sheònaid, agus leig leis an ablach sin falbh dhachaidh.

SEONAID: (A’ tilleadh). Deanaibh air ur socair.

TORMOD: Cha dean. Nach do dh’ earb mi riut gun mac Goirseil a’ leigeil faisg no fàire . . . .

SEONAID: Dé a th’ agaibh an aghaidh Chailein. Cha d’ rinn e coire sam bith oirbhse.

TORMOD: Nach d’ rinn! Mac Goirseil, tha sin gu leòr. Gun fiù fhios aige có . . . .

SEONAID: Chan ’eil còir agaibh sin a ràdh.

TORMOD: Dé?

SEONAID: Bha sibh a’ dol a ràdh gun fhios aige có as athair dha. Tha e móran nas fheàrr . . . .

TORMOD: O seadh. Bha e ann an colaisde, mar a bha thu fhéin, agus dé rinn sin dha?

SEONAID: Ni e feum dha fhathasd.

TORMOD: Chi sinn. Ach dé thug an seo an dràsd e? Innis sin dhomh.

SEONAID: Thainig e a thoirt rabhaidh dhomh.

TORMOD: Rabhadh. Dé an rabhadh?

[TD 155]

SEONAID: Chuir a mhàthair fios a dh’ ionnsuidh a’ Choimisein agus tha fear dhiubh a’ tighinn.

TORMOD: An Coimisean! Dé thug oirre sin a dheanamh?

SEONAID: Tha i ag iarraidh tuilleadh fearainn.

TORMOD: Is càite a bheil i a’ smaointeachadh a gheibh i sin?

SEONAID: Chan ’eil fhios agam. Anns a’ bhaile seo, tha mi cìnnteach.

TORMOD: Tha i fàs nas ladarna a h-uile latha, ach stad gus an tig a’ Chùirt. Cha bhi e fada a’ sealltuinn dhith. Agus cuin’ a tha dùil aice ris an duine seo?

SEONAID: Chan ’eil iad cìnnteach . . . . an diugh ’s dòcha.

TORMOD: An diugh! Dé tha ’toirt air tighinn an diugh? O, tha mi tuigsinn. Dh’ innis thusa do Chailean gu robh dùil agamsa rì Fear na Cùrtach.

SEONAID: Cha leiginn a leas innse. Nach do dh’ innis sibh fhéin fad is farsuinn e!

TORMOD: Na’n saoilinn-sa, a Sheònaid, gu robh thusa a’ gabhail taobh na gràisg ud!

SEONAID: Na bruidhnibh mar sin. Nan gabhadh, cha bhithinn an seo.

TORMOD: Cha bhitheadh, tha thu ceart. O ’s math leam thu bhi còmhla rium, cha bhithinn ach aonaranach as d’ aonais.

SEONAID: Ged a dh’ fhalbhainn-sa, bhitheadh sibh ceart gu leòr.

TORMOD: Cha bhitheadh idir.

SEONAID: Bhitheadh.

TORMOD: Ciamar?

SEONAID: Dh’ fhaodadh sibh pòsadh fhathasd.

TORMOD: Huh. Dh’ fhàg mi am pòsadh ro fhada, tha eagal orm. Có a phòsadh mise co-dhiubh.

SEONAID: Phòsadh gu leòr.

[TD 156]

TORMOD: Ainmich aon té.

SEONAID: Goirseal.

TORMOD: Goirseal!

SEONAID: Seadh.

TORMOD: An té aig a bheil gràin a cridhe orm, agus a’ cheart uiread agamsa dhi-se.

SEONAID: O ge ta, chan ’eil gràin agus gràdh uiareannan fad’ o cheile. Cha b’e a’ cheud uair a dh’ fholaich fuath an gaol.

TORMOD: Uil, a nise, a Sheònaid, dé an sgoil anns an cual thu na diomhaireachdan sin?

SEONAID: Ann an sgoil an t-saoghail, le a bhith a’ cumail mo shùilean—agus mo chluasan, fosgailte.

TORMOD: Seadh dìreach. Cha do dh’ fhalbh thu fhathasd, agus cùm do shùilean—agus do chluasan—fosgailte an dràsda air son Fear-na-Cùrtach.

SEONAID: Cumaidh. Cha tig e gun fhiosda.

TORMOD: Stad ort, o’n a tha thu cho glic, ciamar a bhruidhneas mi ris an duine seo?

SEONAID: Stad, seo an litir aige. Tha e ag ràdh, “Cùirt na Duthcha, bho’n Ridire Seumas Mac-Calmain, Fear-Gaidhlig na Cùrtach.”

TORMOD: An dean “A’ Chuirteir” an gnothuch?

SEONAID: Cha dean.

TORMOD: Ciamar a nì “Fhir-Cùrtach?”

SEONAID: Beagan nas fheàrr. Ach innsidh mise dhuibh. Theiribh “A Ridire” ris.

TORMOD: Glé mhath, ma tha. Ciamar a tha sibh, a Ridire? Thigibh a steach, a Ridire. A bheil mo cholair dìreach?

SEONAID: Cuiridh mise ceart e. Sin e.

TORMOD: An toir sinn drama dha?

[TD 157]

SEONAID: ’S dòcha gur e tea as fheàrr leis. Bithidh an da chuid deiseil againn.
(Gnogadh aig an dorus). Seo e.

(Fear a’ Choimisein agus Goirseal a’ tighinn a steach).

TORMOD: Thigibh a steach (ri Goirseal)—agus thusa.
Ciamar a tha sibh, Fhir-na-Curtach?

MORAIR: Chan e Fear-Cùrtach a th’ annamsa.

TORMOD: O, gabhaibh mo leth-sgeul. Ciamar a tha sibh, a Ridire?

MORAIR: Chan e Ridire a th’ annamsa.

TORMOD: Thuirt mi, Fhir-na-Cùrtach, mar tha.

MORAIR: Thuirt, agus bha sibh ceàrr.

TORMOD: Feumaidh gur e . . . .

MORAIR: Is e mise Fear a’ Choimisein, Coimisean na Tìre.

TORMOD: Dé thug a seo sibh, a Mhgr . . . .?

MORAIR: Tha thu a’ bruidheann ri Moraire Chamusiunaraidh, Fear-Gaidhlig Coimisean na Tìre.

TORMOD: Agus có th’ agaibh còmhla ribh an seo, a Mhoraire . . . Chamustianavaig?

MORAIR: Na bi ri fealla-dha. ’S cìnnteach gun aithnich thu do nàbaidh, Goirseal Nic-Cuinn.

TORMOD: Cha robh mi a’ ciallachadh nach aithnichinn i.

MORAIR: Agus dé bha thu ’ciallachadh?

TORMOD: Bha mi ’ciallachadh nach robh mi ’tuigsinn dé bha i ’deanamh an seo.

MORAIR: Thàinig i an seo, mata, a chionn gun d’ iarr mise oirre tighinn. Tha mi cìnnteach gum faod sinn suidhe.

TORMOD: Suidhibh-se an siud, a Mhoraire.

SEONAID: Agus faodaidh Goirseal suidhe an seo.

TORMOD: Is dòcha nach dùirig i suidhe. Is fhada bho’n nach d’rinn i suidhe, no seasamh fhéin, anns an tigh seo.

[TD 158]

MORAIR: Co-dhiubh, bitheadh sin mar sin, tha mise ag iarraidh ort, an ainm a’ chrùin, cead a thoirt dhith fuireach an seo beagan mhionaidean a chùm gun cluinn sibh le chéile dé th’ agam ri ràdh.

GOIRSEAL: (A’ suidhe). Tapadh leat, a Sheònaid.

SEONAID: Ni mi cupa tea.

TORMOD: Uh . . . nì . . . cupa tea.

MORAIR: A bheil fhios agad gun d’ rinn am boirionnach seo tagradh ri Coimisean na Tìre?

TORMOD: Cha chuirinn seachad oirre e. Rinn mise tagradh cuideachd.

MORAIR: Ri Coimisean na Tire?

TORMOD: Chan ann. Ri Cùirt na Dùthcha.

MORAIR: An d’ fhuair thu freagairt?

TORMOD: Cha d’ fhuair fhathasd, ach cha chreid mi gum bi e fada.

MORAIR: Seadh, seadh, is e mo dhleasdanas-sa an dràsda beachd a’ Choimisein a thoirt seachad.

SEONAID: Agus dé thachras ma bhitheas an da bheachd eadar-dhealaichte?

MORAIR: Có seo . . . . do nighean?

TORMOD: Chan e. Seònaid, nighean mo bhràthar.

GOIRSEAL: Nighean cho grinn ’s cho tapaidh, a Mhorair, ’s a th’anns a’ bhaile. Gu dearbh ’s e ionghnadh a th’ ann leamsa gu bheil i fuireach cho fada còmhla ris a’ bhurraidh seo.

TORMOD: Ta gu dearbh, cha b’ ionghnadh thusa a bhith ’bruidhinn!

MORAIR: A nise tha siud gu leòr dhe’n trod.

SEONAID: Bithidh obair agaibh, a Mhoraire.

[TD 159]

GOIRSEAL: Gheibh sinn breith a’ Choimisein.

TORMOD: A mach leis! Chan ’eil eagal sam bith agamsa roimh bhreith a’ Choimisein.

MORAIR: So dhuibh mata (a’ leughadh). Ri linn ’s gu bheil a’ bhana-chroitear, Goirseal NicCuinn, aireamh a ceitheir-deug an Leitir-daraich, deònach agus comasach tuilleadh fearainn àitich a ghabhail, a thuilleadh air na th’ aice mar tha, agus ri linn gu bheil a’ chroit sin ri a taobh a bhuineas do’n chroitear Tormod MacNeill, aireamh a tri-deug an Leitir-daraich, a’ dol fàs le cion àitich, is e mo chomhairle-sa, Fear-Gaidhlig Coimisean na Tìre, gum bi am fearann a tha i ag iarraidh air a thoirt dhith, agus sin bho’n cheud latha de mhios an Lùnasdail!

TORMOD: Am fearann agamsa! Cha tig an latha! A dhaoine gun nàire! Ag iarraidh tuilleadh fearainn! Am fearann agamsa! Tha feum gur e boirionnach a th’ innte, no rachadh i dhachaidh is sùil ghorm oirre.

GOIRSEAL: O cha leig thu leas a bhith cur asad cho mór mu choinneamh boirionnaich. Nam bitheadh Cailean agamsa an seo tha fhios agam có air a bhitheadh an t-sùil ghorm. Dùil agad bho’n a tha beagan airgid agad ’s nach leig thu leas car obrach a dheanamh air fearann gu bheil thu nas fheàrr na càch anns a’ bhaile seo. Chan ’eil ’s cha bhi, agus fhad ’s a their lagh na rioghachd gu bheil fearann an àite gu bhith air a chur gu feum ceart, ’s e lagh na rioghachd a bhitheas ann, agus cha chuir thusa no siochaire sam bith eile stad air.

MORAIR: Leig leis a nise. Mìnichidh mise an gnothuch.

SEONAID: (A tighinn a steach le poit tea). Suidhibh a nise ’s gheibh sibh uile cupa tea.

[TD 160]

TORMOD: Chan ’eil feum air mìneachadh. Cha ghabh no tea. Air falbh leis. Toirt bhuam mo chuid fearainn! Dé tha sibh a’ smaointeachach a tha mise ’dol a dheanamh?

MORAIR: O cha toir sinn a’ chroit uat air fad. Fàgaidh sinn earrann agad timchioll an tighe.

TORMOD: Am fàg gu dearbh? Nach sibh a th’ air fàs còir!

GOIRSEAL: Fàgaidh. Chan ’eil a dhìth ormsa ach an t-iochdar, sios bho’n chnoc bheag gun chladach.

TORMOD: A bhean gun nàire, nach ann agad a tha a’ bhathais a’ togail do ghuth a rithisd an taobh a stigh dhe’n fhàrdaich seo!

MORAIR: Cha bhi thu riaraichte leis a sin.

TORMOD: Cha bhi mise riaraichte le aon òirleach a thoirt seachad gu siorruidh.

MORAIR: Mur a dean thu le d’dheoin e, nì thu a dh’ aindeoin e.

(Fuaim aig an dorus).

TORMOD: Có tha seo? Mu dheireadh! Am fear ris an robh mi feitheamh. Seo am fear a chuireas sibh uile ’nur n-àite fhéin. O sibh a th’ ann. ’S mi tha toilichte bhur faicinn. Thigibh a steach, a Mhoraire . . . . .

RIDIRE: O chan e Moraire a th’ annam idir, fhathasd. Ni Ridire an gnothuch an dràsda. ’S ann a tha làn tighe agaibh an seo!

TORMOD: Tha, a Ridire. ’S docha gun cuala sibh mu’n duine urramach seo, Moraire Chamustianavaig.

MORAIR: Camusiunaraidh, an t-àite san d’rugadh mi.

RIDIRE: Cha chuala, ach theagamh gu bheil e urramach airson sin.

TORMOD: Seònaid, nighean mo bhràthar, agus . . .

MORAIR: Goirseal NicCuinn, àireamh a ceitheir-deug.

[TD 161]

RIDIRE: Tha fianuisean gu leòr againn co-dhiubh. A bheil sibh deiseil airson mo ghnothuich-sa?

TORMOD: Tha gu dearbh.

RIDIRE: Seo map a’ bhaile. A nis tha a’ chroit agaibhse an siud agus a’ chroit eile an siud.

TORMOD: Agus seo agaibh a’ chrioch sios agus siud far a bheil i ’tighinn a nall.

RIDIRE: (A’ pasgadh a’ mhap). Theid sinn sios le cheile a dh’ fhaicinn an àite.

MORAIR: Cha bhi sinne a’ fuireach.

RIDIRE: Ach bu mhath leam ur faicinn ’nuair a thilleas sinn.

(Tormod agus Ridire a’ dol a mach).

SEONAID: Suidhibh. Gheibh sinn an tea a nise.

(Morair agus Goirseal a’ suidhe).

MORAIR: Tha an tea seo math.

GOIRSEAL: The Seònaid math air an tea, mar a tha i air a’ chòrr.

MORAIR: An robh thu riamh air falbh bho’n taigh?

SEONAID: Bha. Bha mi greis an colaisde anns a’ bhaile mhór.

MORAIR: B’ fheàrr leam gu robh thu agam an oifis a’ Choimisein.

GOIRSEAL: ’S i a’ cheart té air do shon.

MORAIR: An tigeadh tu còmhla rium? Obair sheasgair agus deagh phàigheadh.

SEONAID: Dé a theireadh bràthair m’athar?

GOIRSEAL: Cha dean bràthair d’athar ach cur suas leis. Dh’fheumadh tu falbh uaireigin co-dhiubh.

SEONAID: Falbhaidh mi, ma bhitheas e deònach.

MORAIR: Cuiridh mi-fhìn a’ cheisd ris.

GOIRSEAL: Chan ’eil math dhuinn a bhith an seo ’nuair a thilleas iad.

[TD 162]

MORAIR: No saoilidh iad gu bheil thu a’ gabhail seilbh air an tigh a bharrachd air a’ chroit.

(Goirseal is am Morair a’ dol a mach)
(Seonaid a’ cur air falbh nan cupannan agus a’ sealltuinn a mach aig an uinneig).
Cailean a’ tighinn a steach

SEONAID: O, cha robh còir agad air tighinn an dràsda.

CAILEAN: Tha e ceart gu leòr. Chunnaic mi d’athair agus am fear eile shios air a’ chroit.

SEONAID: Ge ta, faodaidh iad tilleadh uair sam bith.

CAILEAN: Coma leat, bithidh mise air falbh mun tig iad.

SEONAID: Feumaidh tu sin. Tha m’uncal air a chur mu chuairt gu leòr mar tha, agus chan ’eil fhios dé a dheanadh e nam faiceadh e an seo thu.

CAILEAN: Cha deachaidh gnothuichean leis?

SEONAID: Cha deachaidh.

CAILEAN: Dé thachair?

SEONAID: Thuirt Fear mór a’ Choimisein ris gun cailleadh e a’ chroit.

CAILEAN: Cha chòrdadh sin ris, ach nach math a thuirt mi riut gum b’ ann mar sin a bhitheadh.

SEONAID: Thuirt, ach tha earbsa mhór aige ann am Fear na Cùrtach.

CAILEAN: Tha eagal orm nach dean sin feum dha.

SEONAID: Tha rud eile nach dean feum dha.

CAILEAN: Dé tha sin?

SEONAID: ’Nuair a chluinneas e . . . .

CAILEAN: Dé a chluinneas e?

SEONAID: ’Nuair a chluinneas e gu bheil mise a’ bruidhinn air falbh.

[TD 163]

CAILEAN: A’ falbh! Càite?

SEONAID: A’ falbh le Fear a’ Choimisein.

CAILEAN: Có leis?

SEONAID: A’ falbh a dh’ obair an oifis a’ Choimisein.

CAILEAN: Cuin’ a chuireadh seo air dòigh?

SEONAID: Dìreach mu’n d’ thainig thu steach.

CAILEAN: Có a dh’ innis dha mu do dheidhinn-sa?

SEONAID: Dh’ innis do mhàthair.

CAILEAN: Agus tha thu ’dol ’gam fhàgail-sa an seo?

SEONAID: Cha mhair sin fada. ’S docha gu faigh thusa thu fhéin obair air Galldachd. O seo iad a’ tilleadh. Cha robh guth againn orra. Seo, gabh a steach an siud ’s na gluais gus am faigh thu cothrom.

(Cailean a steach do’n rùm bheag eile)
(Tormod agus Ridire na Cùrtach a’ tighinn a steach)

SEONAID: Ciamar a chaidh dhuibh a nise?

TORMOD: Cha chord seo cho math ri Goirseal.

SEONAID: Tha Ridire na Cùrtach dhe’n bheachd gu bheil sibh ceart, uncail?

RIDIRE: O, chan ’eil teagamh sam bith nach d’ thainig i nall seachad air a’ chrìch, deagh chaob cuideachd. Chan fhuiling lagh na rioghachd a leithid sin de lamhachas-làidir.

TORMOD: Tha fadachd orm, a Sheònaid, gus am faic mi aodann Ghoirseil. Tuilleadh fearainn! Bheir mise tuilleadh fearainn dhith!

SEONAID: A bheil fhios agaibh, a Ridire, gu bheil Moraire a’ Choimisein deònach a’ chuid mhór de chroit bràthair-m’athar a thoirt dhith?

RIDIRE: Tha, bha bràthair d’athar ag innseadh sin dhomh.

SEONAID: Agus an cùm sibhse ri ur barail fhéin an aghaibh a’ bharail-san?

[TD 164]

TORMOD: Nach ’eil fhios gun cùm. Tha a’ Chùirt cho math ri Coimisean uair sam bith.

RIDIRE: Uel, is e mo dhleasdanas-sa criochan a’ bhaile a ghleidheadh far na chàirich Achd nan Croiteirean iad anns a’ bhliadhna ochd ceud deug ceithir fichead ’s a sia.

TORMOD: Glé mhath, agus is còir sin innseadh do Ghoirseal cho luath ’s a ghabhas deanamh.

RIDIRE: ’S còir.

TORMOD: A Sheònaid. Eubh air a’ bhoirionnach sin tighinn a nall an seo mionaid, agus innsidh sinne dhith dé tha lagh na rioghachd ag ràdh.

SEONAID: Ceart gu leòr. Cha bhi dad a dhìth oirbh. Tha am botul an siud thall. Bithidh mi air ais an tiota. (Seònaid a’ dol a mach).

TORMOD: Seo agaibh a nis, a Ridire. Bithidh drama againn mu’n tig iad. ’S math as fhiach e drama.

RIDIRE: Coma leam dheth. ’S e cupa tea a b’ fheàrr leam-sa.

TORMOD: Ud, chan ’eil fhios agam a bheil tea air fhàgail. O, tha tea freagarrach gu leòr do mhuinntir Coimisein, ach shaoilinn gun gabhadh Fear Cùrtach rudeigin na bu làidire.

RIDIRE: Tha mi fior mheasail air tea. Ach leig leis, gheibh sinn i ’nuair a thilleas an té òg.

TORMOD: O, ma’s e tea as fheàrr leibh, gheibh mise tea. Ach bha dùil agam gum faighinn fhìn lethsgeul air slàinte na Cùrtach òl.

RIDIRE: O, mas ann mar sin a tha, cuir dileag bheag bhìodach ’s a’ ghloinne ’s nì sin an gnothuch. Cuir uisge gu leòr ann.

TORMOD: ’S e sin as fheàrr (a’ cur deur anns gach gloinne). Gheibh mi uisge.

(A’ cluinntinn fuaim a muigh)

[TD 165]

Sguabaibh as e mar a tha e. Tha iad a seo.

(An triùir eile a’ tighinn a steach)

Thigibh a steach. Agus sibhse cuideachd, a Mhoraire, ma tha sibh deònach éisdeachd ri rud nach còrd ruibh.

MORAIR: Dé tha fainear dhuit a nise?

TORMOD: Cluinnidh sibh. Agus, a Sheònaid, dean cupa tea dha’n Mhoraire.

MORAIR: Cha ghabh mi an còrr tea. Cha do dh’ òl mi a leithid de thea riamh an aon latha. Mur ’eil dad agaibh nas fheàrr.

TORMOD: Chan ’eil, chan ’eil. Tha sinn ro stuama an Leitir-daraich.

SEONAID: Fàgaidh mi sibh, agus ma bhitheas dad a dhìth oirbh . . . .

GOIRSEAL: An cuidich mi thu, a Sheònaid?

TORMOD: Fuirich thusa an seo, a nàbaidh, gus an cluinn thu breith Cùirt na Dùthcha air a’ cheisd, a’ cheisd chudthromach, có a tha ceart mu’n chrìch a tha eadar a’ chroit agadsa agus a’ chroit agamsa.

GOIRSEAL: Tha mise riaraichte leis a’ bhreith a thugadh mar tha air a’ chùis.

TORMOD: Tha sin furasda a thuigsinn—gu bheil thusa riaraichte leis a’ bhreith a fhuair thu mar tha. Ach cha robh mise riaraichte leis, agus bho nach robh, fhuair mi breith eile, agus a nise tha mi ag iarraidh air an Ridire Seumas Mac Calmain, Gaidheal urramach air Cùirt na Dùthcha, a’ bhreith sin a chur fa’r comhair.

RIDIRE: Ni mise sin, a reir mo dhleasdanais. Ri linn ’s gun d’rinn an croitear Tormod Mac Neill, aireamh a tri-deug an Leitir-daraich, gearan ri Cùirt na Dùthcha an aghaidh na

[TD 166]

bana-chroitear Goirseal Nic-Cuinn, aireamh a ceithir-deug, Leitir-daraich . . .

MORAIR: Có ris a rinn e a’ ghearain?

RIDIRE: Dh’ innis mi sin mar tha. Rinn e a ghearain ri Cùirt na Dùthcha.

MORAIR: Cha sheas sin. ’S e Coimisean na Tìre as ùire.

RIDIRE: ’S i a’ Chuirt as sine.

MORAIR: ’S e an Coimisean as urramaiche.

RIDIRE: ’S i a’ Chùirt as cothromaiche.

MORAIR: ’S e an Coimisean . . . .

TORMOD: A nise, a nise. Seo an tigh agamsa agus feumaidh sibh modh a chleachdadh.

RIDIRE: ’S i a’ Chùirt . . . .

TORMOD: Fhuair sibhse, a Mhoraire, cead beachd a’ Choimisein a chur an céill. ’S cìnnteach gun nochd sibh a’ cheart mhodh ri daoine eile is a fhuair sibh fhéin.

GOIRSEAL: Cluinneamaid dé th’ aige ri ràdh ma tha.

TORMOD: Facal glic mu dheireadh thall.

RIDIRE: ’S e an co-dhùnadh gun d’thainig mise, ma tha, gu bheil a’ chrioch mu choig slatan deug bho cheann a chnuic mar a bha Goirseal Nic-Cuinn ag ràdh, agus gu robh i mar sin a’tighinn an t-astar a dh’ ainmich mi seachad air a’ chrìch dhlighich.

MORAIR: Coig slatan deug . Gheibh i barrachd is sin ma tha i comasach air feum a dheanamh dheth.

TORMOD: Mur a bi sibh sàmhach an làthair na Cùrtach, a Mhoraire, feumaidh mi iarraidh oirbh an tigh seo fhàgail.

RIDIRE: Coig slatan deug air croit an duin’ eile, nì a . . . .

MORAIR: Nì a tha air a cheadachadh leis an Achd Ur.

RIDIRE: Nì a tha air a chronachadh leis an t-seann Achd.

TORMOD: O mar a tha mi leibh! Nach fan sibh sàmhach.

[TD 167]

RIDIRE: Tha a’ Chuirt mar sin a’ bacadh . . . .

MORAIR: Tha an Coimisean a’ ceadachadh . . . .

RIDIRE: Tha a’ Chuirt a’ bacadh . . . .

MORAIR: Tha an Coimisean a’ ceadachadh . . . .

TORMOD: O mar a tha mi . . . . eadar Cuirt is Coimisean!

RIDIRE: Tha mise a’ bacadh Ghoirseil Nic-Cuinn o so a mach o thighinn seachad air a’ chrìch a chomharraich mise an diugh leis na biorainean, comharradh Cùirt na Dùthcha.

MORAIR: Agus cuiridh mise a maireach biorainean mu choinneamh tigh Thormoid Mhic-Neill air am bi comharradh Coimisean na Tìre, agus bithidh cead aig Goirseal Nic-Cuinn am fearann a chur am feum suas gu sin.

TORMOD: Na cuireadh duine cas air a’ chroit agamsa le biorainean a maireach no latha eile. Ma chuireas, bithidh fhuil air a cheann fhéin.

MORAIR: ’S e am polasman a gheibh sin dhuit ma bhitheas tu maoidheadh mar sin.

RIDIRE: Bheir mise an gnothuch na’s fhaide. Bheir mi gu Tigh nan Cumantan e . . .

MORAIR: Bheir mise gu Taigh nam Morairean e.

GOIRSEAL: ’S dòcha nach leig sibh a leas. Bithidh duan eile aige an ceartuair.

TORMOD: Có tha a’ maoidheadh a nise? Dé tha a’ dol a thachairt an ceartuair?

GOIRSEAL: Cluinnidh tu sin. Bha thusa deònach fuireach an seo gun char obrach a dheanamh bho’n a fhuair thu airgiod do bhràthar . . . .

TORMOD: Dé ma bha? Dé do ghnothuch-sa ri sin?

GOIRSEAL: ’S dòcha nach e, ach theagamh nach bi thu cho deònach fuireach an seo ’nuair a chluinneas tu gum bi thu leat fhéin ann.

[TD 168]

TORMOD: Carson a bhitheas mi leam fhìn?

GOIRSEAL: Bithidh a chionn ’s gu bheil Seònaid a’ falbh.

TORMOD: A’ falbh! Càite?

GOIRSEAL: A’ falbh a dh’ obair an oifis a’ Choimisein.

TORMOD: A Sheònaid. Trobhad. Chuala tu mar a thuirt i. A bheil e fior?

SEONAID: Tha, uncail.

TORMOD: Cuin’ a chuir thu seo air dòigh?

SEONAID: An diugh.

TORMOD: An diugh!

GOIRSEAL: Bha fhios agam nach còrdadh e riut.

TORMOD: Tha e còrdadh riut-sa, tha mi cìnnteach. An robh gnothuch agad ris?

GOIRSEAL: ’S dòcha gu robh cuideachd. Ach innsidh i fhéin dhuit. Agus nach ’eil Fear a’ Choimisein fhéin an sin?

TORMOD: Có a thuirt riut gu faigheadh tu obair?

SEONAID: Thuirt Moraire a’ Choimisein.

TORMOD: Dé tha agaibh-se ri ràdh ris a seo?

MORAIR: Tha e ceart gu leòr. Tha i a’ falbh còmhla rium-sa.

TORMOD: Carson?

MORAIR: Airson gu bheil nighean a dhìth oirnn an oifis a’ Choimisein agus gu bheil i glé fhreagarrach. A bharrachd air sin, bha i fhéin ag iarraidh falbh.

TORMOD: An robh?

SEONAID: Uel, thuirt sibh fhéin gu robh cead agam falbh uair sam bith.

TORMOD: Thuirt, agus chan ’eil mi ’gad bhacadh. Ach aig a’ cheart ám is olc do Choimisean a chaidh a steidheachadh air son daoine a tharruing a dh’ ionnsaidh obair fearainn, no co-dhiubh an fheadhainn a tha ris an obair mar tha a chumail ann, is olc dhaibh a bhith ’gan toirt air falbh.

[TD 169]

MORAIR: Tha thu ceart. ’S ann air son sin a steidhicheadh an Coimisean.

TORMOD: Airson an nighean agamsa, agus feadhainn coltach rithe, a thoirt air falbh?

MORAIR: Mu choinneamh aon duine a dh’ fhalbhas, cuiridh sinn, ’s docha, sianar air ais.

TORMOD: Ciamar seo?

MORAIR: Cha dean an Coimisean adhartas anns an obair a chuireadh roimhe mur a bi oifìs aca an toiseach anns am bi daoine ealanta.

TORMOD: Dé bhur barail-sa air a seo, a Ridire? Dé am feum a nì e dhomhsa ged a bheireadh Cùirt croit shlàn dhomh ma tha Coimisean a’ toirt bhuam nighean mo bhràthar. Tha mi cìnnteach gu bheil oifis agaibhse cuideachd, a Ridire.

RIDIRE: Tha, gu dearbh. Cha deanamaid móran feum gun oifis.

TORMOD: Tha mi cìnnteach gu bheil e a cheart cho feumail ri oifis a’ Choimisein.

RIDIRE: Tha e sin.

TORMOD: ’S briagh nach robh sibhse a’ sireadh luchd cuideachaidh on a thàinig sibh an rathad.

RIDIRE: Ma ta, on a dh’ ainmich sibh e, tha ait’ agam do dhuine ceart gu leòir.

TORMOD: ’S math nach ’eil nighean eile comhla riumsa, no bhitheadh sibhse ’ga h-iarraidh.

RIDIRE: Chan e nighean a tha dhìth orm, ach duine òg, easgaidh, sgoilear cuimseach.

TORMOD: Duine òg, easgaidh.

RIDIRE: Seadh, chan aithne do neach agaibh fear dhe’n t-seòrsa an rathad seo?

[TD 170]

GOIRSEAL: Chan aithne.

TORMOD: Duine òg, easgaidh, sgoilear cuimseach, an d’thuirt sibh?

RIDIRE: Thuirt, thuirt.

TORMOD: ’S aithne dhomh a’ cheart fhear.

GOIRSEAL: Có?

TORMOD: Cailean agad fhéin, an dearbh fhear.

GOIRSEAL: Cha bhitheadh e freagarrach; co-dhiubh tha feum air aig an tigh.

TORMOD: Feum air aig an tigh! Nach cluinn thu am boireannach! An cuala tu idir na daoine fiosrach sin ag ràdh gu bheil obair oifis nas feumaile na obair croite!

MORAIR: A nise cha d’thuirt mise sin idir.

TORMOD: O chan ’eil e agam buileach ceart. ’S e bu chòir dhomh a ràdh mu’n dean obair croite adhartas gu feum obair oifis a bhith air a chùl. Nach ’eil sin ceart, a Mhoraire a’ Choimisein?

MORAIR: Tha.

TORMOD: Nach ’eil e ceart, a Ridire na Cùrtach?

RIDIRE: Tha.

TORMOD: Agus mu choinneamh aon duine a bheir iad air falbh, a bhoirionnaich, cuiridh iad sianar air ais. A bheil e ceart agam?

RIDIRE: Tha.

MORAIR: Tha.

GOIRSEAL: Chan ’eil mise ag iarraidh sianar.

TORMOD: Cha tig an t-sianar air ais an seo. Bithidh iad sgapte air feadh na dùthcha.

[TD 171]

GOIRSEAL: Tha mise coma dé thachras air feadh na dùthcha.

MORAIR: A nise cha dean sin an gnothuch. Chan fhaod sinn a bhith coma. Feumaidh sinn amharc seachad oirnn fhìn gu feum ar coimhearsnaich.

TORMOD: Dìreach sin. Tha mi tuigsinn. Agus a’ cumail sùil air feum nan coimhearsnach tha mi ag ràdh riubh, a Ridire, gur e Cailean aig Goirseal an seo a cheart fhear a tha a dhìth oirbh.

RIDIRE: Chan fhaca mi an duine fhathasd.

GOIRSEAL: Bithidh e anns a’ mhòine, no ri rud-eigin.

TORMOD: Cha bhi sinn fada ’ga fhaotainn.

RIDIRE: A bheil e eòlach air obair fearainn?

GOIRSEAL: Tha e . . .

TORMOD: Tha gu dearbh, chan ’eil nas eòlaiche.

RIDIRE: An e sgoilear math a th’ ann?

GOIRSEAL: Bha e . . .

TORMOD: Sgoilear air leth.

RIDIRE: Tha e ciallach, stòlda ’na dhòigh?

TORMOD: Gu dearbh fhéin. Cho grinn, modhail, ri fear ’san dùthaich.

GOIRSEAL: Bha duan eile agad roimhe.

TORMOD: Siud mo bheachd-sa, a Ridire.

RIDIRE: Saoil am bitheadh e deònach an obair a ghabhail?

GOIRSEAL: Cha bhitheadh.

TORMOD: Chi sinn. Cha bhi sinn fada ’ga fhaotainn

(Seònaid a’ tighinn a steach)

TORMOD: Seall a null ach a faic thu Cailean agus iarr air tighinn a seo.

[TD 172]

SEONAID: Cha chreid mi gu bheil e aig an tigh.

TORMOD: Seall thusa.

(Cailean a’ tighinn a mach)

Gu siorruidh! Seo e! C’àit’ an robh . . . .?

SEONAID: Bha.

CAILEAN: Gabhabh mo lethsgeul, ma leigeas mi leas sin iarraidh a nise o’n a tha barail cho math agaibh orm.

GOIRSEAL: Agus mise ag ràdh gu robh thu ’s a’ mhòine.

TORMOD: Co-dhiubh. Tha e an seo a nise. Sin agaibh e, a Ridire, is e deiseil obair sam bith a thairgeas sibh dha a ghabhail.

RIDIRE: Bruidhnidh e air a shon fhéin. ’S tusa Cailean Mac Cuinn air an robh sinn a’ bruidhinn?

CAILEAN: ’S mi.

RIDIRE: Agus chuala tu mu’n obair a tha a’ feitheamh air duine freagarrach an oifis na Cùrtach?

CAILEAN: Chuala.

RIDIRE: Agus a bheil thu deònach a ghabhail os laimh?

GOIRSEAL: A nise, a Chailein . . . . .

CAILEAN: Tha mi deònach.

RIDIRE: Ceart gu leòr.

TORMOD: Nach d’thuirt mi riubh!

GOIRSEAL: Cha chuala mi riamh a leithid. Coimisean a’ toirt dhomh tuilleadh fearainn agus Cùirt a’ toirt bhuam mo mhic!

TORMOD: A nise chan fhaod gearain a bhith ann. Tha fhios agad, mu choinneamh aon duine a th’ air a thoirt air falbh . . .

GOIRSEAL: Tha, tha. Tha sianar air an cur ’nan àite.

MORAIR: Tha ar n-obair a nise deas.

RIDIRE: Tha, faodaidh sinn a bhith falbh.

[TD 173]

MORAIR: Chi mi thusa a maireach, a Sheònaid, agus cuiridh sinn air dòigh cuin’ a thòisicheas tu.

RIDIRE: Agus chi mise thusa, a Chailein.

MORAIR: Latha math leibh.

GOIRSEAL: Tha sibh a’ falbh mar sin.

MORAIR: Tha, tha ar n-obair seachad.

RIDIRE: Thug sinn seachad ar breith.

GOIRSEAL: Stadaibh. Cha dean ur breith feum sam bith dhomhsa.

TORMOD: No dhomhsa. A Ghoirseal, faodaidh tu a’ chroit agamsa a ghabhail uair sam bith.

GOIRSEAL: Chan ’eil mi ag iarraidh do chroit, no ceann a’ chnuic bhig nas mo.

TORMOD: A’ cur fios air Cùirt! B’ fheàirrde mise fios a chur air Cùirt!

GOIRSEAL: Chan ’eil Coimisean dad nas fheàrr na Cùirt.

RIDIRE: Na canaibh sin. A bheil fhios agad dé a’ chomhairle a bheireadh a’ Chuirt ort a nise, a Thoirmoid Mhic-Neill?

TORMOD: Fhuair mise gu leòr de chomhairle na Cùrtach.

RIDIRE: Ach seo agad comhairle a chòrdas riut.

TORMOD: Seadh.

RIDIRE: Bu chòir dhuibh pòsadh.

TORMOD: Có, an dithis againne?

RIDIRE: Seadh.

TORMOD: Cha do smaointich mi air a’ leithid.

MORAIR: Agus bheirinn-sa a’ cheart chomhairle ortsa, a bhean.

GOIRSEAL: Pòsadh.

MORAIR: Dé eile?

[TD 174]

GOIRSEAL: Cha do smaointich mi air a’ leithid. Ach feumaidh cuideigin iarraidh orm an toiseach.

TORMOD: Mata, a Ghoirseal, on a dh’ fhàg iad leinn fhìn sinn, dé do bharail?

GOIRSEAL: Agus bithidh an cnoc beag againn le chéile.

TORMOD: Bithidh, agus a’ chroit agamsa.

GOIRSEAL: Nach math an t-strìth a bhith seachad.

SEONAID: ’S math leam gum bi sibh còmhla mu dheireadh.

CAILEAN: Bithidh sinne còmhla cuideachd, a Sheònaid.

RIDIRE: Ciamar seo? Tha thusa a’ dol comhla riumsa a dh’obair an oifis na Cùrtach, nach ’eil?

CAILEAN: Tha.

RIDIRE: Agus tha Seònaid a’ dol a dh’ obair an oifis a’ Choimisein.

CAILEAN: Tha, ’s e sin a thuirt i.

SEONAID: Thuirt mi sin. A bheil dad ceàrr?

MORAIR: Chan ’eil. Ach tha oifìs a’ Choimisein an Lunnuinn, agus tha oifis na Curtach an Obair-eadhain.

CAILEAN: Agus bithidh sinne an t-astar sin bho chéile!

TORMOD: Bithidh sinne co-dhiu, a Ghoirseil, còmhla ann an Leitir-daraich.

GOIRSEAL: Agus chi iad a chéile ’nuair a thig iad dhachaidh airson na bainnse.

TORMOD: ’S dòcha nach fhiach dhaibh falbh gu’n déidh na bainnse.

MORAIR: Tiugainn, a Ridire. ’S e rud math a rinn an Coimisean an siud.

RIDIRE: ’S e rinn e a’ Chùirt.

MORAIR: Chan e, ach an Coimisean.

[TD 175]

AIR TIR AM MUIDEART

An t-àite: Baile fearainn am Mùideart
An t-am: Feasgar Lunasdail, 1746

Luchd-cluiche
Torcull Mac an t-Saoir (Torcull an Tac Iochdraich).
Mairi, Bean Thorcuill.
Fionnaghal, nàbaidh.
Eilidh, nighean Thorcuill.
Saighdear: Caiptean.
Saighdear: Seirdsean.
Goiridh, mac Thorcuill.

(An tacair ’na shuidhe taobh a’ ghealbhain a’ càradh lìn: a bhean a’ sgioblachadh fo chomhair dol a mach; seòmar an deagh uidheam a réir nòs an latha).

TORCULL: O, thu fhéin ’s na Stiùbhartaich, a Mhairi. Faodaidh tu dìreach an leigeil as do bheachd tuilleadh.

MAIRI: ’S mi nach leig. Gheibh e cothrom eile fhathasd. Stad thusa, thig e air ais.

TORCULL: Tearlach Stiùbhart, air ais! O cha tig, gu bràth. Rinn Culodair an gnothuch air. Thig e air ais, thuirt thu. Huh, feumaidh e falbh an toiseach. Cha d’ fhalbh e fhathast.

MAIRI: O, thig e air ais, a Thorcuill, ’se thig. Duin’ òg san saoghal air thoiseach air.

TORCULL: Og ’s gu bheil e, cha toirinn-sa móran air a sheansa an ceartuair.

MAIRI: Ciamar? Cha bhoin duine dha.

TORCULL: Cha bhoin duin’ againne dha. Dé ’s fheàirrd e sin? Càit’ a bheil e nochd fhéin, saoil thu? Tha, bheir mi geall,

[TD 176]

’na dhiol-deiric, fuar, fliuch, acrach, ’na chrùban am fròig air choireigin, no ’na throtan air monadh is tathann miol-chon an airm dheirg ’na chluais.

MAIRI: Nach ’eil truas agad idir ris?

TORCULL: Nach ’eil fhios gu bheil truas agam ris! Ach ’se truas aon rud agus coimhead airson càise bàn na gealaich rud eile. Truas, cha dean mo thruas-sa feum sam bith dha.

MAIRI: Chan ’eil fhios agad.

TORCULL: Tha fios is cinnt agam. Agus a’ bruidhinn air truas, a Mhairi, bu chòir dhomhsa mo thruas a ghleidheadh airson mo mhic fhìn, Goiridh truagh, gun fhios càit’ a bheil e an nochd.

MAIRI: Chi thusa Goiridh a’ tighinn dhachaidh.

TORCULL: Tha mi’n dòchas gum faic. Nam faicinnsa Goiridh a’ coiseachd a nall a sin an dràsd, a Mhairi, bhithinn coma, feumaidh mi aideachadh, ged nach fhaicinn an Stiùbhartach gu siorruidh.

MAIRI: Cha d’thug mise dùil mu Ghoiridh, s mi nach d’thug, ach mur a faic sinn tuilleadh e, cha bhi sinn ach coltach ri móran eile, a Thorcuill, a thug seachad an cuid s an cuideachd air sgàth aobhar a’ Phrionnsa.

TORCULL: ’S mi a tha sgìth dhe na bhruidhinn sin. Am Prionnsa! Am Prionnsa! Thu fhéin ’s na boireannaich eile—agus ’s i Eilidh againn fhìn as miosa buileach—cha chreid mi fhìn nach do thuit sibh uile an gaol air a’ Phrionnsa. Rinn sibh dealbh dheth ged nach fhaca sibh riamh e. Tha e na sheòrsa de iomhaigh ’nur cridheachan. Ach ’se mo mhac a bhitheas mise ’g ionndrain.

MAIRI: A bheil thu smaointeachadh, A Thorcuill, nach ’eil mise ’ga ionndrain cuideachd?

[TD 177]

TORCULL: Ma ta, s tu a thug air falbh, thu fhéin is Eilidh. Nan robh e air mo chomhairle-sa a ghabhail, bha e air fuireach aig an tigh.

MAIRI: Tha duin’ is duine a’ tilleadh.

TORCULL: Agus móran nach till.

MAIRI: Feumaidh foighidinn a bhith againn.

TORCULL: Cha leig thu leas sin a ràdh rium-sa. Mur a bitheadh foighidinn agam, cha bhithinn ris an obair seo. Nach ’eil an t-am aig Eilidh a bhith stigh?

MAIRI: O, cha ghabh i gu fois gus an cluinn i na tha ri chluinntinn mu mhuinntir a’ Phrionnsa, ’s mu’n arm dhearg.

TORCULL: Bu chòir dhi a bhith glic, té gun a slàinte mar a tha i.

MAIRI: Chi mis’ i s bheir mi leam a steach i.

TORCULL: Siuthad, na bi fada. Ma chi thu Seumas Uilleim, can ris gu bheil am bàta deiseil aig gob na sgeire. Bheir e leis na slatan. Faodaidh sinn sgriob a thoirt leotha fhad s a bhitheas an lion an cur.

MAIRI: Feasgar math iasgaich ann, nach ’eil?

TORCULL: Cha b’ urrainn a bhith na b’ fheàrr. Toiseach lionaidh air, is aidhearag de ghaoith iar-dheas.

MAIRI: Chan fhaca mi do leithid, a Thorcuill. Thigeadh tu beò air a’ mhuir.

TORCULL: Uel, chan ’eil fhios cuin’ a theid sinn a mach a rithisd. Feumaidh sinn tòiseachadh air feur an achaidh mhóir a maireach.

MAIRI: Tha mise falbh (a’ cluinntinn nan ròcais agus a’ stad ’san dorus).
Nach mi a tha sgìth dhe na ghàgail sin. Droch chomharradh a bh’ unnta riamh.

[TD 178]

TORCULL: Droch chomharradh! Geasagan an t-saoghail mhóir!

MAIRI: Chan e idir.

TORCULL: Dìreach geasagan. Daoine a’ toirt rudan a chreidsinn orra fhéin, s gun iad fad an t-siubhail a’ cluinntinn ach an rud a tha iad ag iarraidh a chluinntinn.

MAIRI: Seadh, seadh, fàgaidh sinn mar sin fhéin e ma tha.

(A’ Fosgladh An Doruis)

TORCULL: Siuthad, a Mhairi. (Mairi a mach. Torcull a’ cumail air a’ càradh an lìn agus a’ gabhail òran beag ris fhéin).

(Stararaich aig an dorus. Fionnaghal, Bean a’ Phiobaire, a’ tighinn a steach; coltas cabhaig oirre).

FIONNAGHAL: Có tha stigh?

TORCULL: Tha mise. Thig air d’ adhart, Fhionnaghail. A bheil dad ceàrr?

FIONNAGHAL: Nach mi a tha taingeil a bhith an seo! Bha dùil agam nach tigeadh an latha ’ruiginn.

TORCULL: Carson, dé th’ ort?

FIONNAGHAL: Chan ’eil dad ormsa, ach tha gu leòr ceàrr, airson sin. Ciamar as urrainn dhuit fhéin suidhe sin cho stòlda?

TORCULL: Dé tha ceàrr?

FIONNAGHAL: Dé tha ceàrr? Dé tha ceàrr? An can thu guth idir ach ’Dé tha ceàrr?’ Dé tha ceart? bu chòir dhuit a ràdh.

TORCULL: Ciamar?

FIONNAGHAL: Ciamar? Aon rud, an cuala sibh guth air Goiridh fhathasd?

TORCULL: Cha chuala. An cuala tu fhéin?

[TD 179]

FIONNAGHAL: Cha chuala, ach nam bitheadh mo mhac-sa air falbh, cha deanainn suidhe socair, gun fhios agam co-dhiubh bha e beò no marbh.

TORCULL: Uel, chan ’eil cothrom agams air, Fhionnaghail. Cha leigeadh e leas falbh. Thuirt mise ris gum bu chòir dha fuireach aig an taigh.

FIONNAGHAL: Cha bu mhath an cliù sin ort. Mur a b’ e a mhàthair, bhitheadh e aig an tigh fhathasd.

TORCULL: A mhàthair—agus a phiuthar, an creutair truagh.

FIONNAGHAL: Creutair truagh! Creutair truagh gu dearbh! Lag ’s gu bheil i am bodhaig, ’s i as treasa inntinn agaibh uile.

TORCULL: Nan cuireadh i gu feum ceart e! Neo air thaing inntinn is spiorad, na bith càit’ an d’ fhuair i e.

FIONNAGHAL: Càite? Càit’ am faigheadh i e ach o fhuil a sinnsirean, dualchas a dùthcha, dìlseachd do shliochd nan Stiùbhartach, rìghrean dligheach Alba.

TORCULL: Nach ann ort a tha an cor an nochd, a bhanacharaid!

FIONNAGHAL: Cor, a bheil. Ma tha, ’s docha gu bheil deagh aobhar air. Chuala tu mar a thachair?

TORCULL: Tha thu ciallachadh mu Chulodair. Chuala a h-uile duine sin.

FIONNAGHAL: Ach an cuala tu mar a thachair on uair sin?

TORCULL: Chuala beagan. Tha duine a’ tighinn dhachaidh an siud ’s an seo air taobh thall an locha, tha e coltach.

FIONNAGHAL: Tha, agus air an taobh seo cuideachd. Thainig Iain Sheumais Chaluim an diugh.

TORCULL: Am fear a dh’ fhalbh comhla ri Goiridh againne.

FIONNAGHAL: ’S e. Tha fhios agam.

TORCULL: Cluinnidh Mairi a bheil sgeul aig’ air Goiridh.

[TD 180]

FIONNAGHAL: Chunnaic mi a’ coiseachd a nunn i. Tha mi’n dòchas gu faigh i sgeul math mu Ghoiridh. Gu dearbh tha sgeòil gu leòr aig feadhainn eile a thill, s chan e ’n t-àgh iad.

TORCULL: Mu chruaidh-chàs is allaban.

FIONNAGHAL: Seadh agus nas miosa na sin. An aon sgeul aca uile. Sgeul air ain-iochd an airm dheirg agus gu h-àraidh air cion-trocair an trusdair mhóir . . . . .

TORCULL: Có tha sin?

FIONNAGHAL: Có ach an comandair aca, Buidsear Chumarlan. An cuala tu sin? Cha chuala. Ciamar a chluinneadh, ann a shin a’ càradh do lìn taobh an teine?

TORCULL: Cha chuala.

FIONNAGHAL: An cuala thu nach ’eil iad a’ cumail phriosanach, ach ga spadadh mar a thig iad anns an t-seasamh bonn? An cuala tu sin?

TORCULL: Cha chuala.

FIONNAGHAL: Agus feadhainn nach robh ’na seasamh idir, feadhainn, ar càirdean fhéin, a bha ’nan sìneadh leòinte air an raon, gun chomas gluasaid, ’gan stobadh le’m beigleidean le ordugh a’ Bhuidseir Chumarlan. An cuala tu sin, a Thorcuill Ic an t-Saoir?

TORCULL: Cha chuala. Is duilich leam a chreidsinn gum bitheadh daoine cho ainiochdmhor nuair a chi mi a’ ghrian ’san speur ’s a chluinneas mi na h-eòin le’n ceòl.

FIONNAGHAL: Eòin le’n ceòl! ’S e na faoileagan a bhitheas tusa a’ cluinntinn, gun umhail agad do na ròcaisean.

TORCULL: ’S dòcha gù bheil thu ceart, Fhionnaghail. Chan ’eil cluas agamsa ach dha na cheòl a chòrdas rium fhìn.

FIONNAGHAL: Glé mhath ma ta. Sin beagan dhe na chuala mise. Ach tha naidheachd nas cudthromaiche na sin agam dhuit fhathasd.

[TD 181]

TORCULL: Nas cudthromaiche! Dé an naidheachd a tha sin? Greas ort. A mach leis. Tha mi dol a dh’ iasgach.

FIONNAGHAL: Naidheachd a bheir cothrom dhuit, a Thorcuill, beagan dhe na fiachan a dhioladh. Beagan a phàigheadh air ais airson na dh’ fhuiling do dhaoine, ’s dòcha airson na dh’ fhuiling do mhac fhéin.

TORCULL: Dé tha thu ’g iarraidh orm? Saighdearachd? Tha mise ro shean airson saighdearachd tuilleadh.

FIONNAGHAL: Bha thu aig Sliabh an t-Siorraim, nach robh?

TORCULL: Bha, ach ’s fhada bho sin. Bha mi ’n uair sin òg, amaideach.

FIONNAGHAL: Cha chan mi sin idir, a Thorcuill. Ach gu mo naidheachd. Cha chuala tu fhathasd i.

TORCULL: Cha chuala. Tha thu air fàs cho briathrach, Fhionnaghail. Siuthad, a mach leis.

FIONNAGHAL: Tha e-fhéin air tighinn.

TORCULL: E-fhéin. Có e-fhéin?

FIONNAGHAL: E-fhéin. Tha fhios agad, am fear nach ainmichear gu follaiseach. Am fear a fhuair àite spéiseil dha fhéin nar n-aignidhean ’s nar cridheachan.

TORCULL: Tha thu ’ciallachadh a’ Phrionnsa?

FIONNAGHAL: A nise, Thorcuill, bi cùramach, mar a thuirt mi. A cheart fhear. Tha mi ’ciallachadh Tearlach Og Stiùbhart, Rìgh dligheach Bhreatainn.

TORCULL: Cha d’ rug iad fhathast air?

FIONNAGHAL: Cha d’ rug.

TORCULL: Gnothuch iongantach.

FIONNAGHAL: Cha d’ rug ’s cha bheir.

TORCULL: Thuirt thu gu bheil e air tighinn. Càit’ a bheil e?

FIONNAGHAL: Tha e air tighinn do’n bhaile seo.

TORCULL: Cuine a thainig e?

[TD 182]

FIONNAGHAL: Thainig o chionn uair a thìde. Tha e an dràsda an Uamh an Sgairbh.

TORCULL: Có tha còmhla ris?

FIONNAGHAL: Tha Coinneach Bàn agus Domhnall Ailein. Thainig Calum, an duin’ agam-sa, còmhla riutha a h-uile ceum a nuas an gleann.

TORCULL: Saoil an dean e an gnothuch air teicheadh?

FIONNAGHAL: Uel, tha sin an crochadh ortsa.

TORCULL: Ormsa! Ciamar a tha seo a’ tachairt?

FIONNAGHAL: Feumaidh tus a thoirt a mach ’sa’ gheola bhig.

TORCULL: Mise!

FIONNAGHAL: Seadh.

TORCULL: Có thuirt sin?

FIONNAGHAL: Thuirt Calum ’s an dithis eile.

TORCULL: Is càit’ an toirinns’ e?

FIONNAGHAL: A nunn gu taobh eile an locha, far a bheil sgoth Ean Ruairi ’ga fheitheamh.

TORCULL: Nach toir iad-fhéin a nunn e. Bheir mise dhaibh am bàta. Leigidh sinn seachad an t-iasgach.

FIONNAGHAL: Cha ghabh e earbsa duin’ eile. Tha iad ag ràdh gur tus an aon duine a tha eòlach air boghachan is sgeirean an locha seo. A rithisd tha thu gun amharus ort, bho nach robh thu ri aghaidh catha. Is tha ’n tigh agad cho faisg air a’ chladach. ’S tu a dh’ fheumas a dheanamh.

TORCULL: Cha mhi.

FIONNAGHAL: ’Se do dhleasdanas e.

TORCULL: Carson a chuirinnsa mi-fhìn an cunnart mo bheatha? Cha d’ rinn am fear seo feum sam bith dhomhsa, no do dhuin’ eile. B’ fheàrr dha a bhith air fuireach far an robh e na bhith tighinn a seo a thogail aimhreit.

FIONNAGHAL: O, na cluinneam a leithid.

[TD 183]

TORCULL: Glé mhath dha na Frangaich a bhith ’ga bhrodanachadh.

FIONNAGHAL: Thug iad cuideachadh mór dha.

TORCULL: Thug iad beagan dha, fhad ’s a bhitheadh iad cinnteach nach bitheadh an t-sabaid air am fearann fhéin. Is dé thug iad dha aig a’ cheann thall an déidh na gheall iad?

FIONNAGHAL: Chan ’eil iad ullamh fhathast.

TORCULL: Chan ’eil, tha mi cìnnteach. Innsidh mise rud eile dhuit, Fhionnghail, rud eile a tha na Frangaich a’ deanamh.

FIONNAGHAL: Seadh?

TORCULL: Fiachainn ris a’ chreideamh Phàpanach a steidheachadh san duthaich seo a rithisd.

FIONNAGHAL: Nach ann a sin a tha a’ bhruidhinn. Sin a rud as miosa a th’ agad an aghaidh an Stiubhartaich, gur e Pàpanach a th’ ann.

TORCULL: Chan e, chan e idir. Cha robh còir agam air siud a ràdh, ’s gur e Pàpanach a tha ’na mo bhean fhìn, ’s ’na mo chloinn. Is cha d’ rinn sin sgaradh eadarainn riamh.

FIONNAGHAL: Carson a dhianadh? Nach ’eil lan am againn sgur de dhol troimh a cheile mu eaglaisean.

TORCULL: Tha gu dearbh. ’S còir dhuinn cuimhneachadh gur e Criosduidhean a th’ annainn uile.

FIONNAGHAL: Dìreach an rud a bha mi dol a ràdh. Bu chòir do na Criosduidhean a bhith còirdte is gu leòr de na h-ana-creidmhich a’ feitheamh gu brath a ghabhail orra.

TORCULL: Tha sin soirbh dhaibh nuair a chi iad sinne ri leithid de dheasbud nar measg fhìn.

FIONNAGHAL: Cha do chòrd sinn mu Thearlach Stiùbhart, ach tha sinn air fàs uamhasach còirdte mu na h-eaglaisean.

TORCULL: Sinn a tha gu dearbh. Aon eaglais a bu chòir a bhith ann.

[TD 184]

FIONNAGHAL: Aon eaglais, mar a thuirt thu, Thorcuill, an eaglais againne. Mur a b’ e Mairtinn Lutar . . . . . .

(Fuaim aig an dorus: Mairi air ais)

MAIRI: Tha thu ann, Fhionnaghail. An ann a’ trod a tha sibh?

FIONNAGHAL: O, bha sinn gu math còirdte an ceartuair, ach cha do mhair e fada.

TORCULL: A faca tu duine?

MAIRI: Chan fhaca. Chuala mi gun d’ thainig Iain Sheumais Chaluim, ach cha d’ rainig mi iadsan. Chuir mi staigh na laoigh còmhla ri Eilidh. Tha i fhéin a’ tighinn. An cual thu fhéin guth as ùr, Fhionnaghail? Sann agad as trice a bhitheas na naidheachdan.

TORCULL: Mur a b’ e Mairtinn Lutar . . . . . .

FIONNAGHAL: Chuala, naidheachd ùr agus naidheachd annasach.

MAIRI: Seadh gu dearbh!

FIONNAGHAL: Siuthad, innis dhi, a Thorcuill.

TORCULL: Uel, tha Fionnaghal ag radh gu bheil e-fhéin an seo.

MAIRI: E-fhéin! Chan e, chan e Tearlach Stiùbhart?

TORCULL: Bhuail thu air, a Mhairi.

MAIRI: Chan ’eil thu ’g ràdh rium? Càit’ a bheil e, Fhionnaghala?

FIONNAGHAL: Tha e an Uamh an Sgairbh.

MAIRI: An Uamh an Sgairbh! Am Prionnsa ann an uaimh.

FIONNAGHAL: Seadh, sin far a bheil e, gun fhacal bréige, agus glé thaingeil a bhith ann cuideachd.

MAIRI: Cho faisg sin oimn! Am faca tu e, Fhionnaghala?

FIONNAGHAL: Chan fhaca. Ach siud far a bheil e, ceart gu leòr.

MAIRI: Am faic thu e? Am faic sinn uile e?

[TD 185]

FIONNAGHAL: Chan fhaic. Co-dhiubh tha mi’n dòchas nach fhaic, air a sgàth fhéin.

MAIRI: Carson a tha thu ’g ràdh sin?

FIONNAGHAL: Feumaidh e fuireach am falach.

MAIRI: Na faicinn e, is breith air làimh air!

TORCULL: O, mar a tha mi leibh, a bhoireannaich, an dàrna té nas miosa nan t’eile.

MAIRI: Dìreach cothrom fhaicinn.

TORCULL: Tha e mar leannan agaibh uile.

FIONNAGHAL: O, bitheadh tùr agad, a Thorcuill. Tha sinne ro shean airson leannanachd.

TORCULL: Siud mar a tha. Bu chòir do na fir farmad a bhith orra ris an fhleasgach òg mhaiseach seo.

MAIRI: (Le gaire). Thu fhéin air fear dhiubh sin, tha mi cìnnteach, a Thorcuill.

FIONNAGHAL: A nise tha sinn a’ cosg ùine. Cha d’ innis e an sgeul uile dhuit, a Mhairi.

MAIRI: Siuthadaibh, ma ta. An sgeul uile.

FIONNAGHAL: Tha iad ag iarraidh cuideachadh o Thorcull airson a thoirt a cunnart.

MAIRI: Tha e ann an cunnart, tha mi cìnnteach.

FIONNAGHAL: An suidheachadh cunnartach, agus a’ fàs nas cunnartaiche a h-uile mionaid.

MAIRI: Chan ’eil fhios aig an fheadhainn eile . . . . far a bheil e?

FIONNAGHAL: Chan ’eil. Nam bitheadh! An dùthaich eadar seo is Ionar Lochaidh air a gànrachadh le saighdearan an Airm Dheirg.

MAIRI: Saoil a bheil feadhainn dhiubh tighinn a rathad seo?

FIONNAGHAL: Chan ’eil nì nas cìnntiche. Chunnaic an ciobair ruadh feadhainn dhiubh a’ tighinn timcheall Cnoc an Eadraiginn an diugh fhéin.

[TD 186]

MAIRI: Seadh, ’s dé tha thu ’g iarraidh air Torcull a dheanamh?

FIONNAGHAL: O, chan e mise a tha ’ga iarraidh.

MAIRI: Có, ma tha?

FIONNAGHAL: O, an triùir a thug an t-Og Uasal a nuas an gleann, Coinneach Bàn, Domhnull Ailein, is an duin’ agam fhìn.

MAIRI: Is dé a tha iad ag iarraidh air Torcull a dheanamh?

FIONNAGHAL: Tha gun toireadh e mach anns a’ gheola e, gu taobh eile an locha, far a bheil an sgoth ’ga fheitheamh.

MAIRI: Agus nì thu sin, a Thorcuill? (A feitheamh, gun ghuth bho Thorcull).
Cha mhór sin a bhi ’ga iarraidh air fior Ghaidheal, coma leam de na barailean a th’ agad.
(Ri Fionnaghal). ’S e urram a bhitheadh ann, Fhionnaghail, do Thorcull agus dhuinn uile.

TORCULL: A nise tha sibhse le chéile cho glic is cho math air cùisean dhaoin’ eil a chur air dòigh. Carson nach toireadh fear dhiubh fhéin a mach e?

FIONNAGHAL: Chaidh sinn a steach anns na h-aobharan sin uile mar tha. Tha iad ag ràdh gur e Torcull as freagarraiche air a h-uile dòigh.

TORCULL: Tha sin glé mhath, ach carson a rachainn-sa a ghlacadh san ribe agaibh. Chùm mi as thuige seo.

MAIRI: Am fàgadh tu do rìgh dligheach, fear co-dhiùbh a dh’ earb e-fhéin ri do mhuinntir, an cunnart a bheatha?

TORCULL: Rìgh dligheach. Tha mise toilichte gu leòr leis an rìgh a th’ againn.

FIONNAGHAL: Le Gearmailteach?

TORCULL: Tha mi coma ged a b’ e Turcach a bhitheadh ann.

MAIRI: O, Thorcuill.

[TD 187]

TORCULL: Uel, ’s e sibh fhéin a thog a’ cheisd. Dé th’anns an Stiùbhartach? Gaidheal? Chan e.

FIONNAGHAL: Bha fuil nan Gaidheal na shinnsirean.

TORCULL: Cha robh riamh. A bheil Gaidhlig aige?

FIONNAGHAL: Chan ’eil fhios ’am.

TORCULL: Tha fhios agaibh glé mhath. Chan ’eil srad Gaidhlig aige. Fraingeis gu leòr, ’s dòcha, is bloighean de Bheurla.

FIONNAGHAL: Ged nach gabhadh iad an Sasuinn idir e, dh’ fhaodadh e bhith againn dhuinn fhìn an Duneideann, is gun ghnothach againn ris na Sasunnaich.

TORCULL: Chan fhaic sibh sin gu siorruidh. Coma leamsa có tha ’n Duneideann no’n Lunnainn, fhad sa dh’ fhàgas iad mise an seo ag obrachadh mo chuid fearainn ’sa deanamh beagan iasgaich an drasda sa rithist.

(An dorus a’ fosgladh is Eilidh a’ tighinn a steach. bàn san aghaidh si casadaich gun lasachadh o seo air adhart).

EILIDH: An cuala sibh? Tha na saighdearan dearga tighinn.

TORCULL: Tha ’n t-am agad a bhi staigh, Eilidh.

EILIDH: Tha na saighdearan dearga tighinn.

FIONNAGHAL: O, tha fhios againn, Eilidh. Nach e sin a tha cur oirnn.

EILIDH: Nam b’ urrainn dhomhsa rudeigin a dheanamh. Saoil có chuireas an teicheadh orra?

MAIRI: A nise, dé dheanadh tusa, a luaidh?

EILIDH: Chan ’eil fhios agaibh de dheanainn. Thoiribh-se dhomh aon chothrom.

FIONNAGHAL: An fheadhainn aig a bheil an cothrom, chan ’eil iad deònach a ghabhail.

EILIDH: Có tha sin?

[TD 188]

MAIRI: Dé am math dhuit tòiseachadh a rithisd, Fhionnaghail?

EILIDH: Innsibh dhomh. Có nach gabh an cothrom?

FIONNAGHAL: D’athair.

EILIDH: Dé an cothrom a th’ aige?

FIONNAGHAL: Fear uasal ar gràidh a theasairginn.

EILIDH: Có thuirt sibh? Chan ’eil e . . . .? Càit’ a bheil e?

FIONNAGHAL: Tha e . . . gu math faisg air làimh.

EILIDH: Càite? Càite?

FIONNAGHAL: Dìreach thall an siud, an Uamh an Sgairbh.

EILIDH: Tha e air ais am Mùideart. O, nam faighinn aon sùil air, bhithinn sona.

FIONNAGHAL: Chan urrainn dhuinn smaointeachadh air a leithid an dràsda. Tha an duine an cunnart a bheatha.

EILIDH: (Na’s ciùine). O tha.

FIONNAGHAL: Agus tha a bheatha ’sa shaorsa an crochadh air d’athair.

EILIDH: Mar sin, bithidh e ceart gu leòr, ’s cìnnteach.

FIONNAGHAL: Cha bhi. Sin a’ chùis.

EILIDH: Dé tha iad ag iarraidh oirbh a dheanamh, athair?

TORCULL: A nise, na tòisicheamaid air seo uile a rithisd.

EILIDH: Anns a’ bhàta?

FIONNAGHAL: Seadh.

EILIDH: (Ri a h-athair). S cha dean sibh sin, athair?

TORCULL: A nise, Eilidh, chaidh sinn thairis air a h-uile puing mun d’ thainig thus’ a staigh.

EILIDH: O chaidh, tha mi cìnnteach. Uel, càit’ a bheil e? An Uamh an Sgairbh. Ceart gu leòr. Bheir mise a nunn e.

TORCULL: Na bi cho faoin. Tha fhios agad glé mhath nach deanadh tus’ an gnothach.

[TD 189]

EILIDH: (A’ deanamh air an dorus). Leigibh leam. The mise math air iomaradh. Thuirt sibh fhéin sin rium. S ann còmhla ribh fhéin a dh’ ionnsaich mi e.

TORCULL: Bha thu làidir fallain an uair sin.

MAIRI: Leig as do cheann e, a ghaoil. Gheibh sinn dòigh air choiregin eile air.

EILIDH: Theid mi ann ’s cha chùm duin’ air ais mi.

TORCULL: (A’ cur air a bhoineid). Fan far a bheil thu.

MAIRI: (Ri Torcull). Dé tha thu ’dol a dheanamh?

TORCULL: O tha fhios agad glé mhath dé tha mi dol a dheanamh. Dìreach mar a bha sibh ag iarraidh. Rinn sibh an gnothach orm—an triùir agaibh.

EILIDH: (A’ dannsadh—’sa’ casadaich). Sinne ’ga chuideachadh. sinne ’ga chuideachadh. Urram mór dhuibh an seo, athair. Urram mór dhuinn uile.

TORCULL: O, dean air do shocair.

EILIDH: Canaibh ris uamsa gu bheil sinn uile air a thaobh agus gum bi sinn a’ feitheamh ris gus an till e. Urram mór!

TORCULL: Urram nach robh mis ag iarraidh.

FIONNAGHAL: (Ag eirigh). Deanamaid cabhag.

MAIRI: A nise, thoir an aire dhuit fhéin, a Thorcuill.

FIONNAGHAL: (A’ tionndadh). Bithidh iad uile feumach air biadh.

MAIRI: Deasaichidh mise biadh. Bithidh e deiseil.

TORCULL: Bithidh mi air ais air a shon ma gheibh mi cothrom. Mur a faigh, na bitheadh dùil agaibh rium gu anamoch.

MAIRI: Dia gu robh maille ribh.

(Torcull is Fionnaghal a mach).

EILIDH: Saoil an teid ac’ air?

[TD 190]

MAIRI: Theid, theid. Na cuireadh e an còrr dragh ort. An cuala tu guth air Goiridh. Cha b’ e a bu chòir a bhith air dheireadh.

(A’ cur air na poite).

EILIDH: Cha chuala, ach thainig Iain Sheumais Chaluim. Tha mi cìnnteach nach urrainn dha tighinn a nall. Chaidh a leòn, tha iad ag ràdh, le beigleid sa’ ghualainn.

MAIRI: Bheir mi-fhìn ceum a nunn. Cùm thusa sùil air a’ phoit. ’S docha gun tig d’athair a steach mum fàg iad an cladach.

(Mairi a Mach).

Eilidh a’ cur mu chuairt na poite agus a’ toirt sùil a mach air an uinneig. A’ clisgeadh ri bhith faicinn dithis a’ tighinn gu’n dorus; a’ dol a nunn agus a’ cur an dealain air. Guth aig an dorus:

GUTH: Có tha stigh? Gun fhreagairt fhaotainn:

GUTH: A bheil duine staigh? (Sàmhchair).

GUTH EILE: Leig thusa leamsa. (An dorus a’ tighinn a steach le neart. Saighdear mor, seirdsean a’ tighinn a steach còmhla ris. Fear eile, caiptean, as a dhéidh).

EILIDH: Dé tha sibhse ag iarraidh?

CAIPTEAN: Có leis an tigh seo?

EILIDH: Chan ’eil e leibh-se co-dhiubh.

SEIRDSEAN: ’S glic dhuit a bhith modhail ris a’ chaiptean.

EILIDH: Cha robh sibh fhéin ro mhodhail mar a chuir sibh a steach an dorus. Ach dé an còrr a gheibheadh duine bho’n arm dhearg.

[TD 191]

CAIPTEAN: Buinidh sinne do arm na rioghachd.

EILIDH: Tha sibh san arm dhearg. Gaidheil, is Gaidhlig agaibh? Bu chòir nàire bhith oirbh.

SEIRDSEAN: Carson nach bitheadh Gaidhlig againn? Tha a’ Ghaidhlig gu math feumail dhuinn air an dleasdanas air a bheil sinn.

EILIDH (Gu neochiontach). Dé an dleasdanas a tha sin?

CAIPTEAN: A’ lorg an reubalaich, Tearlach Stiùbhart.

EILIDH: O gu dearbh! Chan fhaigh sibh an seo e.

SEIRDSEAN: Na bi cho cìnnteach. Dé th’ anns a’ phoit? Tha àileadh math aisde co-dhiubh.

EILIDH: Cha teid thusa ’na còir.

SEIRDSEAN: Chan ’eil thu dol a ghabhail sin uile leat fhéin, a bheil? Có dha a tha thu ’ga dheasachadh?

EILIDH: Coma leatsa.

CAIPTEAN: Leig leatha an dràsda.

SEIRDSEAN: Mi-fhìn, dìreach gu fannachadh leis an acras.

EILIDH: (Gun smaointean). Nam bitheadh mo bhràthair-sa a seo, cha bhitheadh sibh . . . .

CAIPTEAN: O gu dearbh. Tha bràthair agad, a bheil? Càit’ a bheil esan?

EILIDH: (A’ tighinn ’ga h-ionnsuidh fhéin). Chan ’eil a seo.

CAIPTEAN: Chan ’eil. Tha mi faicinn sin. Cha d’ rachainn fad an urras nach robh e sabaid air taobh nan Stiùbhartach, saoil a robh?

EILIDH: Dé eile a dheanadh e? Cha d’ thuirt mise gu robh e a’ sabaid idir.

CAIPTEAN: Cha d’ thuirt, cha d’ thuirt. Cha mhór a th’aig air a shon a nise co-dhiubh. Có tuilleadh a tha fuireach còmhla riut? A bheil d’athair aig an tigh?

EILIDH: Tha mi-fhìn ’s mo mhàthair a’ fuireach a seo.

[TD 192]

CAIPTEAN: O gu dearbh! D’athair air falbh cuideachd! Càit’ a bheil do mhàthair?

EILIDH: Tha i thall am baile.

CAIPTEAN: Theirig a nunn ’ga h-iarraidh.

EILIDH: Agus fàgaidh mi sibhse an seo leibh fhéin!

CAIPTEAN: Bidh an tigh ceart gu leòr.

SEIRDSEAN: (A’ cumail sùil air a’ phoit). Saighdearan onoireach a th’ unnainne.

EILIDH: (’Ga fhaicinn a’ sealltainn air a’ phoit). Cha teid sibh an còir na poite.

CAIPTEAN: Carson? Có dha a tha thu ’ga cumail? Cha ghabh thu fhéin s do mhàthair na tha sin.

SEIRDSEAN: (A’ gaireachdainn). ’S docha gur ann dha—dé their sibh ris—dha na Phrionnsa Tearlach—a tha e.

EILIDH: (Ag atharrachadh a h-inntinn). Ceart gu leòr. Gabhaibh na thogras sibh dheth. Sùgh feòla is min eòrna.
(A’ cur a mach da thruinnsear, is da spàin; a’ dol a nunn gu’n phoit, a’ cur cnap suith innte gun fhiosda, ’ga cur mun cuairt).
Seo dhuibh.
(’Ga toirt dhe’n teine agus a’ cur lodar innte).
Seo dhuibh. Tha mi’n dòchas gun còrd e ruibh. Greasaibh oirbh mun tig mo mhàthair.

CAIPTEAN: Cha chòrdadh e rith-se.

EILIDH: Chan ’eil mi cìnnteach.

SEIRSDEAN: Nach tu a th’ air fàs coibhneil! Bheir an sinilear mathanas dhut.

EILIDH: Mathanas! Carson? Dé rinn mi?

CAIPTEAN: Siuthad, bi falbh.

(Eilidh a mach).

[TD 193]

SEIRSDEAN: Tha mise a’ dol a ghabhail taosg math dhe’n t-sùgh seo.

CAIPTEAN: Dean air do shocair.

SEIRSDEAN: Tha mi gu toirt thairis leis an acras.

(A’ cur a mach cuid anns na truinnsearan).

CAIPTEAN: Thuirt thu gu robh àileadh math dhe’n t-sùgh seo.

SEIRSDEAN: Thuirt. Bha mi smaointeachadh gu robh.

CAIPTEAN: Chan ’eil mise ’ga fhaotainn cho math sin.

SEIRSDEAN: Nach ’eil? (’Ga bhlasad). Tha blas car neònach air ceart gu leòr, maorach, no iasg, no rudeigin.

CAIPTEAN: (A’ blasad). Chan ’eil mise dol ’ga ghabhail co-dhiubh. Fàgaidh mi agad fhéin e. Seallaidh mi airson rudeigin eile. Bheirinn a’ chomhairle ort gun a dhol ro dhàna air, a sheirdsein.

SEIRSDEAN: Ghabh mise na bu mhiosa na seo ri mo latha. Sluigidh mi sios an cabhaig e agus cha bhi fhios agam dé ’m blas a th’ air. (A’ gabhail a chuid fhéin agus an déidh sin cuid a’ chaiptein).

CAIPTEAN: (Ag eiridh agus a’ coiseachd air feadh an t-seòmair). Saoil a bheil fhios ac’ air dad? Thug i tarraing air bràthair agus chaidh i dheth sin an cabhaig.

SEIRSDEAN: Cha bhi sinne fada a’ toirt asda na tha fhios ac’ air.

CAIPTEAN: Tha deagh bharail aig an t-Sinilear gur e seo an taobh a thainig an Stiùbhartach.

SEIRSDEAN: Saoil an gabh mi ’n còrr dhe na stuth seo. Cha chreid mi gun gabh. Tha mi ’faireachadh car neònach mar tha.

CAIPTEAN: Nach d’ thuirt mi riut!

SEIRSDEAN: S coma. Bidh mi ceart gu leòr.

[TD 194]

CAIPTEAN: Seall an leabhar. Daoine adhartach a tha san tigh seo le leabhar dhe’n t-seòrsa seo aca—Bìobull Gàidhlig. (A’ fosgladh an leabhair). Ainmeannan; seo agad ainmeannan an teaghlaich.

SEIRSDEAN: Dé tha e ’g ràdh?

CAIPTEAN: Torcull Mac an t-Saoir; rugadh e anns a’ bhliadhna sia diag ceithir fichead sa coig.

SEIRSDEAN: Sin an t-athair.

CAIPTEAN: ’Se. Chan ’eil thu cho maol, a sheirdsein. Rud eile, ’s fheudar gu bheil e beò fhathast.

SEIRSDEAN: Có tuilleadh?

CAIPTEAN: Mairi Nic an t-Saoir, sia diag . . . . , sin a bhean. Goiridh Mac an t-Saoir, ainm a’ mhic agus, an t-ainm mu dheireadh, ar banacharaid, Eilidh Nic an t-Saoir, an té a rinn am brot, a sheirdsein.

SEIRSDEAN: Am brot. Coma. Cha ghabh mi an còrr dheth an dràsda.

CAIPTEAN: Cumaidh sinn cuimhn’ air na h-ainmeannan. ’S docha gum bi iad feumail.

SEIRSDEAN: Bithidh iad feumail. Cuiridh mi geall gu robh sibh ceart ag ràdh gu robh am fear òg an arm an Stiùbhartaich.

CAIPTEAN: Uel, cha deach i as àicheadh.

SEIRSDEAN: Ma tha sinn ceart ’nar beachd, faodaidh sinn an car a thoirt asda.

CAIPTEAN: Ciamar?

SEIRSDEAN: Canaidh sinn riutha gu bheil am mac ’na phriosanach againn an Ionar Lochaidh, agus gu leig sinn as e ma dh’ innseas iad dhuinn càit’ a bheil an Stiùbhartach.

CAIPTEAN: Chuala mi thu ag ràdh an ceartuair gum b’e saighdearan onoireach a bh’ unnainn.

[TD 195]

SEIRSDEAN: Feumaidh sinn a bhith coltach ri càch. Chan ’eil a leithid de rud ri fhaotainn an cogadh ri saighdearan onoireach.

CAIPTEAN: Bruidhinn thusa air do shon fhéin, a charaid. Ach tha e nas soirbhe gun teagamh a bhith onoireach ’nuair a tha thu ’buinig. Tha sinne buinig.

SEIRSDEAN: Faodaidh gu bheil, ach cha d’ rug sinn air a’ reubalach mhór fhéin fhathasd.

CAIPTEAN: Cha d’rug. Ach tha dòigh eile air na daoine seo a thoirt a thaobh agus an cur a bhruidhinn.

SEIRSDEAN: A bheil? Dé th’ ann?

CAIPTEAN: Nach cual thu mu’n éiric a tha an crùn a’ gealltainn?

SEIRSDEAN: Chuala mi rudeigin. Ciamar a tha e ’g oibreachadh? O, mo mhionach!

CAIPTEAN: Uel, nam bitheadh tu na b’ fhaicilliche dé dh’ itheadh tu.

SEIRSDEAN: Tha e seachad. Dé mu’n éiric seo—thuirt sibh . . .?

CAIPTEAN: Tha an crùn a’ gealltainn deich mìle fichead pùnnd Sasunnach . . .

SEIRSDEAN: Dé!

CAIPTEAN: Deich mìle fichead pùnnd Sasunnach do neach sam bith a bheir seachad an Stiùbhartach.

SEIRSDEAN: Deich mìle pùnnd Sasunnach?!

CAIPTEAN: Deich mìle fichead pùnnd Sasunnach.

SEIRSDEAN: ’Se airgead uamhasach a tha sin.

CAIPTEAN: ’S e.

SEIRSDEAN: Cha robh fios agamsa gu robh uiread sin a dh’ airgead aca uile gu léir an Lunnainn. Tha mise dol a dh’ iarraidh àrdachadh tuarasdail orra ma tha iad gu bhith cho fialaidh sin timcheall air.

[TD 196]

CAIPTEAN: O, tha airgead gu leòr aca an Lunnainn, ged nach tric a chluinneas tu iad a’ cosg uiread air na cearnaidhean iomallach seo.

SEIRSDEAN: Am bitheadh dòigh againne air cuid dhe’n airgead seo a chosnadh?

CAIPTEAN: Cha bhitheadh.

SEIRSDEAN: Nam beireamaid air an Stiùbhartach?

CAIPTEAN: Ged a bheireadh, chan fhaigheadh tu sgillinn dheth. Chan fhaigh e ach fear dhe dhaoine fhéin ma bhrathas iad e.

SEIRSDEAN: Uel, tha mi smaointeachadh gur e rud bochd a tha sin. B’ fheàrr leam gu robh mi air an taobh eile. Dé thuirt sibh a bh’ ann? Deich . . . . . . ?

CAIPTEAN: Deich mìle fichead pùnnd Sasunnach.

SEIRSDEAN: Chan fhaigh sinne sgillinn ruadh, an déidh ar saothair, a’ sealg an fhir seo.

CAIPTEAN: Tha thusa agus mise air ar pàigheadh air a shon.

SEIRSDEAN: A’ tilgeil airgid air reubalach a bha sabaid ’nar n-aghaidh. Cha chuala mi riamh a leithid.

CAIPTEAN: Ge ta, cuimhnich nach d’ thainig orra a thilgeil, mar a thuirt thu, air duine fhathasd. Tha an Stiùbhartach fhathasd ma sgaoil, agus ’se do dhleasdanas-sa breith air, duais ann no as.

SEIRSDEAN: O, gheibh iad duine a choisneas an t-airgiod ceart gu leòr. Bhrathadh iad siud duine airson deich tasdain, gun tighinn air . . . . . na bith dé bh’ ann.

CAIPTEAN: Saoil thu?

SEIRSDEAN: O mar a tha mi le mo bhroinn! Dé an truaighe a bha sa’ bhrot ud? Innsidh mise dhuibh. Gheallainn-sa an t-airgead dhaibh agus ’nuair a gheibhinn an rud a bha dhìth orm, cha toirinn dhaibh idir e.

CAIPTEAN: Tha leithid de rud ann ri ceartas, a sheirdsein.

[TD 197]

SEIRSDEAN: ’S fheudar ceartas. le ur cead, coltach ri onoir, a chur a Thigh Ean Ghrota ’nuair a bhitheas sibh a’ déiligeadh ris na fineachan fiadhaich.

CAIPTEAN: Na can guth. So iad a’ tighinn.

(Mairi is Eilidh a stigh)

MAIRI: Có sibhse?

CAIPTEAN: Tha mi cìnnteach gun d’ innis ur nighean sin dhuibh.

MAIRI: Dh’ innis, ach bu mhath leam fios a bhith agam có thug cead dhuibh tighinn a seo.

CAIPTEAN: Chan ’eil cead a dhìth oirnn, ach tha ùghdarras againn bho shinilear an iar-thuath gu bhith a’ sgrùdadh gach tigh sa’ ceasnachadh gach duine gus am faigh sinn lorg air an dearg eucorach, Tearlach Stiùbhart.

SEIRSDEAN: Tha fhios agaibhse far a bheil e? O! (A’ cur a làmh ri bhroinn).

EILIDH: Dé tha ceàrr?

SEIRSDEAN: Tha greim mionaich orm.

EILIDH: A bheil? Gabhadh sibh-se cuid de’n t-sùgh, ’S dòcha gun dean e feum.

SEIRSDEAN: Ghabh mi tuille sa chòir dheth mar tha, tha mi ’smaointeachadh. Eisdibh-sa ris a’ chaiptean; tha rud no dha aige ri ràdh ribh.

CAIPTEAN: Ceart ma ta. Cuiridh mi mo cheisd ribh-se, a bhean. A bheil eòlas sam bith agaibh air gluasad an fhir sin a thog a’ cheannairc, Tearlach Stiùbhart?

MAIRI: Chan ’eil nì agam ri ràdh ruibh.

CAIPTEAN: Tha deagh aobhar againn a bhith ’creidsinn gun d’thainig e ’n taobh sa. A bheil sibh a’ cumail a mach nach ’eil fhios agaibh air ’àite-fasgaidh?

MAIRI: Mar a thuirt mi mar tha, chan ’eil mi cumail a mach nì.

[TD 198]

SEIRSDEAN: Bheir sinn air falbh iad le cheile. O! . . . .

(A’ deanamh òrais)

EILIDH: Siuthad. Nach tu tha tapaidh! Feumaidh tu barrachd is brot a ghabhail mun dean thu sin.

CAIPTEAN: Chan ’eil sibh a’ tuigsinn, tha eagal orm, brìgh na cùise. Ma tha aobhar againne a chreidsinn gu bheil sibh ag innse nam breug, no a’ cleith na fìrinn’ air dòigh sam bith tha e ’nar comas ’ur toirt a dh’ ionnsaidh an t-sinileir, airson ceasnachaidh, agus mur a dean sin feum, gu cùirt nas àirde. A bheil sibh a’ tuigsinn sin?

MAIRI: Tha.

CAIPTEAN: Chan ’eil sibh deònach dad a ràdh?

MAIRI: Chan ’eil.

SEIRSDEAN: Innsibh dhaibh mu am bràthair.

M./E: (comhla). Dé.

CAIPTEAN: Bi sàmhach. Na toiribh feairt airsan. An cuala sibh gu bheil àrd mhinistearan an rìgh deònach sùim mhór airgid a thoirt do dhuine sam bith a bhrathas an t-eucorach?

MAIRI: Có an t-eucorach?

CAIPTEAN: Có ach am fear a chuir air adhart an t-aramach anns an dùthaich. ’S math a tha fhios agaibh có e.

MAIRI: Sùim mhór airgid. Cha chuala mise guth air sùim mhór airgid.

CAIPTEAN: Tha mata, ma chuireas sibhse, no duin’ eile, sinne air lorg a’ Phrionnsa (tha sibh a’ tuigsinn có tha mi ’ciallachadh a nise)—air dòigh ’s gum faigh sinn greim air, bheir an crùn dhuibh deich mìle fichead pùnnd Sasunnach.

MAIRI: Deich air fhichead pùnnd Sasunnach!

EILIDH: Deich mìle pùnnd Sasunnach, a mhàthair. Tha pùinnd Shasunnach gu leòr aca seo; daoine móra beairteach.

[TD 199]

CAIPTEAN: ’S tusa a b’ fhaisge a chaidh air, a nighean, ach chan ’eil e agad fhathast. ’Se thuirt mise, deich mìle fichead pùnnd Sasunnach.

MAIRI: Tha sibh a’ tairgse sin?

CAIPTEAN: Tha. Dé ur barail air a sin?

EILIDH: (gu tàireil). Dé ar barail?

MAIRI: Cha ghabhainn sgillinn dheth.

SEIRSDEAN: O, mo mhionach. Chan ’eil iad glic.

CAIPTEAN: Smaointichibh dé a b’ urrainn duibh a dheanamh le a leithid seo de dh’ airgiod. Cha bhitheadh duin’ air Gaidhealtachd cho beirteach ribh, no móran air Galldachd nas mò.

MAIRI: Dé a dheanadh airgiod dhomh-sa, is mi air mo mheas nam Iùdas am measg mo chàirdean!

CAIPTEAN: Smaointichibh air an nighinn sin agaibh, ’si gu math feumach, cho fad sa chi mise, air iochd-shlàint, ma tha sin ann dha leithid.

EILIDH: Fàgaibh mis’ as . . . . . .

CAIPTEAN: Dh’ fhaodadh sibh a cur a nunn thairis gu bhith fo chùram nan lighichean as fheàrr a th’ ann, daoine a dh’ aisigeadh i gu slàint as ùr.

EILIDH: Na cluinneam an còrr.

MAIRI: A bheil sibh ullamh?

CAIPTEAN: Tha, an dràsda.

MAIRI: Chuala tu siud, Eilidh.

EILIDH: (Gu taireil). Chuala.

MAIRI: An ceannaicheadh tu do shlàinte air prìs a’ bhrathaidh?

EILIDH: Nach ann aca a tha bhathais! Có ris a tha iad a’ smaointeachadh a tha iad a’ bruidhinn? Tha fhios agamsa dé dheanainn le’n cuid airgid. Thilginn orra sa bhus e.

MAIRI: Chuala sibh siud?

[TD 200]

CAIPTEAN: Chuala. Ach . . .

SEIRSDEAN: O, mar a tha mi! B’ fheàrr leam . . . .

MAIRI: Siud agaibh mata ur freagairt dhuibh.

(An dorus a’ fosgladh; Torcull a stigh an cabhaig, a’ coimhead timcheall air le ionghnadh, ’s a’ deanamh gu tilleadh).

TORCULL: O, gheibh mi rithisd e.

CAIPTEAN: Có th’ againn a seo? Fear an tighe, nach e?

SEIRSDEAN: Dean greim air mun teich e. Nan robh mise . . . .

CAIPTEAN: Uisd, a sheirdsein. Fear an tighe, nach e?

TORCULL: ’S e.

CAIPTEAN: Torcull Mac an t-Saoir, aois tri fichead sa h-aon.

TORCULL: Có dh’ innis sin dhuibh.

CAIPTEAN: O, tha fhios againne air barrachd sa shaoileadh sibh.

(Torcull a’ coimhead air Mairi).

MAIRI: Chan ’eil fhios ac’ air nì.

CAIPTEAN: An cuala tusa, a Thorcuill Ic an t-Saoir, mu’n éiric a tha an rioghachd a’ toirt do’n duine a shìneas an Stiùbhartach dhuinn?

TORCULL: Cha chuala, ach ged a chluinneadh . . . .

CAIPTEAN: Seadh?

TORCULL: Chan ’eil airgead a dhìth ormsa.

SEIRSDEAN: Duin’ eile as a rian.

CAIPTEAN: Chan ’eil airgiod a dhìth ort!

TORCULL: Uel, tha agamsa na dh’ fhoghnas dhomh a seo, tac is stoc, is bàta beag airson iasgaich—o tha, is bean, is clann . . . . co-dhiubh . . . . bha . . . . (a’ stad).

[TD 201]

CAIPTEAN: Ach ’s e tha seo sùim mhór. Smaointichibh air na dheanadh sibh le deich mìle . . . . . . .

TORCULL: A nise, caomhnaibh an dragh dhuibh fhéin. Thuirt mi ribh nach ’eil ùidh agam an airgiod.

SEIRSDEAN: O, nach iad a tha rag! B’ fheàrr leam gu robh mise air a chomas. Ach nì mi oidhirp air bruidhinn riutha, le’r cead, a Chaiptein.

CAIPTEAN: Uel . . . .

SEIRSDEAN: (A’ bruidhinn air éigin). Tha sibh an seo.

MAIRI: Dé tha am fear seo ag ràdh?

EILIDH: Na toiribh feairt air co-dhiubh.

SEIRSDEAN: Bha mac agaibh cuideachd.

TORCULL: Bha, bha.

SEIRSDEAN: A bheil fhios agaibh càit’ a bheil e?

TORCULL: A bheil fhios agaibhse?

SEIRSDEAN: Tha fhios againne ceart gu leòr. Tha e ’na phriosanach againn an Ionar Lochaidh.

MAIRI: O . . . .

EILIDH: Breugan. Na eisdibh ris.

SEIRSDEAN: An t-uil’ fhìrinn. Thoiribh a mach aireamh nam priosanach, a Chaiptein.
(An Caiptean a’ toirt a mach paipear agus a’ sealltainn air).
Leughaibh dhaibh e.

CAIPTEAN: Goiridh Mac an t-Saoir. Nach e sin ur mac?

TORCULL: ’S e. Càit’ an d’ fhuair sibh an t-ainm?

SEIRSDEAN: Tha an aois againn cuideachd. Siuthadaibh, innsibh dhaibh, a Chaiptein.

[TD 202]

CAIPTEAN: Bliadhn’ air fhichead.

TORCULL: Tha sin ceart, nach ’eil, a Mhairi?

(Mairi a’ cromadh a cinn).

SEIRSDEAN: Glé mhath ma ta. Innsibh dhaibh, a Chaiptein. Nam bithinn sa an sùnnd ceart! Uel, tha e a measg feadhainn a dh’ fhaodar a chur a sheasamh cùrtach an Dùneideann no Lunnainn. Tha fhios agaibh dé dh’ fhaodas tachairt an sin.

MAIRI: Dé dh’ fhaodas tachairt?

TORCULL: Chuala sinn mar a tha air tachairt do chuid mar tha.

EILIDH: Na eisdibh riutha.

SEIRSDEAN: Bi thusa sàmhach. Glé mhath. Innsibh-sa dhuinne càit’ a bheil Tearlach Stiùbhart, agus ma theid leinn, bheir an Caiptean cead bhur mac a leigeil dhachaidh. Dé their sibh ri sin?

EILIDH: Cha chuirinn earbsa an duine seach duin’ aca.

MAIRI: Ged a bhitheadh an fhìrinn aca, dé dha sin?

TORCULL: Chan ’eil mi cìnnteach. Goiridh, a bheatha air thoiseach air. Am bitheadh e ceart gun an cothrom a ghabhail?

(An seirdsean a nise an droch chàs a’ deanamh air an dorus).

SEIRSDEAN: Tha mi gu bhith tinn.

EILIDH: Ma tha, cha bhi thu tinn an seo. A mach leat!

(A’ fosgladh an doruis chùil).

TORCULL: Goiridh ’na phriosanach!

MAIRI: A Thorcuill. Bi faiciollach.

[TD 203]

TORCULL: Dé thuirt mi? Carson a chuireadh duine an leithid dé dh’ imcheist?

(An dorus a’ fosgladh is Goiridh a stigh).

EILIDH: Goiridh!

MAIRI: Cia as a thainig thu?

TORCULL: Tha thu sàbhailte?

GOIRIDH: Tha, tha mi ceart gu leòr. (A’ cur a ghairdeanan timcheall a mhàthar air an dara taobh is Eilidh air an taobh eile)

EILIDH: Có aig a bha na breugan a nise?

CAIPTEAN: Tha sibh uile air taobh nan ceannairceach. Na fàgadh duine an rùm seo gus . . . . . . .
(Eilidh a’ deanamh sanas ri a h-athair agus Torcull a’ teicheadh a mach. Caiptean ag eigheach).
A sheirdsein! (An Caiptean a’ leum gu’n dorus is Eilidh a’ cur a cùlaibh ris an dorus ’ga chumail air ais. Caiptean ag eigheach a rithisd).
A sheirdsein!
Tha sibh uile ciontach. Cuiridh mise tuilleadh shaighdearan a seo agus bheir iad air falbh uile sibh.

EILIDH: (A’ coimhead air a màthair). Bithidh sinne deònach gu leòr falbh.

GOIRIDH: Ma leigeas sibh leothasan, falbhaidh mise còmhla riubh.

CAIPTEAN: Ceart gu leòr. Tha sinn deiseil.

EILIDH: Chan ’eil sibh deiseil fhathasd. ’S fheàrr dhuibh ur caraid a thoirt leibh. Chan ’eil sinne ’ga iarraidh an seo.

(An Caiptean a’ sealltuinn air Goiridh agus, car teagamhach, air an dorus chùil).

[TD 204]

GOIRIDH: Tha e ceart gu leòr. Cha theich mise idir.

(An Caiptean a’ dol a mach s a’ tighinn air ais leis an t-seirdsean. Coltas gu math glas air t-seirdsean, is e car gliogach air a chasan. Caiptean, seirdsean, is Goiridh a mach air an dorus aghaidh).

GOIRIDH: (A’ tionndadh). A nise bidh cùisean ceart gu leòr.

MAIRI: Tha mi’n dòchas gum bi.

(Triuir a mach).

(Mairi agus Eilidh ’nan seasamh is an dorus leth fosgailte. Iad a’ coimhead a mach is ag eisdeachd).

MAIRI: (A’ cluinntinn nan ròcais).
Cha do ghabh iad siud mu thàmh fhathasd.

EILIDH: Chan ’eil coire ’s na ròcaisean.

MAIRI: (A’ cluinntinn fuaim mar gum bitheadh plub nan ràmh). Dé tha siud?

EILIDH: Bàta m’athar. Tha iad air sàil.

MAIRI: Dia maille riutha.

EILIDH: Agus ruigheachd sàbhailt.

MAIRI: Uisd. Sguir na ròcaisean.

EILIDH: Agus dé an t-eun a tha siud? An guilbneach.

MAIRI: ’S e. ’S iad na h-eòin mara as fheàrr le d’athair. Ciamar a thuirt e fhein, “Tha duine an comhnaidh buailteach air a bhith cluinntinn an nì as àill leis a chluinntinn.”

[TD 205]

“AIR TREAN MHALAIG”

Luchd-cluiche
Mairi
Seumas
Iain
Mór

MAIRI: Nach e Loch Laomuinn fhein a tha eireachdail an diugh!

SEUMAS: A bheil sinn ach aig Loch Laomuinn fhathast?

MAIRI: Uisge an locha mar a’ ghloinne agus na cnuic, iad cho gorm. Duilleach bòidheach nan craobh. Fosglaidh mi an uinneag rud beag eile. Iain, a nise, cùm do chasan sios dhe’n t-suidheachan.

IAIN: Cuin’ a ghabhas sinn ar braiceast?

MAIRI: Tha e tràth fhathasd, Iain. Stad gus an ruig sinn a’ Chrion-laraich. Siud agad crodh shios agus caoraich cuideachd. Seall.

IAIN: Ge tà tha an t-acras orm.

MAIRI: Innsidh mi dé a nì thu. Sìn thusa thu fhéin anns an oisean sin agus caidil agus ’nuair a dhuisgeas thu gheibh thu . . . . . . . tea . . . .

SEUMAS: Chaidlinn fhìn nam bitheadh sibh sàmhach. Sìn dhomh am paipear, a Mhairi. ’S mi a tha sgìth dhe’n trean seo.

MAIRI: Uch, ’s toigh leam fhìn an trean gu Malaig. Tha mi a’ faireachadh mar gum bitheadh cùbhraidheachd nan eilean ’ga mo chuairteachadh mar tha. Sin thu a nis Iain, bheir mi dhiot do bhrògan agus caidlidh tu gu snog. Cha chuir duine dragh ort.

IAIN: Agus an uair a dhuisgeas mi gabhaidh sinn ar braiceast.

MAIRI: Gabhaidh.

IAIN: Agus gheibh mi tea teth as a’ fhlasc?

[TD 206]

MAIRI: Gheibh gu dearbh.

IAIN: Agus ithidh sinn na sandwiches?

MAIRI: Ithidh, ithidh. Siuthad a nise, na can an còrr. Caidil.

IAIN: Cia meud seòrsa sandwich a rinn sibh, a Mhamai?

MAIRI: Uisd a nise, coma leat.

IAIN: Chuir sibh piosan dhe’n chirc air cuid dhiubh, nach do chuir?

MAIRI: Chuir, chuir, caidil a nise.

IAIN: ’Se sin an seòrsa as fheàrr leamsa.

MAIRI: Ceart gù leòr. Dùin do shuilean a nise.

IAIN: Agus gheibh mi pios ceic cuideachd?

MAIRI: Gheibh, gheibh.

IAIN: Agus brioscaid?

MAIRI: Gabh gu fois a nise, a ghràidh, agus chi thu ’nuair a dhùisgeas thu.

IAIN: Tha mi a’ dol a . . . . . (An guth a’ fàs fann is e a’ tuiteam ’na chadal). Sandwiches agus ceic agus . . . .

SEUMAS: A bheil sinn faisg air a’ Chrion-laraich fhathasd a Mhairi?

MAIRI: Chan ’eil fhathast. Chan ’eil seo ach tràth.
(A’ crònan “An Rathad chun nan Eilean”).

SEUMAS: Seall seo. Murt uamhasach eile. Dithis ann an tigh còmhla.

MAIRI: Obh obh.

SEUMAS: Ach b’ ann an Sasunn a bha e. Chan ’eil sin cho dona.

MAIRI: Nach cianail thu? (A’ cumail oirre leis an òran).

SEUMAS: Agus coig mìle deug air a ghoid air beulthaobh banca. Sin agad naidheachdan dhut? Cuin’ a bhitheas sinn anns a’ Ghearasdan?

[TD 207]

MAIRI: Cha bhi gu deich uairean. Tha Iain beag ’na chadal mu dheireadh, an truaghan. (a’ bruidhinn gu socair, iseal).

SEUMAS: B’ fheàrr leam gu robh sinn ann am Malaig. Tha aon nì feumail gun d’ fhuair sinn an t-àite seo dhuinn fhìn.

MAIRI: Tha. Bha dùil agam an toiseach gum bitheadh Mór Mhór còmhla ruinn. Am faca tu aig an steisean i?

SEUMAS: Chunnaic ach thug mi an deagh aire nach fhac ise sinne.

MAIRI: A nise cha robh sin laghach dhuit.

SEUMAS: Laghach! Tha an turus seo fadalach gu leòir mar a tha e, ach chuireadh Mór Mhór an truaighe buileach air.

MAIRI: Ma ta, air a leithid seo de thurus, bhithinn fhéin aoidheil ri Mór Mhór fhéin an diugh.

SEUMAS: Bleadar boirionnaich cho mór ’s a chunnaic mi riamh! Gu dearbh fhuair mise mo leòir dhith an oidhche mu dheireadh a bha i stigh againn. Cha chluinn thu aice ach “Seònaid againne an siud, agus Seònaid againne an seo.”

MAIRI: Boirionnach bochd a’ fuireach leatha fhéin.

SEUMAS: Agus am faca tu mar a chaidh i ris an tea? Cha mhór nach do chuir i crioch air na bh’ air a’ bhòrd. A’ fuireach leatha fhein! Co a . . . . . .?
(Fuaim aig an dorus agus Mór Mhór a’ tighinn air adhart).

MOR: (A’ bruidhinn le guth mór, làidir). O tha sibh an seo. Chunnaic mi aig an steisean sibh ach bha a leithid de chabhag oirbh. Tha mise a’ falbh a ghabhail mo bhraiceast. Chan ’eil sibhse a’ dol sios?

MAIRI: Chan ’eil. Tha e ro dhaor . . . .

SEUMAS: Ach cha bhi sinn ’gad chumail, a Mhór.

MOR: O tha e daor do chuid, tha mi cìnnteach. Ach mar a thuirt Seònaid againn fhìn rium an uiridh is i ’gam thoirt a

[TD 208]

ghabhail braiceast anns an trean “Tud, a Mhór” ars’ ise, “chan ’eil e ’tachairt ach uair ’sa bhliadhna.”

MAIRI: O, ghabh sinne ar braiceast mu’n d’ fhàg sinn. Ach ’s dòcha gun gabh sinn cupa tea aig a’ Chrion-laraich.

MOR: Seo Iain beag. A bheil e ’na chadal? ’Se cùis-eagail a th’ ann an cloinn ann an trean. A bheil e ’na chadal?

SEUMAS: Tha e ’na chadal, ’se a tha. Tha sinn uile a’ dol a dheanamh greiseag chadail an ceartuair.

MOR: O, tha e ’na chadal, a bheil? O, clann an latha diugh is iad cho miobhail. Chan ’eil nì a dh’ iarras iad nach fhaigh iad. An cuala sibh mar a rinn peasan anns a’ bhaile air Seònaid againne?

SEUMAS: Chuala, chuala. Thilg iad . . . . .

MOR: Bha Seònaid ag radh nan gabhadh iad am bata dhaibh na bu trice gun deanadh e feum dhaibh.

SEUMAS: Cha chuala mi gu robh duine cloinne aig Seònaid agaibhse.

MAIRI: Chan ’eil a Sheumais, ach tha fhios agad fhéin . . . . . .

IAIN: (A’ dusgadh). Tha mi ag iarraidh mo bhreacaist.

MAIRI: Uisd a nise. Caidil greiseag eile.

MOR: O ’se nach caidil. Chan e cadal a th’ air aire.

IAIN: Chaidil mi mar tha agus thuirt sibh gum faighinn tea agus . . . . .

MAIRI: Gheibh, gheibh thu tea. Seo agad Antai Mór. Thig is beir air làimh oirre.

MOR: Trobhad an seo, Iain. Nach toir thu pòg do Antai?

(Iain a’ cnàmhan).

SEUMAS: Tha e car dreamach, ach thig e thuige an ceartuir.

IAIN: Tha mi ag iarraidh mo bhreacaist.

[TD 209]

MAIRI: Stad ort ma ta. Sìn a nall am baga, a Sheumais. Seo, beir air na cupannan. Gabhaidh tu fhéin cupa còmhla ruinn a Mhór?

MOR: Gabhaidh, ma thogras sibh, air sgàth na cuideachd.

IAIN: C’ àit’ a bheil na sandwiches?

MOR: Dé thuirt thu? Sandwiches, facal Beurla. A bheil iad ag ionnsachadh Gaidhlig dhuit idir, ’ille? Nam bitheadh sibh a’ dol do’n Chéilidh coltach ri Seònaid againne gheibheadh sibh a’ Ghaidhlig cheart air a h-uile facal.

SEUMAS: Dé a’ Ghaidhlig cheart a th’ air sandwiches?

MOR: Nach ’eil sandwichearan?

IAIN: Tha mise ag iarraidh na sandwiches eile.

MOR: Trì seòrsachan sandwichearan. Cha chreid mi nach ’eil ròic agaibh. Agus sandwichearan circe . . . . .!

SEUMAS: Dé tha sin, sandwichearan circe?

MOR: Feòil-circe—circe. Tha sin furasda gu leòr ionnsachadh. Gu dearbh cha ruig mise leas breacaist no braiceast an déidh seo. Nam faiceadh Seònaid againne . . . . .

SEUMAS: Chan fhaic ge ta.

IAIN: Tha na sandwiches math.

MAIRI: Sandwichearan, a luaidh.

[TD 210]

[Blank]

[TD 211]

BARDACHD

[TD 212]

CO LEIS AN DIOGHALTAS?

Long nan Lochlannach air sàl
Có do ’n dàn riu ’m bliadhna strìth?
C’àit an toir iad nuas na siùil?
Chaidh an cliù air feadh gach tìr.

Gaoth a tuath ’ga greasad dion,
Seachad sios air Sealtainn chiar;
Tha nis na h-Arcaibh air a cùl,
Chum i a sùil ’san àird an iar.

Dhìrich a’ mhuir cho àrd ri beul.
Cha d’thug i géill do ghàir nan tonn,
Shnàmh i mar fhaoileig air a’ chuan,
Ni bheireadh buaidh oirr’ cha robh ann.

Bha curaidh threuna innt’ a’ tàmh,
Bu tric a sàs iad ann am blàr;
Bha geilt air Albannaich gu mór;
Oir thainig dóruinn leo a ghnàth.

Bha àit an sin nach fhac iad riamh.
An taobh an iar dheth leag iad seòl,
Chaidh iad air tìr air maduinn bhreagh,
Air eilean Sgiathanach a’ cheò.

Leum an ceannard air an tràigh,
Fearghus dàna, lann ’ga dhion.
A mhac-san Iomhar as a dhéidh,
Is ceud fear treun, air creich am miann.

[TD 213]

Bu fhleasgach ciatach Iomhar féin,
Mar dharach treun, mar ghiuthas àrd.
Dath an òir air falt a’ chinn,
’S math do na chì air fiamh a’ ghàir.

Bhuail oillt is uamhann luchd an àit,
Gun fhios dé ’n nàmhaid bha ’nan còir.
Sheall iad gu dùrachdach an àird
A’ guidh’ gum fàgteadh iadsan beò.

Ri taobh a’ chladaich bha a’ tàmh
Gaisgeach làidir, àrd an cliù:
Iain a b’ ainm dha, ri a thaobh
Bha chéile chaomh ’s a nighean chiùin.

Bu nighean Màiri b’ àillidh’ snuadh.
Dearg a gruaidh mar fhuil ruith beò;
Dubh mar fhitheach tuar a ciabh;
A cneas fior-gheal mar shneachda leo.

Ruith Fearghus is a mhac gu luath.
Am priobadh ghluais iad fad o chàch.
Sheas Iain air beulaobh a luchd-daimh;
Thug Fearghus dha-san buille-bhàis.

Bu latha brònach sin do’n t-sluagh.
Am beag a fhuair as sàbhailt beò.
B’ aoibhneach na Lochlannaich ’s bu dhian.
Chaill iomadh Sgiathanach an deò.

Dh’fhan iad fad rèithe anns an tìr.
Ach ’s ann air Iomhar tha mo sgeul.
B’ ionmhuinn leis Màiri thar gach té,
Bu tric a beusan-se ’na bheul.

[TD 214]

Thainig an t-am do ’n bhìrlinn triall
Bu bhrònach Iomhar ’n àm bhith falbh.
Dh’ asluich e ’n òigh gun rachadh i
Dha féin mar mhnaoi a null thar sàl.

Ciamar ghabhadh i mar fhear-pòsd
Neach thug bròn dith féin ’s d ’a sluagh?
Có leag a h-athair fuar air làr
Ach athair, an t-ard-thriath: truaigh nan truaigh.

Bha màthair fiosrach air a’ chùis:
’S bu mhór a dùrachd cur an céill,
“Mas e ’s gun teid thu leis a’ phrionns’,
Mo mhallachd a d’ionnsaidh bheir thu fhéin.”

Bha smuaintean air fad oidhch’ is là.
Mu dheireadh dh’ fhàs a beachdan réidh.
’S an fheasgar Iomhar choinnich i,
Chuir i a h-inntinn dha an céill.

“Ma tha do ghràdh mar thubhairt thu
Tha fios gur dlùth an dearbhadh dhuinn.
Marbh thusa d’ athair féin gun dàil,
’S do Lochlainn a maireach seòlaidh sinn.”

Bha uamhas follaiseach ’na ghnùis
Ach cha do ghluais e i bho miann.
Chuimhnich i bàs a h-athar dha.
Dh aontaich e ’n tràth sin ris a’ ghniomh.

Bha ’n oidhche ciùin ’s gach nì air dòigh.
Bha dùil ri seòladh ris an là.
Luidh Fearghus sios an cadal trom
Gun amharus ann dé bha ’na dhàil.

[TD 215]

Gu feallta dh’ ealaidh Iomhar suas
Airsan bu chruaidh so thoirt gu crìch.
Thog e an sgian a bha ’na laimh
Diog cha d’ fhàg Fearghus: chaidh e dhìth.

A muigh a’ feitheamh sheas an òigh,
Ag altrum dòchais, neart do làimh,
An tiotadh bha e ’g ràdh ri taobh,
“Nis creididh tu, faodaidh bhith, mo ghràdh.”

Ghlaodh Màiri, “Tha na fiachan pàight’.
Theid mise leat do d’ thìr mu thuath.”
Dhì-chuimhnich i a cunnart mór.
Chan fhac i có lean iad gu luath.

Bha mathair amharusach m’ a déidh;
Is chual i dé bha ’m beachd na h-òigh.
Dh’ éisd an luchd-faire ri a sgeul.
’S an ceannard treun, cha robh e beò.

Ghlac iad an dithis ud gun dàil
Bàs obann b’ àill leo thoirt roimh là.
Thuirt aon fhear, “Bheir a’ chailleach binn”—
B’e sin an inntinn bha aig càch.

“Cuiribh an geòla iad le chéil,
’S am fuadach ’s fheudar sa Chuan Sgìth,
Seòl na biodh aca, crann no ràmh.”
Binn na màthar, fuath ’na crìdh.

An làr-r-na-mhaireach shéid a’ ghaoth,
O’n ear aognaidh gu cruaidh, is olc ’na rùn.
Chaidh bàta beag a chur air dòigh,
A réir a’ chordaidh bh’ ac’ air tùs.

[TD 216]

Cha dubhairt Iomhar facal riu.
Bu chalm’ a shùil, ’s bu deas a cheum.
Ach ri a màthair ghlaodh an òigh,
Le glaodhaibh bròin ’n am éirigh gréin’.

Thionndaidh a màthair null a ceann.
Sheòl iad gu mall air ais gu tìr,
Chaidh ’m bàta a sealladh-san gu luath
Guth cha chualas air neach’ bha innt’.

Chaidh làithean seach, is smuain a’ fàs
Blàth aig càirdean air an tòir.
Bha iad, aig neach, “a measg nan ròn,”
Fear eile fòs, “an Tìr-nan-Og.”


TURUS SAMHRAIDH

Sòlas sìor do neach air bhoil,
le strìth is trod an t-saoghail chruaidh,
Triall le sunnd a tìr nan Gall,
air turus samhraidh do’n taobh tuath.

Ceistean cuiridh eòlaich air,
“Car son a shìneas tu ri tuath?
Am faic thu ’n diugh na càirdean ann?
Ma chi thu glinn, am faic thu sluagh?”

Feithidh freagairt luath ’na bheul,
“Ged a tha na taighean fàs,
Chi mi bhuam o iomadh cnoc
muir is monadh mar a bha.”

[TD 217]

Comhairle bheir càirdean dha,
“Seachainn fuachd is sileadh trom.
Gabh a nunn gu tìrean céin
sgrìob a chuireas tu am fonn.”

Ceum cha chairich e o bheachd:
car chan aom iad e o mhiann:
Guth air géilleadh cha bhi ann;
freagraidh e le faclan dian:

“Séideadh stoirm is sileadh sruth,
guth air gearain cha tig bhuam.
Dhuibhse grian na h-àirde deas:
dhomhsa gaillionn an taoibh tuath.”

Làidir leosan fuaim a ghuth:
chi iad solus ùr ’na ghnùis.
Co-ionnan cuideachd ri a dhreach
a chridh’ a stigh a réir a chliù.

Bailtean breagha nunn thar sàil,
iomadh ionghnadh geallar dha.
Bothan beag as ionmhainn leis,
lùchairt lìomhach thar a chàil.

Moladh mór air muir is raon
’s tric a chluinneas tu ’na bheul:
Ged nach d’rinn e uaill mu shluagh
chan ann air sluagh as lugh’ a spéis.

Ionndrainn air a’ chuid a dh’fhalbh
cha toir neach an seo air bàrr.
Tadhal tìr san robh iad beò
sòlas dhasan chan e cràdh.

[TD 218]

Dorsan dùinte bitheadh ann,
iomairean le luibhean làn,
Buaile far nach faicear bó,
gàrradh-crìch’ a’ dol gu làr.

Truagh leinn tìr mar seo gu fìor,
is cha chùm e aonta bhuainn.
Dhasan tha an t-àite làn
liuthad smuain ag éirigh suas.

Aisling ait an i a chuir
aoidh air aodann, saod ’na cheum?
Faileasan a’ falbh as ùr,
cruth nan daoin’ a bh’ann an dé?

Cosnaidh cnuic is iochdair dha
saorsa spioraid, tuilleadh treòir.
Gheibh e fois an tìr a bhreith
nach d’fhiosraich e o làithean òig’.

Có a chuireas le guth mór
cuimhne chealgach as a leth?
Cleachdadh bha aig cuimhne riamh
math a thaghadh, olc a chleith.

Aobhar ionghnaidh cha bhi ann
dealbhan dreachmhor bhith ’na shùil;
Na bliadhnachan mar ghloinne dhait
cur loinn na h-òige air gach cùis.

Dealbh fad as air achaidh feòir,
àile cùbhraidh thig ’na leum,
Saoghal ùr aig bun gach stàth,
diasan feòir cho àrd ris fhéin.

[TD 219]

Suainte mu gach smuain cho teann
nach tig an toinneamh as gu bràth:
Coltas té air feadh gach dealbh,
an té thug breith is àrach dha.

Bha sonas ceangailt’ ri a ceum
cluasan biorach feitheamh fuaim.
Dubhar dha i bhith air falbh,
gath na gréin’ i bhith mun cuairt.

Mios a’ chéitein chuimhnich e
casan rùisgt’ mu dheireadh thall:
Toileachadh troimh chom gu léir
a’ dìreadh suas bho shàil gu ceann.

Toileachadh a dh’fhoillsich dha
talamh fhéin ag innseadh dhuinn
Fìrinn nach do thuig e òg,
doimhneachd dàimhe do a cloinn.

Greann a’ gheamhraidh tarraing dlùth,
teachdaireachd roimh aimsir reòt’:
Comhairle na talmhainn fial,
seasgair socair taic nam bròg.

Feasgar samhraidh fiathach thall,
siobadh slaite mach bho sgeir,
Companach le còmhradh ciùin,
saoghal romhpa réidh gun chnead.

Iasgach eile chuimhnich e
bàta beag a’ ghluasaid mhìn;
A’ mhoit a bh’air ’nuair mhol na fir
mar a dh’ iomair e gun sgìos.

[TD 220]

Aon uair eile bheachdaich e
air ainm gach rudha, sgeir, is òib,
Lorgan lean ris domhain riamh
mar a rinneadh iad ’na òig’.

Thuig e mar o shean an aoidh
chuir ’na ghruaidhean rudhadh blàth
Ruigheachd dhachaigh le gad éisg
slaodadh sleamhain sios gu làr.

Mar leig e air nach b’fhiach siud dad
nach mór an dragh a thug e dha;
Gidheadh bha ’chridhe làn de dh’uaill
e air a mheas ’na dhuine fàs.

Coimeas caitheamh latha ri siud
siubhal tràigh le sùil air tiùrr:
Ionghnaidhean a chumadh riut
is ri gach neach a bh’ann bho thùs.

Cladach làn a h-uile ceum,
feamainn air gach cumadh ann:
Maorach, ainmhidhean na tràigh,
acainn luingeis nach bu ghann.

Doirbh an diugh a thuigsinn leis
comas balaich aig an am:
Eallach connaidh air a dhruim
b’fheudar tric gu robh e fann.

Gliocas bhliadhnachan mar sin
chuir air òige solus ùr:
Iarraidh òganaich a ghnàth
bhith mar fhireannach an cliù.

[TD 221]

Seasaidh sònraichte measg chàich
làithean eil’ a mach ’na chuimhn’,
Reothairt deanamh oitir lom,
buain nam muirsgian beul an tuinn.

Sealladh anabarrach air tràigh
nach fhaicear gann ach uair sa’ bhliadhn’;
Iongantas thug bàrr air sin
’ga tadhal oidhche ghealaich bhreagh’.

Sgrìob a nunn do’n choille chnò,
turus taitneach a bhitheadh ann;
Cha b’fhad’ gum bitheadh poca làn
aig fear nach trusadh iad gu mall.

Sa mhonadh choimhdeadh e gu mion
air làraich nam puill-mhòna shuas;
Air éigin lorgadh e an t-àit,
baic air fàs cho staoin gun bhuain.

’Na chuimhne las an aimsir ait,
buain na mòna cùl an t-sléibh:
Chan iarradh fir no mnathan falbh,
do chloinn e cha bu ruith ach leum

Rinn cuid le tuigse mhóir seach càch,
glic eadhon thar am barail fhéin,
Aighear de na bhitheadh ’na dhragh,
a’ chlann ’nan cluich a’ deanamh feum.

Am bu shòlasaich de’n là,
suidh aig biadh aig ceann a’ phuill.
Cuirm na b’fheàrr air thalamh riamh
cha chuala duine is cha chluinn.

[TD 222]

’S iomadh uair a dh’iarradh cead
biorainean a chur air doigh,
Uisg’ an fhuarain thoirt a nall,
tein’ a dheasachadh le fòid.

Glan a chuimhn’ air teas na tì,
aran coirc is uibhean cruaidh,
Acras a’ cur blas air biadh,
còcaire as àirde luaidh.

Mun tug e cùl ri tuath a rìs
chaill an àireamh bheag seo aon,
Aon a chaidh air turus buan
nach fhaodar chur an dara taobh.

Do’n tìodhlacadh chaidh fear ar sgeòil,
mar chaidh gach fear le cothrom slàint’;
Cleachdadh cubhaidh a bhith cruinn,
beachdachadh air cumhachd bàis.

Briathran freagarrach mar chleachd:
sheas fear togail sailm a muigh:
Buaidh na seinn bha air an t-sluagh
na sreithean réidh bho bheul a’ ruith.

Corp an caraid ghiùlain iad
gun chabhaig astar réir an nòs.
Dhearc na h-ainglean ’s dh’aithnich iad
spéis ’ga nochdadh mar bu chòir.

Là na Sàbaid thog e air
do’n eaglais, rathad eòlach dha;
Sàbaid Comanachaidh a bh’ann;
choisich esan mar bu ghnàth.

[TD 223]

Càr le muinntir eaglais tric
fad an rathaid sìos gu luath:
Air adhart chùm e ceum air cheum
cuideachadh cha d’iarr no truas.

Fhuair e àite-suidhe fhéin,
Bìobull fuaraidh leis an aois
Theann na smuaintean air gu tiugh
umpasan a bh’ann ’s a dh’aom.

Ràinig fhaireachaidhean àird,
’nuair a dh’éirich iad gu’n Bhòrd:
Thill iad, ar leis, a ris gu thaobh
le’n aghaidh nèamhaidh a’ tighinn beò.

Am fear-turuis thill fa-dheòidh,
mac-meanmainn làn de dhealbhan ùr:
Doigh nan daoin’ o’n tàinig e
lean am feasd do aigne dlùth.

’S mór an sòlas dha mu dheas,
bitheadh saoghal còir no cruaidh
Na chunnaic is na chual e greis
’na thurus samhraidh do’n taobh tuath.

[TD 224]

TURUS CHNOIDEIRT

Thug Iain còir an uiridh dhomh
Le fialaidheachd an cuireadh ud,
Gu falbhainn-sa air turus leis
A choiseachd timchioll Chnòideirt.

B’e ’n t-aobhar gun do dh’aontaich mi
Cho suilbhir ri a smaointean-san,
An dealbh a bha mi cuimhneachadh
Air Cnòideart làithean m’òige.

Is ged a dh’fhàg an òige sinn
’Sa thilg cuid oirnn ar gòraiche,
Bha mac an urra còmhla ruinn
Gillean tapaidh treuna.

Na canaibh gu robh dùil againn
Gùn deanadh iad a’ ghiùlain dhuinn
Le eallaich throma dhùbailte,
Sinn fhìn a’ falbh gu h-aotrom.

Ach bha iad suas ri teantaichean
Is ri gach nì dhe’n trealaich sin.
Air còcaireachd ’s air campaichean
Bha moit orra mu’n eòlas.

Is ann a bha an t-ullachadh
An deasachadh ’san cruinneachadh
Air brògan mór’ is briogaisean
Is biadh na chumadh armailt.

Bha’n càr aig Iain luchdaichte,
Le gach goireas cruthaichte;
Is ghabh sinn beannachd dhùrachdach
Gun deur air sùil, ri dàimhich.

[TD 225]

Seachad taobh Loch Laomuinn sios
Bha aon nì a chuir ionghnadh oirnn
Na coisichean a dh’fhaodamaid
A thogail leinn nam b’àill leinn.

Ach dh’amhairc sinn le tnùth orra
’Nar sùilean bu chùis-bhùrta iad;
Cha b’ann mar siud a shiùbhlamaid
Air sgrìob le brògan móra.

Am bùithnean mór a’ Ghearasdain
Bu mhodhail ruinn na ceannaichean;
Ged b’eibhinn leo an sealladh sinn
Cha’n fhacas fiamh a’ ghàire.

Bha astar troimh ’n Ghleann Mhór againn
A’ meas gur sinn bha foghainteach,
Ach cion a’ chàr chuir dóruinn oirnn
Nuair dh’fhàg sinn e ’n Gearr-Lòchaidh.

Thog sinn oirnn na màileidean
Gu dearbh cha b’ann gun spàirn dhuinn e;
A’ dol mu seach gu tàmailteach,
B’fhasa leam cliabh-mòna.

Cha b’fhada gun do tharruing sinn
Gu’n iar air tòir an rathaid ud
Air an robh anns na mapaichean
An t-ainm a’ Mhìle Dhorcha.

Shoillsicheadh ar dorchadas
Le tachartas ro-fhortanach
’Nuair stad a’ bhan air thoiseach oirnn
’S a fhuair sinn tairgse dìreadh.

[TD 226]

A’ cur air chùl nam bòidean sin
A thug sinn ’nuair a thòisich sinn
Nach sireamaid an sòlas seo;
Ghabh sinn ris an tairgse.

’San dòigh seo rinn adhartas
Da mhìle suas gun oidhirp dhuinn;
Loch Arcaig nis mu’r coinneamh-ne
’Na laighe shios gu h-àlainn

Nuair lorg sinn àite freagarrach
Cha d’fhuaras duine teagamhach.
Bha sòlas nach bu bheag oirnn
A’ gabhail fois na h-oidhche.

Is thug na balaich leasan dhuinn
Air teantaichean a dheasachadh
Air còcaireachd bha fhios againn
Nach toireadh iadsan bàrr oirnn.

Ach mallachd air na cuileagan
Bha fad an fheasgair cuide ruinn
Bha dorran air gach fear againn
Mu chraicionn bog nan glùinean.

An la-’r-na-mhaireach ràinig sinn
Gu ceann an loch gun fàiligeadh;
Gu dearbh cha robh na màileidean
A nis cho doirbh ri’n giùlain.

Rainig sinn Gleann Deasairigh
Is champaich sinn am feasgair sin
An àite àrd gu faiciollach
Gun meanbh-chuileag ’gar léireadh.

[TD 227]

Ach b’iad sin fhéin a b’fhasa dhuinn
Na’n t-uisge trom gun lasachadh
A thàinig air an ath latha
’S a mhair gus an do thill sinn.

Is ged a rinn e drùdhadh oirnn
Cha b’urrainn duinn gun sùil thoirt air
Na beanntan àrda ùdlaidh ud
’S na still a nuas ’nan dian-ruith.

B’e ’n gnothuch tighinn gu aibhnichean,
An tuil ’na dheann le straighlich ann
Ach thàrr sinn làmh mu laimh a nunn
’S cha robh na balaich diùid.

Roimh oidhche rinn sinn Carnach dheth
Aig ceann Loch Nibheis sàbhailte;
Bha seann taigh cìobair falamh ann
Far an d’fhuair sinn fasgadh oidhche.

Bha teine a bhruicheadh tarbh againn
Cha mhór cho luath ’sa ràinig sinn
Có fear nach deanadh gàire ruinn
A’ faicinn meud ar feum air?

Bha uisge la-’r-na-mhàireach ann
Cho cunbhalach ’sa b’àbhaist da.
Cha’n fhaodamaid-ne tàmh an siud,
Is thog sinn oirnn le dòchas.

[TD 228]

Cha bu fhliuichead riamh dhuinn e
Gu’n am-sa ’nuair a stiallamaid
Troimh uillt a’ mhonaidh fhiadhaich ud
Feadh bhogalaich is choilltean.

B’e ’n sealbh a thug gu fìrinneach
Thar Creag an Dotair cìnnteach sinn.
A’ faicinn Ionar-Idh an siud,
B’e thog ar crìdh le sòlas.

’S a’ bhaile seo bha càirdean
A thug aoidheachd dhuinn le bàighealachd.
Ach rùnaich sinn gum b’fheàrr an seo
An còrr de Chnòideart fhàgail.

Gu dearbh b’e ’n t-aiseag fiadhaich e
A’ seòladh ris an iar an siud,
Am bàta air a riasladh nunn
Mu’n d’rinn sinn Malaig sàbhailt.

Abair thusa gàirdeachas
Mu dheas ruinn ’nuair a ràinig sinn;
Iad uile ag ràdh nach tàrramaid
A ris air cuairt cho gòrach.

Ach ma bhios an t-slàinte againn
Is coltas side bàidheil air
Có their nach fhalbh sinn làth-eigin
A ris air Turus Chnòideirt.

[TD 229]

AN UILE-BHEIST IS NA FOGHLUMAICH

An éisd sibh tacan ri mo sgeul?
Is guidhibh dhomh d’ur deòin,
Gum bitheadh agam còmhnadh bhàrd
A dh’fhalbh a tìr nam beò.
Is nì mi duan air Biasd Loch Nis,
’S air triùir de dhaoine còir,
An t-Ollamh Caol, an t-Uasal Maol,
’San Dotair Mac Iain Ghròt.

Is dòch gun cuala sibh mu thràth
Mu’n ainmhidh tric gu leòr,
Oir chunnaic móran dhaoine e
Nach deanadh breug ’s iad beò.
Ach theagamh gu bheil feadhainn ann
Nach cuala fhathasd fòs
Mu’n Ollamh Chaol, mu’n Uasal Mhaol,
’S mu’n Dotair Mac Iain Ghròt.

Bu chiùin Loch Nis ré iomadh linn
Gun ghoil no gàirich thonn.
Bha neart nam beann ’ga dìon bho stoirm;
Cha b’ ionnann ’s cuan le greannd.
A dh’aindeoin sin bu tric a’ ghaoth
A’ greasad nuas gach gleann,
A mhilleadh sgàthan réidh an uisg’
Le cuairteig nach bu ghann.

Cha b’ ainneamh breac a’ leum le plub
Air feasgar ciùin an àird.
Cha b’ ainneamh eala bhàn le céil’
Bho thaobh gu taobh a’ snàmh.

[TD 230]

Cha b’ ainneamh fear an geòla chaoil.
A’ sìneadh air dà ràmh.
Cha b’ ainneamh eadhon bàt’ na smùid
’S na làithean so a chaidh.

Bha uair nach robh ach sin ’san loch,
Cho fad ’sa b’ fhiosrach leo.
Cha robh ri fhaotainn air Loch Nis.
Ach sàmhchair mar bu nòs,
Ach thàinig beothach mór ro threun,
’S na fir so air a thòir—
An t-Ollamh Caol, an t-Uasal Maol,
’S an Dotair Mac Iain Ghròt.

Cha b’ aon fhear do’m bu léir a’ bhiasd;
Cha b’eadh, no dhà, no trì
Cha tug mi feairt air feadhainn dhiubh
A bha dhe’n eaglais chlì:
Ach ’nuair a chuala mi an sgeul
Bho neach dhe m’ eaglais fhìn,
Cha b’ urrainn dhomh gun aideachadh
Gun robh an t-iomradh fìor.

Ach bha gach fear a’ faicinn cruth
Nach faca neach de chàch.
Bha cuid a chunnaic adhaircean,
Cuid eile ceann maol bàn
Thuirt cuid gu robh i mìl’ am fad,
Cuid eile slat no dhà;
A h-astar uair cho luath ri fiadh,
I ris cha mhór ’na tàmh.

[TD 231]

Bha sligean carrach air a druim
Cheart uiread ri do dhòrn,
Ach beagan làithean as a dhéidh
Bha i cho slìom ri ròn.
Air tùs bha ’druim ’na fhichead snaim
A rìs, a trì bu dòch.
Aon fhear ’ga faicinn stigh air tìr,
Smùid aic’ air itheadh ’n fheòir.

’Se thuirt riumsa fear na sgeig
Nuair chual e brìgh mo sgeòil,
“Is math an stuth tha’n Inbhir-Nis
Ma chithear sud le seòid.”
Ach ’s neònach leam a ghabhail a steach
Gu robh iad uil ’ga òl,
Oir tha ’nam measg na h-éildearan
Nach blaiseadh deur ri ’m beò.

Ach tha e soilleir dhuinn có-dhiùbh
Gun d’rinn am beothach feum,
’S gun d’ràinig daoine taobh Loch Nis
Nach cuala roimh m’a déidh,
Their Sasunnaich, “’S ann air son so
A thog an sluagh an sgeul.”
Tha Goill an dùil gu bheil gach neach
Cho breugach riutha féin.

Is nì cho iongantach ’sa bh’ ann
Ri fhaicinn anns an tìr,
Mar thàinig biasdan eile beò
Gach seachdainn fad na tìd.

[TD 232]

An loch nach cumadh biasd no dhà
Gu dearbh cha b’ fhiach i nì:
Bha iad cho pailt ri sgadan sios
Loch Aillse gu Loch Fìn.

Cha chuala tus’ a leithid riamh
De dh’ ùpraid measg an t-sluaigh;
An dara taobh a’ mionnachadh
Gu robh rud ann a ghluais;
Cuid eil’ an aghaidh sin gu dion—
An cual thu dad cho truagh?
O làithean an ath-leasachaidh
Cha robh ann cath cho cruaidh.

Gach neach a thuirt nach biasd a bh’ ann,
Bha beachd aige dha fhéin;
B’e iarratas gach fir gum biodh
A bheachd-san ùr gu léir,
’S gun cluinnteadh barail bhuaith-san
Ge beag bhiodh innt’ de chéill,
Mar nach biodh ann ach faileas bheann
’Ga chluich fhéin ris a’ ghréin.

Is ma bha mìle eanachainn
A’ cnuasach air a’ chùis,
Gu deimhin chluinnteadh mìle beachd,
Nan éisdeadh daoine riu.
Gach paipeir-naidheachd beag is mór
Làn bhiasdan fad na h-ùin:
Is sgrìobhadh eadhon leabhraichean
A tha nis àrd an cliù.

[TD 233]

Bha daoine foghluimte ’nam boil
’S an inntinn ann an ceò;
A dh’aindeoin sgrùdadh leabhraichean
Cha d’ fhàs iad glic gu leòr,
Bha eòlas sònraichte aig triùir
Air biasdan marbh is beò—
An t-Ollamh Caol, an t-Uasal Maol.
’S an Dotair Mac Iain Ghròt.

Na biodh sìbhs’ a’ smaoineachadh
’Nuair thàinig a’ bhiasd ùr
Gum b’aithne dhoibhsan dad seach càch,
Cha b’aithne, duine dhiùbh.
Ge mór an t-ionnsachadh a bh’ ac’
Air biasdan allt is ciùin,
Bha’n triùir aca, ’nuair thachair so.
Air chall, gun solus iùil.

Ach ’se bu mhò thug dhoibh de dhragh
Dé ’n dòigh ’sam freagradh iad
Na ciadan dhaoin’ a dh’ fheòraich dhiubh
De bha sud, mur e biasd,
Mun robh iad fad a’ meòrachadh
Bha falt gach fir dhiubh liath,
Chaidh fichead bliadhna air an aois
An taobh a stigh de mhios.

An t-urram aig an Ollamh Chaol
Gum b’e a thuirt ri càch,
“O, feumaidh sinn bhith onoireach
Is aideachadh gun dàil

[TD 234]

Gun d’rinn a’ bhiasd an gnothuch oirnn,
’S nach urrainn dhuinn an dràsd
Bhith idir cinnteach as a gnè—
Chan fheum sinn dad a ràdh.”

Mun d’ fhuair ach gann an t-Ollamh Caol
Na briathran as a bheul,
Ghrad thionndaidh air an t-Uasal Maol
Le campair is le feirg.
“Ge bith,” ars esan, “dé ni sinn,
Cha nàraich sinn sinn féin,
Oir dé a shaoileas daoine dhinn
Le leithid sin de sgeul?”

Is dh’ aontaich leis an Uasal Mhaol
An Dotair Mac Iain Ghròt.
Cha mhór nach d’ ith iad eatorra
An t-Ollamh bochd gun ghò.
Mu dheireadh dh’ iarr e maitheanas
Le osnaidhean ’s le bròn,
Is gheall e dhoibh nach canadh e
Ri duine sud ri ’bheò.

Is bha an Dotair Mac Iain Ghròt
Ro-innleachdach seach càch:
Cha b’ ann an sud a stadadh e,
Ach thuirt e gun dàil,
“Carson a bhuaireadh daoine sinn
Le ceist is ceist gun tàmh?
Nam marbhamaid a’ bhiasd gun fhios,
Cha chluinnteadh ceist gu bràth.”

[TD 235]

Cho luath ’sa chual’ an t-Uasal so
Dha cha bu ruith ach leum,
Le beagan spàirn cho-éignich iad
An t-Ollamh mar an ceudn’.
Ach b’fhas’ a ràdh na chur an gniomh,
’S gun ghniomh bha cainnt gun fheum;
’Nam fianuis chuir an Dotair còir
An innleachd mhór an céill.

Mar so gu seòlta dh’inns’ e dhaibh
Mar dheanadh iad an gniomh:
Ars esan, “Gheibh sinn bàta math
Is tàirrnidh sinn a’ bhiasd
Le lòchran mór air oidhche dhorch’
A chur do’n uisge sios.”
Gu dearbh cha chreid mi fhìn nach robh
An Dotair as a rian.

Cha deanadh am an t-samhraidh feum,
Mar thubhairt an Dotair riu;
Is dh’ fheumadh foighidinn bhith ac’
Fad aon dà mhios co-dhiùbh.
Bha Biasd Loch Nis os cionn an uisg’
Gach seachdainn fad na h-ùin.
Is dòcha gu robh fhios aice
Glé mhath dé bha ’nan rùn.

Ach nuair a thàinig fad ’san oidhch’
Is Oidhche Shamhna dlùth
Bha othail air na foghlumaich
B’fhior shealgairean an triùir.

[TD 236]

Bha làithean féille ac’ a nis
’Nuair bha an colaisd dùint’
Ach smid cha d’innis iad do neach
Dé ris an robh an sùil.

Bha’n t-Uasal Maol le claidheamh trom
Le meirg air fàs ro ruadh;
An Dotair fhéin le gunna mór
Le’n tug a shinnsir buaidh.
Bu shèimh seach iad an t-Ollamh Caol
Nach dòirteadh fuil gun truas,
Cha tug e leis do’n chogadh mhór
Ach sgonn de dharach cruaidh.

Aon latha ràinig Inbhir-Nis
Triùir ghiùlnach armaicht ghleusd,
Gu leòr de threalaich air an cùl
Ach duine cha tug géill.
Bu bheag bha amhrus sluagh an àit’
Air rùintean fuilteach geur
Nan sealgairean a mharbhadh biasd
A chosnadh fois dhoibh féin.

Gun mhoille fhuair iad tigh gu tàmh
Air taobh na locha dlùth.
Bha bàt’ is acainn air an tràigh
Mar dheasaich iad air tùs.
B’e àite uaigneach a bha so,
Is fhuair iad fois ’nan triùir.
Bha e fìor fheumail dhoibh gun robh
Aon fheasgar ann glé chiùin.

[TD 237]

Is beagan an déidh mheadhon-oidch’,
An saoghal paisgt an sìth,
Gu fiataidh mach a ghabh na seòid—
Bha fois air muir ’s air tìr—
Chuir iad am bàta anns an uisg’;
Gu socair shuidh iad innt.
Bha’n Dotair anns an, deireadh shios,
Is càch le ràimh rith’ sìnt.

Cha tric air gniomh cho iongantach
A sheall na nèamhan shuas;
An Dotair leis an lòchran laist’.
’Ga thumadh uair is uair;
An dithis eile dìchiollach
Ag iomramh null gu cruaidh,
An dùil air faicinn sud do’n bhéisd
Gun tigeadh i gu luath.

Gu dearbh cha b’ fhad’ gun tàing i,
Is cha bu chneasd a tuar.
B’iad cluasan biorach Mhic Iain Ghròt
A chual an toiseach fuaim.
“Nach éisd sibh, ’illean,” thubhairt e,
Chan ’eil i fada bhuainn;
Nis deanaibh fodha mionaid bheag:
So agaibh uair na buaidh.

Mar dh’iarr e rinn a chompanaich,
Is leagadh an da ràmh.
Gu h-obann chual’ iad sloistreadh uisg’
Cruth glas a’ teachd gu dàn.

[TD 238]

“Tha ceithir lùban air,” ars’ aon,
“Tha cóig air,” arsa càch.
Ge mór bu mhath leo teicheadh as,
Cha teicheadh a bha ’n dàn.

Ged thug an Dotair Mac Iain Ghròt
An lòchran steach do’n bhàt,
Is ged a dh’iomair iad gu cruaidh
Bu bheag feum sin an dràsd
Ach c’ àit’ an robh na h-airm a nis
’San d’rinn iad uaill glé thràth?
Cha robh guth idir ac’ orra
Ged bha ann cunnart bàis.

An aghaidh ionnsaigh béisd mar sud
Bha airm gun fheum co-dhiùbh.
Cha d’fhuair iad eadhon sùil thoirt air
A cruth, mun robh i dlùth.
Mar shlige dh’ fhalbh am bàta roimhp’;
Na fir cha mhór sa ghrunnd.
Bu mhath an nì ’san uair sin dhoibh
Nach d’ rinn i stad ’na cùrs.

Nuair dh’ éirich iad gu bàrr an uisg’
Bha i deagh astar uap’.
Ghlac iad mar b’fheàrr a dh’ fhaodadh iad
Na ràimh ’s na clàir mu’n cuairt.
Bha iad ro-thaingeil a bhith beò
Ged bha an staid ro-thruagh,
Is dòchas aca faighinn as
Ri ùin’ o’n chunnart chruaidh.

[TD 239]

Ri éirigh gréine chunnaic iad
Nach robh iad fad o thìr
Bha aobhar ac’ air buidheachas
Nach fhac iad biasd a rìs.
Cha b’fhad gum faca feadhainn iad
A theasairg iad ’s a thill:
Cha d’éirich dad ach bogadh dhaibh,
Ged theab iad dol a dhìth.

Cha mhór a chuala riamh an sgeul.
Gu deas thill iad fadheòidh.
Tha fhathasd Biasd Loch Nis gu tric
Ri fealla-dha ’s ri spòrs:
Cha chòrd aon nì na’s feàrr rithe
Na’n dòigh ’san tug i bròn
Do’n Ollamh Chaol, do’n Uasal Mhaol.
’S do’n Dotair Mac Iain Ghròt.


COMHFHURTACHD

Mas e do chàil,
air sgàth na sìth,
An t-srìth a chur
A beachd gu tur,
Cha chuir ri d’chliù
nach fiù leat gul.

[TD 240]

Cha chuir ri d’chliù
An sùnnd a th’ort
Ri toirt na gréin’,
’S an saoghal breun
Gun chéill mu’n cuairt
le bhruaillean fhéin.

Air saoghal breun
Nach tréig a dhoigh
An còir do thaic
A bhith cho tric?
Am bi do sgeul
Cho deurach sin?

A bheil an sgeul
Gu léir gun dreach,
A’ teachd gu d’chluais
Mu’n bhagradh chruaidh.
Bho’n fhuair thu fios
Air sgrios bho shuas?

Tha fiosan clis
A nis ’s a’ ghaoith
Air claoidh is leòn
Is sluagh ri bròn.
Do shòlas fhéin
Air tréigsinn fòs.

[TD 241]

Do shòlas fhéin
Bha réidh a’ fàs
A’ gabhail céill
Bho cheòl nan eun,
Ged léireadh cuid
Le spuirean geur.

Ged léireadh cuid,
Cha sguir an ceòl.
Ged leònadh pàisd
Air sràid gu bàs
Is tràth a’ chlann
Le fonn mar bha.

Mar chithear clann
Tha clann nan daoin
A’ faotainn brath
Mar thuirt Ni Math,
Gum fàg E ghnàth
Am bàs gun ghath.


LUINNEAG

Có their rium le faclan faoin
Nach ’eil an so ach saoghal staoin?
Aon sealladh thug mi air a sùil,
Sealladh nach teid a chaoidh air chùl.

[TD 242]

Dòimhneachd ’na sùilean, dòimhneachd cuain,
Dòimhneachd nach siubhail mi chaoidh ri ùin.
Cho tric ’s gun seall mi air a gnùis,
Gun leugh mi annta nithean ùr.

Bhuair iadsan mi air iomadh uair,
Buairidh iad cuideachd mi a so suas,
Cha duilich leam gach buaireadh ùr
So am buaireadh air an dean mi luaidh.

Có nis their rium le briathran faoin
Nach ’eil an so ach saoghal staoin?
Aon sealladh thug mi air a sùil,
Sùil shoilleir, shìobhalt, shèimh, mo rùin.


ABOU BEN ADHEM
Le LEIGH HUNT

(Air eadar-theangachadh)

Bha fear, Abou Ben Adhem, anns na dùthchannan thall;
cha robh a leithid ach tearc—b’e sin an call.
Bha Abou Ben Adhem, an duine còir,
an sàmhchair na h-oidhche ag aisling gun ghò.
Dhùisg e, is dé bha ’na ionad-tàimh,
an solus na gealaich, ach aingeal ri làimh!
Bha dealradh san t-seòmar mar lili fo bhlàth
is an t-aingeal a’ sgrìobhadh an leabhar gun tàmh.

[TD 243]

Bha dreach an leabhair air dreach an òir.
Le suaimhneas an àite ghléidh Abou a threòir.
Chuir e ceist ris an tannasg. “Dé sgrìobh thu an dràsd?”
Fhreagair esan, “A mhuinntir do Dhia a thug gràdh.”
“A bheil m’ainm-sa air aon diubh?” arsa Abou gun dàil.
“Chan ’eil,” deir an t-aingeal. Thuirt Abou ’na thràth,
le guth caran ciùin ach suilbhir a ris,
“Cuir sios mi mar fhear a ghràdhaich gun dìth
na càirdean mun cuairt air an eòlach mi.”
Chuir an t-aingeal siud sios is dh’fhalbh e gu luath.
Dhùisg an solus an ath-oidhche Abou o shuain.
Anns an leabhar bha ’n àireamh a dh’fhoillsich gràdh Dhé.
Feuch! Bha Abou Ben Adhem air thoiseach gu léir.

[TD 244]

[Blank]
