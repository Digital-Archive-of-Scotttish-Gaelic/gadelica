[C 1]

AIR MO CHUAIRT
EALASAID CHAIMBEUL

Fuideidh
Barraidh
Bhatarsaidh
Sanndraidh
Pabaidh
Miu’alaidh
Bearnaraidh

Acair

[C 2]

Rugadh Ealasaid Chaimbeul air a Bhogaidh am Barraigh ann an 1913. Anns an leabhar seo tha Ealasaid a toirt cunntas air a beatha fhein. ’S e bean teagasg a bha ann an Ealasaid agus chuir i seachad a chuid bu mhotha dha beatha ann am Barraigh agus Bhatarsaigh. Fad nam bliadhnachan sin bha suim mhor aice a’s na bha dol a’s na h-eilean sin. Mar sin tha an leabhar seo na eachdraidh inntineach air Barraidh agus Bhatarsaidh. Tha i toirt sealadh farsuing agus geur ann am briathran suibhlach agus cothromach.

[C 3]

EALASAID CHAIMBEUL
AIR MO CHUAIRT
ACAIR

[DA 1]

[Blank]

[DA 2]

[Blank]

[DA 3]

Air Mo Chuairt

[DA 4]

[Blank]

[DA 5]

Air Mo Chuairt
Ealasaid Chaimbeul

Acair

[DA 6]

Air fhoillseachadh an Alba an 1982 le Acair, 7 Sràid Sheumais, Steòrnabhagh, Leódhas.
Na còraichean gu léir gléidhte. Chan fhaodar pàirt sam bith den leabhar seo ath-riochdachadh an cruth sam bith no an dòigh sam bith, gun cead roimh-làimh bho Acair.

ISBN 0 86152 057 2

© 1982 Oighreachd Ealasaid Chaimbeil

Fhuair an leabhar seo duais sgrìobhaidh bhon Chomunn Leabhraichean, agus chuidich an Comunn sin am foillsichear le cosgaisean an leabhair.

Clò-bhuailte le lain G Eccles, Inbhir Nis.

[DA 7]

Mar chuimhneachan taingeil
air mo mhàthair ’s air m’athair
’s air mo pheathraichean ’s mo bhràithrean,
agus ga ludhaigeadh,
leis a h-uile beannachd,
dhaibh-san a dh’earbadh asam

[DA 8]

Ealasaid Chaimbeul ri teagasg ann an sgoil bhatarsaigh dealbh le Gus Wylie.

[DA 9]

Clàr-innse

									Taobh-duilleig
TUS M’OIGE								1

Sgoil a’ Mhorghain							4
Feadhainn a Chaidh a Chanada					12
Cleachdaidhean an Aite						15
Sgoil Bhàgh a’ Chaisteil						24

FAGAIL BHARRAIGH						26

An Gearasdan								26
Glaschu								29

AIG MO CHOSNADH						33

Gleann Fhionghain							33
Bhatarsaigh								34
Eòiligearraidh is Bàgh a’ Chaisteil					36
Pòsadh, is Glaschu aig Am a’ Chogaidh				38
Bréidhbhig, Bàgh a’ Chaisteil, Glaschu a-rithist			40

AIR AIS A BHATARSAIGH						43

Beagan mu Mhiughalaigh						44
Bhatarsaigh Fhéin							52
Beathach Annasach							61
Feum air Leasachadh							61
Seann Eòlach								63
Leasachadh a’ Tighinn						65
An Latha Mór								67

AN DEIDH NA RAIMH A SHAORADH				71

Mòd an Obain								71
Ann an Glaschu Turas Eile						73
Dhachaigh								76
A-null Thairis								78
Atharrachadh								80
An Seann Iasgach is Eile						83
Dé Tha Romhainn?							88

[DA 10]

[Blank]

[TD 1]

TUS M’OIGE

Air latha bòidheach Céitein, agus am fitheach a’ cur a-mach a theanga, thàinig mi chun an t-saoghail ann am baile beag àlainn aig ceann a tuath Bharraigh. Gun teagamh, chan e nì annasach a bha sin. Bha mo leithid-sa a’ tighinn chun an t-saoghail mun àm sin – sa bhliadhna 1913 – gu math nas bitheanta na tha iad an diugh. Bha ochdnar neo còrr de theaghlach anns a h-uile taigh anns a’ bhaile bheag againn fhìn, ged nach eil móran dhiubh an làthair an diugh.

’Se a’ cheud chuimhne a th’agam a bhith ’nam shuidhe aig ceann an taighe agus mo pheathraichean ’s mo bhràithrean a’ gàireachdaich gu cridheil orm. Bha iad air innse dhomh gu robh athair againne cuideachd mar a bha aig clann bheag eile a’ bhaile. ’Se naidheachd ioghantach dha-rìribh a bha sin dhomhsa, oir cha robh cuimhn’ agamsa air fhaicinn riamh mu choinneamh mo dhà shùil. Thuig mi gu robh e air falbh sa Chogadh, ged nach robh fhios agamsa ro mhath gu dé a bh’ann an Cogadh neo càit idir an robh e.

’S math mo bheachd air an latha a chunnaic mi m’athair an toiseach. Nochd e thar gualainn a’ chnuic – duine grinn, sgiobalta agus bonaid chruinn mu cheann agus deise na Néibhidh air. Cha b’ann gu ceòl a chaidh sin dhomhsa. Leig mi na gluig ’s na ràin. Bha mi a’ tulgadh na creathlach anns an robh mo bhràthair a b’òige a-muigh aig ceann an taighe, fhad ’s a bha mo mhàthair a’ bleoghan a’ chruidh shìos mun bhàthaich. Thog an coigreach a thàinig thar a’ chnuic an leanabh as a’ chreathall agus, a’ dèanamh greim teann cruaidh air mo làimh-sa, chàirich e air sìos far an robh mo mhàthair. Bha mise gu bhith an impis a dhol a cochall a’ chridhe air eagal ’s gu falbhadh e leatha dhan ‘Chogadh’.

’Se duine sunndach cuideachdail a bh’ann am m’athair. Bha e caran cho moiteil gu robh beagan Beurla aige. Cha robh oidhche san t-seachdain, ach e bhith aig taigh, nach biodh òigridh a’ bhaile a’ cruinneachadh dhachaigh a dh’éisdeachd ri naidheachdan na Néibhidh agus a thogail an fhuinn nuair a bhiodh esan a’ toirt sùrd air seinn nan duanagan inntinneach a bha iad a’ cleachdadh aig àm a’ Chogaidh. Chluinneadh tu air astar <eng>It’s a Long Way to Tipperary.<gai> ’Se bun a bh’ann gun do dh’fhàs òganaich a’ bhaile cho eòlach air na naidheachdan agus gu rachadh aca fhéin air am beàrn a lìonadh nan tigeadh tuisleadh sam bith an cainnt an sgeulaiche, agus có nach biodh toilichte ann an cuideachd cho sunndach?

[TD 2]

Cha robh sgoil neo sgrìobhadh aig mo mhàthair chaomh, nas motha na bha aig mnathan eile a’ bhaile. Anns a’ ghnè beatha a bh’aca cha robh móran féim air sgoil ann. Bha gach té dhiubh cho trang a-muigh ’s a bha i a-staigh. Bhiodh iad ri feamanadh, ri ruamhar agus ri cur an t-sìl agus a’ bhuntàta. ’Se feannagan buntàta a bhiodh aca sa bhaile bheag againne, agus ’sann le pleadhan a bhiodh mnathan a’ bhaile a’ cur slisean a’ bhuntàta. Nuair a dhèanta an toll, b’fhìor thaitneach leam fhìn, ’nam chaileig, a bhith faighinn cothrom slis a chur san toll. Dh’fheumadh ‘sùil’ a bhith air an t-slis air neo chan fhàsadh barr san toll sin idir.

Aig an taigh, bha mo mhàthair, agus a h-uile màthair eile sa bhaile, trang, trang. Bhiodh iad a’ fuine dhà neo trì de bhreacagan arain san latha, oir cha robh aran mar a tha sinn a’ cleachdadh an diugh ga fhaotainn sna ceàrnachan againne aig an àm sin. ’Se aran flùir a b’fheàrr a chòrdadh rinn, ach bha breacagan de dh’aran flùir is Innseanach agus breacagan de dh’aran coirce gam fuine cuideachd. Bu ghasda le caileig an uair sin greim fhaighinn air pàirt dhen taois agus bonnach beag a dhèanamh air a’ chlàr-fhuine agus a chàradh air a’ ghreideil.

’Se buntàta agus iasg a bu trice bhiodh againn aig àm dìnnearach. Tha cuimhn’ agam, direach air éiginn, air slabhraidh an t-simileir agus bùla na poite. Thàinig an sin an stòbh dhan fhasan. ’Se feadhainn dhubh a bh’ann, agus a h-uile cothrom a gheibheadh tu bhiodh tu a’ cur black-lead ris feuch an tigeadh soillse as a bheireadh bàrr-urraim air a h-uile stòbh eile sa bhaile. Dh’aindeoin stòbh, cha robh a’ mhòine bhàn ’na sùgradh; agus cha robh an caoran dubh a bha cha mhór cho math ris a’ ghual ach tearc anns na puill-mhòna againne. Air aon Di-dòmhnaich anns a’ bhliadhna òr-bhuidh’ ud air an do laigh am Politician air cladaichean Eilean Grinn na h-Oige, nochd sgoth, agus buidheann aighearach air bòrd innte, a-staigh am bàgh. Thàinig cuid dhen chòmhlan dhan taigh againne. Bha mo mhàthair chaomh a’ strì ri grìosadh air a’ choire a ghoil. Bha i a’ faighinn tàir a’ brodachadh na mòna bàine. Dh’éirich fear dhe na fiùrain, ag ràdh, “Leigeadh sibhse mise thuige”; agus, a’ toirt botal mór as a phòc, dhòirt e steall eireachdail air dhath an òir air uachdar na mòna bàine. Abradh sibhse gun tug ise leum aiste, agus ’se a bha’n t-òganach ag ràdh, “Tha gu leòr fhathast anns an t-sloc as an tàinig am fear ud.”

Bha mo mhàthair cuideachd ri snìomh. An toiseach bhiodh i a’ cìreadh na clòimhe le a meòirean agus a’ rèiteach aiste gach gas fraoich neo stob drise a bhiodh air a feadh. Bha i an uair sin a’ toirt làmh air a’ chàrd, a’ càrdadh na clòimhe agus a’ càradh nan rolagan grinne ann am basgaid bhig ri taobh. Bha a’ chuibheall ga cur gu feum an uair sin, agus shuidheamaid sinne mar fheadhainn a bhiodh air càrnachadh, a’ cumail sùil air an dol mun cuairt agus ag éisdeachd ris a’ chrònan òrain. Bha am fearsaid uamhasach inntinneach a bhith ga amharc a’ sìor chur toinneamh anns an t-snàth. B’fhìor thoigh leinn cothrom fhaighinn air an snàth a thachras ’na bhuill. Bhiodh bean an taighe – feasgar, mar bu

[TD 3]

trice – a’ fighe stocainnean agus badan aodaich eile dhen a h-uile seòrsa a bha sinn a’ cur feum orra.

An déidh an eadraidh, moch agus anmoch, bha am bainne nach robh dol gu feum an teaghlaich ga chur an tàmh ann am miasan creadha gus an tigeadh uachdar air. Bha an t-slige chreachain glé iomchaidh airson an t-uachdar a thogail mun dòirt’ e sa chrog mhór, a bha ruadh air an taobh a-muigh ach air dhath an uachdair fhéin air an taobh a-staigh. Abradh sibhse, nuair a thigeadh latha a’ mhaistridh mun cuairt, gum biodh othail an sin. ’Se crannachan dhen t-seann fhasan a bh’againne. Bha e caran coltach ri barailte, ach gur e cearcaill iarainn a bha a’ co-dhlùthadh nam maidean ri chéile. Bhitheamaid an impis a dhol as ar cnàmhan feuch có gheibheadh greis dhen loinid. Cha robh aig gach aon againn ach bloigheachas dhen rann ‘Thig, a chuinneag, thig’, a bhiodh mo mhàthair a’ cleachdadh aig àm a’ mhaistridh, ach a dh’aindeoin sin ’s ’na dhà dhéidh, bha faothachadh làidir ann. Bha deoch dhen bhlàthaich glé bhlasda nuair a bhiodh am maistreadh seachad, agus bha sinn an sin a’ gabhail a’ chnuic – seadh, an nèamh beag far an robh clann a’ bhaile againn fhìn a’ cur seachad na cuid mhóir dhen ùine. Eadhon nuair a bhiodh tu ’nad chadal, bhiodh e ruith troimh d’inntinn na cleasan tlachdmhor a bha thu dol a dh’fheuchainn an latharna-mhàireach. Nach b’olc an airidh nach leigte le cloinn iad fhéin a chluich aig an aois sin gus am biodh iad làn-bhuidheach – fhad ’s a tha an sannt orra.


Nis, bha clann air leth measail air a bhith ag éisdeachd sgeulachdan nuair a bha mise òg. Co-dhiùbh bha iad fìor neo breugach, cha robh sin a’ cur cùram oirnn. Thogadh mo mhàthair san Eilean Fhùideach, far an robh a h-athair ’na chìobair. Bha seachdnar a theaghlach ann, ach cha robh aon teaghlach eile san eilean ach iad fhéin. Bhithinn-sa a toirt taing dhan Agh nach e mise bh’ann, oir cha dèanainn-sa a’ chùis, bha mi am beachd, gun am bannal daonnan ’nam chois. ’S math mo bheachd air ise bhith ag innse dhomh mun tinneas a bhuail mo sheanair a thug am bàs dha – tinneas nach robh leigheas ann dha san latha sin: diabetes. Bha cuman uisge agus cupa an còmhnaidh ri taobh a leapa. Dh’fhàg e an saoghal seo feadh na h-oidhche. Cho luath ’s a thàinig glasadh an latha, chàirich mo sheanmhair agus Màiri, piuthar mo mhàthar, orra leis an sgothaidh agus an dà ràmh gu ruige Brudhairnis a dh’iarraidh dhaoine, agus a dh’ullachadh airson an tòrraidh. Dh’fhàgadh mo mhàthair – ’si an dàrna neach bu shine – an cois an taighe ’s a’ chòrr dhen teaghlach. Dh’earbadh rithe doras iochdar an taighe, far an robh an giùlan, a chumail dùinte. Ged nach robh i ach dà bhliadhna dheug a dh’aois, cha robh an còrr àraich air. Mu dheireadh, thòisich an ciaradh air tighinn, agus bhuail an cianalas am buidheann beag a bha air am fàgail san eilean. Rinn iad air a’ chladach agus bha iad an sin còmhla ris na trìlleachain, an cois na tuinne, gus an d’fhuair iad faothachadh nuair a chual’ iad fuaim

[TD 4]

nan ràmh a’ tilleadh air ais.

Nuair a chaochail mo sheanair, cha robh e ceadaichte dha m’sheanmhair agus a teaghlach fuireach san t-seann dachaigh, ach càit an toireadh iad an aghaidh – bantrach bhochd le seachdnar a theaghlach ’s gun dachaigh eile aice? Chaidh an sin fir a chur dhan eilean gu lasair a chur ris an taigh, ach bha iad iochdmhor, coibhneil. Thubhairt iad, “Coimhlionaidh sinne ar dleasdanas mar a dh’iarradh oirnn, ach cuiridh sibhse as an teine san dearg mhionaid a ghabhas e.” Sin dìreach mar a rinn iad. Glé ghoirid an déidh sin, thàinig daoine coibhneil a Brudhairnis a dhèanamh cobhair orra, agus chàireadh iad an taigh beag am Brudhairnis. Fhuair mise faothachadh uamhasach nuair a ràinig an naidheachd Brudhairnis agus a thuig mi gu robh cuideachd gu leòr sa bhaile!

’Se ‘Taigh na Caillich’ a theireadh iad ri taigh mo sheanmhar. Nuair a dh’fhàs an teaghlach suas, thogadh taigh snasail ùr cloiche a tha fhathast san làthair. Chuir mi iomadh latha toilichte seachad mu na sreathan sin.

Bhiodh feadhainn air leth grinn a’ tighinn air astar mór dhen cois air chéilidh a thaigh mo sheanmhar. Bhiodh aodaichean rìomhach orra, agus adaichean air leth snasail. Có a’ chaileag nach gabhadh an cothrom, ach idir fhaotainn, air feuchainn ri faicinn ciamar a thigeadh iad dhuit fhéin?

’Se taigh-céilidh dha-rìribh a bh’ann an Taigh na Caillich, far am biodh fir a’ bhaile a’ cruinneachadh a h-uile feasgar a chluich chairtean, a dh’innse sgeulachdan agus a rèiteach dad cudthromach sam bith a thaobh chroitean neo sgothan. Glé thric, bhithinn-sa ’nam ghurraban mun teine agus sùil gheur an àird agus cluas fosgailte air eagal ’s gun caillinn aon diog a bha dol. ’Se Catch the Ten an cluich chairtean a bha iad daonnan a’ cleachdadh, agus chluinnte am bualadh bhas ’s am faram chas agus an spreaghadh ghàireachdaich nuair a bhiodh raul ann. Sin a theireadh iad ri cluich far am buannaicheadh an dàrna buidheann a h-uile h-aon dhe na làmhan chairtean. Bha e ’na adhbhar toileachaidh dha-rìribh dhan chloinn fir fhaicinn a ràinig aois, agus air an robh coltas a’ chùraim feadh an latha, cho fìor thoilichte ’nan staid air an oidhche, gun dad eile ach an raul a-mhàin a’ caochladh an cruth.


Sgoil a’ Mhorghain
Chaidh mi dhan sgoil – Sgoil a’ Mhorghain – nuair a bha mi cóig bliadhna. ’S beag an t-ioghnadh ged nach rachadh dìochuimhn’ agamsa air an dearbh latha. Nuair a fhuair sinn a-mach as an sgoil thuirt balach beag coibhneil rium fhìn, ’s e breith air làimh orm, “Fàgaidh mi fhìn a-staigh thu.” Mar nach do dh’iarr am Freasdal, có a bha shuas air a’ chnoc os cionn an taigh’ againn ach ban-eucorach chòir choibhneil a bha ’nar nàbachd. Cho robh fainear dhise ach spòrs is gàireachdaich. Mhothaich i dhuinn a’ tighinn, agus ma mhothaich, bha ceannach agamsa air a’ chùis. Riamh bhon latha sin, bha i a’ sìor tharraing asam mun bhalach, ach ’se a’ chuid bu duilghe dhen chùis gun gabhadh i

[TD 5]

dhachaigh gus a bhith staigh romham, agus bheireadh i duiseal air an aon iorram sin a h-uile latha mu choinneamh m’athar ’s mo mhàthar – “An tàinig e dhachaigh leat an diugh?” Bha ceannach agamsa air coibhneas a’ bhalaich, agus air fealla-dhà mo bhanacharaid – ach cha robh fainear dhi ach spòrs is chan e an t-olcas.

Nis, bha fiughair mhór ormsa a’ càradh orm dhan sgoil a’ cheud latha. Bha fadachd air a bhith orm gus am fàsainn mór, los gu faighinn dhan sgoil, ùine mhór roimhe seo. Mo thruaighe bhochd, mun do ruith an t-seachdain a-mach, thuit mo ghudan ’s mo ghadan orm. Thar leam gu robh gach neach eile cho math san sgoil. Cha robh a’ bhan-sgoilear againne, a bha mion-eolach air Gàidhlig Bharraigh, a’ cleachdadh rinne ach a’ Bheurla chruaidh Shasannach a’ chuid mhór dhen ùine. Cha robh agamsa dhith sin ach dà fhacal – <eng>“Yes”<gai> agus <eng>“No”<gai> – agus bha mi ann an ceò. Chan fhóghnadh a’ Bheurla fhéin, ach bha fuaim neònach aig a’ chainnt mar gun tigeadh i a Lunnainn neo Aimeireaga. Nuair a bu shine a dh’fhàs mi, thuig mi gum b’i a’ Ghàidhlig cainnt nan truaghan bochda; agus nam biodh bloigheachas idir agad dhen Bheurla, gu feumadh tu a cur an céill cho luath ’s a b’urrainn dhuit los gum biodh tu cho math ri càch.

Cha robh dad san sgoil a thogadh do chridhe ach ball-frame air an robh buill anns gach seòrsa dath. Cha robh seudam sìorraidh ann leis an cluicheadh tu, agus bhiodh tu air bhiodan gu faighinn chun a’ bhall-frame, agus chluinneadh tu fuaim aig duine mu seach air <eng>“One, two, three, four,”<gai> agus bhòidicheadh tu gur goirid a thill a h-uile h-aon dhiubh a Lunnainn, air fuaim an guth.

Bha mi fhìn a-nis air fàs searbh a bhith gun sgoil ’s gun labhairt. Chuala mi té ag éigheach dhan tidsear aon latha, <eng>“Please telling lies.”<gai> Trì latha as déidh sin, chuir mi suas mo làmh is dh’éigh mi fhìn na dearbh bhriathran, ged nach robh fhios agam bho thalamh gu dé bu chiall dhaibh. ’S fheàrr a bhith a dhìth a’ chinn na a bhith a dhìth an fhasain!


Aig an àm ud, bha an cosnadh agus an t-airgead fìor ghann am Barraigh, ach bha a’ mhór-chuid air an aon réir. Bha feadhainn shònraichte ann aig an robh bàtaichean-iasgaich. ’Se an sgadan air am biodh iad an tòir le lìn nam mogal. ’Si aon té uaine dham b’ainm an Cheerful a bhiodh a’ tighinn a-staigh dhan Bhàgh a Tuath ri m’cheud chuimhne, ach thàinig an sin an Stella. Bhitheamaid sinne air bhàrr nan cnoc, agus sinn cho leòmach a’ cumail sùil air cho luath ’s cho brèagha ’s a ghluaiseadh iad, agus a’ beachdachadh gu h-àraidh air uisge na stiùrach aca. Ann am Brudhairnis bha An Reul agus an Ealasaid. Chluinneadh tu mnathan a’ bhaile ag éigheach dha chéile gu pròiseil feadh an latha, “Nach robh dà fhichead crann aig An Reul an diugh,” agus bheireadh an naidheachd sin togail mhór dhan bhaile gu léir. Ged nach robh bàta-iasgaich againne, ’s coma dé cho math ’s a chòrd e rium nuair a dh’inns

[TD 6]

cuideigin dhomh gu robh té uaireigin aig mo sheanair air an robh an <eng>Try Again.<gai> Bu bhuidhe chridhe leat a bhith air an aon réir ri muinntir eile nam bàtaichean-sgadain, ged a bhiodh an càirdeas cho fad’ air falbh eadhon ri d’sheanair fhéin.

Nis, thall tarsainn a’ phuirt bhig, goirid dhan taigh againn fhìn, bha dachaigh fìor ghoirid do dh’iomall an làin far an robh pìobaire a thug a leithid de spéis dhan phìob ’s gum biodh e ga cluich ceathramh math dhen latha agus earrann mhath dhen oidhche. Nuair a bha mi glé òg, b’àbhaist dhomh fhìn ’s dhan bhuidheann ghrinn a bhiodh còmhla rium a bhith tadhal ann. Mar a bha taighean eile a’ bhaile, bha an stòbh fhathast gun tighinn dhan fhasan. Glé thric bhiodh òigridh a’ bhaile an sin a’ dannsa cruinn cothrom còmhla an teis-meadhon an ùrlair. Mar bu mhotha a bhiodh an sùrd air an òigridh, ’sann bu lugha a bha dh’àite air fhàgail aig a’ phìobaire. Bha an duine bochd ga shìor phlùcadh suas chun an teine. Mu dheireadh thall, ruigeadh e air an luaithre agus bha a chas, a bha a’ cumail faram ris a’ cheòl, a’ cur na smùid a b’àille dha na speuran. Bha eucoraich ghillean ann a phlùcadh suas e mar aon-obair feuch dé cho tiugh ’s a bhiodh an smùid. ’S math mo chuimhne air a’ phort a b’fhaide a ruigeadh a chridhe, agus nuair a theannadh e air bha e air saoghal eile, ’s cha robh smùid na luaithre a’ cur cùram sam bith air. An latharna- mhàireach, bhiodh sinne a-muigh air a’ chnoc air an dearbh iorram air an robh am pìobaire fhéin, is sinn gu trang a’ canntaireachd port na pìoba. Seo car mar a bha an toiseach aige:

Horra bharra Sheotharraich
Horra bharra Shiutharraich
Horra bharra Sheotharraich
Sheotharra bha Shiutharraich

Mar nach do dh’iarr an Sealbh, chaidh am pìobaire bochd air imrich, agus theirig an dannsa ’s an ceol sa bhaile againne.

An ceann beagan ùine, có thill a Bharraigh ach ‘Seòras’, agus bean Ghallda aige. Thog e taigh grinn boidheach air Cnoc a’ Chìobair, dìreach os cionn Loch na h-Ob, faisg air Sgoil a’ Mhorghain. Nis, cha robh nì annasach sam bith co-cheangailte ri Seòras ach, gu fìor, ’s esan a thog na glainneachan aig clann a’ bhaile bhig againne. Dé bh’aige a’ tighinn dhachaigh ach gramophone agus adhairc mhór shnasail air. Bha sinne a’ smaointinn gur ann bhon ath shaoghal a bha an guth a’ tighinn. Bhiodh Seòras a’ falbh leis, oidhche mu seach, air feadh taighean a’ bhaile, agus bhiodh an treud againne a’ falbh ’na chois an còmhnaidh. An fheadhainn againn nach toilleadh am broinn an taighe, bhiodh iad ’nan tiùrraichean mun doras. ’Se Gàidhlig glé neònach a bh’aig a’ ghramophone – Gàidhlig thìr-móir, nach robh a’ tighinn ro mhath ri ar càil, oir bha eadar-dhealachadh sònraichte eadar i ’s an té a bha sinne a’ cleachdadh.

Bha an t-aon òran a’ dol air sa h-uile taigh:

[TD 7]

Hi-hòro-bho, hi-hòro-bho,
Cuiridh mi luinneag an òrdugh dhuibh,
Hi-hòro-bho, hi-hòro-bho,
Air pòsadh piuthar Iain Bhàin.

Bha sinne cho sona ’s a bha an latha cho fada, a’ leumadaich a-muigh ’s a-staigh an co-fhreagairt ris a’ cheòl. Bha feadhainn de mhnathan a’ bhaile gu dìomhair a’ dèanamh a-mach nach e nì dòigheil a bh’ann a bhith cluinntinn guth duine ’s gun e fhéin san làthair. Airson ar cuid-ne dheth, ’se sinne bha coma co-dhiùbh a b’e duine saoghalta bh’ann neo nach e, fhad ’s a gheibheamaid a dh’eachraiseadh air feadh an ùrlair gus an teirigeadh an ceòl. Chuir mi làithean sòlasach m’òige seachad a’ cluich còmhla ri caileagan a’ bhaile againn fhìn, a’ ruith ’s a’ ruaig, a’ gearradh shìnteag, ri cluich an ròpa, greis air dreallaig agus greis ri déile-bhogadain. Bhiodh an cat agus an luch againn – esan ga sìor shealg a-mach ’s a-staigh eadar gach dithis sa chuairteig. Bhiodh na gillean bu shine ri cluich na speil. Dh’amaisinn an dearbh mhionaid sa fhéin air far am biodh a’ chluich — ‘Glaic na Speil’. Mar chluich bhall-coise, bha dà òganach a’ seasamh air astar mu choinneamh a chéile, a’ deanamh toll sa chnoc agus a’ càradh àrcan an tacsa bioran maide san toll. Le slait, bha fear mu seach ag amas air a’ bhioran agus bha an t-àrcan a’ toirt leum as agus a’ falbh air astar; ach cha robh e ceadaichte do chaileagan a bhith timcheall fhad ’s a bha an cleas a’ dol.

Bhitheamaid ri dallan-dà – ’se dallan-doill a’ bhodaich a theireamaid sinne ris – ach saoilidh mi gur e falach-fead an cleas a b’inntinniche bh’againn. Thar leam gun cluinn mi rithist air feasgar ciùin samhraidh an guth aig a’ cheud fhear a ruigeadh a’ choilleag ag éigheach àird a chlaiginn: “Ilidh Ailidh O!”

Bha sinn glé thric ag iasgach. B’e sin an t-iasgach – iasgach phartan, gun slat, gun dubhan ach pìos sreinge agus sgonn mhath biadhaidh air a ceann: earrann mhath de rionnach saillte a fhuaireadh a thoirt gu falchaidh as a’ bharailte a bha san taigh bheag aig ceann an taighe. Nuair a gheibhte deannan phartan, dh’fhalbhamaid an sin a dhèanamh fang, a’ toirt a chreidsinn oirnn fhìn gur ann a bh’againn caoraich. Bhitheamaid cuideachd gan comharrachadh, is chluinnte “Beum” agus “Toll” agus “Bàrr-taisgeil” aig fear ’s aig té mu seach. Bu lugha oirnn na rud sam bith an glaodh bho na taighean: “Tha’n t-àm agaibh a bhith tighinn dhachaigh.”

Glé thric, fhad ’s a bhitheamaid a’ cluich, thigeadh an glaodh as gach ceàrna: “Feumaidh tu dhol dhan tobar” air neo “Tha agad ri dhol dhan bhùth.” Uair agus uair, am meadhon mo shòlais, chluinninn: “Bi falbh agus atharraich a’ bhó, a nighean.” Bha a’ bhó air teadhair agus cipean aig ceann na taoid, fodha san talamh, agus cha b’ann dhan Agh a bhathar ga beannachadh nuair a dh’fheumte falbh sgrìob mhath leatha agus a’ chluich fhàgail.

[TD 8]

Aig àm dìnnearach, bhitheamaid a’ faighinn a-mach as an sgoil chun a’ chnuic. Dìnnear cha robh ann; agus an sgonn arain a fhuair thu sa mhadainn a’ fàgail an taighe, mar bu trice bha e air ithe mu ruigeadh tu an sgoil idir. Bha sinn mar gum bitheamaid beò air a’ ghaoith gus an tilleamaid dhachaigh, leis cho toilichte ’s a bha sinn. Shuidheadh na caileagan ’nan cuairteagan air a’ chnoc, agus thòisicheadh an iomairt le dhà neo trì mholagan. Cha robh iomradh air brat-làir neo fuachd neo cnatan, ged a bha thu ’nad shuidhe air a’ chnoc. Leis cho sunndach ’s a bha sinn, cha chreid mi gu laigheadh galair oirnn. Fad na cluich, bha srann aig té mu seach air an rann:

Uaineis, tù-ais, trì-eis, cairteal,
Uaineis a’ chairteil, tù-ais a’ chairteil,
Trì-eis a’ chairteil, cairteal beag,
Réis, dà réis sgròbaidh,
Réis sgriobadain, sradadh suas,
Agus ma-gleoc.

An dràsda ’s a-rithist, nuair nach amaiseadh na molagan air cùl do bhoise, dh’éigheadh càch, “Chaill thu,” agus bha an ath té a’ teannadh ri cluich.

Air uairean eile, bhiodh na caileagan a’ dannsa mun cuairt ann an cuairteig agus aon té sa mheadhon, ach cha robh againn ach rannan Beurla: <eng>In and out the dusky bluebells, Why is Mary weeping for?<gai> agus <eng>London Bridge.<gai> Nuair a gheibheadh tu do thaghadh airson a dhol dhan mheadhon bhiodh tu air leth pròiseil.

An dràsda ’s a-rithist, dhèanadh na gillean car mu chnoc gu faighinn a sealladh a’ mhaighstir-sgoil. Bha dithis dhiubh an uair sin a’ dol a shabaid, agus buidheann stuigidh air gach fear gus an toireadh iad a-mach sùilean dubha a chéile. Mar bu trice gheibheadh am maighstir-sgoil a-mach mun chùis, agus an uair sin chluinneamaid an òraid àbhaisteach:

Aon ubhal ghrod sa bharailte,
’S ni ise masladh air gach aon téile.


Dh’aindeoin cion na Beurla, dh’fheumte bhith a’ dol dhan sgoil. Uidh ar n-uidh, dh’ionnsaich sinn na litrichean – an ‘àbsaidh’, ’se theireadh sinn riutha an uair sin – ach cha robh móran tlachd againn sna duilleagan buidhe air an robh iad sgrìobhte. An ceann ùine, a dh’aindeoin chùisean, fhuair sinn a-mach mun cuairt a’ bhùird agus chàireadh leabhar ’nar làimh. Cha robh aon dealbh ann neo aon fhacal Gàidhlig a thogadh do chridhe. ’Sann ga ionnsachadh air ar teanga a bha sinn. Beag air bheag, ge-ta, thàinig tuigse thugainn air na facail, agus mu dheireadh thall bha an gnothach againn. Chan fhaodadh tu an leabhar fhaighinn ’nad làimh ach a’ ghreiseag bheag a bha thu mun bhòrd. Cha robh aon

[TD 9]

leabhar san treasdaidh far an robh thu ’nad shuidhe, neo idir aig na dachaighean, agus nam faiceadh tu bodach a’ leughadh pàipear-naidheachd, bha thu gu sìorraidh tuilleadh am beachd gu robh esan sònraichte fhéin foghlamaichte.

Air na feasgair fhada, bhitheamaid a’ dèanamh air an Tràigh Mhóir còmhla ri m’athair a thogail nan srùban. Leis na bha a’ togail an t-srùbain aig an àm sin, feumaidh gu robh iad a’ dèanamh seòrsa de roinn air an Tràigh Mhóir – a’ cur iomair mu choinneamh gach baile. An fheadhainn a thigeadh air astar, bha iad a’ feitheamh an dàrna muir-tràigh. Bha na pocannan shrùban an sin gan càradh am broinn nan cairtean neo le iris air na h-eich. Seo a’ bheòshlaint a bu treasa a bha aig muinntir Bharraigh an uair sin, còmhla ri iasgach an sgadain. Nach iomadh athair teaghlaich a thuiteadh a chridhe am bonn a chasan an uair a thigeadh an teileagram bho fhear a’ mhargaidh ’s gun innte ach dà fhacal – <eng>“Cockles condemned.”<gai> Co-dhiùbh bha an srùban dona ’s gu nach robh, cho robh dòigh agad air a dhearbhadh a dh’aindeoin sgaoileadh do chridhe.

Nuair a dh’fhosgail a’ cheud sgoil an Eòiligearraidh – nuair a bha mise glé òg – aig amannan bhiodh mionaidean air fhàgail roimh cheithir uairean gus a’ Bheurla a chur an céill, agus cha b’e a h-uile fear aig an robh a’ mhisneach san latha sin a ghuth a thogail an àird sa chànan mhì-nàdurra sin. Latha dhe na làithean, dh’fhaighnich am maighstir-sgoil, “Có dh’innseas dhomh an diugh facal Beurla sam bith a’ tòiseachadh leis an litir c?” Thug iad dhà deannan cuibheasach, ach an sin theirig an còmhradh.

“Bheir mi dà sgillinn do dh’aon sam bith agaibh a théid aige air facal eile,” ars’ am maighstir-sgoil. Có nach gabhadh iad ach idir an cothrom a bhith ann airson an t-airgead a chosnadh, ach bha e a’ dubh-fhairtleachadh orra aon fhear eile fhaighinn – gus an tug aon ghaisgeach duibh-leum as an treasdaidh, a’ seasamh ’s a dhà làimh suas ’s e ag éigheach ’s an aileag air, <eng>“Cockles condemned!”<gai> Nach i an naidheachd mhì-aghmhor ud a chaidh domhain ’na chridhe – ach choisinn e an t-ionmhas.

Bhiodh clann a’ bhaile, agus gach baile eile, a’ falbh a’ chuid mhór dhen bhliadhna air an casan rùisgte. Gun teagamh, chan ann dhan deòin ach air sgàth cion a’ chaochlaidh a bha an gnothach mar seo, agus bha sinn uile làn-leagte ris. Nuair a gheibhte na brògan ùra tàirngeach, bhiodh uaill gun chiall oirnn, agus an dàrna neach a’ co-fheuchainn ris an ath fhear feuch có b’fhaide a chumadh ‘ùr’ iad. ’S iomadh oidhche a bhiodh iad aig caileig air bòrd ri taobh a leapa – air an glanadh gu cùbhraidh – air eagal ’s gu falbhadh na sìthichean leotha feadh na h-oidhche. A’ cheud phriobadh a thigeadh air do shùil sa mhadainn, bha thu a’ toirt sùil feuch an robh na brògan fhathast air sgeul. Dh’aindeoin cruas an t-saoghail, bha an còmhlan grinn a bha daonnan cuide rinn ’s an

[TD 10]

cridhe a’ mireag riutha, gun iomradh air dragh neo tùrsa ach fealla-dhà is cur-seachad neochoireach dhaib’ fhéin.

Aig an àm sin ’se ùrlar dubh a bh’anns a’ chuid mhór de thaighean a’ bhaile. Gun teagamh, bhitheamaid a’ cur brat air – brat grinn de ghainmhich ghil na tràghad. Bha séisig fhiodh fon uinneig air am biodh tu a’ cur a-mach do chridhe aig deireadh gach seachdain ga sgrìobadh gu sgoinneil feuch dé cho geal ’s a rachadh agad air a fàgail. Bha cathair neo dhà agus fuirm am follais san t-seòmar cuideachd, ach ’se an dreasair rìomhadh sònraichte gach taighe. Sin far am faicte gach soitheach a b’àille na chéile air a shuidheachadh, agus soillse as gach fear dhiubh a thoireadh do fhradharc bhuat.


Glé thric, air feasgar samhraidh, ghabhainn fhìn agus buidheann grinn a’ bhaile cuairt a-mach cho fada ri Beul an Fheadain. Air an làimh chlì bha Cnoc na Féille, far am b’àbhaist an Fhéill a bhith ga cleachdadh uaireigin. ’S coltach gu robh gach seud bu bhòidhche na chéile ga reic air latha na Féille. Bhitheamaid uile an còmhnaidh a’ caoidh nach robh sinne agus cothrom nan cas againn an uair sin. Air réir na sgeòil a chuala sinn, ’sann air Cnoc na Féille a chuir Niall Sgrob, a bha iomraichte am Barraigh a chionn ’s gum biodh e a’ falbh air an t-Sluagh, fàilte airson na ceud uair air Dòmhnall Mac Eachainn. Aon fheasgar, ’s coltach gu robh Dòmhnall, mar bu dual, an déidh e fhéin a leigeil sìos air aghaidh na Creige Móire am Miughalaigh an tòir air eunlaith agus uighean. Mar nach do dh’iarr an Sealbh, bhrist an sùgan san dol sìos, agus bha am fleasgach air oir, an aghaidh na creige, ’s gun dòigh aige air dìreadh suas, agus an t-sìorrachd fodha. Nuair a thug e dùil thairis, shaol leis gur ann am breislich a bha e, chionn ’s chunnaic e bad de cheò dorcha glas os a chionn agus dh’fhairich e mar gum bite ga thogail. Ach nuair a thàinig e thuige fhéin bha e ’na sheasamh dìreach air a’ bhlianaig ghuirm shìos fo thaigh athar.

’Se a thuirt Niall Sgrob ris latha na Féille: “Tha thu’n sin, a Dhòmhnaill, a laochain.”

Fhreagair Dòmhnall: “Gabhadh sibhse mo leisgeul – chan eil mi gar n-aithneachadh.”

“Tha mi creidsinn,” arsa Niall, “ach bha feum agadsa, an oidhche bha thu an càs na h-éiginn an Creig Mhóir Mhiughalaigh, gu robh mise ’s mo chuideachd a’ dol seachad air ar rathad gu Tiriodh nuair a mhothaich sinn dhuit.”

Aig an àm, cha robh sinne a’ toirt móran géill dhan t-seanchas. Cha b’ann air a bha ar n-aire. Air ar tilleadh bho Bheul an Fheadain, thoireamaid greis aig drochaid Loch an Dùin a’ leigeil nan luingeas – feadhainn shealasdair. Chàireamaid an sin oirnn seachad air Loch an Dùin gus an ruigeamaid am muileann. Aig an ìre seo, cha robh am muileann a’ dol, ach bha e fhathast shuas le mhullach air, agus an roth

[TD 11]

mhór agus na clachan-bràthaid gu math follaiseach, ged a bha am muillear air taobh eile a thoirt air, oir stad am bleith an sin anns a’ bhliadhna 1910. Thoireamaid an sin greis a’ falbh, té as déidh té, a’ coiseachd air mullach a’ bhalla a tha ri drochaid a’ Bhàigh. Bha e caran cunnartach, agus cha b’annasach ged a dh’éigh a’ chailleach a bha a’ dol seachad, “Leig thusa leat, a nighean bhàn, gus am faic mise do mhàthair.”

Dh’fheumamaid a bhith a’ dol dhan sgoil; cha robh tighinn as againn. Ach bha mi air a dhol gu seòmar ùr innte, agus bha an ‘Sgoilear Beag’ gar teagasg agus, cha mhór an aghaidh do thoil, bheireadh esan ort ùidh a ghabhail ’na sheanchas. Chan e Gàidhlig Bharraigh a bha aige-san idir ach té neònach eile, agus thug sinn tacan mun dèanamaid bun neo bàrr dhith. Duine grinn tana a bhiodh mar bu trice air a chòmhdach ann an deise ghrinn dhorcha-ghlas, agus ghléidh e riamh an coltas toilichte air a shnuadh. Tacan an déidh dha tighinn, nach ann a thòisich e air a dhol air chéilidh dhan taigh againn a dh’éisdeachd naidheachdan na Néibhidh. Nuair a chluinneadh òganaich eile a’ bhaile gu robh e a-staigh, bha iad a’ dèanamh as. Bha meas gun tomhas air luchd-teagaisg san latha sin. Aon oidhche, chunnaic mi an Sgoilear Beag agus m’athair a’ sràidimeachd, fear an déidh fir, an ceannaibh an stocainnean, agus sùrd aca air seinn It’s a Wee Deoch an Dorais. Chan eil fhios dé an t-ioghnadh a ghabh mise a bhith faicinn an dithis sin, aig an robh a leithid de dh’ùghdarras agus de riaghladh ’nam bheatha-sa, air a dhol car dhiubh fhéin mar seo. ’Sann a-rithist a thuig mi gu feumadh gu robh ‘wee deoch an dorais’ a’ dol mun tàinig iad idir a-staigh.

’Se an Sgoilear Beag a dh’inns dhuinn an toiseach mu Bhodach na Nollaig a bhiodh a’ tadhal air cloinn air tìr-mór, a’ fàgail aca san stocainn a h-uile seudam sìorraidh a thogadh cridhe cloinne. Có nach iarradh a bhith air ‘tìr-mór’ an uair sin, ge bith càit an robh e. Air réir na naidheachd, cha robh Bodach na Nollaig math gu marachd agus, co-dhiùbh, ’s coltach gu robh an t-astar ro fhada, agus leis a sin dh’fheumadh sinne a bhith riaraichte gu leòr a bhith cluinntinn mu dheidhinn. An ath Nollaig, feumaidh gun d’fhuair e eathar freagarrach agus gun tàinig e air tìr am Barraigh, chionn ’s dh’fhàg e agamsa coineanach a bha àlainn agus e loma-làn shuiteas. Bha am Bodach bochd cho lom de mhaoin an t-saoghail aig an àm sin ’s a bha an còrr againn.

Bhiodh fear nam fiaclan a’ tadhal bho àm gu àm san sgoil. Cha robh e a’ cur fios gu robh e tighinn. ’S dòcha gu robh fhios aige ro mhath nach biodh roimhe san sgoil ach an gad air an robh an t-iasg nan dèanadh e sin. Nuair a nochdadh e, bha an cridhe air chrith sa chom aig a h-uile h-aon againne. Bha bràthair òg agam anns an robh deud dùbailte. Chuala mi fear nam fiaclan ag ràdh gu sguabadh e as iad. Gu falchaidh, rinn mi air an doras, agus thug mi na buinn dhi dhachaigh gu innse dha m’mhàthair. Dh’fhag ise an taigh gu cabhagach, agus thuirt i ri fear nam fiaclan nach

[TD 12]

fhaodadh e làmh a chur sa ghille. Riamh tuilleadh bha sinn a’ faighinn fios gu robh e am beachd tighinn dhan sgoil, agus ’s iomadh balach is caileag a bhiodh cha mhór air an glùinean a’ guidhe air am pàrantan gun am pàipear a lìonadh a bheireadh cead do dh’fhear nam fiaclan a dhleasdanas a choimhlionadh. Uair a gheibheadh iad leotha e, agus dà uair nach fhaigheadh.


Feadhainn a Chaidh a Chanada
’Sann dìreach mun àm seo a thòisich iomradh air falbh a Chanada am measg an t-sluaigh. Bha othail mhór air daoine gu falbh, oir cha robh teachd-an-tìr ach mu làimh aig an dearbh àm sin. Beòshlaint cha robh air thuar a bhith ann, a dh’aindeoin deòin-bhàidh na feadhainn sin a bha aig aois cosnaidh. Bha daoine sònraichte a’ tighinn a bhrosnachadh an t-sluaigh gu gluasad air falbh gu Tìr an Dòchais thall thairis, far nach biodh dìth neo deireas air duine beo aon uair ’s gu ruigeadh iad. Bha taighean àlainn gu bhith a’ feitheamh orra agus, an àite nan sgrobagan chroitean a bh’aca am Barraigh, bha tuathanas gu bhith deiseil glan mu choinneamh gach athair teaghlaich. Bha móran dhen chloinn a bha còmhla riumsa san sgoil a’ dèanamh deiseil gu falbh a Chanada. ’S coma gu dé am farmad a bh’agamsa riutha sin, agus gun mi a’ tuigsinn air an t-saoghal carson nach robh m’athair-sa a’ dèanamh air falbh mar a bha càch. Bha bràthair m’athar a’ falbh le theaghlach beag lag, agus bha mi san éisdeachd nuair a bha m’athair ag earbsa ris: “Air réir ’s mar a bhios tusa a’ faighinn air aghaidh, leigidh tu fios thugamsa a bheil an gnothach cho òr-bhuidhe ’s a tha iad a’ cumail a-mach, agus ma bhitheas, bidh sinne sinn fhìn a’ togail oirnn.”

Latha dubh-bhrònach a bha san latha sin nuair a ghluais ar càirdean ’s ar luchd-eòlais suas a Bhàgh a’ Chaisteil, a’ fàgail an cead dheireannaich aig gach aon, agus leann-dubh air feadh gach ceàrn dhen eilean. ’Se am bàrd a Eilean Bhatarsaigh, Dòmhnall Iain Mhóir, a b’fheàrr a thug an dealbh sin seachad anns an òran Cumha Barrach, a rinn e ann an 1923. Tuigidh sinn ann cho fìor ghoirt ’s a bha an sgaradh.

Cumha Barrach
Tha naidheachdan sna pàipearan
An dràsd’ gam chur fo ghruaim,
Ag innse mu na nàbaidhean
A dh’fhalbh air imrich cuain
Do chrìochan ciana choigrichean —
’S nach cluinn iad osnaich stuagh
Ach gaoirich coill nan àrd-mheangan
Ga toirt gu làr le tuaigh.

An latha dh’fhalbh ar càirdean uainn
’S a dh’fhàg iad sinn fo ghruaim,
Gun d’chuireach anns a’ Mharloch iad,
An t-eathar làidir luath;

[TD 13]

Nuair tharraing i cuid chàblaichean,
’S a h-àmhainnean fo ghual,
Bu bhochd bhith faicinn phàrantan
Le sruth gu làr on gruaidh.

’Se feasgar Latha Sàbaid bh’ann,
’S bha bàtaichean mun cuairt
Toirt beannachd nam beann àrda dhaibh
Mun tarr’ngeadh iad gu cuan;
Bu duilich leam ’s bu chràiteach e
Bhith faicinn phàisdean truagh’
’S ag éisdeachd osnaich mhàthraichean,
’S an cridh’ ga fhàsgadh cruaidh.

Cha b’annasach san tràth sin e
Ged bhiodh iad làn de ghruaim —
Bha mulad air an sàrachadh,
A’ milleadh blàth an gruaidh,
A’ falbh on eilean àlainn sin
San deach an àrach suas,
’S gach groban bheann a b’àirde dheth
A sealladh tràth Di-luain.

On dh’fhalbh iad uile ’s dh’fhàg iad sinn,
’S tha’n t-àite seo air thuar,
An fheadhainn a th’air am fàgail dhiubh,
Gun toir am bàs iad uainn;
Rinn Mac a’ Chreachair fàidheachd dhuinn
Tha ’g ràdh gun tig an uair
Nach fhaicear air an làthair ach
Geòidh ghlas’ an àit’ an t-sluaigh.

Tha’n t-athair measail ainmeil leibh
Dhan ainm MacGhilleMhaoil,
A chumas ann an òrdan sibh
’S nach leig a chrò mu sgaoil;
Tha chombaistean air dòigh aige
Le bòidean Orduigh Naoimh,
A’ ruith a’ chùrsa dhòigheil leibh
A bheir gu Glòir sibh saor.

O, mile beannachd uams’ thuige,
Ged ’s fhada bhuam e’n dràsd’
Far bheil a’ choille ghruamach ud
’Na gathain uaigneach àrd’;
Nan tilleadh e air chuairt thugainn,
Mo dhùrachd buan gach là
Gur e bhiodh a’ toirt fuasgladh dhomh
Nuair thigeadh uair mo bhàis.

[TD 14]

Tha mulad mór air pàirt aca
On dh’fhàg iad Tìr nam Beann,
A’ caoidh an àite dh’àraich iad
’S nan càirdean a th’ac’ ann;
Ach guidheam soraidh slàn bhith leoth’
Measg chraobhan àrda thall —
Gun tachair sinn air Calbharaidh
San àit’ air nach tig ceann.

Tha mise ’n seo ’nam aonaran —
’Se fàth mo leòin san àm —
Gun dùil agam ri còmhradh ribh
Cho fad ’s as beò mi ann;
Ach thig an latha sòlasach
San dèan sinn còmhdhail thall;
Bidh càirdean is luchd-eòlais ann,
’S théid bròn a thoirt gu ceann.

Bha fiughair mhór oirnn a’ feitheamh na ceud litreach bho bhràthair m’athar, agus thàinig i mu dheireadh thall. Bha e a’ toirt iomradh air a h-uile sìon a bha riamh ann, ach aon diog cha tug e air sinn a bhith togail oirnn a-null. Thigeadh litir as déidh litreach, ach riamh cha tàinig an cuireadh a bha ar cridhe a-mach thuige. Cha b’fhada seo gus an tàinig fios gu m’athair bho oifis an Canada, a’ leigeil ris gu robh a bhràthair air tuiteam an droch shlàinte agus gum b’fheàrr dha gabhail roimhe air ais a Bharraigh. Feumaidh gur iad a bha iochdmhor an Canada. Cha robh iad idir ag iarraidh nan truaghan bochda air am buaileadh galair. Bha cuid mhór dhiubh a’ dol as leis a’ bhristeadh-cridhe. Uidh air n-uidh, thill a’ mhór-chuid dhiubh an taobh as an tàinig iad.

’Sann an uair sin a chuala sinn mun Choille Ghruamaich, agus mun Tìr a Chaill an Dòchas. An àite an stiùireadh chun nan dachaighean rìomhach a chaidh a ghealltainn dhaibh an uair a chaidh iad air tìr, ’sann a chaidh am pronnadh cruinn cothrom còmhla a-staigh do sgoil nan Innseanach, feadhainn a bha glé chinnteach nas iochdmhoire na na h-uaislean a thàlaidh sluagh ar n-eilein àlainn bhon càirdean is bhon dachaighean leis na dubhla-bhreugan. Cha robh iomradh a-nis air na tuathanais, ach chàireadh gu leòr dhiubh a-mach gu raointean Alberta, agus an sin cha robh ann dhaibh ach “Iain, a mhic, thoir thu fhéin as.” Bha iad a’ cur uibhireach gu h-àraidh air an fhuachd, agus air an oidhche bha eagal am bàis orra ag éisdeachd nan ainmhidhean air nach robh eòlas neo cleachdadh aca ag iorghail ’s a’ sgreadail.


Co-dhiùbh, chuireadh Canada an dàrna taobh, agus bha an saoghal

[TD 15]

sòlasach a’ dol air aghaidh a cheart cho toilichte ’s a bha e riamh. An deireadh a’ Chéitein agus anns an Og-mhìos, cha do dh’iarr caileagan a’ bhaile againn an còrr ach a dhol a bhuain nan dìtheanan eireachdail a bha na bu ghaolaiche leinn na na leugan. Air Loch an Rubha, gu dé a bha fàs ach an duilleag bhàite – ’se ‘gucagan’ a theireamaid sinne riutha. Sin an té a bu luachmhoire leinne na an t-òr fhéin. Bhitheamaid a-mach air an loch gu ar meadhon, ’s na cailleachan a bhiodh a’ dol seachad air an rathad mhór ag éigheach nan creach mu rachadh ar bàthadh.

Feumaidh gu robh na Lochlannaich air leth measail air a’ Bhogaich, mar a theireadh iad ris a’ bhaile bheag againne. Bha dà dhùn faisg oirnn air an togail a-muigh air eilean beag astar nach robh ro fhada bhon chladach agus, mar a rinn an Sealbh, bha aon fhear aig muir-tràigh dìreach air an dearbh shràid chlach a dh’fhàg na ceatharnaich sgairteil sin fhéin. Cha robh sinn a’ tuigsinn air an t-saoghal ciamar idir a chaidh aca air meudachd nan clachan sin a ghluasad dhan ionad ud. Aig an àm, bha sinn car coma co-dhiùbh. Chan e bha fainear dhuinn. San fhoghar gu h-àraidh, bhitheamaid a’ dèanamh calg-dhìreach air an dùn aig muir-tràigh. Nuair a bha sinn mu letheach a-null, sheasamaid tacan a’ turraman air a’ chloich-rabhaidh – an té sin a bhiodh a’ cur muinntir an dùin ’nam mothachadh, sna linntean a dh’aom, gu robh an nàmhaid gu bhith mun cinn. Aig àm an fhoghair, b’àillidh leat a bhith ag amharc nan smeuran móra dubha a bha a’ fàs san dùn. Ged a bha sgrìobadh nan dris ann, cha robh e a’ cur ciùrradh oirnn. Nan rachadh againn air feadhainn dhiubh a chur seachad air ar beòil, thoireamaid dhachaigh iad gu silidh a dhèanamh. Abradh sibhse gur ann an sin a bha an fharpais feuch có bu mhotha a chruinnicheadh de smeurain.


Cleachdaidhean an Aite
Nuair a bha mise sa bhun-sgoil, bhiodh tòrraidhean am Barraigh mar sa h-uile h-àite eile. Bhiodh bròn cianail air feadh a’ bhaile aig àm bàis. Aig an àm sin, bhiodh móran a’ dol do thaigh na h-airc fad na h-oidhche. ’Sann latha an tòrraidh a bha an cianalas buileach gar bualadh. ’Sann dhen cois a bha na daoine a’ falbh leis a’ ghiùlan. An déidh na h-ìobairt san eaglais, bha na daoine a-rithist a’ falbh dhen cois – uairean ceithir neo cóig a mhìltean. Nuair a ghluaiseadh an giùlan taobh a-mach na cachaileith, bha a’ phìob a’ dol suas. Cha chuala mi dad riamh cho tiamhaidh ris a’ cheud ghlaodh bhon phìob aig tòrradh, agus ’se am port cianail ud Cha tig Mór mo bhean dhachaigh as fheàrr a tha cuimhn’ agam air. Bhiodh na boireannaich, ’s na beannagan mun cinn agus a’ chlann air làimh aca, aig deireadh an tòrraidh. Cha choisicheadh iadsan air astar ro fhada. Bha tuilleadh ’s a chòir aca ri chur air aghaidh aig na taighean. Nuair a bhiodh iad a’ fàgail an tòrraidh, bha iad a’ dol an dàrna taobh dhen rathad agus a’ dol air an glùinean a ghabhail an ùrnaigh, agus na deòir a’ sileadh gu frasach gu làr, mar gum biodh iad a’ fàgail na soraidh

[TD 16]

mu dheireadh aig a’ mharbh.

Cha laigh bròn air uallach, agus cha b’fhada a bhiodh am bàs ’nar cuimhne. Bha e a’ sgaoileadh air falbh bhuainn mar an dealt air madainn Chéitein.

An àm an t-samhraidh bhiodh latha mór aig na boireannaich – latha nighe nam plangaidean. Bha sinn a’ falbh còmhla ri m’mhàthair chun na h-aibhne, a’ toirt leinn a’ bhallain agus a’ togail teine beag gu an t-uisge a theasachadh. Nuair a bhiodh e blàth gu leòr, bha am ballan ga lìonadh, na plangaidean gan càradh ann, agus an sin gheibheamaid gu ar miann – a bhocadaich le ar casan air an uachdar. ’S coma dé cho math ’s a chòrdadh seo rinn. Fhad ’s a bha sinne sa bhallan, bhiodh mo mhàthair a’ nighe bhadan eile san t-sruthan agus slacan aice. Air dhan nigheadaireachd a bhith seachad, bha na plangaidean ’s na badan eile gan cur air thodhar fad latha neo dhà. Bha fleasgaich glé shunndach sa bhaile againn. Air uairean, nochdadh badan sònraichte dhen aodach sa mhadainn, crochte air adhaircean nam mart. Siud an gnothach a rachadh gu ceòl do mhuinntir a’ bhaile, ach bha teaghlaichean ann a bha faotainn an dùbhlain san dòigh seo, agus rachadh a’ chùis an sin gu aimhreit. Chuala mi aon athair teaghlaich a thàinig a dh’fhaighinn faothachaidh le bhith ag innse dha m’athair mun dol a bh’ann. ’Se thuirt e, agus faobhar air, “A bhalaich, tha trì nithean sa bheadradh – ‘Na nàraich mi, na sàraich mi ’s na goirtich mi’;” agus bha amharas math aige có bha ris an olc.

Uair neo dhà, bhiodh dithis de mhnathan a’ bhaile a’ dol thar a chéile. ’Sann mun chloinn mar bu trice. Chitheadh tu gach té ’s a làmhan an tacsa a cruachain ’s iad a’ trod. An dràsda ’s a-rithist, bhuaileadh té mu seach a basan ri chéile. Bhitheamaid sinne an sgairte falaich, a’ dol ’nar lùban, ’s an dòchas gun cumadh iad orra greis mhath. An latharna-mhàireach, cha bhiodh cuimhn’ air an trod agus bhiodh an dithis cho còrdte ri dà cheann eich.

An àm a’ gheamhraidh, bhitheamaid a’ dol air chéilidh. Aig an àm sin bha daoine cho càirdeil, an còmhnaidh a’ cur fàilte ’s furan oirnn. ’Se ath-theine a theireamaid ris an fhàd mhòna is lasag as, ga chumail ’nar làimh le stob iarainn, a bha sinn a’ cleachdadh a bhith toirt leinn gu an t-slighe a shoilleireachadh dhuinn. Cho toilichte ’s a bhitheamaid san taigh-chéilidh ag éisdeachd ris na naidheachdan agus ris na h-òrain a bha Calum Ruadh agus Dòmhnall Phàdraig – bràthair m’athar – air a dhèanamh as ùr. Chan eil iad sin gun sgeul – tha iad rim faotainn anns an leabhar Deoch-Slàinte nan Gillean. Air an rathad dhachaigh, bhitheamaid a’ tadhal an taigh beag tughaidh ri taobh an rathaid anns an robh seann chailleach bheag bhochd, Seonag, a’ fuireach leatha fhéin. ’Se bha gar tàladh gu sònraichte an sin gum biodh i a’ gabhail ceò, mar a theireamaid sinne, agus cha do dh’iarr sinn a cheòl neo a dh’aighear ach a bhith gabhail sheallaidh dhith, a’ lìonadh ’s a’ lasadh ’s a’ toirt toit as a’ phìob bhig chreadha aice.

[TD 17]

Chaidh buidheann a’ bhaile againn aon uair air astar chun an aon taigh tughaidh anns an robh an teine am meadhon an ùrlair. Bha toll gu h-àrd sna sgrathan – an luidhear – far am faigheadh an toit a-mach. Air an rathad dhachaigh bha sinn ag aontachadh nach bu chaomh leinn a bhith an dachaigh mar sin far am biodh an toit gad dhalladh.

Seachdainean roimhn àm, bha sinn ag ullachadh airson Oidhche Shamhna. A h-uile bad aodaich a b’annasaiche na chéile air an rachadh againn air ar làmh a chur, bha sinn gan cur seachad, a’ feitheamh air an oidhche ghlòrmhoir ud. Cha robh neach a’ ceannach aodannan – có leis? – ach bha sinn fhìn a’ toirt làmh air an dèanamh air pàipearan agus luideagan. Nuair a thigeadh an oidhche mhór, bha a’ chlann a’ cruinneachadh a dh’aon taigh a ghabhail na ‘fuaraig’. ’Sann air min-choirce agus uachdar a bha an fhuarag air a dèanamh, agus falaicht’ air a feadh bhiodh fàinne, meuran, grìogagan agus rìomhaidhean grinne eile. ’Sann an sin a bhiodh an othail feuch có a gheibheadh na falachain Nuair a chluinnte an glaodh “Fhuair mise am fàinne,” theireadh bean an taighe, “Mo bheannachd ort – ’s tusa phòsas an toiseach.” Bha sinn an sin a’ dol air feadh nan taighean a bhòcadaich feuch có dh’aithnicheadh sinn. Bha a’ chùis math gu leòr fhad ’s a bha a’ chlann air an dol seo, ach thòisich an seo òganaich a’ bhaile iad fhéin air aodannain agus gùintean annasach a chur orra; agus feadh nan taighean gu rachadh iad, a’ slaodadh nan cailleachan ’s nam bodach a dhannsa, agus air uairean cha tigeadh seo ri càil luchd an taighe. Ach bha an dol a’ cumail an cridhe fad mhìosan ris an fheadhainn sin nach biodh dìth fàth gàire orra.

Air Oidhche Challainn, bha na gillean a’ dol gu gach taigh sa bhaile a’ gabhail nan duan. Aig gach doras, mu faighte a-steach, chluinnte srann air

Mise nochd a’ dol air Challainn,
Gille beag nan casan rùisgte …

Oidhche Chullainn Challainn fhuar —
Thàinig mi le m’uan ga reic …

agus tòrr eile. Glé thric dh’éigheadh bean an taighe, “Gabhaibh tuilleadh,” agus nuair a thoireadh na balaich dùil thairis dh’fheumte tionndadh ris na rannan Beurla a bha iad ag ionnsachadh san sgoil. Bha fear dhiubh ag éigheach, <eng>“Wasn’t that a dainty dish to set before the king?”<gai> agus e a’ faighneachd dhen fhear a bha ri thaobh, “Gu dé bhon t-saoghal a tha sin a’ ciallachadh?” Aig an ìre sin, nuair a theannadh a’ Bheurla, bha an doras ga fhosgladh agus na gnothaichean milis gan riarachadh.

Chuala mi gun do thachair do sheòladair Barrach a dhol air tìr an New Zealand aig àm na Bliadhn’ Uire. Rinn e air dachaigh nàbaidh a bha air thaigheadas fad cus bhliadhnachan san dùthaich sin. Mu naoi uairean a dh’oidhche, chualas an duan a b’àille ann an Gàidhlig àghmhor a’ bhaile

[TD 18]

aige fhéin taobh a-muigh an dorais. Cha robh e mar ioghnadh ged a sgrìobh fear an taighe gu chàirdean ag innse mun oidhche sin ’s a leigeil riutha gur i siud an oidhche bu toilichte a chuir e seachad bhon a dh’fhàg e eilean a bhreith is àraich.


Nis, dh’fhàg mi an taigh caran ùine nuair a chaochail Dòmhnall, bràthair m’athar. Dh’earb a’ bhantrach aige ri m’athair, nan leigeadh e null mi còmhla rithe fhéin agus ris a’ chailin ghasda a thog iad, gun dèanadh e car de chur seachad air cùis a’ mhulaid. Ged a bha mi a’ fàgail an taighe, bha mi air mo dhòigh, chionn ’s bha bùth bheag aca; agus aig an àm sin, ma bha leithid siud agad, bha thu air do chunntais air leth beartach. Bha baile Bhrudhairnis an uair sin am mullach a shòlais, loma-làn sluaigh – beag is mór, sean is òg. Daoine inntinneach, coibhneil, toilichte ’nan staid. Bha Ruairidh Iain Bhàin ann, agus cuimhne neo-àbhaisteach aige. Cha teirigeadh òrain dha, gu h-àraidh orain mun Phrionnsa Teàrlach. Bha an ‘Co-operate’ air fosgladh, agus sùrd aig gach neach air òran Chaluim Ruaidh:

Thogainn fonn air Co-opero,
Hùth-ill o air Co-operé —
Tapadh leat, a Mhór Nèill Eòin,
Shuidh air bòrd a’ Cho-operate.

Tha na cailleachan air an dòigh,
’G innse stòraidhean dha chéil’ —
“Chuala sinn aig duine còir
Gum bi òl sa Cho-operate.”

’Sann am Brudhairnis a fhuair mi an ceud leabhar. Leis cho tric ’s a bheirinn sùil air, thairgeadh dhomh fhìn mu dheireadh e. Bha dealbh neo dhà ann, ach cha robh dathan taitneach idir orra. Bha dealbh a’ cheud Rìgh Seumas air Alba ann, ’s gu dearbh cha toireadh a shnuadh as do thoinneamh thu, ach ’siad na naidheachdan a bha a’ toirt mo shuim asam. Seadh, feadhainn mu Bhan-rìgh Màiri is Kate Bar-lass, ach gu sònraichte an té sin mu Rìgh Raibeart ’s an damhan-allaidh nuair a bha e air fhògradh an Eilean Rathlin. Bha mi a-nis an greim an saoghal an leughaidh – rud nach robh san fhasan – ach dh’fhan dealbh thaitneach riamh ’nam inntinn air Brudhairnis.

Air dhomh tilleadh dhachaigh, ’sann a thàinig a’ bhean-taighe aig a’ mhaighstir-sgoil feuch an leigte mi a-null còmhla ris an t-searbhanta fhad ’s a bhiodh i fhéin air falbh bhon taigh. Chan eil fhios gu dé cho pròiseil ’s a bhiodh neach a gheibheadh a dh’fhuireach dhan taigh-sgoil. Bha àirneis air leth rìomhach ann, agus soithichean airgid. Bhitheamaid air an oidhche a’ dol air chéilidh gu Buaile nam Bodach a chluich chairtean a thaigh Anna Aonghais. Bha bean an taighe a’ bruich poit mhór bhuntàta agus cudaigean, agus bha aig gach aon ri suidhe aig a’ bhòrd mun

[TD 19]

càireadh iad orra dhachaigh. Siud am baile cuideachd anns an robh an greusaiche – Dodaidh – a’ fuireach. Air uairean bhiodh a dhùbhlan aige-san feadhainn dhe na brògan a chur air ghleus, dh’aindeoin oidhirp le minidh, iall agus ceap-iarainn.

Aig an àm seo, bhiodh gach cruinneachadh anns an sgoil. Cha robh àite eile ann gus an do thogadh an talla anns a’ bhliadhna 1929. ’Sann an uair a bhiodh pòsadh gu bhith ann a bhiodh muinntir an àite ’nan sòlas. An déidh na suirighe, nuair a dhèanadh a’ chàraid aonta a dhol an coinneamh a chéile, bha an sin an còrdadh ann. An oidhche sin, bha am fear a bh’air tòir na mnatha a’ toirt leis fleasgach neo dhà agus balgam dhen stuth chruaidh gu taigh athair na té air an robh e an geall. Bha fear dhen triùir ag innse fàth an turais, agus bha athair na cailin ag innse gu robh e deònach a toirt seachad. ’Sann ainneamh nach biodh an aonta ann, oir bhathar gan cur ’nam fuireachail roimh-làimh gu robh iad an dùil tighinn. Beagan ùine an déidh sin, bha an rèiteach ann. ’Se ion bhanais a bha sin. Bha mi an taigh nàbaidh oidhche rèiteach ‘Mhol’. Thàinig esan agus buidheann fhleasgach as an taobh an iar, agus e a’ tadhal air an càirdean gu falbh còmhla riutha. Shaoil mise gu robh na fiùrain air leth maiseach len deiseachan gorma agus len coilearan cruaidhe. Bha an stuthaigeadh feumail mun àm sin. An latharna-mhàireach, bha aileag air gach aon a’ falbh bho thaigh gu taigh gu naidheachdan an rèitich fhaotainn. Bhiodh na boireannaich a’ faighneachd, “Có rinn am moladh oirrese?” agus an sin “Có mhol esan?” ’Sann air oidhche Di-sathairne a bha an rèiteach ann, agus Di-dòmhnaich bhiodh a’ cheud éigh aca. Cha rachadh a’ chàraid dhan eaglais san éighte iad idir, ach do dh’eaglais eile. Bhiodh tu cho leòmach nuair a bha thu beag nam biodh tu càirdeach dhan fheadhainn a bha a’ pòsadh. An déidh na treas éigh, bhiodh a’ bhanais ann an ath Di-màirt. ’Sann a’ falbh bho thaigh gu taigh a bhiodh am fear a bha a’ toirt seachad a’ chuiridh, agus nuair a thàinig mi gu ìre dannsa bhithinn fhìn ’s am buidheann a chaidh àrach leam aig an uinneig ga fheitheamh agus ar cridhe ’nar beul air eagal ’s nach fhaigheamaid faighneachd. Cha robh dìobairteach an taigh Mhic Dhé, agus cha robhar a’ fàgail taigh gun chuireadh. Latha neo dhà roimhn bhanais, bha mo mhàthair a’ cur oirre ‘bad aodaich’ – seadh, an t-ìochdar drògaid a b’fheàrr a bh’aice, an t-aparan deàrrsach dubh, ’s a’ bheannag mu ceann – agus, fhad ’s a bha mise beag, mi fhìn air làimh aice, a’ falbh leis a’ chirc. ’Se cearc an tiodhlac a bha cuideachd na bainnse a’ faighinn an uair a bha mise òg. Bhiodh othail mhór air mnathan a’ bhaile a’ spìonadh’s a’ bruich nan cearc.

’Sann feasgar a bhiodh am pòsadh ann, agus ’sann dhen cois a bha iad a’ falbh dhan eaglais. Nuair a nochdadh am pòsadh am mullach Bhrudhairnis, ’s a chitheamaid na gùintean sìoda geala, bha sinn a’ dol dhinn fhìn leis an toileachadh. Bhiodh flaga aig gach taigh agus gach fear aig an robh gunna air na cnuic a’ leigeil urchair, agus a’ chlann aig peilear

[TD 20]

am beatha ag éigheach, “Hoo-rah”. Nuair a bha am pòsadh seachad san eaglais, bha iad a’ coiseachd gu Sgoil a’ Mhorghain, ach a-nis bha pìobaire sunndach air an ceann ’s e a’ cluich

Dé chuireadh mulad ort, oidhche do bhainnse?
Pìobaire romhad ’s do roghainn a’ falbh leat.

Thòisicheadh a’ bhanais le ‘ruidhle na bainnse’. Cha bhiodh air an ùrlar ach cuideachd na bainnse fhéin. Bha iad an sin a’ suidhe sìos aig na bùird. Bhiodh am pears’-eaglais a’ labhairt, agus fear amaiseach neo dhà eile. Bha an dannsa agus na h-òrain an uair sin a’ teannadh. ’Se ‘fear a’ phige’ a theirte ris an fhear a bha a’ riaghladh na dibhe, agus bha meas sònraichte air-san, agus air na boireannaich a bhiodh ‘mu na bùird’. ’Se an t-òran a b’fheàrr a chòrdadh rium fear nach cluinn mi iomradh air an dràsda:

A ghruagach a’ chùil shnìomhanaich,
Bean òg as miannach leam,
Do phearsa dhìreach chumadail
A chuir mi ort an geall,
Ged is maiseach cliùiteach thu,
’S ro mhodhail aig gach àm;
Tha blàth mar dhriùchd na h-iarmailt ort
Nuair dheàrrsas grian air fonn.

’Sann air leth binn a bha an guth aicese a bha an còmhnaidh ga sheinn. Aig Mòd an Obain chuala mi a h-oghachan bho Thaigh an Uillt a’ seinn ’s a’ cosnadh duais.

Nuair a thigeadh uairean beaga na maidne, bha ruidhle na bainnse ga dhèanamh a-rithist, ach an turas seo bha cuideigin a’ tighinn a ‘ghoid’ bean na bainnse agus bha an ‘currac’, an ceannabhàrr, ga chàradh air téile agus an ruidhle a’ cumail air aghaidh. An sin thigeadh neach eile a ‘ghoid’ fear na bainnse, ach bha fear eile a’ gabhail àite san ruidhle. Ged a dh’fhalbhadh cuideachd na bainnse, bha càch a’ cumail a’ dol gus an toireadh iad thairis. Fad ùine mhóir bhiodh a’ bhanais a’ cumail bruidhne agus gàireachdaich am measg cuideachd a’ bhaile. Bhiodh sinne ’nar cloinn fad sheachdainean a’ falbh as déidh a chéile air an rathad mhór agus luideag am bàrr bata againn, a’ dèanamh pòsaidh.


’Sann a sheòladh a bhiodh òganaich a thàinig gu ìre cosnaidh a’ dol. Am feasgar a bha iad a’ fàgail, bha màthair an teaghlaich a’ marbhadh cearc neo coileach agus ga bhruich gu bhith aig an fhleasgach air an turas-cuain. Bha e air aithris gun do mhaoidh a mhàthair air òganach a thréig a mhisneach e an latha a bha e ri falbh, “Feumaidh tu falbh bhon a mharbhadh an coileach.” Chan eil dùil a’m gur fìor an naidheachd, oir bha feadhainn am Barraigh an uair sin a bha cho beò ’nan inntinn ’s nach cuireadh neach seachad orra bhith ga dèanamh suas; ach tha fhios agam

[TD 21]

le cinnt gur ann a bh’ann an coileach aig an àm luach mór.

’Sann mu thrì uairean sa mhadainn a bha am bàta a’ fàgail Bharraigh, agus leis a sin dh’fheumadh òganaich a’ bhail’ againn a bhith gluasad on dachaighean eadar meadhon-oidhche agus uair sa mhadainn. Mu fàgadh e, bha e a’ dol air feadh nan taighean a’ fàgail beannachd aig gach teaghlach. Bhiodh tùrsa sa bhaile an oidhche sin, chionn ’s cha robh neach cinnteach am faicte e tuilleadh. Aig an àm, bha móran sheòladairean a’ dol an call – a’ tuiteam san toll. Bhiodh poca seòladair agus na badan aodaich a chaidh aige air a chruinneachadh aig gach fear an àm fàgail an taighe. Bha deannan math de dh’fhir a’ bhaile a’ falbh còmhla ris a’ giùlain, fear mu seach, greis dhen phoca air a ghualainn fhad ’s a bhathar a’ coiseachd nan sia mìle gu Bàgh a’ Chaisteil.

Ged a bha am mulad an cois an dealachaidh, bha an toileachadh air feadh a’ bhaile, nuair a thigeadh an teileagram ag innse gu robh fear dhe na seòid a’ tilleadh dhachaigh, a’ cur air chùl gach seudam sìorraidh. Bhiodh an sgioblachadh ’s an glanadh a’ dol, chan ann a-mhàin san taigh aig an fhear ris an robh dùil, ach anns a h-uile taigh eile sa bhaile, air choinneamh an òganaich. An oidhche a gheibheadh e dhachaigh, an ceann leth-uair bha e a’ falbh air feadh taighean a’ bhaile a thoirt deoch-slàinte leis a’ bhotal mhór. Bha gach neach a’ toirt crathadh làmh air agus ag ràdh gu sunndach, “Do bheatha dhan dùthaich, ’s tu cho beò bhon dhealaich sinn.” Cha bhiodh sprochd air neach an oidhche sin.


A’ dol air ais dhan sgoil: bha a-nis an Sgoilear Beag air soraidh fhàgail againn agus air a dhol air ais gu tìr-mór. San dealachadh thug e, mar chuimhneachan, ceusadh dhan a h-uile aon againn. Chan eil aon teagamh agam nach eil feadhainn dhiubh sin fhathast air sgeul. Bha sinn a-nis air gluasad dhan rùm mhór far an robh am maighstir-sgoil, an Sgoilear Ruadh, a’ teagasg. Gun teagamh, bho àm gu àm, bha e a’ faotainn ainmean eile nach robh cho tlachdmhor. Bha e air leth dìcheallach, agus cha chreid mi gun do rinn e coire do neach riamh, an gnìomh neo an labhairt. Bhitheamaid gu tric a’ seinn, agus bha sinn am beachd gur ann mar a b’àirde a dh’éigheamaid a b’fheàrr a bha sinn gu seinn. Saoilidh mi gu faic mi fhathast aodann a’ bhalaich a bha faisg orm – aodann ruidhteach dearg, a chuinneanan gu spreaghadh, ’s e an impis a sgairt a bhristeadh ag éigheach àird a chlaiginn:

Lìon a-mach gu bàrr a’ chuach
’S cuir an t-slàinte seo mun cuairt —
Slàinte Gaidheil an Taoibh Tuath
Chaidh seachad suas an latha sin.

Dh’aindeoin déidh air cluich, bha obair na sgoil air buaidh fhaighinn orm, agus bha mi an sàs a-nis aig an leughadh, aig a’ chunntais agus, le peann agus inc, aig an sgrìobhadh ghrinn sna leabhrain uaine – <eng>‘A stitch

[TD 22]

in time saves nine’<gai> agus a leithid sin. ’Sann a bha gnothach na sgoil a’ tighinn ri m’chàil gu sònraichte. Obair sgoil – cha robh an sin ach gnothach, aig an àm sin, a bh’air a chur a-mach do chloinn ‘dhaoin’-uaisle’. Bhiodh fear neo dhà dhen ghnè sin a’ tighinn a Bharraigh aig an àm, lem bonaidean clò, gu dhol a dh’iasgach air na lochan neo a mharbhadh nan cearcan fraoich. Bhiodh fir a’ bhaile a’ cur an làmh ’nan ceap nuair a thachradh iad ris na ‘daoin’-uaisle’ sin.

Còmhla ris gach car eile, bha m’athair aig an àm trang a’ dèanamh nan cliabh ghiomach neo ri snìomh sìoman fraoich a chuireadh e air tughadh na bàthaich. ’S tric a sheasainn làmh ris, ag amharc cho luath ’s a bha dol nam meòirean. ’Sann a thug e dhomh cead a dhol a tharraing na mòna o chùl na beinne leis an làir bhàin. Bha cliabh air gach taobh dhith anns am biodh a’ mhòine a’ dol. Bha mise ’nam shòlas. An toiseach, nuair a gheibheadh an làir bhàn a fradharc an taighe, bha i a’ dèanamh a dìchill gu làn-bhrath a ghabhail orm. Bha mise gu stàiteil gu h-àrd air a druim, agus ise, an ceann gach tiorma, a’ sradadh a deiridh dha na speuran. Dh’ionnsaich mi tràth greim a chumail air an t-sréin agus air a muing, gus an do thuig i mu dheireadh gu robh an tagradh leam. ’Se tarraing na mòna obair cho taitneach ’s a bhiodh òigridh ris aig an àm.

Bhiodh cead aig cloinn an sgoil fhàgail sna làithean sin aig ceithir bliadhna deug. Mar fheadhainn eile ’na dhreuchd, bha an Sgoilear Ruadh air uairean ga chur gu dhùbhlan. Aon latha, bha ceatharnach ullamh glan gu an sgoil fhàgail an dearbh latha a bha e an aois. Air a’ chnoc, aig àm dìnnearach, bha e gu bòsdail ag ràdh, “Chan eil mise tilleadh innte feasgar idir,” ach cha do chreid neach gum biodh de mhisneach aige. Bhuail an seo an clag, agus ghluais gach aon, mar a b’àbhaist, taobh a-staigh a’ ghàraidh – ach mo charaid, a sheas dìreach far an robh e air an drochaid fhiodh. Dh’éigh am maighstir-sgoil air greasadh air aghaidh, ach an àite sin ’sann a rinn am balach òraid, ag innse dhan t-saoghal gu robh esan an diugh air nèamh beag dha fhéin – saor bho gach bann nach robh a’ tighinn ri chàil. An sin sheas e aige, chuir e aon làmh an tacsa a chruachain, thog e an téile dha na speuran agus, cho sunndach ’s a chunnaic neach riamh, chuir e dhà neo trì charan leis tarsainn Beinn na h-Ob. Ach cha do mhill sin e. Siud am fear a fhuair air aghaidh san t-saoghal, ged a ghearradh a chuairt car goirid. Chan fhaic mi an drochaid aon uair nach till sealladh a’ Highland Fling glé bheò air ais thugam.

Nis, nach ann a bha sinn air tighinn gu ìre ùidh mhór a ghabhail ann an dannsa. ’Se am Freasdal a bha leinn. Có bh’air tilleadh air ais dhan bhaile ach caileag a bha an déidh a bhith ùine còmhla ri càirdean an Eirisgeigh. Gu leig thusa fodha, ach na dh’ionnsaich i siud de dhannsa fhad ’s a bha i thall. ’Sann a gheall i dhuinn gun ionnsaicheadh i am buidheann againn agus, na b’fheàrr na sin buileach, nach ann a thug a màthair cead dhuinn a dhol a thaigh aig ceann an taighe-chòmhnaidh. ’Sann againn fhìn a bha

[TD 23]

an latha dheth. Bha sùrd againn air <eng>Petronella, Quadrilles, Lancers, Jack-a-Tar Polka, Highland Fling<gai> is dannsa chlaidheamh, gun cheòl a thàinig riamh ach port-a-beul. Feuch thusa riut, nach ann a chaidh againn orra cho sgoinneil agus mu dheireadh nach fhaiceamaid an uisge na stiùrach againn an fheadhainn mhór a bhiodh a’ dol gu dannsaichean Sgoil a’ Mhorghain.

Nuair a thigeadh na cèird gu bun na h-aibhne, bha sinn air ar làn-dòigh. A bharrachd air an toil-inntinn a bha gliong nam peileachan air dhruim nam boireannach a’ dol troimhn bhaile – agus an treud againne as an déidh – a’ toirt dhuinn, bha aighear gun chiall oirnn nuair a bheireadh an ceàrd mór duiseal aig a’ phìob-chiùil. Cha robh dìth àite air a’ chnoc gu dhol gu faramach mu na <eng>Quadrilles, Lancers<gai> ’s an còrr. ’Se beagan gaoisid a bhiodh e ag earbsa rinn fhaotainn dha airson a shaothrach.

Uibhist agus Beinn na Fadhla – ’sann a bha an sin ach dùthchannan céine dhuinn aig an àm, astar mór air falbh tarsainn a’ Chaolais Bharraich. Bhiodh feadhainn uairean a’ dol gu cùirt an Loch nam Madadh. Dh’éisdeadh tu mar neach air am biodh seun ris na naidheachdan aca air an tilleadh. ‘Bocsa nam mionnan’ – rud eagalach a chuireadh an cridhe air chrith ’nad chom. Bhiodh aca ri fuireach air taobh thall na fadhlach gus an glasadh an latha, agus an uair sin gus am biodh an tràghadh ann – drochaid cha robh ann. ’Siad ‘Alasdair nan Rates’ (Ailig Dòmhnallach), Dòmhnall Fearghastan agus ‘Bòbaidh,’ aig an robh taigh-òsda Pholl a’ Charra, na h-ainmean a dh’fhan san dealbh co-cheangailte ris na ‘dùth-channan céine’ sin.

A-nis, anns an sgoil, thòisich sinn air gnothach ùr ionnsachadh – dealbh-chluich a dheilbh Dòmhnall Mac na Ceàrdaich, bràthair an Sgoileir Ruaidh. ’Se Ruaidhreachan an t-ainm a bh’oirre. Bha faoileag, feannag, clacharan, bean-shìth, leanabh-sìth agus bodach-sìth innte. ’Se am maighstir-sgoil am Bodach-sìth, ’s e a’ cluich na fìdhle, agus mise Faoileag Bhàn Loch Gréine. Chòrd an gnothach fìor mhath ris an fheadhainn mhór a thàinig dhan sgoil ga choimhead an oidhche a shealladh an toiseach e air an stage. ’Sann an oidhche a chaidh sinn gu ‘baile mór’ Bhàgh a’ Chaisteil a chòrd an gnothach buileach rinn, a’ falbh mar dhaoin’-uaisle ann an gig. Thuit na glainneachan agam gu doirbh nuair a thuirt cailleach sa bhaile againn fhìn rium, “Rud gun dòigh – có riamh a chuala cainnt aig faoileig neo aig feannaig neo clacharan?” Shaoil mi riamh gu robh i laghach chun an latha ud.

Car mun àm seo nochd mo mhàthair dhomh gu robh am maighstir-sgoil a’ cur air shùilean dhaibh mo chur air aghaidh gu Ard-sgoil Bhàgh a’ Chaisteil. Bha e air an dearbh naidheachd a thoirt dhaibh mu gach aon eile san teaghlach roimhe seo, ach cha robh an cothrom ann. Bha an ùidh a-nis air fàs cho làidir ann an cuspairean sgoile agus gu robh mi làn-dheònach, ged nach robh sinn a’ faighinn ach cochair de

[TD 24]

chuideachadh bhon t-siorramachd – beagan agus fichead punnd Sasannach sa bhliadhna.


Sgoil Bhàgh a’ Chaisteil
Thog mi orm, san fhoghar sa bhliadhna 1926, gu Ard-sgoil Bhàgh a’ Chaisteil. Cha robh carbadan am Barraigh aig an àm, agus leis a sin dh’fheumamaid fuireach shuas an sin fad na seachdain. Bha dhà neo trì againn san t-suidheahadh seo a bhiodh trang a’ cunntais nan làithean gu Di-haoine, gu faighinn dhachaigh air ais gu tuath. Bha Barraigh an uair sin am mullach a shòlais a thaobh iasgach an sgadain. Bha am bàgh làn dhrioftairean bho thaobh an ear na dùthcha. ’Se ‘Tròbhasaich’ neo ‘Loonies’ a theireadh muinntir an eilein ris na fir a thigeadh bho na ceàrnachan sin. Bha an t-àite cho fìor thrang – daoine ’nan leum an siud ’s an seo, cutairean gu trang a’ glanadh an sgadain, agus gach stèisean mun cuairt a’ bhàigh a’ goil le daoine. Prìs mhór a bh’ann an cóig notaichean air crann sgadain.

Air dhomh a bhith dà bhliadhna san sgoil sin, bha mo bhan-chompanach a’ fàgail; agus mise chan fhanadh leam fhìn. Bha mi a’ siubhal nam pàipear-naidheachd airson car cosnaidh. Mun deach an sgoil a-staigh có a nochd dhachaigh ach an Sgoilear Ruadh ionann, ag ràdh, “Théid i fhéin is dithis eile a dh’fhuireach dhan taigh againn fhìn thall air an Leideig còmhla ri m’phiuthair.” Bha an tagradh leis, ach ’si sin a’ bhliadhna a’ b’fheàrr a chòrd rium san sgoil sin. Bha maighstir-sgoil ùr agus buidheann teagaisg ’na chois air tighinn, agus siud gu fìor na fir aig an robh turas a dhol air ceann an gnothaich.

’Se fìor dhuin’-uasal a bha sa cheannard ùr, ach bhiodh éideadh annasach air, agus chan urrainn nach robh e a’ dèanamh a-mach gur e daoin’ air leth a bh’anns na Barraich. Aig an aois aig an robh sin, bheireadh an rud a b’fhaoine gàir’ oirnn, agus nuair a nochd am peitean béin, ’sann a shaoil sinn gur ann a bha e dèanamh Oidhche Shamhna dheth; ach ’se an latha a chunnaic sinn a’ falbh gu pòsadh e agus seacaid dhubh ghobhlach air – té nach do dhearc ar sùil riamh air a leithid – a chaidh sinn buileach as ar beachd. An duine còir – tha fhios gun duirt e corra uair ris fhéin, “Aite caran coltach ris na h-eileanan fad’ as sa Mhuir a Deas.”

An dithis eile a thàinig còmhla ris, bha Gàidhlig aca. ’Se eileanaich a bh’annta le chéile, agus cha robh iadsan car ach aig an taigh. ’Se am fear sin nach d’fhuair móran saoghail dhiubh a thug sinn air sgrìob troimhn <eng>Deserted Village<gai> aig Goldsmith, agus ’se a chòrd rinn. ’Se fhéin a fhuair na leabhrain dhuinn, agus phàigh sinn daor orra – trì sgillinn am fear! An latha thàinig an t-inspector, cha robh neach an sin nach innseadh bhon iarla gus an uarla dé an naidheachd dha. Dìreach, nuair a bha e mun doras, chuimhnich sinn nach robh fhios againn cuin a bha an duine ciatach Goldsmith mun cuairt, ach ghabh sinn gu luath air tòir fios-

[TD 25]

rachaidh; agus ’s coma ciamar a chòrd e ris an fhear-teagaisg nuair a chual’ e sinn a’ toirt freagairt air ceist air nach tug e fhéin dhuinn foillseachadh.

Seo a-nis an dearbh bhliadhna a dh’fhosgladh Talla a’ Bhàigh a Tuath – 1929 – agus bha fiughair mhór am measg na h-òigridh. Aig an àm, bha seann mhaighdean a’ fuireach air an taobh an iar dhen eilean a bha air leth measail air dannsa, agus a bhiodh a’ cleachdadh ghùintean dhen t-seann fhasan. Bha eòlas fìor mhath agam fhìn air an dithis a rinn suas an litir a’ toirt cuiridh dhi a bhith an làthair san talla an oidhche iomraiteach sin a bha i a’ fosgladh. Gus an latha a dh’fhàg i an saoghal, cha robh fhios aig Catrìona bhochd nach tàinig an litir bho bhòrd uaine Lunnainn mar a bha i am beachd.

’Sann air feadh na seachdain a bha an talla a’ fosgladh agus, òg ’s mar a bha sinn, chàirich mi fhìn ’s mo bhan-chompanach, a’ ‘Lol’, oirnn gu tuath. Bha sinn bog fliuch nuair a ràinig sinn an taigh, ach an déidh greim bìdh agus tiormachadh air na badan aodaich chàirich sinn oirnn gu sunndach chun na talla. Nuair a ràinig sinn taigh Uilleim Oig chuala sinn glaodh na pìoba, agus dhanns sinn ceum neo dhà glé shunndach – dìreach air an rathad mhór. Nuair a ràinig sinn an doras ’s a sheall sinn a-staigh, có a bha a’ dèanamh ruidhle an teis-meadhon an ùrlair ach an Coddy agus mo ghalad, Catrìona, agus dithis eile còmhla riutha. Siud agaibh an fheadhainn a rachadh ris gu fonnmhor. Rinn sinn corra ghàire, a’ smaointinn air a’ chuireadh aig Catrìona, ach theab an anail againn stad an uair a mhothaich sinn dhan dearbh dhithis a bha gar teagasg an Sgoil Bhàgh a’ Chaisteil aig an dannsa. Cha mhór nach tug sinn caman dhi, ach nach ann a rinn iad oirnn, ’s cha do leig iad bhàrr ùrlair sinn. Tràth sa mhadainn an latharna-mhàireach bha sinn air ar cois gu coiseachd sia mìle gu Sgoil Bhàgh a’ Chaisteil. Rinn an dithis fhear a bha san dannsa fiamh gàire nuair a chunnaic iad an dithis thruaghan a bha a’ deanamh an dìchill gu an sùilean a chumail fosgailte fad an latha.

[TD 26]

FAGAIL BHARRAIGH

An déidh làithean-saora an t-samhraidh bha dithis neo triùir againn ri togail oirnn gu Sgoil a’ Ghearasdain. Smaoinich – sinn a’ falbh bho ar dachaighean, bho ar luchd-eòlais ’s bho ar càirdean. Cleas an fhir a mharbhadh an coileach dha, cha mhór nach do thréig ar misneach sinn. ’Se a bhith fàgail na dachaigh agus buidheann gasda a’ bhaile againn fhìn bu duilghe. B’fheàrr leam an oidhche sin nach do rinneadh an taghadh seo riamh ormsa.


An Gearasdan
Co-dhiùbh, thog mi orm a dh’aindeoin chùisean. ’Se rathad Mhalaig a bha sinn a’ gabhail, agus cha robh an Cygnet neo am Plover – na bàtaichean a bha a’ dèanamh an turais an uair sin – ro thlachdmhor. Bha sinn ùine a’ feitheamh an Loch Baghasdail, ach ’sann an uair a ràinig sinn Malaig a ghabh mi an t-annas bu mhotha. An dealbh a bh’agam ’nam inntinn dhen each iarainn, an trèan – cha robh i idir a’ co-fhreagairt dhan té a bh’air mo bheulaibh, agus bha eagal mo bhàis orm nuair a ghluais i, leis an astar a bh’oirre. Nuair a ràinig sinn na cailleachan còire dubha a bha gu coimhead as ar déidh, cha robh a’ chùis móran na b’fheàrr. Ged a bha beagan Beurla againn, cha ghabhadh tu air na chunnaic thu riamh agus do bheul fhosgladh, mun dèante fanaid ort. Feumaidh, fad ùine mhóir, gun do shaoil iad gu robh sinn balbh. Bha eagal oirnn gun dèanamaid aimlisg, cleas na té Bharraich a chaidh ga cosnadh a Phollockshields a thuirt ri ban-mhaighstir nuair a dh’fhaighnich i an do ghlan i am bòrd, <eng>“I scrub him last night.”<gai> Gu sìorraidh, ach an t-eagal a bh’oirnn a’ dol dhan sgoil. Bha maighstir-sgoil againn cho seang ri easgainn, agus e mar an dealanach. Cha ruigeadh e a leas ach a shùil a thogail, ’s rachamaid dha na tuill nam faodamaid. Bhiodh e a’ cleachdadh gùn dorcha dubh. Gun teagamh, cha robh spats air; ach ged a bhitheadh, cha bhiodh meigead air a bhith againn. Anns an sgoil bha sinn a’ coimhead cho maol ’s cho balbh ’s gu robh car de cheann sìos aig càch oirnn.

An ceann an dà bhliadhna, fhuair sinn cead na Highers a shuidhe. ’Se latha sònraichte a bh’ann nuair a thàinig fear a’ ghùin a-staigh is fiamh gàire air, ’s a thuirt e, “Latha pròiseil a th’ann an diugh dhan sgoil seo. Mach as an fhichead a shuidh, cha do chaill ach aon té. ’Sann a b’àbhaist do chloinn nan eilean a bhith ’nan cas-bhacail oirnn, ach am bliadhna

[TD 27]

chan eil dad dhe sin follaiseach, agus ’se cailin òg aois shia bliadhn’ deug a Barraigh a thug barr-urraim air gach aon eile.” Bha an té sin sònraichte fhéin comasach.

Bhitheamaid air ar làn-dòigh nuair a gheibheamaid gu fear-teagaisg na Gàidhlig. Bha esan a’ tuigsinn ar cor, agus bha sinn aig an taigh còmhla ris. Còmhla ri sgrìobhadh na Gàidhlig aig àm na Highers, bha againn ri bruidhinn an àm freagairt an inspector – ‘D.J.’, mar a theireamaid. B’fheàrr a bhith a’ sgrìobhadh fhéin na bhith ga labhairt mu choinneamh gach neach a bha còmhla riut. Fhuair mise dheth uamhasach math. Dh’fhaighnich e dhiom, “Thoir naidheachd dhomh air Ròcabarra.” Cha do fhreagair mi ach dhà neo trì fhaclan – “Nuair a bhiodh na h-iasgairean a’ dol a-mach dha na thabh” – agus stad e mi, agus mun canadh tu “A h-aon” bha e fhéin ’s am maighstir-sgoil ann an saoghal dhaib’ fhéin: “An cual’ thu siud? ’Se a bha Màiri Nighean Alasdair Ruaidh ag ràdh:

Ri fuaim an taibh
Is uaigneach mo ghean —
Bha mis’ uair nach b’e siud m’àbhaist.”

Agus sin na dh’iarradh ormsa!

Far an robh sinn a’ còmhnaidh bha sinn am measg ar comhaoisean as a’ cheàrn a bha co-cheangailte ri siorramachd Inbhir Nis, agus ’sann a bha sinn air fàs car Gallda ’nar dòigh. Bha piano ann agus gramophone, le clàir cho ceòlmhor ’s a chuala sibh riamh. Nuair a bhiodh obair nan leabhraichean seachad, bhitheamaid a’ dannsa – cur-seachad dhan tug mise spéis air leth. Sin far an do chuir mi eòlas airson na ceud uair air Strauss. Bha mi dèanamh dheth nach cuala cluas riamh ceòl cho àlainn ris a’ Blue Danube Waltz, agus ri ceòl nan guitars a Hawaii.

Bha tidsear-ciùil againn san sgoil. Sin an té aig an robh a’ mheur air ceòl agus a bha air leth comasach air do thàladh le a h-òrain. Bheireadh i còisir dhinn gu Féisd Ciùil Inbhir Nis, agus cha robh uair nach coisneadh a còisir a’ cheud dhuais. Bha i sèimh, socair, gun iarraidh aice a bhith air bharra-bas an àite sam bith.

Ged a bha sinn an déidh na Highers fhaighinn seachad, chan fhaodamaid a dhol dhan Cholaisde, dh’aindeoin cion an airgid, gus am biodh na trì bliadhna suas sa Ghearasdan. Bha an t-airgead cho gann ’s gur tric a choltaich mi mi fhìn ris an fhear sin a bha san sgeul a bha claidheamh crochte air snàthainn gaoisid os a chionn – deiseil glan gu a ghearradh dheth. Cha robh cinnt bho bhliadhna gu bliadhna an tilleadh tu air ais. A’ bhliadhna mu dheireadh sa Ghearasdan, bha Mòd ionadail ann agus rinn sinn uile air. Ged a chaidh agam air cupa agus dhà dheug thar fhichead a thasdain fhaotainn, bu daoire an toinneamh na an tuarasdal. Bha càch a’ dèanamh an dìol orm, gam atharrais, ach bha mi fhìn glé mhath air an dearbh dhol sin cuideachd.

[TD 28]

Nuair a gheibheamaid na làithean-saora bha sinn sona. Bha a-nis gach aon dhen teaghlach air an taigh fhàgail ’s a dhol gu cosnadh ach am bràthair a b’òige. Bha na bràithrean air a dhol gu muir, agus am fear sin dhiubh nach fhanadh an Sgoil an Obain air leum as a’ bhàta an Astrailia, far an d’fhuair e air aghaidh sònraichte math.

Bha Maighstir Iain Dhonnchaidh air tighinn gu paraist a’ Bhàigh a Tuath. Ged nach fhaca sinne riamh luadh am Barraigh, ’sann a thòisich esan air ath-nuadhachadh air na h-òrain luaidh am measg nam boireannach. Mu dheireadh thall ’sann a thòisich e air luadh a bhith aige san Talla. Mar a thuirt Calum Ruadh, am bàrd: “Bha na cailleachan air an dòigh/’G innse stòraidhean dha chéil’.” Gun teagamh, chan e luadh dòigheil a bhiodh ann ach car de dh’atharrais; ach ged a b’e fhéin, siud a’ chùis a chòrd ris na cailleachan. Shaoileadh tu gur ann a bha iad a’ dol gu banais leis an ullachadh a bhiodh orra roimh-làimh. An déidh an luaidh, bhiodh dannsa san Talla, agus dh’fhanadh na cailleachan ag amharc na h-òigridh san dol a bh’aca aig an àm. Nuair a thòisicheadh an luadh bha sinne car an ceò. ’S dòcha gun aontaicheamaid aig an àm ris an fhear a sgrìobh gu robh muinntir an luaidh caran coltach ri grunnan mhnathan-nighe a baile mór sònraichte a bh’air a dhol dhiubh fhéin, ach bha an dol ’s na h-òrain a’ còrdadh air leth math ri Maighstir Iain agus ris na cailleachan. ’Si bean Shomhairle Bhig a bhiodh a’ gabhail Có sheinneas an fhìdeag airgid?, agus ’se an t-òran a bhiodh aig mo mhàthair O, ’s fhada bhuainn Anna.

’Se àm air leth toilichte a bha sin. Bha gu leòr de dh’òigridh ’s de shluagh mun cuairt fhathast, agus sunnd orra daonnan is fonn orra ’n còmhnaidh, agus iad fhéin làn-chomasach air deilbh a dhèanamh a bheireadh a-mach ceòl-gàire. Saoilidh mi gu robh na siantan na bu chòire aig an àm sin; agus nuair a gheibheamaid làithean-saora bha sinn trang aig an taigh. Sa Ghiblean bha latha mór gearradh na mòna ann. Bha gach ceann teaghlaich a’ faighinn sgioba de dh’fhir a’ bhaile, agus iad a’ falbh air astar a chùl na beinne gu na puill-mhòna. An latha roimhe seo bha bean an taighe ’s a’ chlann-nighean a’ deasachadh biadh na mòna – a’ dèanamh tòrr de bhreacagan agus a’ ceannach càise is silidh. Bha an t-ìm ’s an gruth agus na h-uighean aca aig an taigh.

Bha muinntir taobh an iar Bharraigh a’ tighinn astar mór leis na cairtean suas dhan Ghleann Dorcha. Bha na puill acasan mu leth-mhìle bhon fheadhainn againne, ach nach bu ghoirid an t-astar sin an uair sin gu dhol air chéilidh air caileagan an taoibh an iar a thàinig le ‘biadh na mòna’? ’Sann a bh’acasan, an latha sin, ach car de chuirm-cnuic. An toiseach, bha iad a’ togail teine a ghoileadh an coire mór iarainn. Bhathar a’ bruich nan uighean, agus an uair sin a’ sgaoileadh brat geal anairt air uachdar an fhraoich agus a’ riarachadh nam pìosan arain – feadhainn le ìm is càise, feadhainn eile le silidh. Aig an fheadhainn bu chothromaiche, dé thigeadh am follais ach botal dhen Each Bhàn, agus cha bhiodh sin

[TD 29]

fada a’ cur sùrd is sogan air na seòid; bha sunnd na b’fheàrr orra as a dhéidh gu dhol an sàs. ’Sann leis an treisgir a bhathar a’ gearradh nam fàdan, agus b’àillidh feat a bhith ag amharc cho eireachdail ’s a thogt’ iad air mullach a’ phuill. ’Se seòrsa de chlachaireachd a bhiodh iad a’ dèanamh leotha, ach bha beàrn ga fhàgail mu choinneamh fir eile sa bhalla mòna. ’Se gnìomhadh na mòna a theirte ris an togail seo. ’Sann nuair a rachadh m’athair leis an sgothaidh a ghearradh na mòna gu Eilein Fhuidheigh a bha sinn buileach air ar dòigh. Ged nach robh daoine a’ còmhnaidh ann, bha e air leth gaolach leinn, agus am mac-meanma aig an àm cho beò ’s gun tuigeadh tu cho math cor Robinson Crusoe. Nuair a bhiodh a’ mhòine tioram gu leòr, bhitheamaid a’ dèanamh rùdhan oirre agus ga fàgail an sin gus an tarraingte dhachaigh i far an robhar a’ dèanamh na cruaich.

Aig àm an fhoghair, bhiodh daoine trang a’ spealadh an fheòir an toiseach, ga thiormachadh ’s ga chur ’na chocannan. Seo obair dhe nach robh riamh tlachd agam. Gheibhte glé thric mi falaichte fo bhonn na creige móire, a’ leughadh leabhair – obair clann dhaoin’-uaisle – agus cha bu bhuidhe dhomhsa nuair a chluinninn, “Càit a bheil thu?” Latha na dais – bha sin taitneach gu leòr, agus do chàirdean agus do nàbaidhean trang còmhla ris an teaghlach a’ cur a-staigh an fheòir. Chan iarradh a’ chlann an còrr ach a bhith a’ leumadaich am mullach na dais a phlùcadh sìos an fheòir.

An sin bha an t-arbhar ga làimhseachadh. ’Sann leis a’ chorran a bhiodh iad a’ buain an arbhair. Bhathar ga cheangal ’na sguaban, agus an sin na toitean gan togail, agus mu dheireadh a’ dèanamh chruachan air san iodhlann. B’fhìor thoigh leinn a bhith a’ sguidseadh – a’ toirt an t-sìl bhàrr na sguaib – agus an sin a’ càitheadh – gun dad ach do dhà làimh.


Glaschu
Anns a’ bhliadhna 1932 dh’fhàg mi soraidh aig a’ Ghearasdan, agus chàirich mi orm gu baile mór Ghlaschu gu dhol dhan Cholaisde. Cha robh mi riamh air a bhith an Glaschu, ged a chuala mi cus mu dheidhinn. Ged a bha fiughair mhór orm gu seallaidhean a’ bhaile fhaicinn, ’se an t-eagal as miosa na’n cogadh a bu mhotha bh’orm. Glaschu! Nach iomadh naidheachd a chuala mise aig na cailinean, a bha daonnan bliadhnachan na bu shine na mi fhìn, air a’ bhaile iomraiteach sin. Aig an àm sin, ’sann le teileagram a bhiodh iad a’ faighinn fios. Nach tric a chuireadh buidheann gasda a’ bhaile againn fhìn seachad an ùine, té mu seach air an rathad mhór, ag atharrais na té a bhiodh a’ falbh leis an teileagram air mhìltean gu tuath. Bhiodh luasgan uamhasach air ais ’s air aghaidh aig Móraig le té dhe làmhan, los gun tuigeadh an saoghal gu léir gu robh ise a’ falbh air cheann a gnothaich – gnothach air leth cudthromach, air réir an dol a bh’aice.

Na creutairean nigheanan a gheibheadh car cosnaidh aig cailleachan

[TD 30]

Phollokshields – chan eil fhios dé cho taingeil ’s a bhiodh iad. ’Se ‘cailleach’ a theirte ris a’ bhan-mhaighstir ged nach biodh i ach cóig bliadhna fichead. Eadar cion Beurla agus cion cleachdaidh air dòighean an-àbhaisteach an t-saoghail choimhich, cha bu chulaidh fharmaid iad.

Chuala mi mu aon té dhiubh a fhuair car cosnaidh san dearbh cheàrn sin agus a bha a’ dol seachad air bùth éisg aon latha. Thog a cridhe nuair a fhuair i sealladh air sgadan ùr – am <eng>‘Prime June’,<gai> mar a theireadh i fhéin. Leis cho fìor dheònach ’s a bha i gu muinntir an taighe a riarachadh, a-staigh a thug i, is cheannaich i leth-dusan dhiubh. Nach iomadh gàire a rinn mi fhìn ’s i fhéin, nuair a fhuair mi eòlas oirre, nuair a dhèanadh i an naidheachd dhomh.

“Chaidh mi dhachaigh, a ghalad, agus cha robh duine a-staigh. Chut is ghlan mi iad gu h-eireachdail. Chuir mi am min-choirc’ iad agus thòisich mi air am praidheadh airson na tì. Bheirinn fhìn mo ghealladh nach do bhlais iad air greim riamh roimhe ’nam beatha cho blasda.

“Nuair a bha mi an teis-meadhon ‘Greas ort’, chuala mi cuideachd an taighe aig an doras. Dh’éigh a’ chailleach, is trì chinn theine oirre, <eng>‘Oh! Mary, Mary! What-an-a-smell, What-an-a-smell!’<gai> (seo mar a thog i fhéin e). <eng>‘Open the windows, open the windows!’<gai> Thuirt mise, <eng>‘What-an-a-smell<gai> – ach sgadan ùr <eng>for your tea.’<gai>

“Ars’ ise, <eng>‘Mary, Mary, eat it yourself, eat it yourself! Open the windows, Mary, open the windows!’”<gai>

Arsa té mo sgeòil an uair sin, “Nach mi a ghabh an fhearg, a ghalad, nuair a dh’ith mi fhìn na sia sgadain.”

“Tud! Tud! a Mhàiri,” arsa mise, a’ dol ’nam lùban, “chan ann còmhla?”

“O, chan ann, chan ann,” ars’ ise, “ach a dhà mu seach gu robh iad ullamh.”

Bha téile ga cosnadh am Pollokshields a bha cho fìor thaingeil an car cosnaidh fhaighinn ’s gu rachadh i cha mhór air a glùinean gu a’ bhan-mhaighstir a riarachadh. Aon fheasgar, thuirt bean an taighe rithe gu robh dùil aice ri feadhainn air leth urramach dhachaigh air chéilidh. Bha deasachadh air leth sònraichte aca, a’ cur shoithichean eireachdail air treidhe, agus a’ bhan-mhaighstir ag earalachadh dhise mar a dhèanadh i nuair a rachadh i staigh dhan t-seòmar leatha. Leth na truaighe, ’sann an tacan beag mu robh an t-àm aig mo chailin a dhol a-staigh a thill bean an taighe tiotadh a’ cagraich, <eng>“Put on the cosy, my dear.”<gai> Chuir thusa, a ghràidh nan nighean, an làmh mu dheireadh san treidhe los fhaicinn nach do rinn thu dearmad air dad. Rug thu an uair sin air a’ chosy, ghabh thu null gu sgàthan agus chàirich thu gu dòigheil mu d’cheann i!

Chan eil fhios a’m ciamar a ghabh bean an taighe agus an fheadhainn shònraichte sin a thàinig air chéilidh oirre a’ chùis nuair a nochd i staigh leis an treidhe, ach tha fhios a’m, nuair a dh’inns i fhéin dhomhsa an naidheachd, gun do chaill sinn ar lùth a’ gàireachdainn, los mu dheireadh

[TD 31]

gu robh na deòir a’ tuiteam gu frasach gu làr, agus nach beag an t-ioghnadh! Gu dé an t-eòlas a bh’agamsa neo aicese an uair sin air cosy neo dad a bha càirdeach do chosy.

Nis, cha robh mise cho fìor mhaol a thaobh dòighean an t-saoghail choimhich ’s a bha an fheadhainn sin bu shine na mi, chionn ’s gu robh mi bliadhnachan sa Ghearasdan; ach a dh’aindeoin sin ’s ’na dhà dhéidh, bha giorag gu leòr orm a’ dol a Ghlaschu. Bha mo bhràthair romham san stèisean, agus dh’fhalbh e leam sgrìob agus nach ann a thug e mi fon talamh air mo cheud thuras air an subway. Fhad ’s a bha mi am broinn na trèan cha robh mi buileach cinnteach nach tuiteadh na bha os ar cionn pronnaich air h-earraich a-nuas air ar cinn. Thàinig sinn a-mach aig Kinning Park, agus chaidh sinn gu taigh banacharaid chòir air sràid bhig – ’se Durham Street an t-ainm a bh’oirre. Thug mi latha no dhà mun cuairt mun d’fhosgail an Colaisde, agus thuig mi gur e an subway an dòigh a b’fhasa air an t-saoghal gu faighinn mun cuairt Ghlaschu. Dh’aindeoin cion earbsa san inneal-siubhail sin sa cheud dhol-a-mach, nan tachradh aon dhe na h-eòlaich orm ’sann air an subway a’ chòmh-dhailicheamaid, agus mu dheireadh bha feadhainn dhiubh a’ dèanamh a-mach gur ann a bha mi fuireach oirre!

’S dall gach aineolach. Chaidh mi dhan Cholaisde, far an robh cus de dh’oileanaich air nach robh aithne neo eòlas agam, agus bha iad móran na bu Ghallda ’nan dòigh na òigridh a’ Ghearasdain. Cha do chòrd an Colaisde ro mhath rinn idir. Bha againn ri bhith fuireach ann, agus bha smàig ro mhór oirnn, agus bha gach aon fo chùram gu faighte coire dha. Còmhla ris a’ chòrr bha againn ri fuaigheal a dhèanamh, chan ann a-mhàin le ar làimh ach le machine.

Nis, nuair a bha mi ’nam chaileig, dé bh’aig piuthar mo mhàthar ann an ìochdar an taighe ach té dhen dearbh fheadhainn sin. Cha deach mi riamh a-null a Bhrudhairnis nach cluinninn daonnan an aon duan. “Air na chunna tu riamh, na cuir do chorra-mheur air a’ mhachine.” Ulaidh gun tomhas a bha ’na leithid sin an uair sin. Bha a bhlàth ’s a bhuil – cha do dhùraig mise riamh a dhol faisg a’ mhìle air té dhiubh.

Nach ann aig buidheann a’ bhaile againn fhìn a bhiodh am fàth gàire nam faiceadh iad mise dol an sàs sa mhachine. Cha robh dealbh-chluich air an t-saoghal a bheireadh bàrr-urraim air an dol a bh’ann, agus tha eagal orm nach robh am fuaigheal ach mu làimh an déidh mo shaothrach.

Uair sna dhà dheug, gheibheamaid a-mach aig deireadh seachdain airson trì latha. Air an dol a bh’oirnn, shaoileadh tu gur ann a bha sinn a’ faighinn a-mach as a’ phrìosan. Sin nuair a bha mi air mo làn-dòigh an Glaschu, aig an taigh còmhla ri mo bhanacharaid, a’ falbh an siud ’s an seo air feadh a’ bhaile, daonnan fon talamh. ’Sann nuair a rachainn dhan cinema a bha mi, cleas an fhir eile, air nèamh beag dhomh fhìn. Chitheadh tu mu d’choinneamh dealbhan dhe na naidheachdan a leugh thu – air an cur an céill aig boireannaich is fir cho grinn ’s air an do

[TD 32]

dhearc do shùil riamh. Bha spéis air leth agam do Norma Shearer, agus bha na làithean sin a’ falbh mar an dealanach.

Aig àm an t-samhraidh bhiodh fiughair mhór air òigridh ri latha nan Games. An latha sònraichte sin, bha thu a’ falbh leis a’ bhad aodaich a bu rìomhaiche a bh’agad – gun fhios có thachradh riut! Ach ’se an dannsa oidhche nan Games sòlas sònraichte na h-òigridh an uair sin. Bhitheamaid cuideachd a’ dol gu Games Uibhist, agus ’s iomadh gàire a dh’fhàg sinn a’ dol a-null ’s a-nall.

Aon bhliadhna shònraichte, nuair a bha mi na bu shine, bha dannsa nan Games air a bhacail dhuinn. ’Sann aig na Criosdaidhean a bh’air ar ceann a b’fheàrr a bha fhios carson, ach ’s duilich toirt air òigridh fhaicinn gur ann airson am math fhéin a tha an cothachadh. Sheasadh aige an oidhche sin air a’ mhachaire an Allghasdal – na carbadan a’ dèanamh soillse – agus dhanns sinn gus an do shoilleirich an latha. Chan ann am Bòid uile tha’n t-olc!

[TD 33]

AIG MO CHOSNADH

Anns an Og-mhìos an 1934 dh’fhàg mi an Colaisde – oir, mar a theireadh muinntir a’ bhaile againn fhìn, bha mi ‘ullamh-ionnsaichte’. Dh’aindeoin deuchainn le cion iomadh nì fhad ’s a bhathar ag ionnsachadh, ’se an deuchainn bu mhotha gu léir nach robh obair ann dhomh an déidh mo shaothrach. Bha an dearbh shuidheachadh againn an uair sin ’s a th’ann a-nis fhéin – móran a thug a-mach an dreuchd agus gun an obair ann air an réir.


Gleann Fhionghain
Mu shia seachdainean roimhn Nollaig, fhuair mi fios bhon Mhoireasdanach a Inbhir Nis a dhol gu Sgoil Ghleann Fhionghain. ’S mise bha gu sunndach an latha sin. Cha robh de bhruaillean orm ach gu robh agamsa ri Barraigh fhàgail air oidhche Di-ciadain, agus talla ùr Bhaile na Creige ga fosgladh an ath Dhi-haoine. Co-dhiùbh, chàirich mi orm an làrach nam bonn, agus ghabh mi rathad an Obain. As a sin dh’fhalbh mi air an trèan gu Bail’ a’ Chaolais. Fhuair mi an t-aiseag an sin chun an taoibh thall, far an robh bus a’ feitheamh gu luchd-siubhail a thoirt dhan Ghearasdan. An oidhche sin dh’fhan mi aig na mnathan còire aig am b’àbhaist dhomh a bhith a’ còmhnaidh, agus a chuir flath is fàilt’ orm agus a rinn mi aig an taigh. Bha iad car cho toilichte gun do dheònaich mi a dhol air ais thuca, eadhon airson aon oidhche, agus mi ‘ullamh-ionnsaichte’. Sa mhadainn an latharna-mhàireach rinn mi air an t-slighe dhan ghleann eireachdail sin. B’olc an airidh an rathad-iarainn sin a dhùnadh, oir tha seallaidhean air leth tlachdmhor air gach taobh dhiot fad an t-siubhail. Rinn mi air an sgoil thaitnich sin, far an robh buidheann grinn de chloinn a’ feitheamh ris an tidseir ùir. Chuir sinn eòlas air a chéile, agus dh’inns mi naidheachd thoilichte dhaibh: nach biodh iad a’ tighinn dhan sgoil an latharna-mhàireach – gum biodh i dùinte chionn ’s gu robh Diùc Kent agus Princess Marina a’ pòsadh. Chòrd mo chuairt dhan ghleann sin rium anabarrach math, agus mi a’ fuireach ann an Taigh a’ Ghlinne aig na peathraichean NicCeallaig. Aig an àm bha Gàidhlig aig an fheadhainn a b’aosda. Air mo rathad dhan sgoil aon mhadainn thachair bodach rium, agus san dol seachad thuirt mi ris, “Bheil sibh math gu màirnealachadh?” ’Se a fhreagair e, “Có as an tug thu a’ Ghàidhlig, a chaileag?”

[TD 34]

Bhatarsaigh
An déidh na Nollaig bha a’ bhan-sgoilear aca fhéin a’ tilleadh gu clann a’ Ghlinne, agus bha mise gu bhith a-rithist gun obair. Nuair a ràinig mi an taigh, nach ann a bha litir gam fheitheamh ag iarraidh orm a bhith a’ togail orm gu Sgoil Eilean Bhatarsaigh nuair a bhiodh na làithean-saora seachad. Chàirich mi orm dhan eilean bheag mhaiseach sin an déidh na Bliadhn’ Uire ann an 1935. Bha mi a’ teagasg na cloinne a b’òige, oir bha còrr agus dà fhichead san sgoil an uair sin. Aig an àm bha sluagh gu leòr san eilean, agus ’siad fhéin a bha spéiseil. Dh’aindeoin cion an uisge, bha na taighean aca air an cumail grinn eireachdail. Air Di-dòmhnaich, bheireadh e do dhùbhlan dhuit feadhainn eile fhaicinn air an éideadh na bu shnasaile na iad sin, a dh’aindeoin iad a bhith còmhnaidh an eilean mara. Rinn muinntir an àite mo bheatha – oir, ged a bha i air caochladh, ’sann an sin a bha Màiri, piuthar mo mhàthar, a bha ’na h-òige san Eilean Fhùideach, air thaigheadas; agus cha do dh’fhàg ise droch chuimhneachan. Aig an àm bha dhà neo trì dhe na h-eich mhóra a Bhatarsaigh gu treabhadh is cairtearachd. ’Siad na sgothan sheòl a bha a’ dèanamh an aiseig an uair sin. Bha té shònraichte agamsa dhomh fhìn, agus i geal agus seòl dearg oirre – ‘Sgoth an Dotair Ruaidh’ a theireadh iad rithe, agus cha robh iomradh air a leithid de rud ri d’fharadh a phàigheadh. Bha e cho math. Cha robh agamsa an uair sin ach beagan is naoi notaichean sa mhìos de thuarasdal.

Nuair a bha mi beagan sheachdainean thall, fhuair mi cuireadh gu banais Mhìcheil Nèill Ruaidh, aig an robh bùth san Uidh. Bha e a’ pòsadh té a mhuinntir Bhàgh a’ Chaisteil, agus ’sann thall an sin a bha a’ bhanais. Siud a’ bhanais air nach téid dìochuimhn’ agamsa. Chòrd cuid na bainnse dheth fìor mhath rium, ach theab ceannach a bhith agam air a’ chùis. Air ar tilleadh a Bàgh a’ Chaisteil, cha robh san sgothaidh ach triùir bhoireannach agus aon fhireannach air a dhubh-dhalladh leis an daoraich. Dh’éireadh esan an ceann gach tiorma a chur rifeadh san t-seòl. Bha sinne ag éigheach nan creach agus a’ feuchainn ri phlùcadh fodhainn, agus sinn fhìn ag iomradh mar ar beatha. Thug sinn ceithir uairean an uaireadair eadar Cidhe na h-Airde agus an laimrig a Bhatarsaigh an déidh na bainnse, agus leum sinn aiste mun do bhuail i idir tìr. Turas an ànraidh – theabadh mo bhàthadh!

Air mo cheud chuairt a Bhatarsaigh, bha mi beagan is bliadhn’ thar fhichead nuair a ghabh mi an t-aiseag. Bha iad riamh coibhneil san eilean gu neach iarraidh air chéilidh. Cha robh mi ach beagan ùine thall nuair a chaidh mi fhìn is cailin eile cuairt air chéilidh a thaigh grinn. Bha cailin agus a màthair a’ fuireach ann. Bha e air chùl fiosrachaidh ormsa gu robh a tàlainnean a’ géilleachdainn dhan t-sean-bhean, mar a tha buailteach tachairt. Fhad ’s a bha an té òg a’ cur uisge sa choire eadar an dà dhoras, theann a màthair a-nall agus, gu furachail, thug i riobag asam a’ faighneachd, “Eudail nan nighean, bheil thu ’g ionndrain Mhiughal-

[TD 35]

aigh?” Leig an té a bha còmhla rium glag gàire, agus ghreas an téile a-nuas, ag ràdh, “Mo nàire is mo leaghadh, nach eil fhios agaibh nach robh an tidsear riamh am Miughalaigh.” Sin an uair a thuig mi an toiseach an fhìor spéis a bh’aig an fheadhainn a b’fheudar fhàgail, le cruas an t-saoghail, dhan eilean mhaiseach sin.

Nach iomadh naidheachd a chuala mise mu Mhiughalaigh aig an fheadhainn sin a dh’fhàg an cridhe ann. Chuala mi gu robh fear a’ còmhnaidh ann ri linn Ban-rìgh Victoria anns an robh àirde neo-àbhaisteach. ’S coltach gum b’esan am fleasgach a b’àirde aig an àm san Roinn-Eòrpa gu léir. Dha thaobh seo thugadh e mu choinneamh na Ban-rìgh. ’Se Pàdraig Mór a b’ainm dha, agus phòs e Anna Chaluim, anns nach robh ach àirde chuibheasach. Bha Pàdraig còrr is seachd troighean a dh’àirde. Théid mi fhìn an urras nach robh an dearbh òganach aon uair riamh ’na bheatha na bu toilichte na bha e nuair a fhuair e greim aon turas eile air cladaichean Mhiughalaigh an déidh a bhith air falbh air an turas-cuain shònraichte sin, san t-saoghal choimheach, gu dhol mu choinneamh Ban-rìgh Victoria.

B’e teachd-an-tìr muinntir Eilean Mhiughalaigh, còmhla ri caran mun taigh, a bhith ag iasgach. Cha robh aca sna sgothan ach na siùil agus na ràimh. Air réir na h-eachdraidh a chuala mi, aon latha sònraichte agus fèath nan eun ann, chàirich sgioba orra le ràimh is beagan siùil a chur nan lìon mar a b’àbhaist. Dh’fheumte feitheamh car tacain san dearbh bhad, an déidh dhaibh an càradh sa ghrunnd iasgaich, mun togte na lìn.

Air an latha shònraichte seo, gu dé dhan do mhothaich iad air sgeireig bhig thall mun coinneamh ach do mhaighdinn-mhara a’ sìor chìreadh a fuilt. Daonnan ’se manadh bàthaidh a bh’ann nam faicte ise mun cuairt. Chuir e ioghnadh air na fir i bhith mun cuairt air latha cho fìor shocair. An ceann tiorma chual’ iad i ag éigheach dhan sgiobair, “Iain Mhic Ruairidh, Iain Mhic Ruairidh, am faic thu mise?”

Fhreagair esan, “O, chì, ’s mi chì. Ach ged as camalagach eireachdail do chuailean, gu fìor cha mhór mo spéis dhuit.”

Feumaidh nach do mhì-chord an seanchas rithe idir, chionn ’s anns an dearbh mhionaid dh’éigh i air ais dha, “Iain Mhic Ruairidh, Iain Mhic Ruairidh, tarraing, tarraing, tarraing do chuid lìon, agus bi a’ dèanamh air an taigh.”

Ged a bha fèath fhathast ann, ghabh e a comhairle. Tharraing iad na lìn agus chàirich iad orra a’ dèanamh air an eilean. Bha cho glan dhaibh! Mu iomlaid na mionaid dh’atharraich na siantan, agus thàinig an-uair nach fhacas ’s nach cualas chan eil fhios có a’ bhliadhna a leithid. Thug na gaisgich a-mach cala sàbhailte, ach ’sann air éiginn.

Nis, aig an àm seo, nuair a chaidh mi a Bhatarsaigh an toiseach, bha mo chridhe a’ mireag rium; agus nam b’urrainn dhomh dhen t-saoghal, rachainn a-null air an aiseag a h-uile Di-haoine dhachaigh. Bha caraid còir agam aig taighean a’ Chaolais gu robh mi a’ leigeil fios gu e bhith

[TD 36]

romham air feasgar Di-dòmhnaich. Air an fheasgar sin bha mi a’ coiseachd sia mìle a tuath; an sin bha mi a’ dol tarsainn Beinn Tangabhal. Nuair a nochdainn thar a guailne bhiodh Seumas a’ cur a-mach na geòla, agus mu ruiginn shìos bha e bhos romham.

Bha mi a’ dol dhachaigh còmhla ris gu m’dheagh bhiadh is gu céilidh. Bha mi an sin a’ càradh orm trì mìle suas gu Baile Bhatarsaigh, is chan fhairichinn a bhith dèanamh an astair.

Bha na h-òrain luaidh air leth math aig mnathan an eilein, gu h-àraidh aig bean Eachainn Fhionnlaigh, Ealasaid Iain Dhonnchaidh agus bean Iagain Aonghais. ’S iomadh oidhche chridheil a chuir mi seachad ’nan cuideachd, agus thog mi an deagh chuid dhe na h-òrain.

Aig an àm bha e gu math deuchainneach a bhith call nan dannsaichean air an taobh thall, agus nuair a thàinig mo charaid an t-inspector – ‘D.J.’, mar a theireamaid, a bha air leth measail air Gàidhlig – thuirt mi gu robh mi am beachd tàr as gu crìochan ùra.

Mun do dh’fhàg mi, tha beachd agam a bhith ag éisdeachd an Rìgh – seadh, Diùc Windsor – air an raidio a’ fàgail a chead dheireannaich aig sluagh Bhreatainn; agus dh’fhàg e sinn fo mhì-ghean is fo bhròn.


Eòiligearraidh is Bàgh a’ Chaisteil
Fhuair mi a theagasg gu Sgoil Eòiligearraidh nuair a dh’fhosgail i an déidh làithean-saora an t-samhraidh an 1937. Bha mi air mo dhòigh gun d’fhuair mi ‘gu tìr’, agus bho nach ruiginn air an dachaigh a h-uile h-oidhche – cha robh còmhdhail ann aig an àm – bha mi a’ fuireach shìos an Eòiligearraidh fhéin, far an robh mi glé thoilichte. Ach, leth na dunaidh, cha robh mi an sin ach beagan sheachdainean nuair a chuireadh fios orm gu dhol a theagasg gu Sgoil Bhàgh a’ Chaisteil, far an robh móran de chloinn bhig mu choinneamh aoin tidseir. Bha an dithis againn gu bhith teagasg san aon rùm. Nis, bha car de dh’fhiamhachd is de dh’eagal ormsa a bhith a’ dol a theagasg còmhla ris a’ bhan-sgoilear iomraitich sin, Anna NicIain nach maireann. Ach gu fìor fìrinneach ’s mise nach ruigeadh a leas e. B’àlainn agus b’eireachdail an t-eòlas a chuir sinn air a chéile. Bha ise anabarrach inntinneach éibhinn. Bha i a’ creidsinn gur ann mar bu toilichte a bhiodh a’ chlann ’nan staid a b’fheàrr a thogadh iad sgoil. Bhiodh ise a’ gabhail port-a-beul agus a’ chlann ’s an lamhan an àird ’s an casan a’ gluasad gu luath, agus mise ’nan teis-meadhon, agus sùrd againn air dannsa, agus có ris nach còrdadh a’ chuideachd? Bha Anna air leth math gu innse sgeulachdan. Saoilidh mi gun cluinn mi fhathast i ag innse mu Nighean Bheag nan Dualagan Oir is na Trì Mathain. Cha robh strì aice a’ toirt air aon dhen chloinn tighinn a-mach a dh’innse na naidheachd as a déidh. ’S math mo bheachd air aon bhalach a’ cur a-mach na h-aoin naidheachd gu sgairteil gus an do ràinig e “Thug i spàineag as a’ cheud bhobhla mór brochain agus bha e ro theth, thug i spàineag as a’ bhobhla mheadhonach is bha e ro fhuar, agus an sin thug i

[TD 37]

spàineag as a’ bhobhla bheag bhìodach agus bha e …”, agus stad e – cha b’urrainn dha a dhol na b’fhaide. An ceann tacain fhuair e, thar leis fhéin, na dearbh bhriathran a lìonadh am beàrna, agus dh’éigh e gu sgairteil, “Agus bha e dìreach fiot dhi,” mar a theireamaid mu na brògan ura.

’S iomadh oidhche thoilichte a chuir mi seachad air chéilidh air Anna NicIain. Bhiodh mnathan a’ Ghlinne a’ tighinn glé thric cuideachd a ghabhail nan òran luaidh, agus bha móran luchd-turais iad fhéin a’ tadhal – cuid dhiubh air thòir òrain Ghàidhlig nan Eilean.

Bhrist an Dàrna Cogadh a-mach san fhoghar, 1939. ’Sann san eaglais a dh’innseadh dhuinn an sgeul bhrònach sin; agus, ged nach robh tuigsinn agamsa air goirteas cogaidh, bha feadhainn san làthair, a fhuair an droch léireadh sa cheud fhear, a shil na deòir gu frasach. Chaill mi mo mhàthair chaomh sa Mhàrt ann an 1940, agus ’na déidh, glé ghoirid, mo bhràthair a b’òige; agus thuig mi an uair sin dé bh’ann an léireadh. Ach feumaidh an saoghal a dhol air aghaidh.

Chaidh mi air ais gu Sgoil Eòiligearraidh beagan ùine an déidh seo. Bha móran dhen òigridh air an togail dhan chogadh. Dh’aindeoin iomagain am measg an t-sluaigh a thaobh na bha bhuapa, bha sinn trang san sgoil feasgar ri céilidhean is dannsa. Siud far an robh cuideachd na céilidh agus an fheadhainn a thoireadh gach cùl-taic dhuit ’s gach strì. Bha bean Bhriain againn agus bean Denny – clann Ruairidh Iain Bhàin a Brudhairnis a bha air leth math air na h-òrain, ’s nach ann dhaibh bu dual. Bha ‘Nialltaidh’ againn a Sgoireabhal a thoireadh gach car a chuir Tam O’Shanter dheth cha mhór air do bheulaibh, le blas is faireachdainn – ann an Gàidhlig. Le priobadh cridheil ’na shùilean, gu h-àraidh nuair a ruigte ‘Sùsaidh’, bheireadh e srann air <eng>On the Road to Mandalay.<gai> Bha faram chas is bualadh bhas an sin gad bhódhradh aig meud an toileachaidh am measg na cuideachd. Bha a’ ‘Lala’ againn, a chuireadh na h-eòin an crannaibh le a guth binn ’s a h-òrain eireachdail. Bha Iagan Nèill Dhòmhnaill ann a dh’innseadh sgeulachd cho tric ’s a dh’iarrainn – agus ’sann aige fhéin a bha an turas a dhol riutha – agus bha Ceit Anna ann. B’iad fhéin an fheadhainn a b’airidh air gach toileachadh.

Dìreach mun àm seo, fhuair ban-sgoilear àraid eile is mi fhìn cuireadh bhon mhaighstir-sgoil a dhol a-null gu Eilean Eirisgeigh airson dhà neo trì làithean-saora. Bha am Politician air bualadh mu na cladaichean beagan ùine roimhe seo, agus nach ann innte fhéin a bha an luchd a thogadh gach bruaillean far inntinn sluaigh. Nuair a ràinig sinn, bha gean is fonn air gach aon a thachradh riut, agus iad am beachd gun tàinig sinne cuideachd air thòir an ‘t-sòlais’. Gu dearbh, dh’fhaodadh tu ràdh gu robh Bliadhn’ Ur aca an còmhnaidh, agus ’sann orra fhéin a bha a bhlàth.

Bha òl is ceol is danns’ aca, is dram cha bhiodh orr’ gann mun Nollaig – air neo aig àm sam bith eile. Fhuair sinn cuireadh gu dhol air bòrd a’

[TD 38]

bhàta iomraitich sin bho cheannard luchd na salvage. Rinn sinn sin, agus anns an dealachadh thug e dhuinn sìneadas beag blasda mar chuimhneachan air ar turas. ’Si an naidheachd a b’inntinniche a chuala mi gu robh cuid dhe na fir air chleas nam feòragan – a’ dèanamh tholl san talamh, a’ cur seachad mu choinneamh na cruadhaig; ach, gu mì-fhortanach, nach rachadh acasan air amas air an dearbh bhad san do chàireadh an stòras. ’S iomadh latha an déidh sin a bhitheamaid a’ cuimhneachadh air ar cuairt a-null agus air na céilidhean sunndach a rinn sinn feadh nan taighean.


Pòsadh, is Glaschu aig Am a’ Chogaidh
’Sann a thàinig e nis fainear dhomh pòsadh, oir bha mi air a dhol suas am bliadhnachan. Bha mi cho fìor thoilichte an Eòiligearraidh agus, ged a bha mi a’ falbh a phòsadh, chaidh deur neo dhà gu làr an oidhche a dh’fhàg cuideachd mo ghaoil soraidh agam, aig céilidh san sgoil aig an t-Samhain, 1943. ’Se banais Ghallda a bh’againn, an Glaschu, ach bha gach aon dhe na h-eòlaich air feadh a’ bhaile an làthair. Fhuair sinn còrr agus ceud teileagram a Barraigh. Chàirich sinn oirnn a dh’fhuireach a Ghrianaig, far an robh cosnadh mo chéile. Glé ghoirid an déidh seo, gu dé a bhuail mu chladaichean Eòiligearraidh ach bàta luachmhor – an Dexter. ’Sann a shaoileadh tu gur ann a bha Sealbh ag amharc le coibhneas air na cladaichean sin a dh’aindeoin cogaidh. A-rèir choltais, cha robh sùgh an eòrna ach gann innte, ach a dh’aindeoin sin ’s ’na dhà dhéidh, bha gnothaichean feumail eile a’ tighinn gu mìorbhaileach air tìr. Thòisich mi an sin air faighinn parsail air muin parsail – chan eil fhios a’m có bhuaithe – làn de dh’iomadh rud grinn a dh’fheumadh bean òg. Air uairean ni driod-fhortan feum do chuideigin, agus cha do chaill mise air a’ bhualadh – ge bith có an taobh bhon tàinig iad, bha mo chuid mhath agamsa de bhadan rìomhach na tubaist.

Aig an àm seo bha mi feadh an latha leam fhìn gun chuideachd gus an tilleadh mo chéile anmoch, agus cha do chòrd e riamh rium a bhith leam fhìn. An seo, nach ann a chunnaic mi pàipearan forfhais airson luchd-teagaisg ann an sgoiltean Ghlaschu. Gun dàil, chàirich mi orm gu Oifis an Fhoghlaim sa bhaile mhór sin, agus an ath latha theann mi air teagasg am Bridgeton an Strathclyde P. School, Carstair Street. Chan ann dhen aidmheil agamsa a bha a’ chlann sin neo an luchd-teagaisg, ach gu fìor ’s mise nach do dh’fhairich fuachd sam bith a thaobh na cuid sin. Eadhon an uair sin bha an saoghal car beag – bha Gàidhlig aig dithis dhen luchd-teagaisg. Bha té dhiubh as an Eilean Dubh, pòsda aig Leódhasach, agus an téile a Dùthaich MhicAoidh.

Fhad ’s a bhitheamaid aig na leasain, chluinnte itealain nan Gearmailteach a’ tighinn a dhèanamh spreaghadh feadh a’ bhaile. Bha na sirens ag éigheach àird an claiginn, “Thoir do chasan leat dha na tuill fon talamh cleas nan coineanach.” Bha sinn a’ dèanamh air an staidhir leis a’ chloinn fo mhì-ghean gus an teannamaid air seinn, agus bha sinn air an dol sin sna

[TD 39]

tuill gus an leigeadh na sirens fios dhuinn gu robh na Gearmailtich air tilleadh an taobh as an tàinig iad.

Air dà oidhche dhen t-seachdain, bha dithis neo triùir againn a’ dol dhan sgoil fad na h-oidhche air eagal ’s gu leigeadh na Gearmailtich ball teine a-nuas oirre. Ged a bha na sràidean dubh-dorcha, cha robh eagal neo fiamh air aon againn a bhith dèanamh an turais. San sgoil fhéin, cha do bhuail e riamh ’nar cridhe gum buaileadh dad oirnne, is bha an ùine a’ dol seachad gun fhios dhuinn le naidheachdan is fealla-dhà is òl chupan tì. Nuair a bha an sgoil a’ dùnadh airson nan làithean-saora san Og-mhìos, 1944, thàinig am maighstir-sgoil dhan rùm far an robh an luchd-teagaisg cruinn. ’Se naidheachd mhì-àghmhor a bh’aige: “Tha té agaibh ri falbh le buidheann dhen chloinn a-mach as a’ bhaile fad thrì seachdainean gu gleann am Peairt, ach ’s fheàrr dhuibh an taghadh a dhèanamh ’nur measg fhéin.” Cha do leig mi dad orm, ach chaidh mi far an robh e a dh’innse dha gu robh mo chéile aig muir dhomhain, agus gum bu mhath leamsa an t-uallach sin a ghabhail. Siud an naidheachd a chòrd ris an luchd-teagaisg, agus eagal am bàis orra gun tuiteadh an taghadh orrasan.

Dh’fhalbh mi fhìn ’s mo bhuidheann gu ruige Cumaraigh. As a sin chaidh sinn air bus gu Gleann Leydnoch, far an robh sinn ri fuireach ann an Lodge a thairg daoine carthannach airson ar turais. Nuair a ràinig sinn, thug an té a bha an t-àite fo cùram cluas gheur dha mo chainnt agus thuirt i, “Chan ann a mhuinntir Ghlaschu a tha sibhse.” Nuair a fhreagair mi gur ann a bha mi as na h-Eileanan an Iar, thuirt ise, “Tha sibh a Barraigh, mar a tha bean a’ chìobair an ath dhoras.” Cho luath ’s a b’urrainn dhomh rinn mi air taigh bean MhicAoidh, ged nach robh mi a’ creidsinn gu robh i a Barraigh, or cha robh an sloinneadh sin san eilean aig an àm. Nuair a ghnog mi, có a dh’fhosgail an doras ach Ceiteag Ruairidh Iain Alasdair a Ceann Tangabhal am Barraigh, a dh’inns dhomh gur ann a bha a céile a Uibhist, agus gur iad cuideachd mo mhàthar na h-aon chàirdean a bh’aige am Barraigh. Cha robh mise gun taigh-céilidh; ach, a dh’aindeoin àilleachd a’ Ghlinne, agus eireachdas nan craobhan, bha ionndrain shònraichte ’nam chridhe nach robh mi a’ tuigsinn aig an àm.

Bha clann na sgoile sin grinn, ciallach agus laghach; ach ged a bha, thàinig iargain ’nam chom, agus thuig mi fàth na h-ionndrain am Peairt. Bha

fuaim an taibh gam shìor éigheach:
“Tiugainn, m’eudail, gu d’thìr dhàimh.”

Leis a sin, is gàir na mara an còmhnaidh ’nam chluasan, thill mi gu eilean mo bhreith is m’àraich. ’Se a thuirt an Coddy rium an uair a thachair sinn, “Seadh, a bhanacharaid. Tha fhios gun cual’ thu an seanfhacal: ‘Taghaidh bó a h-ath-bhuaile.’”

[TD 40]

Bréidhbhig, Bàgh a’ Chaisteil, Glaschu a-rithist
Cha robh mi fada aig an taigh nuair a fhuair mi fios gu dhol a theagasg an Sgoil Bhréidhbhig. A’ cheud latha, san dol a-staigh, dh’fhaighnich mi de chaileig bhig, “Có leis thu fhéin, a ghaoil?” Fhreagair i gu socair, “Tha mi leis an Fheannaig.” Shaoil mi gur ann a’ fanaid orm a bha i, agus ghrad dh’fhaighnich mi is faobhar orm, “Dé thuirt thu?” Chrom i a ceann is ghabh i nàire agus leag i gu làr a sùilean, a’ freagairt gu socair, “Sin an t-ainm a th’aca air m’athair.” Agus cha do chuir mi seachad móran làithean san dearbh choimhearsnachd sin nuair a thuig mi nach robh aig a’ chaileig ach an dubhla-fhìrinn.

Cha robh mi ach beagan ùine san sgoil sin nuair a nochd am buidheann iomraiteach sin, na ‘Boarded-outs’, a baile mór Ghlaschu. Bhuail a h-uile h-aon dhe na trì deug sin dìreach anns an rùm agamsa. A’ cheud mhadainn, mun tàinig iad idir a-staigh, nochd nighean bheag Bharrach a-staigh a’ caoineadh gu goirt. Nuair a dh’fhaighnich mi gu dé idir a bha a’ cur oirre, fhreagair i, “Thug an té mhór reamhar bhàn sin thall droch tharraing mun aodann orm.” Dh’éigh mi air an té bhàin. “Dé bu choireach gun do dhochainn thu a’ chaileag seo?” dh’fhaighnich mi, agus ’se a fhreagair i agus bus dhiombach oirre, <eng>“She was gapin’ at me.”<gai> Mise an diugh, thuirt mi rium fhìn, ’s fheàrr dhomh casadh riutha sa cheud dhol-a-mach, air neo cha toir mi mo bheò as an lùib. Nuair a bha iad a-staigh agam cruinn cothrom còmhla, thug mi an té bhàn gu seisean, agus leig mi fhaicinn dhi ann am barrachd ’s am briathran nach fhaodadh an t-ìm sin a bhith air an roinn sin, air neo gu faodadh i taobh eile a thoirt oirre.

Thàinig an sin inspector aig an robh co-cheangal dlùth ri Glaschu dhan sgoil. “Ciamar a tha clann a’ bhaile mhóir a’ tighinn ri d’chàil?” dh’fharraid e. Cha robh e air a dhòigh an uair a nochd mi nach robh a leithid siud de dh’àireamh dhiubh am measg clann an eilein a’ còrdadh rium. Nam biodh esan ag éisdeachd aig an uinneig agus a’ cluinntinn na glòir a chuala mise nuair a bhiodh iad a-muigh – agus srann aig clann Bhréidhbhig air an dearbh sheanchas agus gun tuigsinn fon ghréin aca gu dé a bu chiall dha na bha iad ag ràdh – thuigeadh e an uair sin am port. Gun teagamh air an t-saoghal, bha feadhainn glé mhath ’nam measg, agus ’s math nach robh iad uile air an aon réir.

Aig am àm sin, bha clann na sgoil sin glé shunndach gu gabhail òran. Thàinig an sin fear a Inbhir Nis a dhèanamh sgrùdaidh air cor na Gàidhlig am Barraigh. Nochd e a-staigh agus e ag ràdh san dearbh mhionaid, “Bheil aon òran aca?” mar gum biodh e am beachd nach robh. Ghabh iad òran an déidh òrain dha, agus siud gu fìor am buidheann a rachadh gu sunndach riutha.

Bha gille beag air ùr thighinn dhan sgoil an dearbh sheachdain sin. Bha fhios a’m fhìn gum biodh sùrd aca air gabhail òran san dachaigh sin gach oidhche. Dh’éigh mi air Dòmhnall Iain tighinn a-mach feuch an gabhadh

[TD 41]

e òran. Cha bu ruith ach leum siud leis an dearbh òganach sin. Chàirich e aon chas air tarsannan na cathrach agam, mar a dhèanadh athair aig an taigh, agus thug e an luinneag a b’àille dhuinn – Fàilte Rubha Bhatairnis – bho cheann gu ceann. Dh’fhalbh Dòmhnall MacPhàil le sunnd is fiamh gàire, ag ràdh, “Ma bha cùram ormsa sa mhadainn an diugh mu Ghàidhlig Bharraigh, chan eil dad dhe leithid a-nis orm.”

Bha balach beag eile agam san sgoil sin a chuir mi aon latha air cheann turais gu rùm a’ mhaighstir-sgoil. Thill e ’s e a’ caoineadh ’s a’ lasagaich. Nuair a dh’fhaighnich mi gu dé idir a bha ceàrr, fhreagair e sa Bheurla los nach biodh e srac air dheireadh air na <eng>‘Boarded-outs’. “Please, miss,”<gai> ars’ esan, <eng>“he gave me a<gai> spleog sa bhus.”

“Saoileam fhìn,” thuirt mi riutha le dibhearsain, “gu dé bu chòir dhuinn a dhèanamh mun chùis?” Dh’éigh eucoraich Ghlaschu, <eng>“See that piece of wood, miss. Let’s drive some nails in”<gai> – ach mun d’fhuair iad na b’fhaide leis an sgeul, chualas an guth aig an fhear a bh’air a leòn ag éigheach gu sgairteil an àird: <eng>“Crucify him.”<gai> ’Sann mun dearbh àm sin a bha feadhainn a’ dèanamh deiseil gu dhol gun ceud chomain, agus thuig mi gun do rinn mi car ro chudthromach an naidheachd aig an fhear a liubhair e fhéin air a’ chrann.

’Se bliadhnachan sona a chuir mi seachad an Sgoil Bhréidhbhig – a’ fuireach aig Catrìonaig ’s gun a-staigh ach sinn fhìn le chéile. Nach iomadh gàire cridheil a dh’fhàg sinn eadar na ballachan sin. Bha a céile-se air falbh bhon taigh ga chosnadh, agus mo chéile-sa, Eòin, aig muir dhomhain. Cha bhiodh Eòin a’ tighinn dhachaigh ach nuair a bhiodh leave aige. An uair sin bha e a’ nochdadh le gach seòrsa rìomhach a bha e air a cheannach sna dùthchannan céin. ’Sann aige fhéin a bhiodh na naidheachdan mu na h-àiteachan ’s na h-ioghnaidhean a chunnaic e fhad ’s a bha e air falbh; agus tha mi ag amharas, an uair a theirigeadh an naidheachd, gu robh e fhéin glé chomasach air fad a chuir aiste – agus nach ann dha fhéin a bha sin furasda. Mar a thuirt mi mu thràth, bha comas air leth aig Eòin gu faighinn air aghaidh san t-saoghal nan d’fhuair e an cothrom an toiseach a latha. Bha ùidh air leth aige an leughadh – a h-uile seòrsa leabhair – agus dhèanadh e seanchas am Beurla ’s an Gàidhlig mu chuspair sam bith. Nach iomadh fear is té sna h-eileanan againne aig an robh comas is tomhas na b’fheàrr na bh’agamsa gu faighinn air aghaidh san t-saoghal, nan robh saod aca air nuair a bha iad òg.

Dh’fhàg mi an sgoil sin sa Ghiblean, 1950. Cha robh mo chridhe ag iarraidh gluasad ged a bha e riatanach dhomh a bhith togail orm. Tha am peann – Waterman – a thug a’ chlann dhomh san dealachadh fhathast agam, ga ghleidheadh gu cùramach mar chuimhneachan air an fheadhainn sin a thug dhomh e len làn-dhùrachd.

Anns a’ bhliadhna 1951 thill mi air ais a theagasg an Sgoil Bhàgh a’ Chaisteil, agus dh’fhan mi an sin fad dheich bliadhna. Bha Eòin a-nis aig

[TD 42]

an taigh còmhla rium, agus bha sin ’na thaic glé mhór. Fhuair e car cosnaidh mun chidhe, far an robh e a’ tachairt ri daoine a thigeadh as gach ceàrn de Bharraigh, agus nuair a gheibheadh e dhachaigh bha e loma-làn naidheachdan. Glé thric thigeadh bàta-iasgaich a-staigh, agus chan e beathach neo dhà éisg a dh’fhóghnadh dha ach làn poca. Bha mo chéile cho còir ris an fhaoileig. Thadhaileadh e an iomadh taigh a’ riarachadh na bha sa phoca, los nach biodh air fhàgail ach aon bheathach éisg neo dhà mu ruigeadh e an taigh. Cha robh de phàigheadh aige ach cochair, ach cha robh e dìomhain an déidh obair a’ chidhe. Fhuair e a shàrachadh a’ cur an taighe air dòigh.

Bha còmhlan cho gasda de luchd-teagaisg am Bàgh a’ Chaisteil ’s nach iarradh tu a cheòl neo a dh’aighear ach a bhith ’nan teis-meadhon. Bhitheamaid ri céilidhean gu airgead a chruinneachadh airson cuirm Nollaig. Bha a’ chlann air an làn-dòigh, is gach buidheann a’ feuchainn ri bàrr-urraim a thoirt air an ath fhear le òrain, dàin is dealbh-chluichean. Aon bhliadhna bha buidheann agam a rinn dealbh-chluich air an tug iad Am Picnic mar ainm. ’Siad fhéin a chaidh gu sunndach ris. Saoilidh mi gu faic mi fhathast iad len cuid loingeis, agus sùrd aca air an òran a rinn Cal Cairsteig Chaluim nach maireann – Bàta beag mo ghaoil, ’si bha bòidheach. Leis cho sunndach ’s a bha a’ chlann len cuid dibhearsain, agus leis na riochdan san rachadh iad, ’se bun a bh’ann gun do chuir iad an fheadhainn a thàinig gan éisdeachd air ghleus cho math ’s gu robh gach beag is mór, sean is òg, a’ dol ’na lùban a’ gàireachdainn mun do theirig an seanchas.

Dheònaich an seo am fear a bha os ar cionn gluasad air ais dhan bhaile mhór. An déidh sin, air dhòigheigin, chaidh an ceòl air feadh na fìdhle is chaidh a’ phìob a Thaigh Iain Ghròt an Gallaibh. Beag air bheag, thòisich duine mu seach dhen luchd-teagaisg air èaladh air falbh a thoirt taobh eile orra, agus chuir mise cuideachd na siùil rithe, is dh’fhàg mi cuideachd mo ghaoil is thill mi a theagasg a bhaile Ghlaschu.

Chaidh mi a theagasg gu Sgoil St. Anthony aig Crois Bhaile Ghobhainn. Cha robh mi fada an sin nuair a dh’inns am maighstir-sgoil dhomh gun tàinig fios gu mi bhith a’ dol gu Sgoil St. Constantine’s air Uist Street. Ma bha meas agamsa sa cheud dhol-a-mach air siubhal air an subway, fhuair mi mu dheireadh thall mo sheachd leòr dheth fad nan cóig bliadhna a thug mi a’ teagasg san sgoil sin. Bha dà fhichead ’s a h-ochd neo naoi anns a h-uile buidheann a bha tighinn mu m’choinneamh gach bliadhna – balaich agus nìghneagan gasda nach tug dragh riamh dhomh.

Ach nach ann a thòisich a-rithist an ionndrain agus an iargain ’nam chom –

Fuaim an taibh gam shìor éigheach …

– agus thuig mi nach dèanainn a’ chùis gun a bhith, cleas an trìlleachain, an còmhnaidh an cois na tuinne.

[TD 43]

AIR AIS A BHATARSAIGH

Chuir cuideigin cagar ’nam chluais gu robhar an tòir air ban-sgoilear an Eilean Bhatarsaigh. Chuir mi fios gum bithinn deònach a dhol an greim a’ char chosnaidh sin nam faodainn, agus cha b’fhada gus an d’fhuair mi cuireadh fada farsaing tilleadh gu Sgoil Bhatarsaigh.

Thill mi air ais dhan eilean mhaiseach sin san t-Sultainn, 1966. Mo chreach, chan e an dealbh a thug mi leam ’nam inntinn air mo cheud chuairt ann a bha romham an sin idir. Bha an sluagh – a’ chuid mhór dhiubh – air fhàgail. Bha baile Eòrasdail, far am b’àbhaist dhomh a bhith a’ dol air chéilidh, ’s gun aon duine a’ fuireach ann is an cuid thaighean air a dhol bho dhòigh. Cha robh de chloinn san sgoil ach deichnear, agus b’e àireamh sluagh an eilein gu léir trì fichead ’s a seachd deug. Cha robh aon bhùth air fhàgail, far am b’àbhaist a trì a bhith. Bha misneach an t-sluaigh glé ìosal. ’Se bh’aca sna pàipearan air ach an <eng>‘dying island’.<gai> Gu dearbh, ’s mise té nach d’fhuair móran brosnachaidh gu mo chasan a chur an tacsa.

Glé ghoirid an déidh dhomh tilleadh, bha coinneamh aig muinntir an àite feuch an gabhadh dad de leasachadh a dhèanamh air an crannchur, agus bha fear a tìr-mór san làthair. Nuair a thog mi mo ghuth an àird, ’sann a dh’fhaighnich e dhiom gu dé a chuir air ais an siud mi. Thuirt e rium os ìosal, “Bheil thu idir a’ creidsinn gu bheil e ro anmoch dad de leasachadh a dhèanamh an seo?”

Siud a’ bhliadhna a chaidh mo dhùbhlanachadh gu m’fhiaclan. Mu robh móran ùine air a dhol seachad, ’s gann gun creidinn gur mise bha siud idir. Calg-dhìreach an aghaidh mar a bha dùil a’m a bhiodh a’ chùis, ’sann a bh’annam ach seòrsa de chnap-starraidh. Leugh mi ann am pàipear bhon uair sin gu robhar am beachd Bhatarsaigh fhalamhachadh beagan bhliadhnachan roimh 1970. ’S dòcha gu robh iad am beachd, “Mur dearg mi air na h-eòin, fùcaidh mi na h-iseanan.” Ach dh’fheumte cur as an toiseach dhan chirc ghuir – ach bha i tana aca.

Cha robh mi riamh roimhe air ceann sgoil leam fhìn, agus bha cus agam ri ionnsachadh ’s gun fear neo té san dreuchd faisg orm. Eigeanntach ’s mar a bha a’ chùis, chum mi an gnothach a’ dol; agus gu dearbh cha robh e furasda ann an tigh-sgoil fo bheinn leam fhìn – bha aiceid air cromadh air mo chéile – agus taighean a’ bhaile co-dhiùbh leth-mhìle air falbh.

Nuair a bhiodh gnothach agam a-null a Bhàgh a’ Chaisteil,

[TD 44]

dh’fheumainn am bàta-aiseig a ghabhail – té fhosgailte gun fhasgadh fon ghréin, ach fras an t-sàil a’ gabhail dhuit a h-uile sìnteag a bheireadh i aiste, agus glé thric i cha mhór ’na seasamh air a ceann. Nam biodh am muir-tràigh ann, dh’fheumainn mi fhìn a shlaodadh air mo dheireadh air uachdar na feamainn, mar a dh’fheumadh a h-uile h-aon eile, gu faighinn air bòrd.

Chuir am fear a bha ris an aiseag aig an àm sin roimhe gluasad bhon obair sin agus bàta-iasgaich fhaighinn. Bha oidhche shunndach thoilichte againn san sgoil a’ fàgail soraidh aige agus a’ dùrachdainn gach rath air san t-seirbhis ùir. Mun gann a bha iad air faighinn air an làn-dòigh, chailleadh Aonghas Iain bochd agus a chuid sgioba anns a’ Mhàiri Dhonn. Ann an àite beag iomallach, tha a leithid seo de sgiorraig a’ cur leann-dubh am measg an t-sluaigh, agus tuigidh sinn ro mhath gu dé as adhbhar do mhuinntir nan eilean a bhith guidhe an còmhnaidh “gun dìonadh Dia luchd na mara.”

Sluagh Eilean Bhatarsaigh – daoine air an robh an saoghal air leth cruaidh, agus fhuair mise m’earrann fhìn dheth. Ri linn an t-suidheachaidh san robh iad, dh’ionnsaich iad cruadal gun eisimeil.


Beagan mu Mhiughalaigh
Thàinig a’ mhór-chuid de shluagh Bhatarsaigh, neo an sliochd, a Eilean Mhiughalaigh, a b’fheudar dhaibh fhàgail le cruas an t-saoghail nuair a thug iad dùil thairis. Bidh e a’ cuir ioghnadh mór orm bho àm gu àm cho beag ’s a chluinnear mu fhàgail Mhiughalaigh. Cha robh mise ann ach aon uair riamh ’nam bheatha, agus feumaidh mi aideachadh gun do bhòidich mi nach tillinn tuilleadh, leis an tàir a fhuair mi a’ dol air tìr aig treasad tarraing na fairge. Chaidh am buidheann againn dhan eaglais – té mhór eireachdail air bàrr cnuic. ’Se a chuir an t-ioghnadh ’s am mulad orm gu robh an doras aice sraointe fosgailte agus na siantan ’s an gailleann a’ gabhail dhi mar a thogradh iad. Nuair a bha mi a’ gluasad air falbh chunnaic mi iarann ’na laighe air a’ chnoc. Thog mi ’nam làimh e gu thoirt leam mar chuimhneachan air mo thuras, ach leig mi as e far an robh e. Thar leam, ged nach robh feum tuilleadh air, gu robh mi a’ dèanamh cron – a’ cur bruaillein air na bha ’nan sìneadh an cadal buan a’ bhàis anns an eilean mhaiseach sin far an do dheònaich iad fhéin an saoghal a chur seachad.

Air réir eachdraidh, ’s coltach gur fada is cian bhon a bha sluagh am Miughalaigh. Tha iomradh orra cho fad’ air ais ris an t-siathamh linn deug. Bha iad a’ tighinn beò air buntàta is iasg, maorach na tràghad agus eunlaith na mara. Bha iad uile dhen aon aidmheil agus air leth làidir ’nan creideamh, ged nach rachadh aig pears’-eaglais air an ruighinn ach, air uairean, an ceann shia seachdainean. Bha mòine ga buain san eilean mar chonnadh. Bhiodh na boireannaich trang a’ dèanamh chluasagan is bhobhsdairean le itean nan eun. ’Siad na sgothan sheòl a bh’aca gu

[TD 45]

siubhal a’ chuain. Dh’fheumte a’ bhith tighinn a Bhàgh a’ Chaisteil air uairean, gu h-àraidh air thòir min-fhlùir agus ghoireasan beaga eile. Mar bu trice, mu faigheadh iad dhachaigh, bhiodh na pocannan mine bog fliuch le srad an t-sàile. Cha bhiodh na breacagan arain cho fìor bhlasda an uair sin, ach dh’fheumte dèanamh leotha.

Air réir na chuala mi, is coltach aig aon àm gun do ghlac muinntir Bharraigh cùram a thaobh nach robh aon sgoth a’ nochdadh a-nall a Miughalaigh seachdain an déidh seachdain. Mu dheireadh thall, sheòl bàta le deagh sgioba a-null dhan eilean. Chuireadh òganach air tìr gu dhol air feadh an àite. Nuair a bha e a’ teannadh air a’ chladach, dh’éigh e na creachan do chàch: “Chan eil aon duine beò an siud.” Ach b’e siud turas a dhunaidh dhasan. Ghluais an sgoth air falbh gu cabhagach bhon chladach, is chual’ e an glaodh: “Chan fhaod thu tighinn nas fhaide air eagal gun toir thu leat an galair.” Is coltach gun d’fhuair e gach taigh grinn sgiobalta, gun aon duine ’na bhroinn, ach an taigh mu dheireadh – far an d’fhuair e cuirp na feadhainn a bha an déidh an càirdean a chur fon talamh mun d’fhuair iad fhéin am bás. Bha an t-òganach bochd a rinn an teachdaireachd air fhògradh air Miughalaigh gun aon neach eile ach e fhéin. Beinn Mhic a’ Phì a thugadh air a’ chnoc far am biodh e a’ cumail fàireadh gach latha, ag achanaich gu nochdadh eathar a taobheigin a dhèanadh cobhair air. Mu dheireadh ’s mu dhiùbh, nochd té aon latha a Bàgh a’ Chaisteil – a’ tighinn a shealltainn an robh e beò – agus air an turas sin thug iad air ais e. Bha Mìcheal Dhòmhnaill, air an robh an deagh eòlas agam, glé chàirdeach dhan ghaisgeach sin.

Feumaidh gun deach sluagh air ais dhan eilean glé ghorid an déidh seo. Chuala mi naidheachd mun cheud sgoil a bha am Miughalaigh. Aig an àm bha fir le mnathan is teaghlaichean air Eilean Bheàrnaraigh, a tha deas air Miughalaigh, is iad a’ còmhnaidh ann gu frithealadh dhan tigh-sholais a th’air Ceann Bharraigh. Air réir na h-eachdraidh, ghlac iad sin cùram gum biodh an cuid chloinne gun sgoil, gun sgrìobhadh agus gun chreideamh nuair a dh’fhasadh iad suas; agus, dha thaobh sin, nach toireadh iad iad fhéin as ach meadhonach nuair a dh’fheumte an aghaidh a thoirt air an t-saoghal choimheach. Leis a sin, is coltach gun do chuir iad fios air falbh a dh’innse gu robh aindith cearbach air an cuid chloinne a thaobh foghlaim agus Facal Dhé.

Chunnacas freagarrach fear tighinn gu an dleasdanas sin a dhèanamh dhaibh. Feumaidh nach robh e an dàn dhan duine chòir a dhol gu cuideachd an taigh-sholais, oir dhubh-dh’fhairtlich air an sgioba a thàinig air a thòir a Bhàgh a’ Chaisteil a dhol air tìr air Beàrnaraigh Cheann Bharraigh, aig treasad nan stuagh agus na gaillinn a bha mu a chuid chladaichean. ’Sann a rinn an sgoth an sin air Eilean Mhiughalaigh, far an deach aca air a dhol air tìr. Thàinig Mgr. Fionnlasdan – an ‘Sgoilear Glas’ – a Srath Chamshroin. Fhuair e fanadh na h-oidhche ann am fear dhe na taighean, agus air dha coimhead thuige is bhuaithe, ’sann

[TD 46]

a chòrd an t-àite cho fìor mhath ris agus gun do chuir e roimhe san dearbh mhionaid sin, bhon a chual’ e gu robh clann gu leòr ann, gur ann an siud a bha e a’ dol a dh’fhantainn.

Nach esan a fhuair balgam a’ chlisgidh nuair a dhùisg e sa mhadainn ’s a chual’ e bean a’ trod agus a’ cur dhith gu làidir taobh a-mach an taighe. ’Se a bha i ag éigheach do bhean an taighe: “Nam biodh greim agamsa air, dh’fhàgainn-sa a pheirceall cho tana ri seann sia sgillinn.” Shaoil e gu robh muinntir an eilein a’ dol a ghabhail mu chéile bho nach robh e dhen aon aidmheil riutha fhéin. Cha leigeadh an t-eagal dha gluasad as an leabaidh fad ùine mhóir. Nuair a dh’èalaidh e suas gu greim bìdh mu dheireadh, chuir an gnothach ioghnadh mór air. Cha robh tomhas aig a’ choibhneas a nochd muinntir an taighe – agus a-rithist, muinntir an eilein – ris.

Cha luath ’s a b’urrainn dha, chaidh e air ceann a ghnothaich; agus thòisich, mu dheireadh, teagasg air clann Mhiughalaigh. Cha robh cion teagaisg creidimh orra aig na dachaighean, oir bha meas mór aig sluagh an eilein air an aidmheil aca fhéin. Dh’fhan an Sgoilear Glas am Miughalaigh, agus phòs e té a mhuinntir an àite, agus bha e an siud gus an do chaochail e.

Mun do chaochail e rinn e fhéin agus a’ chuideachd a bha mun cuairt dheth iomadh gàire nuair a dh’inns e mun chlisgeadh a ghabh e a’ cheud mhadainn. Is coltach gur ann a bha an té a bha muigh a’ trod, a’ cheud mhadainn, ach mu bheathach mairt a bha air milleadh a dhèanamh air an arbhar aice.

Le bròn is mulad, dh’fhàg gaisgich leis a’ ghiùlan aig an Sgoilear Ghlas gu a thiodhlaiceadh thall am Barraigh ann an seann chladh Chuidhir còmhla ri cuideachd na h-aidmheil aige fhéin. Is coltach gun tàinig i cho mór air an rathad gu Bàgh a’ Chaisteil ’s gum b’fheudar dhaibh a’ chiste-laighe a cheangal ’na seasamh ris a’ chrann mun toireadh an fhairge a-mach bhuapa i – agus mar sin, eadhon air an t-slighe chun na h-ùrach, bha na bha fhathast an làthair dhen ghaisgeach agus aghaidh air an fheadhainn sin dhan tug e an ceud eòlas air sgoil is sgrìobhadh.


Turas Nèill a Mhiughalaigh (1)

Air tighinn far Galldachd
Do Niall san àm sin
Bhios daoine trang ’s iad
A’ buain an eòrna,
’S a’ bhean ’s a’ chlann aig’
Air thuar bhith caillte,
Gun bhiadh, gun annlan,
Gun deoch, gun mhòine:

Och, och, mar tha mi,
Is mi ’nam aonar
Dol troimh na caoil far
An robh mi eòlach;
Ged ’s moch a dh’fhalbh mi
Gun bhiadh, gun ùrnaigh,
’Se thug mo thùr asam
Sùgh an eòrna.


(1) Niall Mór, mac Nèill ’ic Iain Bhàin.

[TD 47]

A-null mu Shanndraigh
’S a’ ghaoth an ceann ann,
Ghrad-leum an crann mach
A broinn na bròige, (2)
’S mur b’i Sgeir Lithìnis
Bha mise millte;
’S ged fhuair mi innte
Bha m’inntinn brònach.

An uair a dhìrich mi
Os cionn nan stuaghach,
’Sann theab mo chluasan
Bhith air am bódhradh,
’S na sgairbh ag éigheach
Gur ann a dh’eug mi
’S nach fhad’ gu feumainn
Bhith air mo ròsladh.

Nam faighinn innse
Dhan t-sagart ghaolach
Gur e an daorach
A thug orm seòladh,
Bhiodh m’inntinn aotrom
’S bhiodh m’anam saor, is
A chaoidh cha taobhainn
Na taighean-òsda.

Bha Eóghain Stiùbhart (3)
Fo mhóran curaim,
’S e ann an dùil gur
E bh’unnam bòcan;
Bha mise tùrsach,
’S mi air mo ghlùinean
A’ gabhail m’ùrnaigh —
’Sann dhomh bu choir sin.

Bha Iain Ruadh
Fo uiread gruaimein
’S gun d’sheas a ghruag air
A cheann mar chònasg,
Is Mac an t-Saoir, ’s e
Gun stad a’ glaodhaich:
“’N e duine saoghalta
No an e ròn thu?”

Tha Dòmhnall Eóghain
’Na dhuine tùrail —
’Se fhéin a stiùireadh,
Ged tha e leòinte;
Is bidh e dùrdal
’S a lòin ga chiùrradh,
Ach dearbh co-dhiùbh
’S math rinn e’n t-òran.

Tha Iain Caimbeul
’Na dhuine dàna;
Cha robh e sgàthail —
’Sann dha bu chòir e;
Thuirt e, “Stiùiribh
I null ga ionnsaigh —
’Se th’ann ball-bùirte
Rinn Mac an Tòisich.”

’Se seacaid Eachainn
A bha mi ’g iarraidh,
Is i ga riasgladh
Aig Cuan nam Bòcan;
E fhéin gu cianail
Am freasdal iasaid,
’S nach robh i riamh air
Ach bloigh de Dhòmhnach.

Nuair thig an geamhradh
Théid mi gu Galldachd
’S gun toir mi challdachd
A ceann ’s a ròpa;
Gun dèan mis’ airgead
Ge b’ann sa Ghearmailt,
’S cha leig mi meanbh-chrodh
Air falbh le Dòmhnall.

(’Se an t-Athair Ailean MacGhillEathain a rinn an t-òran. Chaochail esan an Ceap Breatann an 1872.)


(2) ’Se seo a chuala mise, ged as e “na geòlaidh” a gheibhear ann an Deoch-Slàinte nan Gillean.

(3) Eóghain Stiùbhart, a bhiodh a’ toirt nan litrichean air ais ’s air aghaidh a Mhiughalaigh. ’Se a mhac, Seumas, a bha a’ toirt nan litrichean gu Bhatarsaigh ann an 1935.

[TD 48]

Is coltach gu robh feadhainn ann am Miughalaigh a bha fìor chomasach an eanchainn. Bha an t-eilean cho fìor fhada gu deas air Barraigh, agus muir bhàthaidh cho bitheanta mu thimcheall, is nach robh luchd-sgrùdaidh cor an fhoghlaim ro dheònach a bhith a’ dèanamh an turas cuain sin. Aon uair, chaidh fios a-null gu triùir neo cheathrar dhen chloinn a dhol a-null gu Bàgh a’ Chaisteil feuch an dèanadh fear-sgrùdaidh an fhoghlaim car de rannsachadh air an cor a thaobh sgoil. B’iad dithis dhiubh Niall Chaluim agus Mìcheal Dhòmhnaill nach maireann. Bha iad, air réir choltais, a cheart cho comasach rin comhaoisean, mura robh iad air thoiseach orra. Bha Niall ’na bhàrd air leth comasach, ged nach fhaca mi an clò riamh dad dhen bhàrdachd aige. Bha eòlas math agam air Mìcheal Dhòmhnaill, seanchaidh ainmeil nach cuireadh feum air glainne gu fiosrachadh fhaighinn mun aimsir – dh’fhóghnadh dha sùil a thoirt air na h-iarmailtean.

Anns an eilean bha feadhainn a dhèanadh tuairnearachd air leth eireachdail, ged nach do dh’ionnsaich iad riamh a’ chèaird, agus tha grinneas obair an làmhan am follais fhathast am Bàgh a’ Chaisteil.

Cha robh oifigeach lagh idir aca. Rèiteachadh sam bith a bha ri dhèanamh, dh’fhóghnadh dhan phears’-eaglais a bheul a ghabadh, is dhèanadh sin a’ chùis, ged a bhiodh e uairean doirbh dha an ruighinn – gu h-àraidh an àm a’ gheamhraidh. Bha sagart glaiste am Miughalaigh fad shia seachdainean le droch thìde, agus càraid ga fheitheamh gus am pòsadh am Barraigh bho dhà latha bhon a sheòl e. Chuala mi naidheachd éibhinn aig Eòin mu fhear a chaidh a bhacail dha a dhol tuilleadh a shealltainn air an té air an robh a chridhe an geall am Miughalaigh. Bhòidich e dhan phears’-eaglais nach rachadh e gu sìorraidh tuilleadh a-staigh air an doras aice. Bha càirdeas neo cleamhnas neo nì air choreigin ’na chnap-starraidh. Ach fhuair mo laochan seòl eile air a dhol a thadhal air a’ chailin dhan tug e spéis os cionn gach té eile. ’S dòcha gu robh e càirdeach do Bhodach na Nollaig, oir ’s coltach gun do thog e sgrath bhon tughadh – agus, bho nach do gheall e gun a dhol a-mach air an doras, cha robh e a’ faighinn a leithid de thàir a bhith a’ deanamh air a dhachaigh nuair a chitheadh iad le chéile an t-àm iomchaidh.

Chuala mi aig té a bha an Sgoil Mhiughalaigh mu mhaighstir-sgoil aig an robh leannan thall am Bèarnaraigh Cheann Bharraigh. Air uairean bhiodh an t-srathair ga ghoirteachadh, gu h-àraidh air latha brèagha, agus theireadh e ris a’ chloinn an taigh a thoirt orra. Bha e fhéin a’ càradh air leis an sgothaidh, agus dhèanadh e air innis a rùin. Bha e ag iarraidh na cloinne san sgoil Di-sathairne gu toirt a-staigh na calldachd, ach bha seanair té mo sgeòil a’ casadh ris gu làidir, oir bha feum aige fhéin oirre aig an taigh airson nan caran air an dearbh latha sin dhen t-seachdain.

Air réir na chuala mi, bhiodh cuideachd an eilein a’ leigeil bhuapa gach car cosnaidh anns an robh iad an sàs, agus a’ dèanamh air a’ chladach, nuair a chìte sgoth a’ dèanamh air. Bha iad a’ gabhail fàth air an fhairge

[TD 49]

agus a’ dol cruinn cothrom còmhla mu thimcheall na sgotha, agus ga slaodadh a-staigh mum bristeadh an ath lunn ’na biorain ris a’ chladach i.

Tha sgorran glé àrd air cladaichean Mhiughalaigh. ’Si Biola-Creag an té as àirde dhiubh, agus tha i faisg air mìle troigh bho a mullach gu bonn. ’Se “Biola-Creag!” an glaodh cogaidh a bh’aig Clann Nèill Bharraigh nuair a rachadh iad mu choinneamh an nàmhaid. Bha eunlaith na mara a’ neadachadh mu na creagan sin, agus bha e ’na chleachdadh aig na h-òganaich a bhith dol gan goid air na neadan; agus cha robh seo gun sgiorraig iomadh uair, oir, air réir eachdraidh, bha aig Niall Sgrob le bhuidheann ri bhith a’ frithealadh air Sanndraigh agus air an Eilein Fhùideach a bharrachd air Tiriodh. ’Se eun a’ chrùbain am fear dhan do ghabh mi mór-spéis air mo thuras a Mhiughalaigh. ’Sann tràth sa Chéitean a tha iad ri gurach, agus is coltach gur e sealladh éibhinn a th’ann mu dheireadh an Iuchair a bhith a’ gabhail iolla riutha a’ càradh an isein air an dromannan agus gan tilgeadh fhéin ris na creagan gu muir dhomhain iomadh troigh fodhpa. Cha till iad chun na nid gus an ath bhliadhna.

Tràth aig toiseach na linn seo, thòisich iorpais am measg an t-sluaigh gu gluasad as an eilean le cruas an saoghail. Dh’fhalbh Clann Mhic a’ Phì, aig an robh am bàta bu treasa, agus ghluais iad air falbh a-null a Bharraigh. Chaill an fheadhainn a bh’air am fàgail am misneach, agus thòisich iad air seòl fhaotainn gu dhol gu crìochan ùra. Gan goid fhéin air falbh mar mhèirlich feadh na h-oidhche, gun chuideachadh, gun truas bho fhear fon ghréin, rinn iad air Bhatarsaigh; agus gun taing chuir iad suas bothagan os cionn a’ chladaich. Cha leigeadh an t-eagal dhaibh gluasad a-mach asda a latha neo dh’oidhche mu leagte iad mun cinn. As an déidh leum na bha de theaghlaichean air Beàrnaraigh Cheann Bharraigh, air Pabaigh agus air Sanndraigh.

Bha eòlas agam air feadhainn a thàinig a Pabaigh, agus cuimhn’ agam a bhith cluinntinn iomradh am measg nan seann daoine nuair a bha mi ’nam chaileig air “a’ bhliadhna a bhàthadh na Pabaich.” Air réir na sgeòil, thachair an t-eathar aca ri sruthan car coltach ri Coire Bhreacain, agus chan fhacas bioran dhith riamh air muir neo air tìr. Dh’fhàgadh Pabaigh a’ bhliadhna sin am freasdal, gu beagnaich, sheann daoine ’s chloinne. Chuala mi gu facas a’ bhean-shìth am Pabaigh – té cho eireachdail ’s air an do laigh sùil duine riamh. ’S dòcha nach i a bh’ann idir ach a’ bhean sin a bu ghrinne de mhnathan an t-saoghail gu léir.

Bha eòlas agam cuideachd air feadhainn a thàinig a Eilean Shanndraigh. Aig aon àm bha an t-eilean sin an urra ri aon fhear ris an cante Fear Shanndraigh. Is coltach gu robh ionmhas mór de dh’òr aige, ge bith dé an ceàrn bhon tug e e. Thiodhlaic e an t-òr am fradharc sheachd tràghadan, ach a dh’aindeoin gach strì cha do dh’amais do dh’aon neach riamh faighinn cho faisg air a’ bhad ach ris a’ bhad sin a bha am fradharc shia tràghadan – agus tha e an siud fhathast.

[TD 50]

Soraidh Mhic a’ Phì do Mhiughalaigh

Bidh m’aigne fhéin a’ gabhail reug
Air siubhal sgéith mo smaointinnean,
Ag aiseag spéis o ghrunnd mo chléibh
Gu sgeireig éitigh aonaraich
Far an tug mo mhàthair chaomh
A dh’àireamh chlann nan daoine mi,
Is far an iarrainn fois a’ bhàis,
Nam biodh e’n dàn dhomh fhaotainn ann.

Chunnaic mis’ an cabhlach éisg
A’ falbh ’s am bréidean sgaoilt’ orra,
A’ tolladh slige ghorm nan speur —
Cha bhreug tha’n sin ged shaoilear e;
Cha robh san àm mo fhradharc fann,
’S cha sealladh meallta draoidheachd e
Ach rud a bh’ann ’s a bhitheas ann,
Is chì a’ chlann dhibh daonnan e.

Is tric a dh’éisd mi gàir nan tonn
Ri cladach lom nan caolaisean,
Is m’aigne fhéin cho réidh rim fonn
’S mo chridhe trom a’ smaointinn air —
A liuthad car a chaidh dhen t-sruth
On chruthaicheadh an saoghal seo
Air ais ’s air aghaidh gus an diugh,
Is fonn a ghuth gun chaochladh air.

Is tric air feasgar Céitein ciùin,
’S gun leam ach speil de dh’fhaoileagan,
A shuidh mi greis gun móran suim
Air cinneag druim na h-aonaiche;
An àm dhan ghréin bhith dol sa chuan,
Bu mhaiseach snuadh a h-aodainn leam,
’S ged rinn i mìle mìle cuairt
Cha tàinig tuar na h-aois’ oirre.

Leam bu mhiann bhith ’g amharc bhuam
Air madainn fhuaraidh Fhaoilleachail,
A’ gabhail beachd air neart nan stuagh
Bu ghreannach, gruamach, caoir-ghealach;
A’ cur nan car dhiubh, té mu seach,
Len cirein geal ’n àm laomannan,
A’ nighe chas nan creagan glas’
’S a’ froiseadh as na maoraiche.

[TD 51]

Bhiodh druim a’ chuain bu cholgach stuagh
Gu sgolbach duaichnidh craoisg-thomach,
A’ srothlachdadh suas on aigeal chruaidh
Gu colbhach, cruachach, craobh-steallach;
Gu molach, borb, dubh-ghlas is gorm,
Gu bronnach, colgach, craos-ghealach,
Le luasgan dian nan mìltean sian
O linntean cian’ an t-saoghail seo.

An siud bhiodh dùilinn bhorb na h-iarmailt,
Gun chuibhrich, srian neo taod oirre,
Ag iomairt neirt ’s a’ marcachd sian
Air sgiathan fuar’ nan gaothannan;
An dealan lùb-chlis-chritheach geur
A’ lasadh speur nan craoslaichean,
’S an tàirneanach a’ tighinn ’na dhéidh,
Toirt mórachd Dhe gu m’smaointinnean.

Dhen teaghlach ghreadhnach shuidh gach oidhch’
Mun chagailt cruinn — bha naoinear ann —
Chan eil an diugh air lom an tuim
Ach mise chaoidh ’nam aonaran;
Tha’n tràthach gorm mun teintean fhuar,
Gun seo mun cuairt ach caoraich ann,
Is luchd mo ghràidh ’nan seòmar suain
Is glasan buan’ an aoig orra.

Tha chreagan corrach, sgorach, ciar,
Is trusgan liath na h-aois orra,
Ag éirigh suas mar bhalla dìon
An aghaidh sian nam Faoillichean;
Ged thug gailleann goirt is greann
Air barr nam meall ’s nam maolaidhean,
Tha cluaintean fasgach ’n achlais bheann
Is dreach an t-samhraidh daonnan orr’.

San Iuchar shamhraidh bhiodh am bàrr
Le cinneas fàs air raonaidhean
’Na bhanndail uaine dualach àrd,
Le duisle làn gu laomadh air;
Bhiodh eòrna ’s coirc’ na curachd thràth
Gu diasach, grànach, craobhagach,
Is duilleag ghorm air a’ bhuntàt’
’S am flùr bàn air sgaoileadh air.

[TD 52]

Chaidh an sgoil a thòisich an Sgoilear Glas ann am Miughalaigh, mun t-Samhain 1875, a dhùnadh sa Ghiblean, 1910, agus chaidh a’ chlann – cha robh mu dheireadh innte ach mu ochdnar – a-null a Bhatarsaigh. Dh’fhalbh an tidsear, Mrs MacShane, còmhla riutha gu innis ùr an dòchais. ’Si Mórag Iagain Dhonnchaidh, Bean Eòin a’ Bheannachain, am pàisde mu dheireadh a rugadh an Eilean Mhiughalaigh.

Urnaigh
a thàinig a Eilean Mhiughalaigh

Gach nì tha truaillidh
Glan gun dàil;
Gach nì tha cruaidh
Dean maoth le d’ghràs;
Gach creuchdadair tha deanamh cràidh,
O Léigh nan Léigh, dèan fhéin e slàn.

Lùb gach nì
Tha rag riut fhéin;
Gach nì tha fuar
Dèan blàth fo d’sgéith;
Gach neach th’air seachran bhon t-slìgh’,
Glac a stiùir ’s cha téid e dhìth.

Sa bheatha seo
Thoir dhuinn do ghràs,
Is bidh ’nar fochair
Aig àm ar bàis;
San tràth sin dèan rinn iochd is bàidh,
’S dhe d’shòlas buan gu faigh sinn pàirt.

Cha robh an ùrnaigh seo aca idir anns na ceàrnachan eile de Bharraigh.


Bhatarsaigh Fhéin
Bha teaghlaichean a Barraigh cuideachd, air an robh gainne sgrobagan fearainn air an dèanadh iad buntàta ’s anns an cuireadh iad sìol airson iad fhéin ’s an teaghlaichean a bheathachadh, a leum a-null nuair a thugadh a-mach fearann Bhatarsaigh. ’Se tuathanas a bh’anns an eilean, agus cha b’àbhaist a bhith còmhnaidh ann ach an tuathanach fhéin – a’ fuireach san Taigh Mhór – agus a luchd-obrach. ’Sann aig fear dhen luchd-obrach a bha Màiri piuthar mo mhàthar pòsda. Sheall duine còir dhomh an dearbh bhad san robh clach an teintein aice.

Leugh mi gur fhada ’s cian bhon a bha na Lochlannaich a’ tàmh san dearbh eilean, agus gur e Dùn a’ Chaolais a’ ceud dhùn a thog iad an Innse Gall. Tha bruthaichean a Bhatarsaigh air chumadh bàta ’s i air a beul foidhpe mar a tha an Nirribhidh. Sin far an robh an ceann-feadhna ga thiodhlaiceadh le a chuid sheudan is armachd.

[TD 53]

Shuas air cnoc os cionn na Tràigh Shiar, tha carragh-cuimhne brèagha air a chàradh air an uaigh aig an fheadhainn sin a chaill am beatha san luing an Annie Jane, a bha làn de dh’eilthirich a’ dèanamh air Aimeireaga. ’Siad Eireannaich is Albannaich a bu mhotha bh’innte. Dh’fhàg i Liverpool air an treas latha thar fhichead dhen Lùnasdal, 1853. ’S coltach nach robh an Sealbh leis an eathar bho thùs. Thàinig oirre tilleadh gu baile-puirt dà uair, ach an treas uair thuirt an sgiobair nach tilleadh e; agus ged a thachair tubaist neo dhà eile, chum e air an t-slighe. Nuair a thàinig i fìor dhoirbh, ghlas e gach aon shìos gu h-ìosal. ’S coltach gun duirt e ris a’ mhnaoi fuireach faisg gu h-àrd agus gun toireadh e a làmh dhi nam biodh éiginn ann; ach nuair a thàinig àm na h-éiginn, có shìn dha a làmh ach té làidir Eireannach a chual’ an còmhradh. Bha aon té dhiubh a thuig am fear air an tràigh a thuirt, “A nighean an ànraidh, ’s iomadh té a chaidh dhan ghrinneal na bu bhrèagha na thu,” agus dh’éigh i air ais dha, “Taing do Dhia nach tu mo Dhia.” Bha aon mhàthair san luing a cheangail aon phàisde ann an sgòd ri a druim, agus rinn i greim bàis air an fhear eile ri a com eadar a dà làimh. Mo chreach, spìon an cuan gun iochd bhuaipe am fear a bh’aice ri com, ach rinn i fhéin ’s am fear eile tìr dheth. Air réir choltais, nuair a bhuail an long ri cladach na Tràigh Shiar agus a bhrist an fhairge ’na biorain i, chaidh còrr agus ceithir cheud a chall; ach shàbhail mu cheud am beatha. Chuala luchd-obrach an tuathanaich na sgreadan an déidh mheadhon-oidhche, agus ghreas iad sìos chun na tràghad. Nuair a ghlas an latha, cha robh ri fhaicinn air an tràigh bhòidhich sin ach corp air muin cuirp.

Cha deach ciste a chur ach air dithis – pears’-eaglais agus fear de dh’oifigich a’ bhàta. Chladhaicheadh aon uaigh os cionn na Tràigh Shiar, agus tha iad ’nan sìneadh an sin ’nan suain an cadal buan a’ bhàis, air an tàladh gach latha ’s oidhche le fuaim an taibh. Chuir caraid cuid dhiubh suas an carragh-cuimhne air bàrr a’ chnuic os cionn na h-uaigh, ach air feasgar ciùin samhraidh nuair a bheirinn sraon a-null, bhiodh e doirbh leam a chreidsinn gum biodh dórainn cho goirt ann am bad cho fìor eireachdail.

Bha fear a Bhatarsaigh aig aon àm ag iasgach mu chladaichean tuath na h-Eireann, agus air dha a dhol air tìr ’s faighinn a-measg còmhlain dh’inns e dhaibh có an taobh bhon tàinig e. Thàinig fear dhen chuideachd, a’ faighneachd, “A bheil cuimhn’ agad nuair a chailleadh an Annie Jane?” Nuair a fhreagair e gur e siud aon nì nach dìochuimhnicheadh e fhad ’s a bu bheò e, dh’inns am fear a rinn an seanchas dha, “Is mise an aon phàisde a thàinig beò as an t-soitheach mhì-shealbhach sin.”

Tha bad dhen eilean air a bheil Am Beannachan mar ainm. Shìos goirid dhan chladach tha clach mhór air a bheil mullach car cothrom. Air réir eachdraidh, ’sann an sin a bhiodh sagart a’ dèanamh na h-ìobairt nuair nach robh sgeul neo iomradh air eaglais.

A bharrachd air muinntir nan eilean mu dheas, le gainne an fhearainn

[TD 54]

chaidh feadhainn a Barraigh an sàs am fearann Bhatarsaigh cuideachd, mar a thuirt mi roimhe. Ach an àite an cuideachadh, ’sann a chuireadh cruadh orra agus mhaoidheadh orra gum biodh iad an greim aig lagh na rìoghachd mura gluaiseadh iad gu léir air ais a-mach. Nis, aig an àm sin bha eagal uamhasach roimh phrìosan neo lagh, agus nuair a bha mise òg, nam biodh an càirdeas a bu shuaraiche agad ri aon a thugadh gu cùirt, bha thu glan air do nàrachadh. Nach ann a bha an gaisgeach anns an fhear dhe na Raiders a thuirt an déidh a’ mhaoidhidh, “Nam faighinn leam dhan phrìosan iad, dhèanamaid an gnothach” – agus chaidh leis.

Cha do ghabhadh móran dhealbhan dhen bhuidheann bhochd a chàireadh gu prìosan an Dùn Eideann. Le cion na Beurla agus cion eòlais air cleachdaidhean a’ bhaile mhóir, cha bu chulaidh fharmaid iad. Bha fear-lagh ann dham b’ainm Mr Shaw a chaidh a thagradh na cùis, agus nuair a fhuair na pàipearan-naidheachd an gnothach ’nan làmhan, ’sann a chuireadh an sgeul ann an leithid de dhòigh is gun do dh’éirich fearg mhór air feadh na rìoghachd mu chor nam prìosanach bochda. Thug iad sia seachdainean an Dùn Eideann, ach bha a-nis Rùnaire na Stàite air làmh a chur sa chùis. Cheannaich e fearann Bhatarsaigh bhon bhan-uachdaran, agus riaraicheadh a-mach ’na chroitean e anns a’ bhliadhna 1918. ’S coltach, nuair a thill na gaisgich a bha’n Dun Eideann, gun do dhanns iad fhéin ’s an luchd-dàimh ruidhle thoilichte nuair a chuir iad an cas air an ‘fhearann ùr’.


Seo am fearann a bha a-nis, ann an 1966, a’ bàsachadh a dh’aindeoin gach dùbhlain a fhuaireadh ga thoirt a-mach, agus bha mise a-nis air ceann sgoil, ’s an uileann annam – airson na ceud uair ’nam bheatha a thaobh gnothach teagaisg – aig a h-uile fear a b’àirde bun cluaise. ’Sann acasan as fheàrr tha fhios carson! Cha robh neach ann ris an tionndaidheadh sluagh an àite neo mise, ach ri càch-a-chéile, an àm na h-éiginn.

Le cuideachadh Dé agus le gràsan na foighidinn, beag air bheag, thàinig a’ chuibheall mun cuairt. Thill òganach neo dhà bho mhuir dhomhain, agus le cuideachadh bho Bhòrd Leasachaidh na Gaidhealtachd, fhuair iad saod air bàtaichean fhaotainn gu dhol a dh’iasgach ghiomach. An déidh do dhealbhan nochdadh sna pàipearan-naidheachd dhen chrodh a bha a’ dol gu margadh a’ snàmh a-null tarsainn a’ Chaolais Chumhaing, agus na fir a bha ’nan cois a’ faighinn an dùbhlain agus cuid dhen chrodh gam bàthadh, ’sann a fhuaireadh bàt’-aiseig cruidh – seòl nach robh riamh roimhe aca. Gum pàigheadh am Freasdal gu làn-shònraichte iadsan a rinn an dìcheall gu cumhachd an dealain a thoirt dhan eilean. Dh’fhosgail saoghal a’ mhic nach do rugadh do shluagh an àite, a bha cho fìor iomallach seo, anns a’ Ghearran, 1968. Sin far an robh an toil-inntinn agus am brosnachadh air misneach sluaigh. Stad mi an uair sin a choimhead thugam is bhuam air na làraichean a bh’air am fàgail falamh air mo thilleadh air ais dhan eilean. Bhithinn ag amharc roimhe

[TD 55]

seo air na bh’air fhàgail dhen Taigh Mhór. Sin far an do thòisich a’ cheud sgoil san àite. Air mo cheud chuairt a theagasg a-null an sin, bha an Taigh Mór fhathast glé dhòigheil, is a mhullach air.

Dh’fhosgail an sgoil san Taigh Mhór air an fhicheadamh latha dhen Og-mhìos, 1910, agus bha mu dhà fhichead innte. Bha a’ chuid mhór dhen chloinn as aonais na sgoil mu thrì bliadhna, agus dha thaobh sin cha bu bhuidhe dhan fheadhainn a bha a’ dèanamh na teagaisg an uair sin. Is coltach gun do ghabh Mrs MacShane – a’ bhan-sgoilear a thàinig a Miughalaigh còmhla ris a’ chloinn – caran san t-sròin e gun do chuireadh maighstir-sgoil ’na cheannard; ach tha fhios, bhon a bha an t-snaois ’na làimh fhéin cho fìor fhada – bhon Bhliadhn’ Uir, 1904 – gun gabhaidh e tuigsinn nach còrdadh e rithe a’ chuibheall a thoirt as a làimh. Dh’fhàg a’ bhan-ghaisgeach sin aig saor-làithean an t-samhraidh, 1912. Bha sgoil ga toirt seachad san Taigh Mhór gus an do thogadh an sgoil ùr iarainn air Ceann Magaig, a dh’fhosgladh air an treas latha deug dhen Og-mhìos ann an 1911. Bha àireamh dà fhichead ’s a còig deug de chloinn innte an uair sin. Feumaidh gu robh an sgoil sin car fiadhaich, gu h-àraidh ri gaoith an iar, oir bha i gu h-àrd air cnoc os cionn na té a th’ann an dràsda. Tha an làrach aice glé fhollaiseach fhathast.

Chaidh sgoil eireachdail ùr chloiche a thogail gu h-ìosal goirid dhan rathad mhór, agus dh’fhosgladh i aig mìos na Samhna ann an 1927. Tha i sin air té cho tìorail ’s a chunnaic thu riamh, agus taigh-sgoil co-cheangailte rithe a riaraicheadh neach san dreuchd.

Tha naidheachd ann gu faca duine còir a’ mhaighdean-mhara a’ dannsa gu sunndach air blianaig ghuirm an taobh thall dhen dearbh bhad san deach an sgoil a thogail, agus a h-earball a’ deàrrsadh gu h-eireachdail ann an solas na gréine aig gach car a chuireadh i dhith.

Aite anns an robh a leithid de bheartas a thaobh eachdraidh is eòlais, nach bu duileach an smaoin e a dhol fàs. Aig an dearbh àm bha móran sluaigh a’ fàgail Bharraigh, croitean gan toirt seachad los gu robh am fear a bha deònach fuireach agus trì neo ceithir air a làmhan. Bha taighean gan dùnadh agus misneach gu leòr dhe na bha a’ fuireach a’ tuiteam ìosal gu làr, agus mo mhisneach-sa cuideachd. An té a b’àbhaist am bannal a bhith daonnan ’na cois, bha i a-nis air cnoc dhi fhéin. Duilich agus mar a bha a’ chùis eadar gach uallach a bh’orm, bha mi a’ faireachdainn gu robh e car mar fhiachaibh orm gun toirt suas a dh’aindeoin chùisean.

Mar a thuirt mi cheana, fhuair sin a-nis cumhachd an dealain, agus saoilidh mi gun d’fhuair sinn móran cumhachd agus misnich eile còmhla ris. Thòisich gach bean-taighe air faotainn theintean, phlangaidean leapa agus gach greadhnachas co-cheangailte ris a’ chumhachd sin. Rachainn air chéilidh, ’s nuair a theireadh bean-an-taighe, “Fan mionaid bheag gus an cuir mi air mo phlaide,” ’sann a shaoilinn gur ann a bha mi an teis-meadhon a’ bhaile mhóir. Thàinig an sin bocsa an TV, agus dh’fhosgail saoghal mór ùr dha gach aon, beag is mór, sean agus òg. Mura

[TD 56]

cuala mise Gàidhlig an uair sin. Bha clann na sgoil buileach as am beachd mu <eng>Jackanory<gai> agus <eng>Blue Peter.<gai> Na creutairean, nach b’àlainn an naideachd gu robh iad a-nis air a’ phutan rin comhaoisean. ’Se bun a bh’ann, le othail mu bhocsa an TV, gu robh iad a’ call suim ann an ionnsachadh nan tables agus nan spellings aig an taigh. B’fheudar dhomh casadh riutha gu làidir los nach dèanadh iad dìochuimhn’ air cuibhreann na sgoil aig an taigh. Cha robh fhios an uair sin gu nochdadh na calculators an ceann bliadhna neo dhà agus nach biodh uallach na tables ionnsachadh cho trom.

Thàinig caileag dhan sgoil a Glaschu. A’ cheud latha a thòisich i air na ceistean, chrom i a ceann agus i coimhead glé mhì-shunndach. Nuair a dh’fhaighnich mi dhith gu dé idir a bha a’ cur oirre, dh’aidich i gu brònach: “Cha dearg mi orra. Cha robh againn ri tables ionnsachadh an sgoiltean Glaschu idir.” “Mise an diugh,” thuirt mi rium fhìn, “gu dé idir a thachair an Glaschu bhon a dh’fhàg mis’ e?” Dh’inns a’ chaileag dhomh gu robh cairt mhór mhór air a’ bhalla san sgoil san robh ise, agus a h-uile h-aon dhe na tables oirre mun coinneamh. “Ionnsaich thusa, a ghràidh, air do theangaidh iad, oir cha téid agad air cairt dhen t-seòrsa sin a tharraing mu chuairt an t-saoghail leat idir,” chomhairlich mi dhi. Mo ghalad, ’s ise a rinn sin an ionnsachadh, agus an ùine ghoirid bha iad aice pailt cho math ’s a bha iad aig a’ chòrr dhiubh.

’Se teachd-an-tìr muinntir an eilein a bhith ri iasgach ghiomach agus a’ gleidheadh chruidh dhuibh agus chaorach, agus tha sin glé phàighteach dhaibh san là an diugh; ach beagan bhliadhnachan an déidh seo nach ann a fhuair na seòid iomall air an <eng>Jobs Creation,<gai> agus bha iad a’ cosnadh an arain làitheil gun strì aig an dachaighean fhéin.

’Sann mun t-Samhain, 1968, a fhuair an sgoil cumhachd an dealain. Bha solais eireachdail againn a-nis agus, na b’fheàrr na sin buileach, bha innealan teasachaidh – ceithir dhiubh – air an càradh air na ballachan an àite an stobh bhig bhìodaich a bha a’ cur teas an aon oisean. Chluinneadh tu a’ chlann air latha fuar geamhraidh a’ cur an làmhan ris a’ bhlàths ’s ag ràdh, “O, bhalaich, a bhalaich.” Chuimhnichinn an uair sin air mo cheud thuras dhan sgoil sin a theagasg.

A’ cheud mhadainn a bha mi innte, bha mi a-muigh aig àm dìnnearach far am biodh na còtaichean crochte. Bha aon bhalach an sin, aig an robh grunnan bhràithrean, a bha trang a’ riarachadh na breacaig fhlùir is Innseanaich air am feadh. Bha e a’ toirt sgonn dha gach fear, ach nuair a chunnaic e an tidsear ùr mu choinneamh, siud a-staigh fo sheacaid a chaidh an earrann nach robh fhathast air a caobadh. Saoilidh mi nach do sheall an dearbh bhalach riamh coimheach orm, leis an fhaothachadh a fhuair e nuair a thuirt mi ris: “A bhalaich, na bi thusa a’ cur sin am falach ormsa idir. Na biodh nàire sam bith ort – sin an dearbh rud a bh’agamsa cuideachd nuair a bha mi dol dhan sgoil.” Bhiodh esan ’s a chomhaoisean ’nan suidhe bog fliuch an déidh na mìltean a choiseachd

[TD 57]

dhan sgoil. An duine bochd, nam bu bheò e, nach esan a dh’fhosgaileadh a shùilean nam faiceadh e a-nis an dol – le solais agus stòbh air gach oisean, an déidh theab a dhol le creig is theab nach deachaidh. “Thusa a tha ’nad sheasamh, thoir an aire nach tuit thu” – ach a dh’aindeoin chùisean ’sann a bha sinn a’ sìor thighinn am bàrr.

Cha robh mi fhìn gun dùbhlan cuideachd. Chaochail mo phiuthar, a bh’air chuairt a-nall a Astrailia, gu h-aithghearr ann an Lunnainn air an rathad air ais dhachaigh còmhla ri a teaghlach anns a’ Ghiblean, 1971. ’Se buille ghoirt a bha sin. Ise leis a’ ghuth bu bhinne ’s leis a’ ghàire bu chridheile. Cha choinnicheamaid tuilleadh air an taobh seo. Ach feumaidh an saoghal a dhol air aghaidh a dh’aindeoin dheuchainnean is bròin.

Nach ann a bha sinn a’ cumail air aghaidh gu sgoinneil anns an eilean, agus mu dheireadh ’s mu dhiùbh ’sann a ghabh an saoghal a-muigh car de shùil oirnn le ioghnadh; agus feumaidh gun duirt iad riutha fhéin, mar a their iad sa Bheurla: “Mura téid agad air am plùcadh fodhad, geàrr a-staigh còmhla riutha.” Agus sin dìreach an dearbh rud a rinn iad.

Am mìos na Samhna, 1973, nochd buidheann a-nall thar sàile agus bha coinneamh anns an sgoil aca. Gun teagamh, shaoil leam gu robh cuid dhiubh ’s an teanga ’nam pluic, ach co-dhiùbh a bha ’s gu nach robh, ’sann a chuireadh air bonn <eng>Community Association<gai> san eilean airson gun togamaid ar guth an àird, los gun gabhadh an saoghal coimheach iolla rinn.

’Sann a thugadh iomradh air a’ bhàt’-aiseig ùir a bha an dùil an t-aiseag a dhèanamh eadar Bàgh a’ Chaisteil ’s an Uidh. Té ùr nodha a thigeadh mun earrach, 1974, agus nach ann a bha i làn-uidheamaichte gu bùth air rothan a ghiùlain loma-làn dhen a h-uile seòrsa a chuireadh bean-taighe feum air. Thugadh iomradh cuideachd air taighean fiodh a bha tighinn a Nirribhidh leis gach greadhnachas, agus an t-uisge a-staigh annta. Cha robh latha gun dà latha. Chan fheumte tuilleadh a bhith dol dhan tobar.

Thàinig an t-eathar as t-fhoghar an 1974. Chum mi beachd oirre air a ceud thuras-cuain eadar Cidhe na h-Airde ’s an Uidh. Cha tug i cóig mionaidean a’ dèanamh an astair, agus thuirt mi rium fhìn, “Tha draghan muinntir an eilein seachad a-nis.” Ach cha do mhair i fada. Ann an ùine bheag chaidh a’ Bhìrlinn Bhatarsach bho dhòigh. Cha robh i freagarrach gu siubhal sàile, agus b’fheudar a dhol air ais airson tacain chun na seann dòigh.

Roimhn t-Samhain, 1974, nach ann a nochd taighean Nirribhidh. Chàireadh pronnaich air h-earraich iad shuas mun bhaile; agus am fear a bha sa Chaolas a dh’iarr fear dhiubh sa bhaile aige fhéin, cha tugadh fuideag air. Bha an gnothach gu bhith ro chosgail. An gaisgeach, nach ann a chaidh e fhéin ’s a bhean an sàs, agus rinn iad taigh-còmhnaidh eireachdail – agus gum bu fada beo iad fhéin ’s an teaghlach an ‘Gàir na Mara’. Cha do chuireadh similearan idir ann an taighean fiodha Nirr-

[TD 58]

ibhidh, agus a h-uile uair a bhristeas cumhachd an dealain chan eil dòigh neo saod aca air biadh neo blàths.


Nis, bha mi feuchainn ris an sgoil a chumail a’ dol cho math ’s a rachadh agam air. Ann an aon sgoil, far an robh aon uair naoi deug agam, cha robh e furasda a h-uile h-aon a chumail a’ dol aig ìre fhéin, ach rinn mi mo dhìcheall agus cha téid aig neach sam bith nas fheàrr na sin a dhèanamh aig cho dona ’s gum bi e.

Aon bhliadhna thàinig òganach thugam dhan sgoil thar an aiseig. Feumaidh gun do chuir e roimhe nach robh e dol a dh’ionnsachadh srad sgoil. Cha dèanadh e facal leughaidh agus, air réir a h-uile coltais, cha robh dùil sam bith aige tòiseachadh. Bha e làn-chinnteach gu robh e dol a chur a phuing fhéin an céill. Aon fheasgar, chaidh mi fhìn ’s e fhéin cho fìor dhubh a-mach air a chéile agus gun do shìn e e fhéin air a dhruim-dìreach air an ùrlar. Theann e air spriodadh a chas ’s air bualadh a bhasan ri chéile, a’ bòideachadh nach tilleadh esan gu sìorraidh, gu sìorraidh tuilleadh air ais dhan sgoil agamsa. “A charaid,” thuirt mi ris, “càirich ort. Cha bhi mise a’ gleidheadh do leithid-sa an seo.” Feumaidh gun do dh’atharraich e a bheachd feadh na h-oidhche, oir thill e sa mhadainn an latharna-mhàireach agus gun ghuth, gun iomradh, leag e inntinn gu dòigheil air obair. Dhà neo trì bhliadhnachan an déidh seo, ’sann a bha athair ag innse dhomh gum biodh an dearbh bhalach a’ leughadh fon phlaide le torch. Nuair a theann e air a dhol air a’ bhàt’-aiseig a-null a Bhàgh a’ Chaisteil, ’sann a thilleadh e is dòrnan aige de leabhraichean Ladybird a bha e air a cheannach thall sna bùthan. Mu dheireadh thall ’sann a bha lann leabhraichean aig mo laochan dha fhéin. Nuair a thigeadh fear-sgrùdaidh foghlaim, ge bith dé an diùlnach neo an naidheachd air an toireadh e iomradh, bha mo bhalachan bàn a’ toirt glaodh as ag innse dha sa mhionaid uarach: “Gheibh sibh an naidheachd sin air a leithid seo de dhuilleig, ann an leithid seo de leabhar anns a’ chùlaist sin thall.” Chuimhnichinn an uair sin a-rithist air mo cheud chuairt dhan sgoil ann an 1935. Bha mi aig an àm ann an tréine mo neirt a thaobh teagaisg, ach bha e a’ dubh-fhairtleachadh orm leughadh ionnsachadh do dh’aon bhalach, agus cha robh eòlas againn an uair sin air aiceidean a thaobh cion togail leughaidh mar a tha an diugh aca. A dh’aindeoin chùisean, rinn e an gnothach mu dheireadh thall, agus chan eil fhios a’m có bu toilichte againn – mi fhìn neo e fhéin. Tha e an diugh air thrì neo-ar-thaing, ga thoirt fhéin troimhn t-saoghal ann am baile mór Lunnainn. Nach mairg neach a dhèanadh tàir air gille luideagach agus air loth pheallagaich.

Nuair a thàinig bocsa an TV, bha balach agam a thug a leithid de spéis dha agus gu robh mi am beachd gu robh e air trian dhe shuim a thoirt as. Nuair a throidinn ris a thaobh ’s nach ionnsaicheadh e tables neo spellings aig an taigh, ’sann a choimheadadh e car fiadhaich orm, ag ràdh, “Cha

[TD 59]

toigh leam tables neo sgoil agus cha chreid mi gun toigh leam sibhse nas mò.” Tha e an dràsda cus nas measaile orm!

Ged a thàinig bocsa an TV, cha do chuir e as dhan chéilidh san eilean idir mar a rinn e an iomadh àite. Bha seòid thall an siud a thoireadh gàire air gamhainn leis na riochdan anns an rachadh iad. Thug mi taing dhan Agh nach fhaca mi riamh iad a’ dol an riochd na ban-sgoileir a bh’aca an uair sin, ged nach eil aon teagamh agam gur h-iomadh uair a rinn iad sin ’s gun mise san làthair.

Bha dithis fhear mar dhà cheann eich leis cho measail ’s a bha iad air a chéile. Bha an dearbh dhithis sin sònraichte fhéin uidheamaichte gu dhol an riochd neach sam bith a thogradh iad. Cha robh fainear dhaibh dorran a chur air neach fon ghréin, ach ceòl-gàire a thoirt a-mach.

Aig aon àm, dh’fhalbh a’ bhean aig fear dhiubh air chuairt dhan bhaile mhór agus dh’fhàgadh a céile a-staigh leis fhéin, ach cha bhiodh e leis fhéin ach fìor ainneamh. Bha a charaid, mar bu trice, loma-làn eagail. Chuireadh an rud a b’fhaoine giorag air, agus nach esan, an duine còir, a fhuair na fàthan air sin. Aig àm a’ chogaidh mu dheireadh ghlac na Gearmailtich aig muir e, agus chuir e trì seachdainean seachad an grunnd a’ chuain ann an té dhe na soithichean a bha a’ dèanamh na slighe air an t-seòl sin. An déidh sin chuireadh dhan phrìosan e gus an do dhubh fhiaclan agus an tàinig na daoine againn fhìn a dhèanamh cobhair air aig deireadh a’ chogaidh.

An oidhche bha seo, nuair a bha bean an taighe air falbh, thàinig a charaid air chéilidh air agus, mar a b’àbhaist, ’sann aig uairean beaga na maidne a bha e a’ dèanamh air an taigh. Chaidh fear an taighe a-mach comhla ris a dh’fhàgail madainn mhath aige. Nuair a thill an dàrna fear a-staigh, ’sann a rinn mo charaid a chaidh a-mach car mu chnoc agus a-staigh air an doras gun do thill e, agus gu fàilidh, air a chorra-bhiod, siud sìos a dh’ìochdar an taighe gun do leum e. Gheàrr e air an uair sin dhan leabaidh, a’ cur nam plaideachan mu cheann. Bha am fear a bha shuas trang a’ sgioblachadh air choinneamh an ath latha. Rinn e an sin air ìochdar an taighe gu dhol a chadal, ach ma rinn, ’s esan a fhuair balgam a’ chlisgidh air dha an solas a chur air.

Nuair a thug e sùil air an leabaidh, chunnaic e an cnap mór a b’uamhasaiche ’na teis-meadhon, agus thòisich a’ bheucaich a bu ghràinde a chual’ e riamh. Bha e a’ dol air a ghlùinean an siud ’s an seo ag achanaidh air an Fhreasdal fuasgladh a dhèanamh air, agus an cnap neo-ghnàthaichte ud a ghluasad as a shealladh; ach ’sann a bha a’ bheucaich a’ sìor dhol na bu mhiosa. Nuair a bha e an impis a dhol a cochall a’ chridhe, thog am fear a bha san leabaidh a cheann, agus nuair a fhuair fear an taighe faothachadh, cha b’ann dhan Agh a bheannaich e fear nan cleas. “Shaoil mi,” ars’ esan, “gur e ròn a bh’annad.” Fhreagair an t-eucorach eile, “’S tusa nach do shaoil sin – ’sann a bha thu an dòchas gur e a bh’annam maighdean-mhara!”

[TD 60]

Aig àm an t-samhraidh ’s an fhoghair, bhiodh móran luchd-turais ag amharc àilleachd an àite. Theireadh iad rium: “Feumaidh gur sibhse an té as sona air an t-saoghal – a bhith ’na leithid seo de bhad.” Cinnteach gu leòr, bha e fìor – chan eil a leithid eile ann. Ach nuair a dh’fhalbhadh iad a-null thar an aiseig, bha mi a-rithist air cnoc leam fhìn – na faoileagan a’ sgreadail rium, “Cuir thugam mo bhiadh ma rinn thu riamh e, agus an t-acras gam dhalladh,” agus an dóbhran donn a’ gàireachdaich rium shìos san t-sàile agus breac aige air a tharsainn ’na bheul. Thoirinn an sin sùil air Maol Dòmhnaich “’s an laogh ’na chois an còmhnaidh,/nach iarr gu crò neo machaire,” agus chumainn beachd air goirtean Mhic a’ Chreachair, a chaidh fhògradh an sin leis fhéin a thaobh ’s gun do rinn e fàisneachd mu Chlann MhicNèill:

Ri linn Ruairidh an t-seachdaimh Ruairidh
Thig an cuaradh air gach neach —
Mac na baintighearna caoile bàine,
’S mairg a bhios ann ri linn;
Bidh Ciosmal ’na gharaidh bhiastan-dubha
’S ’na nid aig eunlaith nan speuran.

Thuiginn a chor, ged a bha an toiseach aige ormsa, a thaobh ’s nach do rinn mise riamh goirtean; ach, thar leam fhin, dh’fheumainn an gnothach a chumail a’ dol.

Rachainn air uairean air chuairt sios dhan Uidh, far am b’àbhaist mo bhanacharaid, Bean an Dotair Ruaidh, ’s a teaghlach a bhith còmhnaidh. Bha iadsan air taobh eile a thoirt orra, agus na taighean air gach taobh dhiubh dùinte, glaiste. Ruiginn an sin baile Charragraidh, far am b’àbhaist dhomh a bhith dol air chéilidh air mo cheud turas dhan eilean, gu taigh Chaluim Iain Shomhairle. Cha robh air am fàgail fosgailte an sin a-nis ach dà thaigh-còmhnaidh far am b’àbhaist cóig neo sia a bhith. Thoirinn sùil a-mach air Snuasamal agus air Uineasain, an t-eilean beag a-mach bho cheann a’ bhaile, far a bheil Caibeal Móire nan Ceann. B’ise a’ bhaintighearna aig fear de Chlann Nèill Bharraigh. Thàinig i bho thùs a Colla, agus b’e a h-achanaidh ’s a h-iarrtas, mun do bhàsaich i, gu rachadh a tiodhlaiceadh an sin. Air dhi am bàs fhaighinn, chàirich Clann Nèill orra leis a’ Bhirlinn Bharraich ’s an giùlan air bòrd, agus thug iad an cuan orra a’ dèanamh air Colla. Air réir choltais, thàinig an gailleann cho fìor dhoirbh ’s gum b’fheudar dhaibh tilleadh air thrì neo-ar-thaing dhaibh, agus chaidh iad air an tilleadh air tìr an Uineasain, far an deach a tiodhlaiceadh. Air réir eachdraidh, chaidh a’ chiste-mhairbh a chur sìos air a ceann san uaigh air dhòigh ’s gum biodh aghaidh na baintighearna daonnan air Colla. Fhuair i an t-ainm annasach a bh’oirre a chionn ’s gu robh e mar chleachdadh aice, nan gabhadh i an-tlachd do dh’aon air bith, a bhith a’ toirt seachad òrdan teann cruaidh gun dàil: “Dheth an ceann!”

[TD 61]

Beathach Annasach
Air dhomh tilleadh air ais dhan eilean ann an 1966, ’se nì a chuir ioghnadh orm cluinntinn nach fhacas riamh luch san àite. Gu fìor, cha b’fhada bha an t-ìm sin air an roinn sin. Aon latha bha siud, nach ann a ghabh té an t-aiseag gun fhios dhi fhéin am broinn poca sìl. ’Sann gu Iain agus Eilidh sa Chaolas a thàinig am poca. Mhothaich iad dhi a’ toirt duibh-leum aiste a-mach as a’ phoca, agus a’ dèanamh air an toll. ’Se rud nach tàinig riamh fainear dhaibh gu robh an luch an déidh banais a bhith aice mun do ghabh i an t-aiseag. Siud an luch a rinn am fuaim a bha uamhasach. Thàinig muinntir nan pàipearan-naidheachd a dh’aon ghnothach gu sgeul fhaotainn mun bheathach neo-àbhaisteach a bh’air tighinn air tìr – agus nach ann a thug iad a chreidsinn air an t-saoghal choimheach gur ann a bha an luch seo a’ beucaich!

Nis, bha an luch an déidh banais a bhith aice, mar a dh’inns mi roimhe, agus bha a bhlàth ’s a bhuil. ’S gann a bha an t-seachdain a-mach nuair a nochd i fhéin ’s a h-àl a-mach a bhocadaich air fheadh an taighe. Siud far an robh an dol ann, agus hùg is hoireann aca air ìm ’s air càise.

Nis, bha bean an taighe air leth measail air cait. Cha robh i a’ gleidheadh ach a sia! Ach leth na truaighe, le cion a’ chleachdaidh, an àite ròic a thoirt thuca gun glacadh, nach ann a thòisich gach cat air a dhol ’na bhlian, air caogadh shùl agus air gach oidhirp a dhèanamh gu dhol a shuirighe air na luchain. Chaidh muinntir an taighe ann an ceò. Rug bean an taighe air a’ fón agus chuir i glaodh dhan Oban inneal ghlacadh luch a chàradh thuicese cho luath ’s a rinn iad riamh. ’S coma dé na chosg an t-inneal sin eadar fón is eile; ach dé, ’na dhéidh sin, a chuireadh as do luchd na mallachd – na luchain?

Cha b’ann air a sin a dh’aithriseadh an sgeul mu dheireadh, ach air na cait bhochda. Dh’fhalbh gach sunnd agus sannt dhiubhsan. Cha toireadh fiù is fàileadh an éisg fhéin as an toinneamh iad. Nuair a rachainn oidhch’ air chuairt dhan Chaolas is geobadh gealaich ann, ’sann a chithinn sreath de shia cait, ’s an sùil gu dòchasach air na h-iarmailtean feuch am faiceadh iad soitheach-adhair a’ gluasad dhan eilean, a’ giùlain luchain air ais thuca an àite na feadhainn a bha iad a’ caoidh, los gun tòisicheadh a’ mhire, an caogadh shùl ’s an t-suirighe as ùr. Gum b’éibhinn dha na cait a bh’againn a Bhatarsaigh aig an àm sin. ’Se a theireadh na cailleachan sa bhaile againn fhìn uaireigin, “Dia a chur fàth gàir’ oirnn,” agus bha ceòl eadar thall ’s a-bhos airson iomadh latha mun luch a ghabh an turas cuain.


Feum air Leasachadh
Nis, an dràsda ’s a-rithist bha muinntir an eilein a’ cruinneachadh anns an sgoil feuch an rachadh againn air an còrr leasachaidh a dhèanamh ri ar cor. Chuireadh buidheann air bhonn, agus abradh sibhse gun deach sinne gu labhairt agus gu sgrìobhadh. Bha brod na Gàidhlig thall ann a

[TD 62]

Bhatarsaigh, agus carson a bhitheamaid ga cùmhnadh? Thòisich an t-àite air caran de bheothachadh, ach a dh’aindeoin sin is ’na dhà dhéidh, bha sinn fhathast sgrìob mhór air dheireadh air àitean eile, ach ’se a’ chluas bhodhar a bha daoine an t-saoghail, mar bu trice, a’ cur ri ar cuid gearain.

Aon bhliadhna cha tàinig am pufair guail chun na tràghad mar a b’àbhaist dhi. Dh’fheumte gual fhaighinn a-nall thar an aiseig a Bàgh a’ Chaisteil. Aon oidhche thàinig bristeadh air cumhachd an dealain. An dearbh oidhche sin bha mi gun ghual, gun solas agus gun uisge. Cha mhór nach fhaodainn a ràdh, cleas an fhir eile, “Bha mi gun chaol, gun daorach, gun airgead,” agus thuirt mi rium fhìn, “Fóghnaidh na dh’fhóghnas – agus a-màireach bidh mi togail orm.” Iomadh latha agus oidhche chuimhnichinn air mo charaid, am maighstir-sgoil a bha mi fo làimh an Glaschu mu dheireadh. ’Se nach do chuir riamh an uileann annam, ach a dh’earb rium san dealachadh: “Cuimhnich, nuair a dh’fhàsas tu sgìth thall an sin, till air ais, coisich a-nuas an staidhre seo, is ni mi fhìn an còrr.” Gun teagamh, bha deireas orra fhathast aig an àm a thaobh luchd-teagaisg sa bhaile sin.

Ged a bha cas a’ falbh is cas a’ fuireach agam, a dh’aindeoin gach cas bhacail, dh’fhan mi far an robh mi.

An déidh na Càisg ann an 1974, thàinig tiormachd uamhasach. Theirig gach deur uisge a bha sna bocsaichean iarainn shuas an cliathaich na beinne gu uisge a chumail ris an sgoil. Chaidh mi air a’ fón gu luchd Roinn an Fhoghlaim shuas an Inbhir Nis, nochd mi dhaibh mar a bha a’ chùis agus dh’fhaighnich mi an dùininn an sgoil. “Bheil dòigh eile air uisge fhaotainn?” chaidh fhaighneachd dhiom. “Chan aithne dhomhsa an còrr dòigh ach iarraidh air fear na bhan cumain uisge a thoirt thugainn a tobar a’ bhaile,” thuirt mi ris.

Ga shocrachadh fhéin gu seasgair aig bòrd mìltean air mhìltean air falbh bho Bhatarsaigh, dh’iarr an neach ris an robh mi a’ bruidhinn shuas an Inbhir Nis orm, “Dèan sin.” Ach thuirt mise rium fhìn, “’S tu gu faod.”

Chuir mi fios a-null dhan bhaile mun t-suidheachadh a bh’ann. Cha do chleachd iadsan a bhith tionndadh ri neach sam bith an àm na h-éiginn. Dhèanadh iad fhéin saod air fuasgladh fhaighinn air a’ gheimheal.

Sa mhadainn an latharna-mhàireach, nochd fear na bhan agus e a’ giùlain pige mór brèagha geal, cho eireachdail ’s a chunnaic thu riamh, loma-làn de dh’uisge glan a tobar a’ bhaile. “Càit idir air an t-saoghal an d’fhuair thu e, Dhòmhnaill?” dh’fhaighnich mi. ’Sann a fhreagair e, “’S fhad’ o chuala sibh: ‘Gléidh rud seachd bliadhna is gheibh thu feum dha’; ach chan eil e agamsa seachd bliadhna. ’Sann an uiridh a fhuair mi air a’ chladach e, ach gu dearbh ’s beag a bha dh’fhios a’m gur seo am feum a chuirt’ air.”

Moch agus anmoch, bha fear a’ phige a’ tighinn chun na sgoil – sa mhadainn a’ giùlain an uisge a-nall agus feasgar a’ giùlain a’ phige air ais.

[TD 63]

’S mise gu fìor a dh’fhaodadh a ràdh, “Fear a’ phige, fear a’ phige, fear a’ phige ’s docha leam; fear a’ phige, fear a’ phige, fear a’ phige ’s fheàrr leam!” Bha sinne san sgoil fo fhiachan aig fear a’ phige gus an do dhùin i san Og-mhìos airson saor-làithean samhraidh.

An dearbh bhliadhna sin, air a’ cheud latha dhen Og-mhìos, chaochail mo chéile ann an taigh-eiridinn air tir-mór far an do chuir e seachad na bliadhnachan mu dheireadh le euslainte. ’Sann ann a Bhatarsaigh a chuir esan seachad làithean sòlasach òige. Bha e aig an àm sin làn-uidheamaichte gu dhol air aghaidh an sgoil; ach, mar iomadh fear eile, cha d’fhuair e an cothrom. Chaidh a thiodhlaiceadh san eilean am measg a luchd-dàimh ann an cladh Bhatarsaigh. Bha mi taingeil dhan fheadhainn sin a thug iomradh air a bhàs am pàipear – gu h-araidh airson an rainn co-cheangailte ris an iomradh:

O, tha mi smaointinn air tarraing dhachaigh daonnan
Gu monaidhean mo ghaoil agus m’eòlais,
Gu cladaichean is caolais far a bheil mo dhaoine,
Far an robh mi aotrom is gòrach.

Anns an sgoil aon bhliadhna, bha balach againn air an robh droch thinneas. Nuair a dh’fhàsadh e meadhonach, bha e a’ call a mhothachaidh. A cheart cho luath ’s a bheireadh a’ chlann an aire, bha iad a’ leum a-staigh dhan taigh-sgoil agus a’ faotainn chluasagan agus plaide neo dhà. Chuirte am balach ’na shìneadh air an ùrlar, agus chaidleadh e ann an sin gu socair, agus nuair a dhùisgeadh e cha bhiodh aon dad de choltas tinneis air.

Bha muinntir an àite fhathast a’ strì ri car de leasachadh a dhèanamh air cor an eilein. Bha sinn an còmhnaidh a’ sgrìobhadh an siud ’s an seo, agus an còmhnaidh ag iarraidh. Uaireannan cha choisneadh sin dhuinn ach an diomba, ach a dh’aindeoin sin chum sinn air aghaidh. Gun teagamh, cha robh sinn leinn fhìn sa chath. Bu mhór an taic a thug am pears’-eaglais feadh nam bliadhnachan a bha sin do mhuinntir an eilean. Cha robh geimheal neo càs anns am biodh neach nach dèanadh e saod air fhuasgladh dhaibh. Gu dearbh ’s esan aon neach nach téid air dìochuimhn’ orra fhad ’s a bhios labhairt aca.


Seann Eòlach
Anns a’ Chéitean, 1974, chuala mi iomradh gu robh an ceud fhear-seòlaidh foghlaim air siorramachd Inbhir Nis – Murchadh Moireasdanach nach maireann, Leódhasach – a’ dol a nochdadh air bocsa an TV agus a’ dol a dhèanamh còmhraidh, agus e còrr agus ceud bliadhna dh’aois. Chàirich mi orm a-null dhan bhaile gu éisdeachd. Rinn mi toileachadh mór ri chainnt ’s ri choltas. Nach fhada bhon a chuir mi eòlas air agus, nuair a thill mi dhachaigh, nach ann a shuidh mi sìos agus a

[TD 64]

sgrìobh mi litir thuige – a h-uile facal ann an Gàidhlig, mar a leanas:

Bhatarsaigh,
Barraigh

An Céitean, 1974

A Charaid Chòir,

’S dòcha gun gabh sibh mo leisgeul mas e dànadas dhomh fàilte a chur air neach a bha an ionad cho àrd ribh anns an dòigh seo.

Tha mi toirt móran taing dhuibh airson an cothrom a thoirt dhomh bhur faicinn agus bhur cluinntinn aon uair eile. Bha fhios agam gu robh sibh suas am bliadhnachan, ach cha do thuig mi, gus an cuala mi sibh, gun deach sibh seachad air a’ chloich-mhìle eireachdail sin. B’àlainn a bhith gar cluinntinn a’ toirt sùil air ais, agus nach ann dhuib’ fhéin a b’fhiach.

Oidhche Di-luain sa chaidh, choisich mi null dhan bhaile bhon taigh-sgoil a dh’aon ghnothach airson bhur faicinn agus bhur cluinntinn. Air an rathad a-null rinn mi smaointinn agus fiamh gàire. Bha na raointean air gach taobh dhiom buidhe le sòbhraichean. Chuimhnich mi air ais le taitneas chun an àm, bho chionn dà fhichead bliadhna, nuair a thug sibh dhomh an cothrom tighinn a theagasg gu Sgoil Bhatarsaigh an toiseach. Thadhail sib’ fhéin anns an sgoil glé ghoirid an déidh dhomh tighinn, agus dh’iarr sibh orm leasan air sòbhraich a thoirt dhan chloinn.

Ged nach do dh’aidich mi sin dhuibh aig an àm, cha b’annasach ged a rachadh agam air sin a dhèanamh caran math. Bha mi air an dearbh leasan a thoirt seachad an sgoiltean Ghlaschu grunn uairean airson ‘crit,’ mar a theireamaid sa Cholaisde.

Rinn mi siubhal gu leòr bhon uair sin – air feadh sgoiltean Bharraigh, agus thug mi an sin Glaschu orm aig deireadh nam port, gu teagasg sna sgoiltean sin. Rinn sin feum mór dhomh. Thuig mi an uair sin cho fìor luachmhor agus a bha eilean beag donn a’ chuain againn fhìn, agus nuair a fhuair mi an cothrom thill mi air ais aig peilear mo bheatha, agus tha mi an seo an eilean maiseach Bhatarsaigh. B’fhearr leam gu faiceadh sibh àilleachd an dràsda le thrusgan àlainn samhraidh.

B’olc an airidh na h-eileanan bòidheach againn a bhith dol fàs. Chan eil ach beagan is trì fichead ’s a deich de shluagh a’ còmhnaidh ann a Bhatarsaigh an diugh. ’Se dhà dheug àireamh na sgoil, agus mise leam fhìn ’nan ceann, a’ mhór-chuid a-nis de dh’ochd bliadhna. ’Siad clann na ceud fheadhainn a bha agam an seo san sgoil a tha mi a’ teagasg an dràsda, agus feumaidh mi aideachadh gu bheil iadsan a’ faicinn barrachd toinisg anns na <eng>New Mathematics<gai> ’s a tha mise.

Cha mhath leam a bhith gar cumail ro fhada bho na leabhraichean brèagha a tha mi toilichte a chluinntinn a bhios a’ cur seachad na h-ùine dhuibh.

’Sann a Sgoil a’ Bhàigh a Tuath a thàinig mise, far an robh Niall Mac na Ceàrdaich nach maireann a’ teagasg. Chan eil cluich neo iomain a’ dol an sin an dràsda. Dh’fhalbh an t-àm sin, ’s tha an gleann fo bhròn.

’Se Ealasaid NicFhionghain a b’ainm dhomh an uair sin; ach, ged a dh’atharraich mi mo shloinneadh, tha mi sa bharail gu bheil mi Fhion-

[TD 65]

ghaineach fhathast – a dhlùth is a dh’uachdar.

Móran taing dhuibhse airson gach brosnachaidh a rinn sibh orm. Iomadh latha sona dhuibh.

Is mise,
le mór-mheas agus leis a h-uile deagh dhùrachd,
bhur banacharaid,
Ealasaid Chaimbeul

Nach mise a fhuair an ulaidh an comain na litreach sin – sia duilleagan, ’na làimh-sgrìobhaidh fhéin, ann am Beurla – ag innse gun do rinn e fìor thoileachadh ri m’litir Ghàidhlig, agus e fhéin an uair sin a’ teannadh suas air ceud bliadhna ’s a dhà.


Leasachadh a’ Tighinn
Mu dheireadh an Lùnasdail, 1974, chaidh pìob a leagail tarsainn air grunnd na mara, gu uisge a ghiùlain a Barraigh gu muinntir Bhatarsaigh. Nuair a bha na Raiders a’ toirt a-mach an fhearainn, ’se sin aon chnap-starraidh a chuireadh ’nan rathad – nach robh uisge gu leòr ann gu feumalachd na bha am beachd tighinn ann de shluagh. Bha a-nis an seachd leòr aca, agus cha bhuaileadh tiormachd tuilleadh an sgoil. Eadar cumhachd an dealain is eile, nach ann a bha sinn a-nis cus air thoiseach air iomadh eilean beag iomallach eile; agus bha dòchas làidir againn nach rachamaid an comhair ar cùil gu sìorraidh tuilleadh.

Mu dheireadh an Dàmhair an dearbh bhliadhna sin, chualas straighlich uamhasach mun bhàgh thall mu choinneamh na sgoil. Gu dé a bha seo ach taighean fiodha Nirribhidh air tighinn thar an aiseig. Cha ruigte a leas a dhol dhan tobar tuilleadh. Nach iad na daoine còir’ a bha ’nan sìneadh a chuireadh an uibhireach air cor an àite a-nis.

Chualas an sin iomradh gu robh sgoiltean is riaghladh nan Eilean Siar gu bhith an ùine ghoirid fo chùram Comhairle nan Eilean. An latha an déidh na Bliadhna Uire, 1975, dé a nochd san sgoil ach buidheann sunndach – sianar fhear agus Gàidhlig aca, cha mhór a h-uile fear dhiubh. Thàinig am fiamh gàire bu loinneile air aodainn na cloinne nuair a chual’ iad mu dheireadh an cànan fhéin. Nach b’fhada ga feitheamh iad! Thug iad thuca fhéin nach i a’ Ghàidhlig cànan nan dìolachan-déirce a-nis, agus leig iad gu rubha i. Theab nach stadadh iad a sheanchas.

Thug an fheadhainn a thàinig bho Chomhairle nan Eilean sùil air a’ chrìonaich de Chalor Gas Cooker a bh’againn, agus sùil eile air an refrigerator mhór mheirgeach, agus ’s dòcha cuideachd sùil gheur orm fhìn – bha mi fhìn gu meirgeadh! Bha iad coibhneil. Cha do leig iad orra dad.

Air an t-siathamh latha deug dhen Chéitean, chaidh sinn fo chùram Comhairle nan Eilean. Cha bu mhisde sinn sin. Fhuair sinn faothachadh.

[TD 66]

An àite nan crìonaichean a bh’againn roimhe a thaobh deasachadh bìdh, nach ann a thàinig thugainn, gun sireadh, gun iarraidh, innealan snasail ùra, ged a bha sinn an druim an t-saoghail. Nach ann dhuinn a rug an cat an cuilean – gu dé a thàinig cuideachd ach bocsa an deep-freeze, agus ged a bhiodh stoirm bhristeadh nan taighean ann, cha robh clann na sgoil tuilleadh gu bhith a’ seangalachadh le cion a’ bhìdh.

Bha sinn mu thràth air cur mu dheidhinn talla airson an eilein – té a bhiodh fosgailte feadh an latha agus air an oidhche, los nach bitheamaid am freasdal na sgoil airson chruinneachaidhean. Cha robh móran dùil againn rithe ged a chum sinn ag iarraidh, ach ’sann a dh’fhàs sinn cho tapaidh nuair a fhuair sinn taic na Comhairle ùir. Dh’iarr sinn cuideachadh air Bòrd Leasachaidh na Gaidhealtachd agus cuideachd air Roinn an Fhoghlaim an Dùn Eideann. Dh’aindeoin eu-dòchais, ’sann a fhuair sinn a h-uile misneach gu rachadh cùis na talla leinn, agus chum sinn fhìn air aghaidh a’ cruinneachadh airgid agus a’ sgrìobhadh, agus cuideachd a’ labhairt mun deireas a bh’air an eilean a thaobh cion talla.

Latha bha siud, an déidh an sgoil a dhol a-staigh san t-samhradh, ge dé a chunnacas a’ nochdadh a-staigh am bàgh ach soitheach brèagha geal, crann àrd oirre agus siùil dhearga rithe. Bidh an seòrsa sin glé thric a’ gabhail tàmh na h-oidhche an sin mun àm seo. ’S gann a bhuail a’ ghèola bheag tìr nuair a bha gnogadh aig an doras. Thàinig dithis neo triùir a-staigh agus driamlaichean uamhasach aca. Thuirt iad: “Tha cead againn dealbhan a thogail anns an sgoil seo a thaobh obair dà-chànanais.” Thog iad na dealbhan agus sheòl iad gu sunndach air ais a-mach am bàgh.

Glé ghoirid an déidh seo, ’sann a nochd cuid dhen chloinn air a’ bhocsa air Nationwide. Nach sinn a bha air faighinn air aghaidh san t-saoghal. Bha brath a’ tighinn as a siud ’s as a seo gu facas am buidheann beag a bha a’ strì an iomall a’ chuain. ’S coma dé cho math ’s a chòrd e ris a’ chloinn iad fhéin fhaicinn air a’ bhocsa.

Bhithinn daonnan a’ faotainn eallach litrichean leis a’ phost – mar bu trice feadhainn co-cheangailte ri obair foghlaim. Mu thoiseach mìos na Samhna, ’sann a mhothaich mi do litir fhada chaol neo-àbhaisteach am measg an ultaich. Nuair a thug mi sùil gheur oirre, ’sann a chunnaic mi ainm a’ Phrìomhaire san oisean. Thuirt mi rium fhìn: “Tha an t-òran ullamh. Gu dé bhon t-saoghal a rinn mi nis?”

’Sann an uair a dh’fhosgail mi i, ’s a leugh mi na bha sgrìobhte mu m’choinneamh, a fhuair mi fìor bhalgam a’ chlisgidh. Bha an naidheachd dhìomhair – nach fheumainn a leigeil ri neach fon ghréin – ag ràdh gu robh iad am beachd m’ainm-sa a chur mu choinneamh na Ban-rìgh feuch am faiceadh ise freagarrach urram sònraichte an MBE a chur orm aig a’ Bhliadhn’ Uir. “Saoileam fhìn có tha ris a’ chleas?” thuirt mi rium fhìn. Choimhead mi a-rithist air an t-seòladh a bh’air an litir, ach bha mi cinnteach gun do rinn cuideigin mearachd. Cha b’urrainn gur ann dhomhsa a bha seo. Cha bhiodh a leithid seo a’ tachairt ach sna

[TD 67]

sgeulachdan a leugh mi anns an sgoil bho chionn fhada. An déidh na sgoil, chaidh mi air a’ fón a bhruidhinn ri banacharaid an Glaschu. Cha do leig mi dad orm có dha, ach bha mi ag iarraidh oirre foillseachadh fhaighinn mun MBE agus carson a bha e. Cha robh mi fìor fhada a’ feitheamh a’ ghliong, agus an té a bha an Glaschu an déidh tilleadh a leabharlann far an d’fhuair i mach mun ghnothach. “Ach,” ars ise, “cha bhi móran a’ faighinn a leithid sin. Bithear a’ dèanamh cnuasachadh gu leòr mun dèanar an taghadh sin, agus cha ruig e leas cùram a chur air aon againne.” Cha robh agam ach a bhith bog balbh an siud. ’Se a’ chuid bu duilghe nach b’urrainn mi mo rùn a leigeil ri aon neach fon ghréin.

Glé ghoirid an déidh sin thàinig am buidheann aig Bonn Còmhraidh, agus iad fhéin a’ dol a thogail dhealbhan dhen eilean agus dhen sgoil. Chaidh agam air beagan fhaclan a thoirt dhaibh còmhla ri càch, agus eadar a h-uile ulla-thruis a bh’ann chaidh agam air naidheachd na litreach a chur air chùl, agus fhuair mi ’nam àite fhìn.

Latha neo dhà roimhn Bhliadhn’ Uir, chaidh mi am falach. Thuig mi gum biodh gleadhraich ann. Mar a h-uile rud eile, chaidh e seachad. Cha do dh’iarr mise riamh an t-urram a chaidh a chur orm aig a’ Bhliadhn’ Uir, 1977. Thàinig sin gun sireadh, gun iarraidh, agus is mise aon té air uachdar na cruinne-cé aig nach robh dùil ris. Bha mi a’ caoidh nach robh an làthair dhen bhuidheann ghasda a thogadh an aon taigh rium, dhan toireadh an sgeul mór-thoileachadh, ach aon bhràthair (a chaidh a sgaradh bhuam bhon uair sin mu iomlaid na mionaid).

Beagan ùine an déidh an sgoil a dhol a-staigh, nochd dealbhan Bonn Còmhraidh air a’ bhocsa. Chunnaic an fheadhainn a bha air tìr-mór àilleachd an eilein, le dhathan agus le thràighean dealrach airgid. ’Sann beagan roimh mheadhon-oidhche a nochd na dealbhan, ach a dh’aindeoin sin ’s ’na dhà dhéidh, bha gliong an déidh gliong air a’ fón – na h-eòlaich loma-lan mulaid a’ coimhead àilleachd nan cladaichean bhon do ghluais iad le cion teachd-an-tìr, agus an fheadhainn nach robh riamh ann a’ straighlich agus a’ faighneachd am biodh muinntir an eilein a’ gabhail luchd-turais. Rinn luchd a’ chraobh-sgaoilidh fathamas mór rinn – nach ann a nochd iad a-rithist sinn air cridhe dearg a’ mheadhoin-latha, agus chaidh sinn uile staigh dhan taigh-sgoil gu ar faicinn is gu ar n-éisdeachd fhéin. Sin far an robh an othail, agus gach aon ag éigheach, “Seall mise, a charaid.”


An Latha Mór
Fhuair mi an sin cuireadh, agus cha b’e sin a h-uile cuireadh – mise gam iarraidh gu lùchairt na Ban-rìgh air an deicheamh latha dhen Ghearran, 1977, los gu faighinn an sin an MBE a chur orm. Cha robh latha gun dà latha! Mise – mu dheireadh is mu dhiùbh a’ dol gu Buckingham Palace. Dh’fhàs mi an toiseach car fiamhach, ach mar a bha an t-àm a’ teannadh dlùth cha bu ruith ach leum siud leamsa, agus

[TD 68]

chàirich mi orm. ’Se Sealbh a bha leam. Fhuair mi air an itealan mu dheireadh a dh’fhàg Barraigh mun do thòisich an stailc.

Rinn mo bhanacharaid Màiri agus mi fhìn iomadh ceum air feadh bùithean móra Ghlaschu, agus ise a’ dèanamh làn-chinnteach gum bithinn fhìn ’s i fhéin air ar sgeadasachadh glé rìomhach airson a dhol gu lùchairt na Ban-rìgh.

Air Di-ciadain, moch-thràth sa mhadainn, chàirich Calum agus Mairi ’s mi fhìn oirnn air an trèan gu baile mór Lunnainn. Bha sinn a’ fuireach fad thrì latha ann an Croydon aig Anna a’ Chaiptein. B’fhialaidh dha-rìribh a dh’fheuch i fhéin ’s a céile, an dotair, rinn fad na h-ùine sin. Air madainn Diardaoin fhuair sinn còmhdhail gu lùchairt na Ban-rìgh. An déidh beagan sgrùdaidh, fhuair sinn a-staigh troimhn chachaileith mhóir agus dh’fhalbhadh le Màiri ’s le Calum taobh eile. Thugadh mise a-staigh do sheòmar mór fada far an robh feadhainn eile a’ deisealachadh gu dhol mu choinneamh na té rìoghail. ’Se màthair ar Ban-rìgh a rinn gu grinn eireachdail an sìneadas a thoirt seachad.

Nis, bha a’ chùis math gu leor fhad ’s a bha sinn cruinn cothrom còmhla, ach bha sgrìob glé fhada aig gach aon ri choiseachd leis fhéin suas air a’ bhrat chun na té urramaich. Mu dheireadh thall dh’éigheadh m’ainm-sa. Thàinig caran de chrith orm, ach an sin – cleas muinntir nan seann sgeulachdan – chuimhnich mi air na daoine bhon tàinig mi, agus suas gun tug mi.

Bha an té rìoghail aoigheil, aoigheil. Dh’iarr i orm a beannachdan a ghiùlain chun na cloinne a bha mi a’ teagasg san eilean bheag uain’ an iomall a’ chuain, agus cuideachd chun a’ chòrr dhen t-sluagh. Chroch i an MBE air mo ghualainn, agus thug i crathadh cridheil càirdeil air mo làimh, agus bha a gnothach-se riumsa ullamh.

Shaoileadh tu gu robh a’ chuid bu duilghe nis seachad, ach feuch an robh. ’Sann an comhair mo chùil a dh’fheumainn gluasad air falbh bhon té urramaich, agus chan eil sin cho furasda nuair nach eil thu cho òg ’nad bhodhaig ’s a tha thu ’nad chridhe, gu h-àraidh nuair a thàinig e gu lùbadh na glùine mu ochd ceumannan air ais. Eadar an làmh ’s an taobh, chaidh agam air, agus cho aotrom ri uan rinn mi air an doras, far an robh an dithis a bha leam a’ feitheamh agus iad ag ràdh, “Tha thu beò fhathast co-dhiùbh.” Nuair a fhuair sinn a-mach as an lùchairt ainmeil sin, bha feadhainn a’ dol pronnaich air h-earraich thairis air a chéile gu dealbhan a thogail dhinn airson nam pàipearan-naidheachd. Nis, nach ann a bha cuireadh agamsa agus aig na bha ’nam chuideachd bho Bhall-pàrlamaid nan Eilean an Iar, Dòmhnall Stiùbhart, a dhol gu dìnnear an latha sin gu Taigh nan Cumantan.

Chuir e fhéin ’s a bhean flath is fàilt’ oirnn nuair a ràinig sin ar ceann-uidhe. Ghabh sinn dìnnear bhlasda còmhla riutha, agus fhuair iad cothrom air ar faighinn a-staigh do Thaigh na Pàrlamaid aig àm nan ceistean.

[TD 69]

Sin far an robh an dol ann. Bha am Prìomhaire, Mgr. Callaghan, agus Mairead Bhàn a’ cur cath air a chéile. Cha bu luaithe a ghluais Mgr. Callaghan air falbh na thàinig Mìcheal Foot, agus chaidh e fhéin is Mairead gun dàil an ugannan. Cha dèanadh ise toll nach cuireadh esan tarrang ann. Dh’fhan sin ann mu uair an uaireadair, agus dh’fhàg sinn an sin beannachd aig an fheadhainn a dh’fheuch cho fialaidh rinn.

Thill sinn air ais a Ghlaschu Di-haoine, agus dé bha feitheamh oirnn ach cuirm mhór. ’S coma gu dé cho moiteil ’s a bha na nàbaidhean aig Màiri is Calum gu robh sinn air chuairt aig lùchairt na Ban-rìgh. Nuair a chunnaic mi iad a’ dol an sreath gu crathadh làmh a dhèanamh orm, thuig mi gu robh iadsan a’ cur luach mhór air a’ chomharra a fhuair mi.


Thill mi dhachaigh a Bharraigh an ath Dhi-luain. A dh’aindeoin a h-uile rud a chunnaic mi ’s a h-uile rud a rinn mi, thug mo chridhe leum an àird nuair a thàinig creagan corrach glasa Bharraigh ’nam fhradharc. Mun do laigh an t-itealan air an Tràigh Mhóir thug mi sùil air ais, agus thill, thar leam, sealladh de bhuidheann gasda air an casan rùisgte a’ cladhach airson an t-srùbain – saothair nach robh gu móran buannachd glé thric – agus chuimhnich mi air <eng>“Cockles condemned”;<gai> agus ged nach robh neach ’nam shealladh, ’nam inntinn bha mi ag éigheach dhaibh, “Air bhur sgàth-se a rinn mi an turas. Nach seall sibh an comharra a thug mi air ais thugaibh.”

Nuair a thàinig mi as an itealan, chuala mi cuideigin ag ràdh, “Cha chreid mi fhìn nach robh sibh air falbh.” Thuirt mi rium fhìn, “Obh, obh, ’s mise bh’ann an sin air falbh, sgrìob mhór mhór air falbh, air saoghal eile – seadh, saoghal a’ mhic nach do rugadh an coimeas ris an t-saoghal a th’air an eilean air a bheil mise a’ còmhnaidh, far am feum thu bhith air do mhùgan ’s air do mhàgan, an impis a dhol as do chnàmhan air feadh na feamainn ’s nan creagan, mu faigh thu air tìr.” Gu deimhinn, ’se aon nì a tha cinnteach – nach eil fhios aig an dàrna leth de shluagh an t-saoghail ciamar a tha an leth eile a’ faighinn troimhe.

An ath oidhche Di-haoine, bha cuirm aig muinntir Eilean Bhatarsaigh far an tug iad sìneadas feumail eireachdail dhomh – “mar chuimhneachan air mo thapachd,” thuirt iad.

Roimh dheireadh na bliadhna thàinig iomradh as ùr am Barraigh air “co-obraichean.” Nach fhada bhon uair sin a fhuair mi eòlas orra an toiseach mo làithean, am Brudhairnis; ach bha Calum Ruadh nan duanagan air triall as fada roimhe seo. Chaidh buidheann a Barraigh, agus fleasgach òg a mhuinntir Bhatarsaigh còmhla riutha, a-null a dh’Eirinn a bheachdachadh air ciamar a bha a’ chùis ag obrachadh thall an sin. Aig àm an t-samhraidh thàinig fear air chuairt a-nall as a sin a shoilleireachadh do luchd an àite gu freagradh a leithid seo glé mhath anns an eilean, far am feumadh gach aon a dhol an taing a choimhearsnaich – a h-uile latha deug sa bhliadhna. Fhuair iad beagan

[TD 70]

cuideachaidh bho Bhòrd Leasachaidh na Gaidhealtachd. ’Sann as a chéile a nithear na caisteil, agus chan eil aon teagamh agam, ri ùine, nach bi piseach air an oidhirp.

Nis, bha an ùine air ruith, agus bha an t-àm a’ tighinn dlùth gu mise na ràimh a shaoradh. Bha mi a’ dol a leigeil dhiom na h-acfhainn anns an Og-mhìos, 1978. Nach robh an t-àm ann, an déidh còrr agus dà fhichead bliadhna ’na bun. Sin an obair dhan tug mi làn-spéis, ach bha an t-àm an t-uallach a leagadh air gualainn sgairteil òg. Teirigidh an saoghal, ach mairidh gaol is ceòl.

Bu mhór an toileachadh a bh’air gach neach an oidhche a dh’fhosgladh an talla ùr ann a Bhatarsaigh air an treas latha dhen Iuchar. Bha an aitreabh ùr air leth maiseach, agus a’ toirt bàrr-urraim air gach té dhe leithid air an do dhearc mo shùil riamh. Bha fonn air gach aon, oir cha do shaoil sinn gu faiceamaid a leithid-se gu sìorraidh air an làraich. Aig an ath chruinneachadh, air an t-seachdamh latha deug dhen Iuchar, bha muinntir an àite a’ fàgail soraidh agam agus a’ sìneadh cuimhneachan snasail eile dhomh air na bliadhnachan a bha sinn còmhla. Có a nochd a-staigh an déidh tighinn bhàrr a’ bhàta as an Oban, a dh’aon ghnothach gu bhith còmhla rinn air an oidhche shònraichte sin, ach mo ghalad, a’ chaileag nach deargadh air na ceistean a thaobh ’s nach do dh’ionnsaich i riamh na tables. Moch-thràth sa mhadainn, chàirich i oirre air ais gu a cosnadh a Ghlaschu.

An oidhche sin, ’s gann a bha an talla air fosgladh nuair a nochd cuideachd mo rùin a Eòiligearraidh a-staigh, agus Màiri an Jen air an ceann, gu cur an céill ’nan dòigh fhéin nach do rinn iad dìochuimhn’ orm, a dh’aindeoin an liuthad bliadhna bhon dhealaich sinn.

Eadar sgioblachadh agus stobhadh bhocsaichean, bha an latha mu dheireadh dhen Iuchar ann mun do ghabh mi an t-aiseag. Thug mi ùine mhath mun tàinig mi mun cuairt an déidh na h-iomraich, oir bha an sgìos air trian dhe m’shuim a thoirt asam, ach uidh air n-uidh fhuair mi as a sin. Bha mi car ann an ceò fad greis, oir chan eil e furasda a chreidsinn, an déidh a bhith strì ris a’ chosnadh sin cho fada, nach eil agam ri dhol dhan sgoil tuilleadh. Threabh mi m’iomhair fhìn, ach ’siad na smaointean a bha a’ ruith troimh m’inntinn an latha a dh’fhàg mi Bhatarsaigh, air mo mhùgan ’s air mo mhàgan air feadh nan clach ’s na feamainn, gu teàrnadh chun a’ bhàt’-aiseig: “Ged a bhiodh tu mar a’ chlach a dhiùlt na clachairean, gheibh an Sàr-chlachair oisean beag dìomhair far an cuirear gu feum thu.”

[TD 71]

AN DEIDH NA RAIMH A SHAORADH

Tha mi a-nis ‘tioram air tìr’, agus gun uallach aiseig orm – gun uallach có an taobh bhon tig i! ’Sann sa Ghleann a tha mi a’ còmhnaidh. Ged nach esan an gleann san robh mi òg, ’se gleann fìor thaitneach a th’ann an déidh sin. ’Se an ceud bhad de Bharraigh san goir a’ chuthag roimhn Chéitean. Nuair a sheallas mi mach, chì mi Caisteal Chiosmal gu stàiteil ’na sheasamh air a chreig. Ged a thàinig fàisneachd Mhic a’ Chreachair air a bonn feadh ùine, agus a bha an aitreabh iomraiteach sin ’na garaidh bhiastan dubha, thàinig as a sin dhi. Chaidh a cur air dòigh, los gu bheil i an diugh mar leug a’ toirt ’nar cuimhne nan gaisgeach a bha air ais ’s air aghaidh leis a’ Bhirlinn Bharraich anns na linntean a dh’aom.


Mòd an Obain
A’ bhliadhna a dh’fhàg mi an sgoil, 1978, ’sann san Oban a bha am Mòd. Bha móran tlachd agam riamh do chainnt mo mhàthar – Gàidhlig Bharraigh. Chuir mi uibhireach glé mhór air cor na Gàidhlig an seo bhon a thàinig mi nall, gu h-àraidh am measg na h-òigridh. ’Se a Bheurla as trice a tha iad a’ cleachdadh, chan ann a-mhàin am Bàgh a’ Chaisteil ach cho fada gu tuath ri Eòiligearraidh, far nach bitheamaid idir ga cleachdadh ach nuair a dh’fheumte. Saoilidh mi, a dh’aindeoin chùisean, gu bheil an uileann fhathast innte agus gu feum i fìor bhrosnachadh mun tig i buileach am bàrr.

Is truagh a’ Ghàidhlig bhith ’na càs
On dh’fhalbh na Gaidheil bh’againn;
A ghineil oig tha tighinn ’nan àit’,
O, togaibh àrd a bratach.

Gun teagamh, chuir bocsa an TV as dhan chéilidh air feadh thaighean, agus cha b’fheàirrde a’ Ghàidhlig sin, ach nach b’àlainn nan cuimhnicheadh òigridh an là an diugh air “Lean gu dlùth ri cliù do shinnsre, ’s na dìobair a bhith mar iadsan.”

Co-dhiùbh, chàirich mi orm gu Mòd an Obain. Bha am baile a’ goil le daoine agus luchd an fhéilidh-bhig air gach sràid is oisean. Chaidh sinn a’ cheud latha a dh’éisdeachd chòisirean agus, gu fìor, chòrd na chuala sinn air leth math rinn. Air an fheasgar, dh’fhàg mi fhìn agus téile an taigh gu dhol air thòir thiocaidean a bheireadh an oidhche sin gu céilidh ann an

[TD 72]

talla shònraichte sinn. Ràinig sinn talla far an robh dithis aig an doras – fear air gach taobh dheth – len cuid fhéilidhean is eile de dheise an fhìor Ghaidheil, agus iad air leth ceanalta. Dh’fhaighnich mi de dh’fhear dhiubh, “Càit am faigh mi tiocaidean airson céilidh na h-oidhche nochd?” Rinn e casad neo dhà, ghluais e bho chois gu cois, thug e sùil neo-thlachdmhor orm, agus thuirt e am Beurla, <eng>“Sorry, madam.”<gai> Sheòl e colgag a-null gu charaid, ag earbsa ris: <eng>“You speak to the lady.”<gai> Rinn am fear sin casad neo dhà cuideachd agus an sin, mar gun tigeadh e a Hong Kong, thuirt e, “Ciamar tha?” Dh’aithnichte air fuaim analach nach do bhlais a sheanair riamh air buntàta ’s sgadan. Dh’fhaighnich mi an e cuibhreann dhen Mhòd a bha a’ dol a-staigh, neo an do rinn mi mearachd. Fhreagair fear dhiubh sa Bheurla nach robh iadsan cho fileanta sa chànan, ach gu faigheadh iad neach a bha, nuair a thuirt mi nach robh agam ach fìor bheagan dhen Bheurla. Thàinig am fear agus, nuair a thug mi sùil gheur air, có bh’agam ach Barrach nach fhaca mi bho chionn iomadh bliadhna. Dh’inns e dhomh gu robh na tiocaidean uile air an reic, ach ars’ esan, “Thigeadh sibhse, agus ni sinn saod air àite fhaighinn dhuibh.” Rinn sinn sin, ach bha sinn anmoch mun d’fhuair sinn a-staigh dhan talla air tàilleabh cion nan tiocaidean. Air mo chorra-bhiod, chaidh mi staigh a shreath, a’ cagraich ris an neach a bha ri m’thaobh, “Tha mi duilich a bhith cur dragh oirbh.” “Chuala mi do ghuth roimhe,” ars’ esan, agus dh’inns e dhomh gum bu Leódhasach e. Chuala mi an déidh làimhe gur esan am ministear a rinn an t-òran a tha a’ dol mar seo:

Thoir dhomh do làmh, thoir dhomh do làmh,
Oir tha an saoghal fada ceàrr —
’Se tha dhìth air tuilleadh gràidh;
Thoir dhomh do làmh, thoir dhomh do làmh.

Agus nach ann dhasan a b’fhìor sin. Cha robh an saoghal riamh nas riatanaiche air daoine a bhith coibhneil, càirdeil ri chéile air eagal ’s gun téid iad a-rithist an ugannan.

Aig a’ Mhòd, an ath fheasgar, rinn sinn air taigh-òsda far an robh céilidh – air an Iomall. Nis, feumaidh mi aideachadh nach robh mi idir air mo dhòigh aig toiseach a’ Mhòid, chionn ’s, thar leam, nach robh ann ach seòrsa de dh’atharrais. Ach a-nis, leis na bha de dh’fhìor thoileachadh am measg an t-sluaigh a chruinnich dhan Oban, cha b’urrainn dhuit gun aontachadh: chan eil e gu móran deifir gu dé a’ chànan a tha iad a’ cleachdadh, fhad ’s a tha daoine sunndach, càirdeil, toilichte; agus bha iadsan sin. Chan fhaca mi aon duine air an robh coltas bruaillein.

Rinn sinn air an taigh-chéilidh. Nis, ’se an seòrsa céilidh a bh’againn an oidhche sin céilidh eadar-dhealaichte bhon fheadhainn àbhaisteach. Aig an té seo, cha robh móran an làthair aig an robh eòlas air a chéile. Gun sireadh, gun iarraidh, bha duine an déidh duine a’ cur sprogan air agus a’

[TD 73]

toirt sùrd air gabhail òran, agus càch gu sunndach a’ togail an fhuinn. Dhìochuimhnich mi gu robh mi nis dhen chomunn sin a bha ri togail airgead na Ban-rìgh a h-uile seachdain, agus nach ann a thug mi fhìn seachad duanag neo dhà.

Có dh’amais ’nar cuideachd aig a’ bhòrd ach fear Eirisgeach. Cha do thachair sinn air a chéile riamh roimhe, ach dé ’na dhéidh sin – nach tàinig e bho na crìochan againn fhìn, agus bha sin ’na bhann mór gu leòr eadarainn.

Bha triùir thall agus leabhraichean beaga buidhe aca loma-làn de dh’òrain Ghàidhlig – dìreach an dearbh leithid leabhraichean-òran a bhiodh againn san sgoil. Bha na fleasgaich agus hùg is hoireann aca air gabhail nan òran – gan leughadh as na leabhraichean. ’Sann a thug mo charaid, an t-Eirisgeach, grad dhuibh-leum as, ag éigheach, “Chan eil facal Gàidhlig ’nan claignean siud. Siuthad, a chaillich, siuthad – cum ort!” Thug mi sùil mun cuairt ach càit an robh a’ chailleach. Nach e Freasdal a bha gam fhaicinn – có air an robh mo laochan agus an còmhlan uile ag amharc ach orm fhìn! Mise ’nam chaillich! Ach ’s fheudar gu robh e fior, chionn ’s, mun do dh’fhàg mi an sgoil, bha gliong air a’ fón uair neo dhà agus feadhainn a’ co-fheuchainn rium a’ faighneachd: “An e an fhìrinn a th’ann gu bheil sibh gu bhith togail a’ pheinnsein a-nis?” Thuig mi nis gur e an dubhla-fhirinn a bh’ann gun do dh’fhàg mi Tìr nan Og; agus gu mo dhèanamh buileach cinnteach, nuair a ràinig mi Glaschu ’s mi dol air bus, ghrad dh’fhaighnich fear nan tiocaidean mun deach mi na b’fhaide na’n doras, “Seall do chairt dhomh.” “Gu dé idir a’ chairt?” thuirt mise. Ghrad fhreagair e gu math oglaidh, “Cairt na seann fheadhainn.” Nuair a ghearain mi nach robh a leithid siud agam, an iomlaid na mionaid thuirt e rium, “Bha làn-chòir agad té a bhith agad, agus tha thu an fhìor àm cur mu deidhinn.” Ochoin! Ochoin! Feumaidh gur mi a bha a’ coimhead sean. Cha tuigeadh agus cha chreideadh mo laochan, ged a dh’innsinn dha, nach b’e siud an seòl siubhail a b’àbhaist a bhith agamsa idir, ach long bhòidheach a bhiodh a’ gearradh shìnteag cho tric ’s a thogradh a’ ghaoth an t-òrdan “Tiugainn” a thoirt dhi.


Ann an Glaschu Turas Eile
Mar a h-uile rud eile, dh’atharraich baile Ghlaschu gu mór seach mar a bha e nuair a chaidh mise an toiseach ann. Bha drochaid ùr agus rathad thall ’s a-bhos air nach robh sgeul air mo cheud turas ann. ’Sann air an taobh a deas dhen bhaile a bhiodh na Gaidheil a’ fuireach, agus nuair a rachadh tu mach thachradh Barrach neo Uibhisteach riut air gach oisean. Ach dh’fhalbh sin agus thàinig seo. Bha na taighean agus na sràidean air am b’àbhaist iad a bhith air an sguabadh air falbh, agus na còmhlain a bhiodh an taic a chéile air an sgapadh feadh a’ bhaile. Cha chluinneadh tu aon iomradh aig duine nis air falbh chun na drochaid. Bha an Toll

[TD 74]

fhathast an siud air a’ Phaisley Road, ach chan fhaiceadh tu aon Ghaidheal faisg a’ mhìle air.

Aon latha, bha mi shuas am baile sna bùithtean, far an còrdadh e rium a bhith a’ call mo shuim mar a b’àbhaist. Nuair a bha mi làn-bhuidheach ’s a bha an t-àm agam tilleadh dhachaigh, rinn mi air an subway mar a b’àbhaist. ’S mi a dh’earbadh aiste. Nuair a ràinig mi an doras, nach ann a bha sreath fhada – cha mhór cho fad’ ris an latha màireach – a feitheamh gu faighinn a-staigh. ’S coltach gu robh cluich ball-coise gu bhith air an taobh a deas. Bha fleasgach an sin le deise a’ Chorporation a’ cumail rian anns an treud. Nuair a dh’éigh e, <eng>“Move along there,”<gai> dh’aithnich mi air fuaim analach gur e Leódhasach a bh’ann. Nuair a ghluais e faisg orm, thuirt mi gu socair an Gàidhlig ris, “’Ille, nach ann an seo a tha an dol!” Ged nach fhac’ e riamh mi, bhoillsg am fiamh gàire càirdeil a bha sin air aodann. “Có as a tha thu, bhrònag?” dh’fhaighnich e.

“Tha mise a Barraigh. Có as a bheil thu fhéin?”

“Tha mise a Steòrnabhagh,” fhreagair e.

“’Ille,” dh’fhaighnich mi dheth, “dé an dol a th’aca an dràsda an Steòrnabhagh?”

Cha bhi mi ag innse gu dé a thuirt e rium, ach bha e fìor amaiseach, agus rinn mi glag gàire. Tha mi an dùil gun do shaoil an fheadhainn a bha san t-sreath gur ann a bha sinn as ar beachd, agus cànan neònach dhuinn fhìn againn. Co-dhiùbh, rinn mo charaid an deagh thoileachadh ri cainnt nan Gaidheal.

Bha mi a’ fuireach ann an taigh gun aon duine eile ach mi fhìn. Bha mi glan air mo chlisgeadh. Bha an doras glaiste a latha ’s a dh’oidhche, agus nan tachradh do dh’eòlach tighinn san rathad, bha mi cìdheadh troimhn toll san doras mu fosglainn e. Cha robh latha gun dà latha! Cha bhithinn-sa idir a’ glasadh doras an taighe thall san eilean. Thug mi sraon neo dhà air feadh a’ bhaile gu dhol a shealltainn air an fheadhainn a bha còmhla rium sna sgoiltean. Dh’earb aon té rium a dhol cuairt gu Bridgeton agus sùil mhath a thoirt air an sgoil san robh mi a’ teagasg aig àm a’ Chogaidh. Chàirich mi orm an latharna-mhàireach agus chaidh mi mun cuairt dhith. Bha i riamh snasail ri coimhead oirre. “Saoileam fhìn càit a bheil na caileagan ’s na gillean gasda a bha mise a’ teagasg san sgoil sin ann an 1944 agus 1945?” dh’fhaighnich mi dhiom fhìn. ’S mi a dh’fhaodadh mo bheannachd a thoirt orra. Cha tug iad dragh riamh dhomh. Cha robh agam ach mo shùil a chiagadh gun facal a ràdh – agus sin na bh’air. Bhiodh feadhainn dhen luchd-teagaisg a’ cur na ceist orm: “Ciamar a théid agaibh air an dà fhichead ’s a naoi a cheannsachadh gun ur beul a thoirt bho chéile?” Ach cha tàinig e riamh fainear dhomh gu rachadh agam air sin a dhèanamh. Nach iomadh ceann a chaidh an currac bhon uair sin. Bha iad a-nis a’ dol a leagadh na sgoil bhrèagha seo, ’s chan fhaicinn tuilleadh i.

[TD 75]

Bha mi nis air cridhe a’ mheadhoin-latha, is an cridhe air chrith ’nam chom agus an doras glaiste agam, ach nuair a bha mi teagasg san sgoil sin bha mi a’ coiseachd na sràide air oidhche dhubh dhorcha agus gun leus solais ri fhaicinn, gun eagal, gun fhiamh, gu dhol a dhìon na sgoil mu leagadh na Gearmailtich ball teine oirre.

’S dòcha gun tug an aois trian de thuisleadh ’nam cheum, agus gun do sgaoil trian eile de thacsa bhuam le dol an t-saoghail. Smaoinich mi air a dhol gu sràid far am b’àbhaist feadhainn dhen chloinn a bhith fuireach, ach bhiodh a’ chuid mhór dhiubh air sgapadh agus air thaigheadas dhaib’ fhéin a-nis, agus b’fheàrr leam iad a bhith a’ cuimhneachadh orm mar a chunnaic iad mi – an tréine mo neirt.

Fhad ’s a bha mi air a’ chuairt ann an Glaschu, dh’fhàg muinntir an taighe eun air mo chùram. Bha e gu dòigheil ann an eunlann agus cha robh agam ach a bhith toirt biadh is deoch dha, agus bha mi a’ cumail a dhìol dhe sin ris.

Aon fheasgar, thàinig feadhainn air chéilidh orm. Gun teagamh, dh’éigh iad a-muigh có iad, agus a bharrachd air a sin bha Gàidhlig aca, ach thug iad an deagh ùine a’ feitheamh a-muigh mun d’fhuair mise na slabhraidhean ’s na glasan a thoirt bhàrr an dorais. Fhad ’s a bha iad a-staigh thug iad sùil air an eun, agus thuirt am fear, “Cha chòrd e riutha bhith as aonais cuideachd an taighe. Bidh feadhainn aca a’ faighinn a’ bhàis leis an ionndrain.” Mun do leig e am facal as a bheul, chualas glag, agus nuair a chaidh mi null bha an t-eun bòidheach ’na shìneadh fuar marbh air an ùrlar.

Bha mi glan air mo nàrachadh ’s air mo leaghadh. Siud air an subway gun tug mi, agus suas am baile cho luath ’s a rinn mi riamh a cheannach eun eile a bhiodh cho coltach ris ’na bhodhaig ’s a ghabhadh e bhith. Fhuair mi siud, ged nach robh e an asgaidh dhomh – thug e an deagh tholl ’nam sporan – agus cho luath ’s a b’urrainn dhomh rinn mi air an t-subway cheudna, agus eagal mo ghonaidh orm nach ruigeadh an iomlaid an taigh beò slàn. Nuair a ràinig mi chàirich mi san dearbh ionad e san robh am fear a bh’air tàr as. Thuirt mo chàirdean rium: “Cha dèan e an gnothach biadh is deoch a thoirt dha. Feumaidh sibh cumail air bruidhinn ris.”

’S fhada bhon a chuala mi “Nuair a bha Gàidhlig aig na h-eòin.” Chan eil fhios a’m an robh an t-eun ùr dhen treubh sin, ach co-dhiùbh bha ’s gu nach robh, chual’ esan Gàidhlig gu leòr, agus nuair a theirigeadh seanchas dhomh bha mi a’ toirt sùrd air gabhail òran dha. Seo am fear a b’fheàrr leis:

M’eudail air do shùilean donna,
Air do shùilean ’s air do bhodhaig;
M’eudail air do shùilean donna
’S air do bhodhaig bhòidhich.

[TD 76]

Cha mhór nach robh a h-uile facal dheth aige fhéin mun do dhealaich sinn. Nuair a thill an teaghlach dhachaigh a Ghlaschu, cha do chuir iad uibhireach fon ghréin air an eun a bha gu sunndach a’ bocadaich thall san oisean.

Mun do dh’fhàg mi am baile mór dh’inns mi, os ìosal, do bhean an taighe nach e an caraid a dh’fhàg iad a bha siud idir, ach a bhreac-samhail ’S gann gun creideadh i mi nuair a bhòidich mi nach tuigeadh e facal ach Gàidhlig, agus thug mi deagh chomhairle oirre: “Cum brod na Gàidhlig ris, agus cumaidh i a chridhe ris, los gum bi e beò chan eil fhios dé an ùine.” Mur do bhàsaich e bhon uair sin, tha e fhathast cho beò ri Eireannach air beagan bìdh agus dibhe, air fuaim na Gàidhlig.


Dhachaigh
Ged nach robh mi ach beagan sheachdainean an Glaschu, ’s coma dé am faothachadh a fhuair mi air an trèan a’ dol dhachaigh nuair a nochd solais an Obain orm sa chiaradh, ’s mi air mo rathad air ais gu Barraigh bheag bhoidheach san do dh’àraicheadh òg mi. Tha còmhlan math de mhuinntir an eilein a’ còmhnaidh san Oban a-nis, agus chuir mi seachad latha neo dhà ’nan cuideachd a’ toirt sùil air ais air na làithean a dh’aom.

’Se a’ chuid as duilghe dhen tilleadh nach eil an diugh sgeul air luchd mo ghràidh – an fheadhainn a dhèanadh mo bheatha agus a dhèanadh sunnd is sogan ri m’thighinn.

Dhen teaghlach ghreadhnach shuidh gach oidhch’
Mun chagailt cruinn — bha ochdnar ann —
Chan eil an diugh air lom an tuim
Ach mis’ a’ caoidh ’nam bhochdadan.

Bha geamhradh 1978 cho fuar ’s nach do dh’fhairich mi a leithid riamh ’nam bheatha. Gun teagamh, cha robh m’aire air móran, agus ’s dòcha nach b’fheàirrde mi sin. Bhuail an lòinidh mi airson na ceud uair ’nam bheatha. Cha do chuir mi riamh roimhe eòlas oirre agus, gu dearbh, cha ruiginn a leas a bhith caoidh a cuideachd. ’S iomadh rud a chuireas bho fheum an t-saoghail thu ma leigeas tu leis, agus cha do leig mise leis an lòinidh brath na laigse a ghabhail orm nas motha na leig mi leis a’ chòrr. Tha e ’na fhàgail aig an lòinidh, mar chuid eile, am brath sin a ghabhail ma gheibh i an cothrom; ach ghrad thionndaidh mi rithe is thubhairt mi, “’S mise tha seo fhathast. Thoir do chasan leat,” agus cha do dh’fhairich mise lòinidh bhon uair sin.

Ann an 1979, cha robh an t-earrach móran na bu bhlàithe na bha an geamhradh fhéin, ach a dh’aindeoin chùisean chaidh againn air tighinn troimhn chruadhaig. Cha robh an samhradh fhéin ach iomluathasach. Chaidh mi gu tòrradh caraid a-null a dh’Uibhist mu dheireadh an Og-mhìos. Dh’aindeoin a bhith eòlach air aiseag, ’se an t-aiseag air ais bhon Lùdaig gu Eòiligearraidh a thug mo dhùbhlan dhomh. Bha gluasad

[TD 77]

a’ bhàt’-aiseig gam chaitheamh an siud ’s an seo, agus b’fheudar dhomh greim bàis a dhèanamh air spàrr mu rachadh an t-eanchainn a chur asam.

Nis, bhon a thàinig mi nall a Bhàgh a’ Chaisteil, an déidh a bhith còrr is seachd bliadhn’ deug as aonais, bha mi a’ feuchainn ri eòlas a chur air dòighean ùra an t-saoghail. Fhad ’s a bha mi air falbh, thàinig cus atharrachaidh air, agus ’sann uidh air n-uidh a dh’fheumainn a dhol mu thimcheall. ’Sann as a chéile a nithear na caisteil. Thàinig iomadh nì ùr air a’ mhargadh nach b’aithne dhomh dad mu dheidhinn, agus dh’fheumainn a bhith seòlta air eagal ’s gun dèanadh càch a-mach gu robh mi cho claon. Bheirinn ùine glé fhada sna bùithtean a’ coimhead is ag éisdeachd. Rachadh agam air seo a dhèanamh gun móran sluaigh a thoirt fainear, oir thàinig atharrachadh sònraichte eadhon air na bùithtean fhéin. Cha ruig thu leas tuilleadh a bhith ag iarraidh nan gnothaichean mar a b’àbhaist. Faodaidh tu fhéin an taghadh a dhèanamh, agus leis a sin tha thu buailteach air a dhol am mullach an torra agus móran a bharrachd a chur sa bhasgaid na chuireas tu feum air. A thaobh ’s gun d’fhuaireadh cumhachd an dealain, faodaidh tu do thoil fhaighinn de dh’fheòil agus de dh’iasg agus de dh’iomadh criomaig bhlasda eile. Chan fhaic mi sgeul air a’ bharailte sgadain a b’àbhaist a bhith an oisean a h-uile bùth. ’Nam òige, nach bu tric mi dol dhan bhùth a dh’iarraidh fiach tasdain dheth. Gheibheadh tu mu dhusan air an airgead sin an uair sin; ach ’se a h-uile rud ùr as fheàrr, agus nach math sin.

An dràsda tha an t-airgead ga mhalairt mar na sligean, agus chan eil cùmhnadh fainear do neach sam bith. Chan eil e a’ cur cùram air àl an là an diugh mogan a bhith air chùl an cinn air eagal aiceid neo gort a thighinn ’nan rathad. Nach sona dhaibh-san!

Air dhomh tilleadh a Glaschu an 1966, bha móran sluaigh a’ fàgail Bharraigh ’s a’ gluasad gu tìr-mór le cion teachd-an-tìr. Bha na taighean gan dùnadh neo gan reic, agus na croitean gan sìneadh seachad do charaid neo do nàbaidh. Bha feadhainn gan leigeadh bhuapa uile-gu-léir, agus an fheadhainn bu sheòlta gan leigeadh gu nàbaidh air chùmhnant gu faigheadh iad air ais iad an ceann dhà neo trì bhliadhnachan. Ach bhon uair sin ghabh a’ chuibheall làn-char. Bho chionn bhliadhnachan tha daoine a’ tilleadh air ais ’nan deann-ruith. Tha iad a’ togail thaighean – chan ann dhen t-seann cholmadh, ach air deilbh ùir. Chan eil sgrobag fearainn a bhithear a’ reic nach eil feadhainn ’nan deann a’ strì ri fhaighinn, agus ’siad muinntir Bharraigh fhéin neo an sliochd as trice a bhios ris a’ mhalairt.

Bho chionna ghoirid reiceadh Sgoil a’ Mhorghain as ùr, agus ’se gille a Barraigh fhéin a fhuair i. Gun teagamh, cha b’ann an asgaidh. Air reir choltais, thug e airgead mór oirre, agus chuimhnich mi nuair a chuala mi an sgeul air nuair a reiceadh an t-seann eaglais aig tuath (a tha an diugh ’na taigh-òsda) airson na ceud uair, nuair a bha mi òg, agus a bha

[TD 78]

buidheann grinn a’ bhaile againn fhìn a’ diùrrais eadarainn: “Gu sìorraidh, càit idir an d’fhuair i an t-airgead? Smaoinich thusa, trì cheud punnd Sasannach.” Nach e luach an airgid fhéin a dh’atharraich. Chan fhaigh thu an diugh móran air trì cheud punnd Sasannach. Ach nach buidhe dhan fhear a cheannaich Sgoil a’ Mhorghain. Bidh esan, chan ann a-mhàin gu bràth a’ cuimhneachadh, ach mar an ceudna ag amharc, fad a làithean air àilleachd Loch na h-Ob. Nach iomadh naidheachd thoilichte a dh’innseadh na ballachan sin a tha mun cuairt dheth nam biodh bruidhinn aca, agus có aig a bheil fios nach bi am fear a dh’fhàg soraidh againn le ceumannan dannsa sunndach air an drochaid bho àm gu àm a’ toirt sùil choibhneil a-nuas air a’ bhad san do dh’fhàg e beannachd againn.


A-null Thairis
Nis, chun na bliadhna 1979, cha do dhearg mi riamh air a chruinneachadh de chuid an t-saoghail na bheireadh a-mach thar crìochan Bhreatainn mi. Nach robh am fìor àm agam, nan dèanainn gu sìorraidh e, saod a chur orm. Shaoileadh tu gu robh cuideigin ag éisdeachd ri m’smaoin. Gu dé a fhuair mi am mìos meadhonach an t-samhraidh ach cuireadh bho sheann bhanacharaid gu tighinn ’na cuideachd air chuairt dhan Fhraing. Leig i rium gu robh buidheann de Bhadhlaich is de dh’Uibhistich am beachd a dhol gu baile beag bòidheach Lourdes. Cha bu ruith ach leum siud leamsa. ’S fhada bho bu mhath leam an turas a dhèanamh nan robh cùisean air a bhith freagarrach.

Dh’fhalbh mi gu bog balbh a bhaile Ghlaschu, ach ged nach do leig mi orm ri aon có an taobh a bha mi a’ toirt m’aghaidh, thachair banacharaid rium san Oban a thuirt rium, “Tha sibh a’ falbh gu Lourdes.” Chuir mi latha neo dhà seachad an Glaschu, agus an seo, air oidhche Di-luain, an naoidheamh latha dhen Iuchar, 1979, chàirich mi orm gu port-adhair Ghlaschu. Thachair am buidheann againn ri chéile an sin, agus ged nach robh aon neach a Barraigh sa chuideachd ach mi fhìn, ann an tiota bha mi aig an taigh còmhla ris na Badhlaich ’s na h-Uibhistich. Faodaidh mi aideachadh nach do dh’fhairich mi riamh cho fìor thoilichte ann an còmhlan ’s a bha mi sa chuideachd sin. Thug iad ’nam chuimhne nuair a bha mi òg, agus thar leam gu robh mi a’ cur eòlas as ùr air ceòl taitneach a thàlaidh mi an Gearasdan Dubh Inbhir Lòchaidh.

Chaidh sinn air an itealan mu leth-uair an déidh aon uair deug a dh’oidhche. Bha an t-sìde air leth sèimh agus socair, agus daoine gasda a’ frithealadh oirnn, gar tatadh leis gach seòrsa bìdh is mhìlsean a thigeadh ri ar càil. Mu dhà uair sa mhadainn dhèanamaid a-mach mullach nam Pyrenees, agus nochd an sin crois sholas gu ar stiùireadh gu ar ceann-uidhe. Laigh am bàt’-adhair, agus bha mi airson na ceud uair ’nam bheatha air taobh a-muigh crìochan Bhreatainn agus am measg nam Frangach, ged nach do thog mise riamh móran dhen cànan, agus thar

[TD 79]

leam gu robh sìth an siud – “O, sìth nach d’fhairich cridhe duine riamh.”

Tha mi glé chinnteach gu robh mìltean a’ coiseachd nan sràidean ach, bho cheann gu ceann dhen bhaile, cha chluinneadh tu guth mór neo droch fhacal. Fhad ’s a bha sinn ann, bha sinn cho toilichte ’s a bha an latha cho fada. Cha robh sinn uile-gu-léir ri ùrnaigh, agus air an fheasgar, glé thric, bha sùrd againn air gabhail òran ann an Gàidhlig. Saoil an do dh’éisd na Pyrenees riamh roimhe ri òrain Ghàidhlig? Chunnaic mi Frangach neo dhà a’ toirt fuath-shùil oirnn mar gum biodh iad ag ràdh riutha fhéin: “Saoileam fhìn có an ceàrn de thalamh na Criosdachd as an do ghluais sibhse le bhur cainnt?” Ach cha robh a’ chuid mhór de dhaoine a’ toirt for – bha iad eòlach gu leor air a bhith cluinntinn chànanan as gach seòrsa mu na sreathan ud.

Nis, bha feadhainn sa bhuidheann againn aig an robh an deagh eòlas air cànan nam Frangach; ach mo thruaighe bhochd, an còrr againn, cha dèanamaid bun neo bàrr dhith. Gu mì-fhortanach, ghluais mise air falbh bhon chòrr aon latha leam fhìn, gu coinneachadh air banacharaid an aon bhad sònraichte dhen bhaile. Turas an ànraidh! Cha deachaidh mi fada nuair a thuig mi gu robh mi air chall san Fhraing, ’s gun chomas laighe neo éirigh agam san dùthaich sin le cion na teanga.

Ach – rinn mi gàire. Chuimhnich mi air a’ chàraid a bha sa bhaile bheag againn fhìn nuair a bha mi òg. Cha robh facal Beurla aig bean an taighe, agus b’fhìor thoigh leatha a bhith cur a puing fhéin an céill. Thàinig trabhalair MhicPhàrlain aon latha. Nis, bha eu-còrdadh eadar muinntir an taighe agus an treubh sin a thaobh gnothach malairt. Bha beagan Beurla aig fear an taighe agus ’s esan a bha a’ cumail còmhraidh ris, agus ’se duine socair modhail a bha san dearbh fhear. Nuair a dh’fhalbh an coigreach, thòisich bean an taighe air ochanaich ’s air osnaich agus air sìor ràdh, “Obh, obh, tha feum aige-san nach robh an dà theanga agamsa.” Fhreagair am bodach gu socair, “M’anam fhìn, a dhuine – tha mi smaointinn gu bheil thu dèanamh glé mhath leis an aon té fhéin.”

Bha mise air chall san Fhraing, ach chan e an dà theanga a bha gam dhìth-sa idir ach an treas té. B’fheàrr dhomh dèanamh air an taigh-chòmhnaidh – ach, cleas na sradaig, “Siud e ’s cha chia.” Cha robh sgeul air.

Thachair fear nam putan rium. Chaidh mi ann an sàis mu choinneamh ag ainmeachadh far an robh mi fuireach. B’e fhéin am balach. Thug e mu fhichead mionaid co-dhiùbh a’ cur an lìomhairt a bha sin bhàrr a theanga, ach aon fhacal cha do thog mise ach pons. Rinn mi air an drochaid agus, mar a rinn an sealbh, bhuail mi ann an triùir dhen bhuidheann againn fhìn, agus thoirinn-sa mo ghealladh nach leiginn as mo shealladh iad turas eile.

Thug sinn còrr is seachdain san Fhraing, agus saoilidh mi gu robh

[TD 80]

mulad oirnn a’ dealachadh nuair a thàinig an t-àm sinn sgaoileadh – a h-uile neach air ais gu a cheàrn fhéin.


Atharrachadh
Air mo thilleadh, dh’fhan mi greis an Glaschu. Nach robh an Sealbh gam fhaicinn. Cha robh mo bhanacharaid an subway a’ dol, agus leis a sin ’se beagan siubhail a rinn mi feadh a’ bhaile. ’Sann bhon a thill mi as an Fhraing air ais a Bharraigh a bheachdaich mi gu sònraichte air an atharrachadh a thàinig air dol an t-saoghail san eilean bhon a bha mi òg. ’Sann an 1926 a thàinig a’ cheud chàr air tìr, agus bhiodh daoine an impis an dà shùil a chall a’ gabhail iolla ris. Nam biodh cailleach neo bodach a’ coiseachd an rathaid mhóir, nuair a chitheadh iad thar mhìltean bhuap’ e bha iad a’ gearradh bhàrr an rathaid agus a’ falbh ’nan deann-ruith suas cliathach na beinne. An diugh, gu beagnaich, tha carbad mar sin aig gach doras, agus na boireannaich a cheart cho fileanta ris na fir fhéin gu dhol gu cuibhill. A’ falbh an rathaid mhóir, ’s gann gun téid agad air do bheatha a shàbhaladh leis cho luath ’s cho pailt ’s a tha na carbadan a’ siubhal. Nach iad a tha sona dheth.

Dh’fhalbh an latha a chitheadh tu poca an t-seòladair, agus coiseachd nan sia mìle gu Bàgh a’ Chaisteil. Ma tha cabhag ann, air neo nach toigh le neach falbh air bàta, théid iadsan gu port-adhair na Tràigh Móire. Bheir an t-itealan a Ghlaschu iad an dà uair an uaireadair. Uibhist agus Beinn na Fadhla, na dùthchannan céin’ air am bitheamaid a’ faighinn eòlas bho àm gu àm nuair a bha mi òg – chan eil iadsan a-nis ach mar gum biodh iad an ath doras. Bidh mi a’ dol air chuairt uairean a Bheinn na Fhadhla. Cha toir mi ach beagan is deich mionaidean san itealan bhon Tràigh Mhóir gus an ruig mi thall, agus aon uair ’s gu ruig, chan eil strì agam faighinn bho Loch nam Madadh gu Loch Baghasdail. Glé thric chì thu helicopter mun cuairt. B’àbhaist dhi a bhith a’ toirt dhaoine chun an taigh-sholais an Ceann Bharraigh. Tha mi air cluinntinn nach fhada a bhios feum air fir an sin idir gu frithealadh dhan t-solas. Bidh e, a dh’aithghearr, air dhòigh ’s gun obraich e leis fhéin. Chunnaic mi anns na pàipearan iad ag iarraidh reic dha na taighean-còmhnaidh an Ceann Bharraigh. Chuala mi gu robh clach air leth luachmhor sna taighean sin a thugadh a Sanndraigh. Shaoilinn nach iarradh neach fon ghréin a dhol a dh’fhuireach gu àite cho fìor iomallach – ach chaidh feadhainn suas gu sùil thoirt orra. Chaidh an eaglais a bha am Miughalaigh a reic bho chionn bliadhna neo dhà. Nach iad na gaisgich a b’àbhaist a bhith na seachdainean ri laimrig le droch shìde, an déidh tighinn a Miughalaigh, a ghabhadh an t-ioghnadh nam faiceadh iad an sealladh a chunnaic mise roimh Nollaig 1979 – helicopter a’ siubhal air ais ’s air aghaidh eadar Bàgh a’ Chaisteil is Miughalaigh, ròp slaodte rithe, a’ giùlain bathair, agus i a’ dèanamh an turais am fichead mionaid. Chunnaic mi cuideachd sna pàipearan bho chionna ghoirid Taigh Mór Bhatarsaigh – seadh, na

[TD 81]

bheil a-nis air fhàgail dheth – air a’ mhargadh. Chan eil sgeul bho chionn beagan bhliadhnachan air Taigh Mór Eòiligearraidh – far am biodh an òigridh a’ faighinn car cosnaidh ri m’cheud chuimhne, ged nach robh an tuarasdal ach glé bheag. Tha seann taigh a’ mhinisteir an Cuidhir a-nis aig Sasannaich, agus tha e glé fhollaiseach gun dèan gach aon a thig dhan eilean greim na bàirnich air, agus gum bi iad an seo tuilleadh. Cha dhroch innse sin idir air.

Chan fhaic mi caileagan a’ buain dhìtheanan mar a dhèanadh iad ’nam oige-sa. Cha mhotha a chluinneas mi cion airgid air aon dhen òigridh. Chan eil iomradh a-nis air a bhith gu dìcheallach fad seachdain a’ cosnadh an tasdain a bheireadh dhan dannsa iad. Tha a h-uile dad cho furasda dhaibh. ’S dòcha gu bheil iad ’nan staid fhéin a cheart cho sona ’s a bha sinne ’nar n-òige, ach tha e doirbh a chreidsinn gun gabhadh e bhith.

Saoilidh mi gum bi tòrraidhean nas bitheanta am Barraigh aig an àm seo na bhitheadh iad ’nam òige. Chan fhaic thu an diugh iad a’ falbh dhen cois leis a’ ghiùlan mar a b’àbhaist, agus cha mhotha a chluinneas tu glaodh dhórainneach na pìob-chiùil. Cha chluinn thu a-nis diog dhen ghlaodh a bhiodh aig fear sònraichte nuair a bha iad a’ coiseachd. An ceann gach tiorma, dh’éigheadh esan an guth làidir, “Seasaibh a-mach,” los gun gabhadh feadhainn as ùr tarraing a’ ghiùlain. Chan fhaic thu bean is clann air an t-seann dòigh, a’ dol gu taobh thall an rathaid ’s a’ dol air an glùin gu soraidh fhàgail aig a’ mharbh. Dh’atharraich a’ chùis. ’Se aon oidhche a bhithear a’ toirt a-nis ann an taigh na h-aire. An ath latha, aig àm an fheasgair, tha an tòrradh a’ dol dhan eaglais. Sa mhadainn an latharna-mhàireach, tha iobairt an tiodhlaicidh san eaglais. An déidh sin, dìreach mar gum biodh tu air Ghalldachd, tha an giùlan ga chàradh an carbad sònraichte agus a’ gluasad air falbh, a’ dèanamh air a’ chladh. Ana-coltach ri tòrraidhean thìr-móir, chan e aon charbad neo dhà a bhios a’ leantainn a’ ghiùlain ach còrr math agus ceud carbad. Anns a’ chladh, an diugh, ’s ainneamh a chluinneas tu an osna ’s an dórainn a bha daoine an còmhnaidh ag éisdeachd an làithean m’òige aig a’ mhionaid sin nuair a leigte sìos a’ chiste. Tha daoine nis a’ gleidheadh a’ bhròin ’s an dórainn gu faigh iad gu an dachaighean fhéin, agus tha a’ chùis móran nas fheàrr mar sin. Gun teagamh, cuiridh an fheadhainn mun cuairt seachad seachdain neo dhà a’ moladh an neach a dh’fhalbh – chan eil aon ghuth air na rinneadh de chàineadh air fhad ’s a bha e sa cholainn-daonna; ach tha sin ’na fhàgail aig sluagh an t-saoghail. Chluinninn am Barraigh glé thric na seann daoine ag ràdh, “Ma tha thu ’son do chaineadh, pòs – ach ’sann an déidh do bhàis a gheibh thu do mholadh.”

Cha chluinn mi aon iomradh an dràsda air còrdadh neo rèiteach. Gun teagamh, tha iad a’ pòsadh; ach mar as trice tha cuideachd na bainnse a’ togail orra dhan bhaile mhór, far a bheil e nas fhasa dhaibh na gùintean sìoda agus gach goireas eile a tha feumail aig an àm shònraichte sin fhaotainn. ’S fhada bhon a dh’fhalbh feadhainn fuaigheil is gearraidh nan

[TD 82]

gùintean bainnse, agus cha chluinn thu othail thall neo bhos an diugh aig boireannaich air an rathad gu fonnmhor gu dhol a spìonadh agus a bhruich nan cearc. Chan eil sin a-nis san fhasan, agus is olc an airidh – ach an òigridh aig nach robh aithne neo eòlas air an t-seann dòigh, cha bhi ionndrain aca oirre. Chan eil aon an diugh a’ feitheamh fear a’ chuiridh a’ falbh bho thaigh gu taigh. Chaidh sin bàs, agus ’se cuireadh mar a th’air Galldachd a tha san fhasan – cairt a’ tighinn leis a’ phosta.

Nuair a bha mi òg, bha e anabarrach feumail do thé a bhiodh a’ dol a phòsadh a bhith ann am fìor dheagh shlàinte. Gu fìor, nach ise a dh’fheumadh sin, oir bha móran a’ feitheamh oirre agus aice ri fhrithealadh a-muigh ’s a-staigh. ’Nam òige, cha robh aon té dhe na boireannaich ag òl neo smocadh, ach cha rachainn fada an urras gu bheil an t-ìm sin air an roinn sin anns an là an diugh. Cha ghabhadh té air na chunnaic i riamh agus a dhol a shuidhe aig bòrd ann an taigh-òsda ’nam òige-sa; ach dh’fhalbh sin agus thàinig seo.

Gu mìorbhaileach, cha chluinnear iomradh an diugh, cha mhór, air an aiceid a bha a leithid de ghioraig aig gach aon roimhpe – a’ chaitheamh. Nam biodh aon an teaghlach do sheanar air an do bhuail a’ bhochdainn sin uaireigin, chluinneadh tu cuid a dh’fheadhainn a’ diùbhrasachd – “Bha e sna daoine” – agus cha bu bhuidhe do thé sam bith a bha càirdeach dhan treubh sin. Ged a bhiodh fear ’s a chridhe an trom-gheall oirre, bha strì gun chiall ann, ga stiùireadh taobh air choreigin eile; agus nach iomadh fiùran fearail a chaill a thuar ’s a choltas nuair a thigeadh a’ ghaoid sin ’na chuideachd. Bha e an greim aig an eug, agus cha robh tighinn as aige. Ach an diugh chan eil iomradh air an aiceid sin san eilean, neo air gach bròn is bristeadh-cridhe co-cheangailte rithe, agus bidh sinn buailteach air a dhìochuimhneachadh bho àm gu àm có an Tì a chunnaic sin iomchaidh.

Thug mì iomradh mu thràth air na taighean ùra. Air an dearbh shlighe a bha mi leantainn gu dhol chun a’ Chaolais Chumhaing bho chionn dà fhichead bliadhna ’s a cóig, tha an t-sràid as àille de thaighean eireachdail, an dàrna fear a’ toirt barr-urraim air an fhear eile an cruth ’s an grinneas air an taobh a-muigh, ach fa chomhair an sùil iùnntas nach gabh ceannach – eileanan is cuan fad an seallaidh. Air an taobh a-staigh ’se fàth smaointinn a th’annta, nuair a bheir mi sùil air ais air taighean Bharraigh ’nam òige.

Chan eil sgeul a-nis air an ùrlar dhubh neo air a’ bhrat ghainmhich. An àite sin théid thu fodha cha mhór gu d’ghlùin am brat-ùrlair bog tlachdmhor air a bheil dathan as gach seòrsa. Cluinnidh tu srann aig Hoovers air gach oisean, agus mu leig thu am facal as do bheul, tha an taigh grinn sgeadaichte gun dragh gun saothair. Chan eil inneal co-cheangailte ri cumhachd an dealain nach eil am follais. Tha srann aig té dhiubh air nigheadaireachd agus théid i air is dheth leatha fhéin. Cha ruig thu leas fàsgadh air an aodach. Tha inneal ann a ni an dleasdanas sin, agus

[TD 83]

a chuireas gach bad aodaich a-mach cha mhór tioram.

An àite nam fàdan mòna a bha a’ dol fo na h-éibhlean air an oidhche airson an teine a thoirt beò sa mhadainn (’se smàladh an teine a theirte ris a seo), chan eil a-nis agad ach do làmh a chur air putan is gheibh thu do thoil blàiths. Iarann chan eil ga chur air theine gu theasachadh. Teasaichidh e leis fhéin, aig an dearbh ìre a bheil e dhìth ort, fhad ’s a chuireas tu do làmh sa phutan.

Gheibh thu an toast gu d’mhiann ann an iomlaid na mionaid a-mach a inneal cho eireachdail ’s a chunnaic thu riamh. ’Nam òige cha robh feum air a leithid ann. Cha robh an uair sin san fhasan ach na breacagan arain. An dràsda bithear a’ fuine, ach ’sann mar annas, agus rinn mi smaointinn agus fiamh gàire nuair a chuala mi, bho chionna ghoirid, asard gun tomhas aig boireannaich a’ bhaile air thòir a’ bheagan min Innseanaich a thàinig as ùr a Bhatarsaigh. Sin an dearbh thé – i fhéin agus an rionnach – air am bitheamaid a’ tàir ann an làithean m’òige, agus ’se an nì as cinntiche gum b’eòlach mo dhà sheanair-sa air blasad orra le chéile gu math tric.

Eadar gach fasan ùr a th’ann, nach ann a thuirt mi rium fhìn mu dheireadh thall gu faighinn inneal nigheadaireachd, los nach ruiginn a leas mo làmh a chur am bogadh ’nam sheann aois. Chan eil agad an diugh ach an gabadh as fhaoine a thoirt air do bheul ag iarraidh, agus abair thusa! Cha bhi dìth rogha is taghaidh ort, ach idir an t-airgead a bhith agad.

Cha robh i fada bhuam, agus is rìomhach dha-rìribh i mu m’choinneamh. Thug mi làmh oirre uair neo dhà, ach ’sann a th’air a sin naidheachd eile nach bi mi ag innse. Ana-coltach ris a’ chaillich a bha a’ caoidh nach robh an dà theanga aice, chan eil an aon té fhéin aicese neo iarraidh oirre, agus tha e a cheart cho glan. An rud a chì i an diugh, chan inns i a-màireach, agus tha mise a’ toirt taing dhan t-Sealbh a chionn sin. Ach thug mi ainm oirre – ainm a’ bhàta a bh’aig mo sheanair bho chionn fhada an t-saoghail (an <eng>Try Again<gai>) – ach ’sann an Gàidhlig. Gun teagamh, cha do ràinig a’ chùis, fhathast co-dhiùbh, an ìre a ràinig té a fhuair <eng>pressure cooker.<gai> Cheart cho luath ’s a fhuair i gu dol e, rinn i ’na deann air taobh eile an taighe, agus theann i air dìdeag air troimhn uinneig, is i dearbhte cinnteach gu spreaghadh e mionaid sam bith. ’S dòcha, cleas an damhain-allaidh aig Rìgh Raibeart, gun téid leam air an t-seachdamh ionnsaigh!


An Seann Iasgach is Eile
Ann am Barraigh aig an dearbh àm seo, cha mhor gu faic thu sealladh air deargadh éisg ach an t-iasg reòdhta a cheannaichear anns a’ bhùth. Gun teagamh, tha beagan iasgaich a’ dol, ach tha na iasgairean teòma a’ reic na shaothraich iad ri ghlacadh ri luchd an taigh-éisg an Aird Mhighinis shìos sa Bhàgh a Tuath. Tha deannan fhear is mhnathan an sàs

[TD 84]

an greim cosnaidh mun taigh-éisg sin, air clàr na dùthcha. ’S dòcha nach biodh neach gun iasg a dhèanadh an t-astar eadar seo ’s am Bàgh a Tuath, ach nach fad’ an t-astar sin an diugh seach nuair a chuir mise eòlas an toiseach air! Nam biodh saod agad air faighinn sìos gun a choiseachd, bhiodh an tagradh leat.

Cha chluinn thu iomradh an diugh air neach sam bith a’ dol gu carraig. Bha sin mar chleachdadh aig gach ceann teaghlaich sa bhaile bheag againn fhìn an làithean m’òige. Chì thu fhathast air a’ charraig na slugagan anns am biodh na fir a’ pronnadh an t-suill gu a’ charraig a bhiadhadh mun teannadh an t-iasgach. ’Se deagh àite-céilidh cuideachd a bha sa charraig, far am biodh fir a’ bhaile ri dibhearsain agus innse naidheachd.

A bharrachd air iasgach nan slat, bho àm gu àm bha fir a’ bhaile a’ dol còmhla mu thàbh. Nuair a bha mi mu naoi bliadhna dh’aois, bha Oran an Tàibh air tighinn am bàrr, agus sùrd aca air sna taighean céilidh.

Ma phronnas mi urchar san t-slugaig
’S gun éirich e chluich ann am bàrr,
Gum bi mi fo iomagain ’s fo mhulad
Nach toir mi le dubhan as tràth.
Ach nam bithinn mun skimmer,
Ged chosgainn ris iongag de shnàth,
Gu faighinn na ’s leòr dhith sa ghlumaig
’S gu rachadh an dubhan dhan phàn.

Aon uair ’s gun cuirte crìoch air an tàbh, cha robh feum idir air an dubhan. Bha an fheadhainn sin a chaidh mun tàbh a’ faighinn tumadh mu seach dheth sa ghlumaig, agus bu shunndach an ceum a’ tilleadh dhachaigh leis an tràth. ’S tric a dh’éisd mi ri m’athair ag éirigh an glasadh an latha ’s e a’ dèanamh air Carraig an Radain, thall mun t-Sruth, agus bhiodh e air ais dhachaigh leis an tràth mu falbhamaid dhan sgoil.

Glé thric air an fheasgar bha fir a’ bhaile, an déidh a bhith trang fad an latha, a’ falbh gu maghar. ’Siad fhéin a bhiodh sunndach a’ togail orra. Ged a bhiodh iad a’ dol gu banais, cha bhiodh a leithid de shogan orra. Bhitheamaid sinne ’nar cloinn a’ feitheamh na mionaid gus an nochdadh an sgoth a-staigh am bàgh an déidh an iasgaich. Bha sinn uile a’ dèanamh air an laimrig, agus sinn air bhiodan a’ feitheamh roinn an éisg. Bhiodh roinn mu choinneamh gach fir a bha muigh ag iasgach agus roinn a bhàrr aig an sgothaidh. An siud ’s an seo air feadh nan creag, bha iad a’ caitheamh an éisg ’na roinnean gus an teirigeadh an t-iomlan. An sin bha fear a’ dol sa chùil, sgrìob air falbh bhon iasg, agus aghaidh taobh eile, is bha fear eile dhen sgioba ag éigheach – agus sinne gu furachail a’ gabhail beachd air, agus colgag a’ dèanamh an taghaidh – “Có aig’ am bi siud?” agus bha fear na cùil a’ freagairt, “Bithidh aig Niall.” An ath turas a dh’éighte, “Có aig’ am bi siud?” chluinnte am fear eile a’ freagairt,

[TD 85]

“Bithidh aig mo ghoistidh.” Agus sin an dol a bh’ann gus am biodh an riarachadh ullamh, agus an sin bha sinn fhìn ’s iad fhéin a’ dèanamh gu sunndach air na taighean.

Bho àm gu àm bhiodh na h-iasgairean a’ dèanamh air an oitir leis na linn-chaol’ air thoir na lèabaig, ach bha iad an toiseach a’ dol dhan tràigh luga gu biadhadh fhaotainn. Bha an sin gach fear a’ suidhe gu socair ri taobh an sgùlain agus a’ cur biadhaidh air gach dubhan dhen lìon-chaol. Bha na lèabagan air leth blasda fhad ’s a bha iad ùr, ach cha robh iad ’nan annlan cho tlachdmhor nuair a bhiodh iad greis an sailleadh.

Car mun t-Sultainn, mhothaicheadh fear do chnap rionnaich a’ cluich sa bhàgh. Bha iad sa mhionaid a’ càradh orra leis an lìon-sgadain agus a’ lìonadh na sgotha leis an iasg. Bha iad ga shailleadh agus bha e glé bhlasda leis a’ bhuntàta, ach bha car de cheann sìos air. Cha robh ann ach biadh nan truaghan bochda.

Ach nach i a’ chuibheall a ghabh an làn-char bhon uair sin. ’Se car de dh’annas a tha an diugh san rionnach. Leugh mi am pàipear-naidheachd bho chionna ghoirid feadhainn a bhith ag iarraidh cus de chinn chaorach. Nach b’eòlach orra sinn ’nar n-oige, ach a-rithist bha a leithid de cheann sìos orra mar bhiadh agus, nan cluinnte starram mun doras an àm a bhith ga dheisealachadh, bha bean an taighe ga thilgeadh a-staigh fon bheinge. ’S goirid, ma dh’fhaodte, gus am bi an ceann caorach air a’ phutan ris a’ ghiomach mar annlan. Nach iomadh car a chuireas an saoghal dheth.

Tha ùine mhór bhon a chaidh na h-eich a fasan am Barraigh, a dh’aindeoin iad a bhith air an cunntais air leth cruadalach. Bho chionn dhà neo trì bhliadhnachan ’sann a ghabhadh ùidh as ùr annta. ’S fhìor thaitneach leam an naidheachd a chuala mi bho chionna ghoirid. Thill càraid a bha air thaigheadas am baile Ghlaschu dhachaigh a Bharraigh. Fhuair iad fearann. Nach iomadh feadhainn a thilleadh an diugh nam faigheadh iad a leithid cheudna. Thog iad taigh dhen fhasan ùr gu h-eireachdail ri taobh an rathaid. Shuas os cionn an rathaid tha a’ mhòinteach a chumas an toil connaidh riutha, agus cheannaich iad each gu tarraing na mòna. Saoileam fhìn am feuch e cleas na làire bàine orra sa cheud dol-a-mach? Chuala mi gun do rinn Iain Beag cléibh is plàta dhen t-seann fhasan dhaibh, ged a shaoil mi nach robh aon air fhàgail mu na sreathan a dhèanadh a leithid siud dhaibh an diugh. Gum bu fada bhios an comas aige eòlas a thoirt dhan òigridh làmh a thoirt air a cheart leithid, agus gum bu fada connadh air druim an eich ùir. ’Siad na làraidhean agus na tractaran a bha a’ dèanamh cobhair air daoine bho chionn deannan bhliadhnachan a thaobh tarraing feòir, arbhair, guail is ghoireasan cudthromach sam bith eile air an cuirte feum. Cha dèan a h-aon dhiubh sin feum sa mhòintich sin, far a bheil an talamh cho mì-chothrom. Ach théid aig an each air aisridh fhaotainn air a feadh, agus nach math an naidheachd sin. Tha an gual an diugh cho daor ris an aran mhilis, agus tha gu leòr de dhaoine taingeil toilichte làmh a thoirt aon uair eile air a’

[TD 86]

mhònaidh – connadh air an robh mise mion-eòlach an làithean sòlasach m’òige.

Nuair a fhuair sinn cumhachd an dealain am Barraigh an 1967, bha daoine taingeil toilichte gu rachadh aca air aon chaol fhéin fhaighinn air bocsa an TV, agus b’e sin BBC 1. Bha sinn a’ pàigheadh na h-aon chìs sa bhliadhna ’s a bha muinntir thìr-móir, ged a bha e comasach dhaibh-san tionndadh gu caol sam bith. Bho chionn beagan agus bliadhna fhuaras seòl air crann a chur air bidean an siud ’s an seo, los a-nis gu bheil sinn air thrì neo-ar-thaing agus sinn a’ faighinn caol mu seach air a’ bhocsa. Chan ann air a sin a-mhàin a dh’aithriseadh an sgeul. Nach ann a tha nis dealbh le dathan againn dìreach mar a th’aca air Ghalldachd, agus tha sinn am mullach ar sòlais.

Nuair a bha mi ’nam chaileig, bha seann duine còir a’ fuireach faisg oirnn, agus bha e mar fhasan aige daonnan, nuair a chluinneadh e naidheachd mu dheidhinn innleachd ùr a thàinig am follais, a bhith a’ meòrachadh fad mionaid – agus an sin, a’ tachas a chinn, theireadh e, “’Ille – m’anam fhìn, nach e an saoghal a tha ag adbhansadh.” A thaobh ’s gu robh am facal cho annasach, thog clann bheag a’ bhaile againn fhìn e agus bhiodh sùrd againn air bho àm gu àm, ged nach robh tuigse fon ghréin againn gu dé bu chiall dha. Nam biodh am bodach bochd sa cholainn-daonna an diugh, nach e a chuireadh an uibhireach air dol an t-saoghail.

Air an dearbh sheachdain seo – an dàrna seachdain dhen Chéitean, 1980 – tha mi ’nam shuidhe sa Ghleann agus fèath nan eun ann. Tha gach doras is uinneag aig gach taigh sa bhaile sraointe fosgailte, agus na h-eoin bhuchainn a’ ceilearadh gu ceòlmhor air gach taobh agus cuthag ghorm a’ sìor thoirt “gug-gù” aiste los nach dèan sin dìochuimhn’ air an astar air an tàinig ise a chur flàth is fàilt’ an t-samhraidh oirnn. Tha sìth an seo – “O, sìth nach d’fhairich cridhe duine riamh.”

Tha fear an raidio dìreach air innse do mhuinntir an t-saoghail a tha ag éisdeachd nach cosg e dhuit a-nis ach cóig cheud punnd Sasannach a dhol air chuairt chun nan dùthchannan as fhaide dhan ear. An duine bochd, feumaidh nach robh e riamh am Barraigh. Nam bitheadh, ’s gu seòladh e an taobh seo iad, theid mi fhìn an urras nach iarradh iad a cheòl neo a dh’aighear ach fuireach san dearbh bhad seo fhéin. Chan fhac’ iad riamh sealladh nas àille na’n Gleann sa Chéitean shamhraidh neo na sòbhraichean mar leugan a’ boillsgeadh air machaire Bhatarsaigh.

A-mach am bàgh, chì mi long sgairteil, loma-làn dhen luchd-turais air an do sheall an Sealbh agus a ràinig Tìr nan Og, a’ dèanamh gu sunndach air Miughalaigh a thoirt sùil air ais air saoghal a tha nis seachad. Bheir iad greis mu na làraichean a dh’fhàg iadsan a chuir seachad am beatha ann, air bheagan teachd-an-tìr agus a dh’aindeoin cruas an t-saoghail, agus bidh na h-eòin mhara a’ sìor sgreadail air aghaidh nan creagan corrach glasa mar bu dual, a’ cur an t-saoghail aca fhéin air aghaidh a dh’aindeoin

[TD 87]

có a dh’fhalbhas neo a thig. Tha fear an raidio air mo ghrad dhùsgadh air ais bho Mhiughalaigh, ag innse gu bheil cuid de luchd na dreuchd dhan tug mi spéis mo chridhe air a dhol air trèan an Glaschu air an rathad gu Lunnainn gu gearain a dhèanamh ri muinntir na Pàrlamaid mu bheagan tuarasdail. Chan eil teagamh nach eil sin feumach san là an diugh; ach, anns a’ Chéitean, tha mi ag amharc a-null air Bhatarsaigh, far an robh mi an tùs mo làithean air naoi notaichean sa mhìos, agus feumaidh mi aideachadh nach bithinn am brògan na feadhainn sin a th’air an dearbh mhionaid-sa air an rathad san trèan gu Lunnainn airson òr Fhir Shanndraigh.

Air an t-seachdain seo cuideachd, tha sagairt an dà sgìre am Barraigh air soraidh fhàgail againn. Chuir am fear a bha aig deas seachad ceithir bliadhna deug an seo, agus am fear a bha aig tuath – Maighstir Calum againn fhìn – sia bliadhna. Chàirich iad orra le chéile gu crìochan ùra, agus tha sinn a’ guidhe gum bi saoghal sona sòlasach aca le chéile an taobh an deachaidh iad.

Airson ar cuid-ne dheth, faodaidh sinn a bhith air leth taingeil có an t-urra a thàinig thugainn aig a’ cheann a deas dhen eilean. Chan ann ’na choigreach dhuinn a tha e. Chuir sinn an deagh eòlas air mu thràth, nuair a bha e am paraist a’ Bhàigh a Tuath. Fhad ’s a bha e am Beinn na Fadhla, chuala sinn a ghuth glé thric air Raidio nan Eilean a’ tagradh iomadh cùis as leth Uibhist is Bharraigh. ’Se their sinn ris a sin, “’S fheàrr caraid sa Chùirt na crùn san sporan.” Tha fios againn, ann an càs na h-éiginn, gu bheil e ullamh, ealamh, uidheamaichte gu bruidhinn as ar leth a dh’aindeoin gach uallaich eile a tha mu choinneamh.

Tha sinne mar chaoraich agus ar ceann thar ar gualainn a’ feitheamh stiùiridh bhon chìobair ùr. Anns a’ cheud dhol-a-mach guidheamaid dha

seòladh socair, farsaing, réidh;
Sruth is soirbheas as a dhéidh,
Gus an ruig e cala tioram,
A h-uile là gu ceann a réis.

Bho chionn beagan sheachdainean dh’fhosgladh dorais an taigh-eiridinn ùir am Barraigh. Nach b’e sin gu fìrinneach an latha òr-bhuidhe. Bhon as cuimhneach leam, bha a h-uile neach air am buaileadh euslaint ga fhògradh taobh a-mach an eilein gu Loch nam Madadh, Uibhist neo àite sam bith a ghabhadh roimhe, mura robh neach air fhuran fhéin a ghabhadh a chùram. Chruinnicheadh as gach ceàrn iad sin dhachaigh gun dùthaich fhéin. Nach sona dhaibh! A’ cheud phriobadh a thig air an sùilean nuair a ghlasas an latha, coimheadaidh iad le taitneas a-mach air creagan corrach glasa Bharraigh, agus lìonaidh an cridhe le sòlas is taitneas a thaobh a bhith air ais aon turas eile an dùthaich an seanar. As gach ceàrn thig an càirdean ’s an luchd-eòlais a h-uile feasgar a chur seachad greis dhen ùine còmhla riutha, agus bidh iad sona, sòlasach ag

[TD 88]

éisdeachd blas na Gàidhlig air clàr an dùthcha fhéin. An fheadhainn aca aig a bheil comas nan cas, faodaidh iad càradh orra a-mach cuairt air feadh nam bùithtean neo a choimhead air an càirdean. Chan eil bann neo ceangal orra gu fuireach a-staigh fhad ’s a ruigeas iad aig àm bìdh.

Tha còrr is leth-cheud bliadhna bhon a rinn mi fhìn ’s mo bhanachompanach nach maireann an turas sònraichte sin chun an dannsa aig fosgladh Talla a’ Bhàigh a Tuath. Sheas i glé mhath on ùine sin ris gach gaoith is gailleann, agus nach iomadh oidhche thoilichte a chuir sinn seachad innte. Bha iomradh an uiridh air talla ùr a chur ’na h-aite air neo ath-nuadhachadh sònraichte a dhèanamh air an t-seann té. ’S gann gun gabh e bhith, a dh’aindeoin a cruth-atharrachaidh, gun téid ceumannan dannsa nas toilichte a dhèanamh innte na rinneadh nuair a bha muinntir a’ bhaile bhig againn fhìn aig ìre faram a dhèanamh air na clàir – ach theagamh gu bheil mi dèanamh mearachd.

Chaidh innse dhuinn gu robhar a’ togail eaglais ùr ann a Bhatarsaigh. An té a th’ann, thogadh i glé ghoirid dhan àm a thòisich an sgoil an Taigh Mór an tuathanaich. Is math an naidheachd sin. Chan eil dad de bhlàth air an eilean sin gu bheil dùil aige am bàs fhaighinn. Mar a h-uile rud eile, cosgaidh an eaglais ùr iomadh mìle punnd airgid, ach chan eil teagamh agam nach téid a togail, agus tha dòchas làidir agam gun tig an t-àm nuair a bhios gach croit aon turas eile agus fear mu choinneamh gach té dhiubh.

Chuala sinn cuideachd gu bheil iad a’ dol a thogail sgoil ùr am Bàgh a’ Chaisteil a chosgas còrr agus deich ceud mìle. Air réir a h-uile coltais ’se sgoil air chruth an-àbhaisteach a bhios innte sin. Bidh glumag innte gu gillean is nigheanan snàmh ionnsachadh, agus gu fìor ’se gnothach air leth feumail a tha sin – gu h-àraidh san eilean seo, far a bheil òganaich cho tric ag iasgach mu na cladaichean.


Dé Tha Romhainn?
Thug mi sùil glé fhada air ais – còrr agus trì fichead bliadhna. Ged nach fhàisnich mise mar Mhac a’ Chreachair, théid mi cho dàna ’s gun toir mi sùil sgrìob air aghaidh.

Fon ghrinneal sa Chuan an Iar – dìreach mu na sreathan sin sam biodh na iasgairean a’ faighinn sealladh air Ròcabarra anns na linntean a dh’aom – tha an ùill ’na laighe a’ feitheamh o chionn chaogadan airson a toirt am bàrr. An ceann beagan bhliadhnachan, ge bith có bhios beò ’s a chì, sin far am bi am fuaim ’s an t-straighlich aig bàtaichean len innealan tollaidh air thòir am ionmhais ùir. Thig iad as an ear agus as an iar, dubh agus geal – oir ’se an aon dath a th’air an cuid airgid – a cheannach caob de dh’iomair an grunnd a’ chuain. Ma théid leudachadh air port-adhair Steòrnabhaigh mar a tha cuid an dùil, eadar sin agus coigrich Bheinn na Fadhla, ’sann an uair sin gu fìor a dh’fhaodar Innse Gall a ghabhail air na h-eileanan bòidheach againne.

Abraidh mi gun téid dualchas an aghaidh nan creag, agus gu seas clann

[TD 89]

nan eilean a’ cur an cinn ri chéile agus an casan an tacsa, agus nach leig iad le aon fon ghréin a’ Ghaidhlig a phutadh an comhair a cùil. ’S dòcha gu faicear srian air stuaghan a’ Chuain an Iar los gu slaodar cumhachd an dealain bhuapa. Tillidh clann nan eilean air ais a-rithist gu an crìochan fhéin, agus aon turas eile bidh sluagh a’ còmhnaidh am Beàrnaraigh Cheann Bharraigh, an eilean bòidheach Mhiughalaigh agus an Sanndraigh agus am Pabaigh, agus itealan aig gach aon a’ siubhal air ais agus air aghaidh mar a thoilicheas iad air ceann an gnothaich, agus gun aon dhiubh a’ cur a làimh ’na cheap do dh’aon mhac màthar le cainnt choimhich. Bidh gach aon sna bailtean air tìr-mór anns a bheil am boinne as fhaoine de dh’fhuil chloinn eileanach deònach an leth-dhubhag a thoirt air iomall fhaighinn de chriomaig fhearainn air aon dhe na h-eileanan mu dheas.

Bidh Bhatarsaigh le drochaid àlainn tarsainn a’ Chaolais Chumhaing, agus carbadan a’ siubhal a-null ’s a-nall as mar a thogras iad dìreach air an dearbh shlighe sin air an robh mise a’ dèanamh mo rathaid bho chionn dà fhichead bliadhna ’s a cóig a-measg puill is chreagan gu dhol tarsainn a’ Chaolais air an aiseag.

An t-aiseag – tha fuaim an fhacail gam thàladh air ais chun na dearbh mhionaid seo a th’againn. Bu dual is bu chleachdadh dhomh a bhith glé thric a’ feitheamh an aiseig. Gu sealladh an Sealbh orm, agus gu faiceadh am Freasdal freagarrach m’fhàgail tacan eile mu na

cladaichean is caolais far a bheil mo dhaoine,
Far an robh mi aotrom is gòrach.

Tha cus ann bu mhath leam fhaicinn is ionnsachadh fhathast mun téid mi air a’ bhòidse mhóir.

A’ toirt sùil san dealachadh a-null air Bhatarsaigh – eilean maiseach nan sòbhraichean ’s nan tràighean dealrach airgid – ’se mo dhùrachd dhaibh thall an sin:

Gum bu h-éibhinn gach fear is té dhibh
A h-uile latha fhad ’s a bhios sibh beò ann;
’S an sin ’nur n-àite thig sliochd bhios bàidheil,
Chur cliù air àilleachd an eilein ’s bòidhche.

A’ Chrìoch
