[TD 11]

Air An Spiris

GED a fhuair sinn ar riasladh tha sinn toilichte gu bheil an àireamh so de Ghairm ’nur làmhan aig an àm cheart. Bha an àireamh roimhe so dà mhìos air dheireadh ri linn connspaid nan clò-bhualadairean, agus bha eagal òirnn gu feumamaid cleas ràitheachan eile a dheanamh agus aon àireamh a leigeil leis an t-sruth. Ach le beagan moch-eirigh agus corra oidhche anmoch tha gach nì air dòigh, agus tha Gairm a’ tòiseachadh na h-ochdamh bliadhna.

Bho thòisich sinn tha iomadh mìosachan agus ràitheachan (<eng>Picture Post<gai> air aon dhiùbh) air a dhol bàs. Tha iomadh aobhar air sin. Tha telibhisean a’ tàladh nan sùilean a b’ àbhaist a bhith a’ leughadh; tha barrachd dhaoine a’ ceannach air dàil chàraichean agus a leithid sin, agus feumaidh iad sùil a chumail air a’ chosgais sheachdainich; tha prìsean paipear agus clò-bhualaidh a’ sìor fhàs. Ri linn na connspaid a dh’ ainmich sinn an so shuas bithidh Gairm a’ cosg barrachd dhuinne, ach, mas urrainn dhuinn idir, cha tuit a’ chosgais sin oirbhse.

Gu dé tha cumail Gairm air a chasan?

An toiseach, tha na leughadairean dìleas dha. Ged is fhada bhon a dh’ fhalbh an t-annas a tha am fàbhar a h-uile leabhar ùr, tha a’ mhórchuid de ar leughadairean fhathast a’ faighinn aobhar tlachd agus aobhar trod ann an Gairm. Gu dearbh, bithidh feadhainn aca fhathast a’ toirt barrachd air a phrìs air ged nach do shir sinne déirce riamh bhon a rinn sinn an iarraidh mhór an toiseach.

Anns an dara h-àite (no ’s dòcha gur e so a’ chiad rud) tha réiseamaid bheag de luchd reic, gun duais agus uaireannan gun mhóran taing, a’ faighinn caoiteas nan ultaichean de Ghairm gach ràithe. Sin an fheadhainn a tha ’nan cul-taice dhuinn.

Agus tha luchd nan sanasan reic. Chan eil ùidh air an t-saoghal acasan anns a’ Ghàidhlig, agus chan eil dìlseachd air an t-saoghal aca dhuinne. Ach, ann an dòigh, is iadsan a tha a’ dearbhadh gu bheil beatha anns a’ Ghàidhlig fhathast. Oir mura faigheadh iad dà sgillinn airson gach sgillinn a tha iad a’ cosg cha toireadh iad hóró oirbhse no òirnne no air Gairm. Ach tha Gairm a’ pàidheadh dhaibh, agus tha iadsan a’ pàidheadh do Ghairm.

Sin na cnàmhan agus a’ chlosach. Cha shoirbhicheadh iadsan gun an t-anam, as aonais an fheadhainn a tha a’ cumail sgialachdan agus bàrdachd agus dealbhannan rinn. Tha an duais fhéin aca-san anns an eòlas gu bheil iad a’ cur ri litreachas na Gàidhlige—ag ùrachadh ùidh na ginealaich so, agus a’ taisbeanadh rudan as fhiach airson nan ginealach air thoiseach.


[TD 13]

Chan Eil Ni ’Na Thosd
CALUM MACIOMHAIR

THA am feasgar fann foghair seachad. Chan eil nì ’na thosd, grian na gealach, na latha, na mìos, na ràith tha na reultan ’nan rann-réidhlean ri gluasad. Na uaireadair faoin mac-an-duine, ach air an fheasgair le dìochuimhn nach dean e a rothaigeadh. Na mac na truaighe e fhéin is e am barail gun tomhais e le inneal-uaireadair cuspairean tha fad os a chionn————. Na eadhon a’ chlach ma leanas sinn fhathast i ’na siubhal ’s i ruith le gleann air feasgar fann mar sgeul their neach ri neach a leanas.

Deireadh na bliadhna bh’ ann, mu Shamhainn, lusan is craobhan an déidh saothair an t-samhraidh gu nàdurrach a’ fàs sgìth de ’n eileamaid ’s a’ crathadh nan duilleag, an geamhradh gu bhith orra. Tuinn air tràigh ri bualadh, faoileagan mar a bhà san adhar, corra starrag eadar thu is bun-sgòth, coileach a’ Chinn-a-tuath a’ gairm ri coileach a’ Chinn-a-deas. A’ ghaoth is a’ Ghàidhlig ri glaodh.

Ann a sitigean a’ bhaile agus timcheall nan tighean ùra tha caoraich gun àireamh ri gluasad. Thig fear amach á tigh, cù ’na chois, leigidh e fead, leigidh an cù sgalt is cuiridh e car tamall ruaig air na caoraich, ged is math fios a’ choin agus nan caorach gun till iad an ceartuair gu sùgh na sitigean. Chan eil duine na ainmhidh ’nan tosd—ach, daingit, cuireadh a h-uile duine seachad air a dhorus fhéin iad, co-dhiùbh gu ’n tig Cùirt nan Caorach air chuairt chun a’ bhaile.

Bu bheag an t-iongnadh gu robh òigridh a’ bhaile iad fhéin luaisgeanach. Chaidh feadhainn aca a Shiabost air chois-cheum Dhòmhnaill Iain Bhàrd is iomadh duine uasal eile, air los “té bhàn a rinn am buaireadh” sa’ bhaile sin. Cha robh iongnadh a sin bhon tha a h-uile caileag á Siabost nas bòidhche na ’n t’ éile, agus na ’n té a tha san ath bhaile as fhaisg, na as fhaid as. Mas fìor an sgeul bha na Cinn-feadhna a tha os cionn Taghadh nan Caileag Bhòidheach air an cur cho mór mun cuairt leotha ’s gum b’ fheudar dhaibh bacan a chur orra. Oir nam biodh iad air leigeil leotha bhith ruith nam machraichean Gallda agus Gaidhealach ’s a’ frithealadh nan co-fharpaisean aca, bhiodh na britheamhan air an dalladh cho mór ’s nach biodh sùil aca do Bhànrigh Bhòidheach á àite sam bith eile.

Am beag an t-iongnadh gur h-e Bànrigh Bheàrnaraidh a thagh iad, is cead a coise aice?

Tha na fir, is cead an cois aca fhéin, diùmbach le riaghladh nam britheamh.

Oir tha fir Shiaboist cho dìleas do mhaiseachd Clann-nighean a’ Fhraoich ’s gu bheil iad a’ maoidhean ma thig Bànrigh Shasunnach, air cho bòidheach i, chun an ath strì, ’s ma tha na britheamhan cho dall ’s nach fhaic iad gur Siabost na Beàrnaraidh as bòidhche, tha na fir a’ dol a sheasamh taobh té Bheàrnaraidh aig Blàr nam Bonnagan. A rèir aon uirsgeul mu Choinneach Odhar a bha chun a so san dorch, tha an strì a’ tighinn gu teachd air mullach Grìosaich Pheairt. ’S e sin as aobhar gum feum na bonnagan a bhith ’n cois nam bànrigh. Co-dhiùbh, le na fir ’s an coimhthional, ’s na caileagan air mullach a’ Ghrìosaich, cha bhi dol as aca gun phiullag air cho beag a nì dìon air

[TD 14]

an casan rùisgte. Fhad ’s a leanas an strì bidh Fir-chlis Shiaboist a’ cumail misneachd riutha ’s iad a’ seinn ri gach caileag mar a thig i am follais, “Air do bhonnagan a ghaoil.” Am britheamh ’na ghlòir fhéin tha cho buileach dall ’s nach fhaic e an “ìomhaigh bhòidheach tighinn beò gach taobh dheth.” Chan eil cothrom sam bith aig britheamh air a shùil.

Ged a bha e an dàin dhomh fir Shiaboist a leantainn, car fada ’s mar a bhà e, cha b’ ann bu lugha thachair dha balaich Bhradhagair. Rach buidheann aca gu Talla Sgoil Bhradhagair, ’s iad ag aithris air “Rotaichean ri Reic” agus seanachasan dìomhair eile am beul-aithris ar n-eachdraidh—. Nochd teachdaire á Tigh na Bainnse le fios gu robh bòrd ma bhith ullamh agus sinn dèanamh air gun dàil. Oir b’ i so an oidhche—mura deach mi car iomrall le sùil air ais mar sùil britheimh air bànrigh, is mi deanamh oidhirp air grad-shiubhal innleachdan mac-an-duine a chumail am fianuis. B’ i so an oidhche air a robh Aonghus Iain a’ cumail féisd na bainnse.

’S ann aca bha a’ chuirm an Tigh Isaac a b’ fhiach a mholadh, agus a’ bhean-òg a b’ fhiach a faicinn. Timcheall a’ bhùird cha bu ghann fialachd, deoch-slàinte is ceilearadh. Agus fir-tighe thapaidh a’ frithealadh ’s a’ riaghladh na cuirme air chor ’s nach robh dìth air aoigh na coigreach a bha làthair. Is mór saothair nam mnathan mus cuirear banais air adhart gu dòigheil, ach mur is motha obair nam fear-tighe chan e càil as lugha. ’S ioma ceum air ais ’s air adhart a dh’ fhàg Coinneach is Dòmhnall Thormoid, is cha b’ iad bu lugha dh’ fhàg Alasdair is Iain Ruairidh, a’ cumail a’ chomunn a’ dol gu cridheil, subhach.

Ach mura geàrr mi goirid e bithidh mo thuairisgeul cho fada, mura bi e buileach cho ràbhartach, ri turus-cuain Ulysses, Fear a’ Bhàta a bha uaireigin a’ seòladh eadar a’ Ghréig is Baile Thròidh. Feumar taghadh mar sin, cleas nam Britheamh, air na pìosan as fheàrr.

Ann a rùm eile de ’n tigh bha fear a’ seinn òran-gaoil mu Ailleagan air choireigin. Ged a sheinn e rainn am pailteas an guth brèagha ceòlmhor, le boil na “waitearan” ag ullachadh an ath bhùird cha do ghreimich mi ach air facal no dhà—ach bha ’n àilleagan snog:

Thug thu bàrr air mnaoi na h-Albann
Ann an dreach ’s an dealbh ’s an sgoinn,
Cho mór ’s gun d’ rinneadh bànrigh dhiot—

—Bean-fhrithealaidh ri t’éile is drip orra le chéile aig a’ bhòrd, “Bheil an truaigh ud fhathast le ’bhànrigh?”

“Pìos math,” arsa fear-frithealaidh.

Lean an seinneadair gun chasg leis an òran:

Ameasg nam ban gur sgàthan thu
Toirt bàrr orr’ anns gach geall,
Slios mar—.”

—Caileag aig a’ bhòrd ri t’éile, “A Sheonag, seall cuairt dha do sgàthan. Eil am pent air mo bheilleagan air fàs riasach?”

“—’N taobh stigh do d’ bhilean dathte
Tha deud gheal chailce ghrinn—.”

“Bheil an duine ud a’ seinn fhathast?” arsa fear-frithealaidh a bha fulang.


[TD 15]

“An duine ud,” fhreagair fear eile, “Sheinn e anochd a h-uile uair a chaidh iarraidh air. Tha e airidh air an D.C.M.”

“Uill, choisinn e sin,” arsa ’chiad fhear, “’s mur eil mi air mo mhealladh tha séisd dha no thrì “bhàraichean” an taca ris cuideachd.”

Bha an oidhche ruith gun tosd ’s cha b’ ann dh’ ar deòin a dh’ fhàg sinn a’ chuideachd chridheil a bha ’n Tigh na Bainns, an seinneadair le òran-gaoil ’s an luchd-frithealaidh ’nan guth-shàmh, gun olc sam bith air an aire, ach cur-seachad dhaibh fhéin, a’ tarraing a’ bhrìgh a b’ éibhinn leotha as na rainn mar a fhreagradh iad.

’S iomadh rud a tha ’n cois a’ phòsaidh agus tha danns mar as tric ’nam measg. Thill sinn air ais gu Talla an Tigh Sgoile far a robh an danns air bonn. ’S e seanachaidh math a bheireadh luaidh le fìrinn air an danns oir tha fìrinn air uairean nas neònaiche na ursgeul. Chan eil mi idir a’ toirt a chreidsinn orm fhìn gur mis an seanchaidh sin nas motha na leigeas mo leughadairean a leas creidsinn gur e an t-uil fhìrinn air a bheil mi tarraing ’s mi an urra ris a’ mhac-talla tha ruith fhathast troimh oiseanan chluasan mo chuimhne—.

Bha na dannsairean ’s an luchd-ciùil mar gum biodh iad air astar, na mar a their iad sa’ Bheurla an <eng>dimension,<gai> eile tha gu tur eadardhealaichte bho ar triall àbhaisteach troimh fhàsach an t-saoghail so. Bha dannsan ann a fhreagradh gach fear agus caileag a bha làthair. Calum Iain is Alasdair, ’s ann dhaibh a b’ aithne, toirt dhaibh ceòl mar a dh’ iarradh na dannsairean. Calum Iain le inneal-ciùil seachd fichead fead, no <eng>piano-accordion,<gai> Alasdair leis an fhidheall air am b’ eòlach a shinnsearan toirt dhà làmh-chuidich.

Bha ’n Geamair a’ deanamh dìochuimhn air crìochan an ruidhle-ochdnar as na thachair e, ’s e dol corr uair iomrall, a chompanach feitheamh ris gus an tilleadh e bho chuairt dha ’n a’ ruidhle as a robh Iain Ailein. Thug Iain sanais dha a thulach fhéin a chumail. Nuair a thug an Geamair an aire gu robh am Ministear san aon ruidhle ris, bha e na b’ fhaiceallaich air cumail dlùth ri chompanach ’na bhuaile fhéin.

Murchadh Ruairidh ’na chabhaig eadar luchd-ciùil is dannsairean a’ riaghladh nan dannsan. Dh’ éigh e danns-dà-cheum, an déidh ùpraid an ruidhle—. Bha mo shùil fhìn is sùil a’ Gheamair air té bhòidheach, àrd, eireachdail, Bana-Ameireaganach feir a’ Bhac ’s i air chuairt gu Eilean a’ Fhraoich. Mus d’ fhuair sinn os cionn na geasaibh a chuir a maiseachd oirnn, bha Aonghus Phàdraig air an làr leatha. Cha robh e farasd ar sùil a leagail bho Aonghus is a chompanach. ’S dòcha gu robh e fhéin a nis fo gheasaibh. Co-dhiùbh bha e a’ cumail a’ dol ’na sheòladh fhéin air an aon chùrsa, is bhiodh e uair no dhà air dannsadh troimh na ballachan mura b’ e gu robh ise ’gha stiùireadh le car ealamh, ’s ’gha chumail le fiamh gàire dol timcheall an làr-dhanns. Nuair a chuireadh ise car, shealladh Aonghus sìos mar gum biodh e a’ faighinn coire dha liobastachd a chasan.

An oidhche ruith anmoch, ’s gun duine ’na thosd le ceòl is danns is suigeart.

B’ e an ath dhanns an trotan-sionnaich. “Nach e danns Sasunnach a tha sin, a Mhurchaidh?” arsa Fodo.

“Tha bhuil ort nach eil thu frithealadh nan dannsan,” arsa


[TD 16]

Murchadh. “Tha dannsan aca an diugh as na h-Innseachan—’s ann as tha chuid as motha aca.”

Danns air sàil danns neònach eile, gus mu dheireadh bha seòrsa de dh’ fhèath ann ’s na dannsairean ’nan suidhe a’ leigeil an anail. Ghabh Dòmhnall mór meadhon an làir leis fhéin. Bu mhath fios an luchd-ciùil dé an danns a bha bhuaithe. Ann an tiotadh thòisich iad le chéile air an aon phort. Is gann gun cumadh sinn fàire air casan Dhòmhnaill ’s e danns ’na aonar ’s gun a chasan a’ seachnadh aon phong-chiùil air cho luath am port. Mun do sguir e bha boisean ’gam bualadh an dà chuid ’gha mholadh ’s ri ceum a’ phuirt.

Thainig dannsairean as ùr asteach, feadhainn aca gun smachd ach ma làimh air na casan aca.

“An danns mu dheireadh,” arsa Alasdair ri Murchadh, “mura gléidh iad an casan.”

Ged a mhaireas gaol is ceòl, sgaoil a’ chuideachd uaireigin ann am moch-thràth na madainne. Ach ma chaidh iad uile mu dheireadh thall gu laighe cha robh h-uile fear ’na thosd.

Thachair e rium air an ath fheasgar. “Tha thu beò,” arsa mi fhìn.

“Tha na h-uiread dhiom,” ars esan, “a’ leantainn ri chéile, ach chan eil e mór.”

Nuair a thainig treallaich còmhraidh thuige—. “Ghabh mi té bára,” ars esan, “a raoir. Dh’ fhàg mo chasan ’s mo lùths mi aig deireadh na cuirme.—Thainig dithis nach fhaca mi riamh, thog iad mi is leag iad sìos mi am shlaod am broinn a’ bhara, mo shròin an àirde ’s cùl mo chinn cha mhór a’ bualadh an cuibhle a’ bhara. Theich an dithis a thog mi, ’s cha robh duine beò faisg.

“Thogadh dromaichean a’ bhara ’s gun duine eatorra is thòisich a’ rud ’na deann-ruith ’s i sìor ruith gus ma dheireadh ghabh i an adhar ’s i dol mar dhealanaich le fuaim tàirneanaich—.”

Bhris mi air a chur-amach. “Chan eil thu cho dona nuair a theid agad air a sgeul innse.” Oir bha mi fhìn a nis a’ call cùrs a sheanachais ’s mi cuimhneachadh air roghainn Alasdair: “Am port mu dheireadh mura gléidh iad an casan.”

Ghabh mo charaid air adhart le a sgeul, mar gum biodh e an dàin dha crìoch a chur air: “Innsidh mi mar a thachair, mas e ’s gu lorg mi a chaoidh amach e. Ach dhùisg mi ’nam fhuar-fhallus is gréim teann agam air a’ chluasaig.”

[Sanas]


[TD 19]

Mar a Chum a’ Ghaidhlig Astrailia Geal
UISDEAN LAING*

NUAIR a bha mi ’nam mhaighstir-sgoile ann an Ard-sgoil Bhunbury ann an Astràilia-an-Iar anns a’ bhliadhna 1927, b’ àbhaist do bhàtaichean a Africa-a-Deas a bhith tighinn gu port o àm gu àm airson fiodh cruaidh air a robh feum ann a rathaidean iaruinn ann an Africa. Latha de na làithean thainig am bàta-smùid S.S. Apolda chun a’ chidhe ann am Bunbury agus thòisich i air luchdachadh fiodha mar a b’ àbhaist dhi. Cha robh an obair so fad air adhart nuair a mhothaich an caiptean gu robh e as aonais triùir de na seòladairean—daoine dubha—agus ged a rannsaich e gach cùil anns a’ bhàta agus air a’ chidhe cha d’ fhuaradh iad.

Mar sin b’ fheudar dha a dhol a dh’ ionnsaigh Oifig a’ Phoilis fiach an deanadh iadsan gréim air na daoine dubha ann am baile Bhunbury, no anns na bailtean beaga bha làmh ri Bunbury, no falaichte sa’ choille. Mur a toireadh an Caiptean air ais leis á Bunbury gach duine dubh a bha aige air bòrd nuair a ràinig e am baile, dh’ fheumadh e ceud not (£100) a phàidheadh do Bhòrd a’ Chuspainn ann an Astràilia airson gach fear a bha air chall. Ghlac am poilis an triùir ann am baile beag deich mìle fichead amach á Bunbury trì làithean an déidh dhaibh teicheadh, agus thug iad air ais iad chun a’ phrìosain ann am Bunbury a chionn gun do dhiùlt iad a dhol air bòrd na h-Apolda a rìs. Chuir oifigeach a’ Chuspainn brath gu ceannabhaile Astràilia, Canberra, gu robh triùir dhaoine dubha aige ann a Bunbury a bha a’ diùltadh tilleadh do an dùthaich fhéin agus fhuair e òrdugh cruaidh agus aithghearr gu feumadh e an cur amach á Astràilia gun dàil, a chionn gu robh e an aghaidh an lagh agus toil an t-sluaigh daoine dubha a bhith còmhnuidh ann an Astràilia.

Aig an àm sin cha robh ach aon dòigh air an tilleadh do ’n dùthaich fhéin—’s e sin le <eng>“dictation”<gai> no deachdadh ann an cànan a bha sluagh sam bith anns an Roinn-Eòrpa a’ gnàthachadh. Ach dé an cànan a thaghadh e, agus có a dheasaicheadh agus a leughadh an deachdadh? Bha fios aige gu robh Eòrpaich Dheasach gu leòr mu dheich mìle tuath air a’ bhaile, Eadailtich, Greugaich, Macedónaich agus Slavaich—daoine aig a robh móran chànain neo-chumanta, ach ged a bha iad làn de sgil ann an tuathanachas bhuntàta agus mheasan, cha robh ach glé bheag fòghluim aca agus cha robh iad cleachdte ri <eng>“dictations”<gai> a leughadh a réir riaghailtean Bòrd a’ Chuspainn ann an Astràilia. Dh’ fheumadh e cuideigin eile fhaighinn aig a robh tuilleadh fòghluim na bha acasan.

Nuair a bha e anns an staid inntinn so, dh’ fhàg e an oifig agus thug e cuairt suas an t-sràid far an do choinnich e ri marsanta air a robh e eòlach, agus dh’ fhaighnich e dheth càite a faigheadh e duine a leughadh deachdadh ann an cainnt Eòrpach air choireigin do na h-Africanaich a theich as an Apolda. Thuirt a charaide ris gu robh Albanach anns an Ard-sgoil aig a robh deagh eòlas air ceithir no cóig de chànain Eòrpach. Cha do dh’ éisd fear a’ Chuspainn ri tuilleadh còmhraidh—ann a sia


*Chan fhaodar so eadartheangachadh no chur an clò a rithist gun chead fhaotainn o Mhgr Laing.


[TD 20]

[Dealbh]
Ard Sgoil Bhunbury

mionaidean bha e aig dorus na h-Ard-sgoile ag iarraidh Albanach nan cànan!

Nuair a dh’ innis e dhomh có è agus dé bha dhìth air, dh’ fhaighnich e am b’ urrainn dhomh deachdadh a thoirt do na daoine dubha ann a Laidinn. Fhreagair mi gum b’ urrainn, ach bha mi air bheachd nach robh deachdadh ann a Laidinn laghail a chionn nach robh sluagh sam bith anns an Roinn-Eòrpa a’ cleachdadh Laidinn mar chainnt chumanta. Cha robh seann Ghreugais dad na bu fhreagarraiche, agus cha deanadh Eabhradh no Arabaic a’ chùis a chionn nach e cànain Eòrpach a bha annta. Thuirt mi ris gu robh ban-sgoilear anns an Ard-sgoil a bha fìor ionnsaichte agus fileanta ann an cainnt nan Gearmailteach agus nam Frangach, agus theagamh gun deanadh iadsan an gnothach? Thuirt e nach dèanadh. Bha cainnt nan Gearmailteach tuilleadh is coltach ris a’ chainnt Dhuitseach a bha cuid de shluagh Africa-a-Deas a’ cleachdadh, agus nan cuireadh sinn deachdadh ann an Gearmailt bha eagal air nach fàiligeadh na h-Africanaich. A bharrachd air a sin bha fiosrachadh aige gun do chuir aon de ’n triùir dhubha trì bliadhna seachad ann a Mauritius far a robh Frangais ’ga labhairt. Mar sin cha robh Gearmailt no Frangais freagarrach airson deachdadh.

Nuair a bha sinn a’ call dòchas gu faigheadh sinn cànan sam bith a bhiodh freagarrach dh’ fhaighnich e dhomh am b’ aithne dhomh cànan Eòrpach eile agus dh’ innis mi dha gu robh mi a’ smaointean gum b’ urrainn dhomh Gàidhlig Albanach a leughadh ged a bha còrr is ceithir bliadhna deug o nach do labhair mi i. Cha robh ach glé bheag fiosrachadh aige mu dheighinn na Gàidhlig, agus dh’ fheòraich e càite a robh sluagh ’ga bruidhinn agus an e seòrsa de Bheurla a bha innte coltach ris a’ Bheurla neònach a chuala e daoine á Glaschu a’ labhairt! Thuirt mi ris (1) nach e seòrsa de Bheurla a bha innte (2)

[TD 21]

gu robh i air a labhairt ann an Alba an Iar agus Tuath agus ann an Canada an Ear (3) gu robh i ’na cainnt chumanta aig còrr is ceud mìle sluaigh ann an Alba (4) gu robh e ’nam bheachd-sa laghail agus a réir Achd Pàrlamaid nan Coigreach deachdadh a thoirt do na daoine dubha ann an Gàidhlig, a chionn gu robh Gàidhlig ’ga labhairt aig an àm sin le sluagh anns an Roinn-Eòrpa. Dh’ aontaich e gu feumadh sinn an deachdadh a chur ann an Gàidhlig a chionn nach robh cànan eile ri fhaotainn agus bha a’ Ghàidhlig na bu ‘shàbhailte’ na na cànain eile a chaidh ainmeachadh. Sin mar a thachair e ann an eachdraidh Astràilia gun deach Gàidhlig Albanach a chur ann an àireamh nan cànan a bha cumail na dùthcha geal.

Fhuair na daoine bochda (agus dubha) an deachdadh ann an Gàidhlig an oidhche sin fhéin aig seachd uairean feasgar, agus cha ruigear a leas innseadh gun do dh’ fhàilig an triùir aca, agus anns a’ mhadainn an ath latha chaidh am feuchadh ann an Tigh-na-Cùirte ann a Bunbury a chionn gu robh iad a’ briseadh lagh Astràilia ann a bhith a’ fuireach anns an dùthaich gun fhiathachadh. Bha fear dhiubh—a fear a bha ann a Mauritius—gu math cabach anns a’ chùirt, agus bha e amach ’s amach an aghaidh tilleadh do dh’ Africa. Mu dheighinn na <eng>“dictation”<gai> thuirt e ris a’ Bhreitheamh nach cuala esan gu robh a leithid a chànan an àite sam bith, “agus mas e cànan a tha innte,” ars esan, “’s e diabhal de chànan a tha innte.” “Bi sàmhach, bi sàmhach,” fhreagair am breitheamh gu h-aithghearr, “chan eil cainnt de ’n t-seòrsa sin ceadaichte anns a’ chùirt so.” Chaidh an dìteadh agus dh’ òrdaich am breitheamh an triùir dhiubh a chur air bòrd na h-Apolda aig ceithir uairean feasgar. ’S ann mar sin a shàbhail an

[Dealbh]
Bàta a’ toirt air bòrd fiodha aig cidhe Bhunbury


[TD 22]

Caiptean trì cheud not agus a rinn a’ Ghàidhlig e comasach do Bhòrd a’ Chuspainn (Astràilia) an dùthaich a chumail geal gus an do dh’ atharraicheadh an lagh mu dheighinn <eng>“dictation”<gai> ann a 1932 agus 1958.

Bha an deachdadh ann an Gàidhlig ’na phrothaid dhòmhsa. Fhuair mi à saor o’n sgoil gun chall tuarasdal, aon not mar phàidheadh fianuis, agus dà not a chionn gu robh mi fòghluimte ann an deachdadh ann an Gàidhlig. Fhuair mi cuideachd barrachd cliù (no mì-chliù) as an deachdadh na fhuair mi á obair na sgoilte n ré da fhichead bliadhna. Bha daoine ’gam stad air an t-sràid là as déidh latha ag ràdh, “Nach saoil sibh féin, a Mhaighstir Laing, nach e gnothach maslach a th’ ann a bhith tilgeil dhaoine amach á Astràilia a chionn nach aithne dhaibh Gàidhlig? A fiach Bòrd a’ Chuspainn ri mise a chaitheamh amach a chionn nach eil Gàidhlig agam?” Cha robh ach aon fhreagairt agam do chòmhradh de ’n t-seòrsa sin: “Chan eil fios agam dé th’ ann an inntinn Bòrd a’ Chuspainn, ach nam bithinn-sa ’nur n-àite-se cha chanainn guth mu dheighinn a bhith aineolach air Gàidhlig, ach thòisichinn air a h-ionnsachadh gun dàil. Ma tha fear-teagaisg a dhìth oirbh tha e comasach dhomh fhaighinn, agus cha chreid mi gum bi e ag iarraidh ach cóig tasdain deug gach leasan!”

[Sanasan]


[TD 23]

B.C. An Canada, 1858-1958
IAIN A’ CHAOIL

THA ceud bliadhna air a dhol seachad o’n là a bha an roinn mhór so de Chanada suidhichte an toiseach is a thàinig Sìm Friseal is a chompanaich o na h-Iomairean is a thog iad orra sìos nan sruthan chunnartach le pìobaire ’na shuidhe aig deireadh a’ bhàta a’ cluich, ’s a’ toirt misnich is neirt d’a chuideachd threuna air an abhainn ainmichte ’na dhéidh. A nis tha cosalachd cheudna a’ dol a bhith aca, is thatar a’ tional an so as gach ceàrnaidh de ’n domhan mu thimcheall a’ bhùird chuirmich, is a’ meòmhrachadh le greadhnachas air gaisge nan laoch a thainig air tùs do ’n dùthaich luachmhor so.

Aig an àm ud ’s e “Coille Dhonn-ia Ur” a theireadh iad ris an dùthaich, is bha “Vancouver” ’na bhaile beag làn Innseanach is ’na àite-malairt leis an <eng>“Hudson Bay Co.”<gai> Bha cuid mhath de ’n bhuidheann so ’nan Gaidheil, oir b’iadsan an t-aon seòrsa a rachadh gu àitean iomallach, is a réir coltais ’s iad a thug an t-ainm air an tìr.

Anns a’ bhliadhna 1858, ged thà, fhuaireadh òr anns an leth-astigh is bha brùchdadh-slòigh asteach ’na thòir, is thàinig sluagh neo-mheasail á gach ceàrnaidh ’ga shireadh, is sheall na Ameireaganaich air an fhiodh a bha cho prìseil dhuinn agus gach cùl-earalas eile. An déidh greise bha an t-airgead éiginneach airson nam mèinean a chur air bonn is ’s e sin an t-àm a dh’ fhàiling na Gaidheil bhochda oir dh’ fheumadh am fear aig an robh an sporan a bhith air a’ mhullach, is bha an “H.B.C.” a’ toirt seachad roinnean móra talmhainn do ’n fheadhainn aig an robh beagan. Ceum air cheum dh’ inntrig na beairtich asteach is an uair a dh’ fhàs an t-òr gann thòisich iad leis an fhiodh, is gus an là-an-diugh tha àireamh an t-sluaigh a ghnàth a’ meudachadh. Anns na làithean a dh’ aom bha na <eng>“Tories”<gai> coibhneil do na Gaidheil oir bha móran uaislean ’nam measg, ach an uair a fhuair na <eng>“Liberals”<gai> làmh an uachdair cha robh dad a dhìth orra ach an t-airgead is mar sin leig iad astigh na h-Ameireaganaich. A nise, tha fios againn nach eil móran Albannaich anns na Stàitean Aonaichte, is mar sin nach eil iad cleachdte ruinn mar phobull; ged a tha a’ mhór chuid diubh fialaidh ’s e an t-airgead a tha air an aire is uime sin thug iad amach an so, mar fhir-oibrich, sluagh as gach ceàrnaidh de ’n Roinn-Eòrpa, a bha comasach air saor-obair, is thog iad tighean, is ’s i a’ ghineal acasan a tha a’ stiùireadh cùisean an Bhancùbhar an diugh. Ged a bhris an dà chogadh mhór Breatainn, cha do chùm sin air ais na Stàitean Aonaichte, is air an aobhar sin, tha barrachd airgid aca a nis na tha aig cinneadh sam bith eile an làthair, gu dearbh, tha an dà chuid aca, saidhbhreas is bochdainn.

Tha feadhainn ag ràdh gu bheil dìth mhór oirnn an dràsda agus ’s e mo bharail gu bheil iad a’ fulang an Albainn nas cruaidhe na thatar am móran de na dùthchannan a tha a’ faighinn cuideachaidh bhuaipe. Cha d’ fhuair Canada aon sgillinn bhuaipe riamh an asgaidh gun i dhol an urras gum pàidheadh i na fiachan air ais troimh ’n t-sròn, is tha brathadair againn mar a tha sa’ h-uile àite, is ’s e sin an t-aobhar gu bheil móran an so gun chosnadh is luchd nan stàitean a’ toirt bàrr de ’n bhainne. ’S e so an dàrna dìteadh a bh’ againn ré ar là an


[TD 24]

Canada, ach cho fad’ ’s as cuimhne leam, bha dìteadh ’gar cumail sìos anns a’ Ghaidhealtachd. Bha mise air a’ phrairidh dà uair a fhuair sinn roinn mhath dheth, agus aig a’ cheart uair thàtar fulang le dìth uisge is teas na gréine an Sask., ach gu léir tha iad gu math dheth.

An Canada, nuair chuireadh na <eng>“Liberals”<gai> amach is fhuair na h-uaislean asteach sa’ Phàrlamaid is e a’ chiad rud a rinn iad càin a thogail air clò is aodach bho Bhreatainn is na Hearadh, airson dìon a thoirt do na muillnean an Ontario, a bha ann an seilbh Ameireaganaich. Tha roghainn a’ dol gu Astràilia, oir tha luach a’ phuinnd Shasunnaich an sin $2.10, an àite $2.75 am Breatainn, is mar sin cuideachd ’s e ’n t-airgead a chunntas.

Cha chluinn sibh aon fhacal Beurla air a labhairt air sràidean àraid an Bhancùbhar ach tha buidheann mhath de Ghaidheil an so fhathast, is bha mi-fhéin is a’ bhean an raoir a’ coimhead air “Tatù Airm” a mhair fad dà uair a thìde, anns an robh feachdan de phìobairean á Hamilton, Calgary agus Winnipeg. Bha bannal de chaileagan òga a’ dannsa dhuinn leo, is chòrd sin glé mhath ris na bha an làthair. Bha an iomairt so an co-cheangal ris an <eng>“Centennial.”<gai> ’S e oidhche àraidh a bh’ ann duinn.

[Dealbh]
“A Dhòmhnaill, nach neònach gur h-e sinne an aon <eng>typical house<gai> anns a’ bhaile” (Calum MacFhearghuis)


[TD 25]

Talc Ur
DOMHNALL R. MOIREASDAN (Scalpaidh na Hearadh)

ANN an aon de na h-eileanan a tha an diugh air fhàsachadh air taobh siar na Gaidhealtachd bha bho chionn ceithir fichead bliadhna air ais trì teaghlaichean a’ fuireach. Ged a bha na triùir theaghlaichean so ann an eilean aonranach amuigh anns a’ chuan bha comas aca tighinn gu tir-mór uair sam bith a bha freagarrach le eathar-siùil a bha aig na fir gu iasgach leatha.

B’ ann de ’n chreideamh Phròsdanach a bha na teaghlaichean so. Bhiodh iad gach Sàbaid a bhiodh an t-sìde gu math a’ dol gu tir-mór leis an eathair bhig, agus a’ dol dh’ an eaglais—eaglais a’ pharaist dh’ am buineadh iad air tir-mór—agus bhiodh ministear a’ pharaist a’ dol amach dh’ an eilean le eathar beag siùil e fhéin, agus feadhainn eile bhàrr tir-mór, a chumail adhradh.

Air an là bha so (a’ chiad turus dh’ an a’ mhinistear a dhol a chumail adhradh dh’ an eilean) chaidh am ministear agus dithis fhir eile amach le eathar beag do’n eilean, gu adhradh a chumail ann. Bha an là gu math is fhuair iad dh’ an eilean gu dòigheil, tràth air madainn shamhraidh. Dh’ fhàg an triùir aca an t-eathar air acaire ’s iad a’ deanamh ball-dìreach air a’ chiad tigh a b’ fhaisg orra. Fhuair iad chun an tighe tarsainn air garbhlaich ann an ùine bhig. Chnog iad aig an dorus, thainig fear-an-tighe chun an doruis, agus dh’ fhàiltich e astigh iad; cha robh bean-an-tighe ’s an teaghlach astigh aig an àm, ’s cha robh iad gu bhith stigh na bu luaithe na deireadh an fheasgair.

Co-dhiùbh bha na fir gu léir a’ seanchas am broinn an tighe. Nuair a bha e tighinn dlùth do’n fheasgar thuirt am ministear ri fear-an-tighe gu robh an t-àm a nise aigesan agus an dithis eile iad fhéin a sgioblachadh gu falbh leis an eathair aca fhéin gu tir-mór dhachaidh, gun fhios nach faodadh a’ ghaoth fàs mór agus an oidhche a thighinn bagarrach, ged a b’ e tìm an t-samhraidh a bh’ ann. Thionndaidh am ministear a rithist ri fear-an-tighe a’ faighneachd a faodadh iad adhradh a chumail.

“O, faodaidh gu dearbh,” arsa fear-an-tighe.

“Càite a bheil am Bìoball?” ars am ministear.

“A fuirich sibh greiseag agus bheir mis thugaibh am Bìoball?” arsa fear-an-tighe.

“Fuirichidh gu dearbh,” ars am ministear.

Dh’ fhalbh fear-an-tighe gu ceann shuas an tighe gu ciste mhór fhiodha a bha ris a’ bhalla. Dh’ fhosgail e a’ chiste agus thòisich e air tionndadh amach pàirt dhe na bha anns a’ chistidh eadar aodach ’s dé nach robh innte air làr an tighe r’ a thaobh. ’S an dithis eile a bha còmhla ris a’ mhinistear mu choinneimh an doruis a bha air ceann shuas an tighe, ’s e ’na chraos fosgailte ’s iad a’ faicinn an sporghail ’s an ùpraid a bha air fear-an-tighe aig a’ chistidh. Nis, thuig iad gu robh fear-an-tighe a’ lorg a’ Bhìobaill ’s e gu dhara leth anns a’ chiste far an d’ fhuair e am Bìoball air a h-ùrlar, ’s e fàgail an aodaich ’s a’ mhór-chuid a bha anns a’ chiste ’na rù-rà air làr an tighe gus an deidheadh an t-adhradh seachad, ’s a’ cumail dìreach chun a’ mhinisteir ’s a’ sìneadh thuige a’ Bhìobaill ’s ag ràdh: “Sud agaibh am Bìoball, a mhinistear, ’s tha da fhichead bliadhna bho fhuair mi e ’s tha e talc ùr.”


[TD 32]

A’ Chairbh A Bha Air Chall
ANNA FHRISEAL

LEUGHAIDH sinn an “Sgeulachdan na h-Airigh” mar a bha am Port Mór air chall. Chuala mise, o chionn ghoirid, sgeul mu chairbh a bha air chall. Chaidh innse dhomh leis an duine ris an do thachair e, agus dhian-bhriathraich esan gur tul-fhìrinn a bh’ ann. Ach so agaibh an sgeul, agus biodh bhur barail fhéin air.

O chionn beagan bhliadhnachan, matà, chuir càraid òg cuairt air an Roinn-Eòrpa. Agus a dh’ aindeoin nach robh iadsan ach ùr-phòsda aig an àm, air aobhar air choreigin leig iad le caillich, dìleas do aon dhiubh, nach faiceadh na ceithir fichead ach na chunnaic, a dhol ’nan cois. Agus is ann do bhrìgh nach do chùm Iain ’s Mórag gu biorach sùil air a’ chaillich so a thàinig orra an tubaist neònach mun cluinn sibh.

Co-dhiùbh, an toiseach tòisich, agus gun fhios aca dé a bha an dàn ag ullachadh dhaibh, bha iad uile mór ’s buidheach de ’n chuairt, agus ràinigear baile beag, faisg air a’ chrìch Spàinntich, far an robh iad airson greis a chur seachad, gun dad sam bith a’ cur orra.

Is ann air an ath là dìreach a thàinig an dà là air a’ chuideachd bhig. Bha rompa a dhol thar na crìche, far an robh monaidhean àrda, garbha a’ sméideadh orra. Agus thòisich eadhon an là sin math gu leòr—là cho brèagha ’s a ghabhadh fhaotainn; càr a’ ruith gu siùbhlach fodhpa; seallaidhean air gach taobh a’ toirt Albann ’nan cuimhne—gu dearbh, cha robh dad air an t-saoghal fharsaing a dhìth orra. Aig meadhon-latha sud iad gu h-àrd ameasg nam monadh, air frith-rathad, agus gun ann, a réir coltais, ach iad-san ’nan triùir. Agus seach gun robh an aimsir cho brèagha, blàth, chaidh iad ’nan suidhe an cois uillt beagan o’n rathad, gu balgam teadha a ghabhail, agus g’an grianadh fhéin greiseag. Ach cha robh iad ceart air suidhe, air an socair, nuair a tharraing a’ chailleach bhochd gné osnaidh, agus an ath mhionaid sud i ’na clod air an làr. Cha tug e fada do Iain a dhèanamh cinnteach nach robh rong innte (mar a thachair, thug e mach “Dotair” greis bheag roimhe). Bha fios aige nach robh a cridhe ach fann, agus a nis bha e air fàilling buileach glan. Ach bu bhochd, gu deimhinn, gum b’ eudar dhi siubhal dìreach air an dòigh neo-ghoireasach sin, a’ fàgail an dithis eile le cairbh air an làmhan, agus iad-san an tìr choimhich cho fad o dhachaidh. Co-dhiùbh, leis nach leigh caoineadh call, thog iad orra cho luath ’s a bh’ aca air ais do ’n bhaile bheag a dh’ fhàgadh cho h-aighearach cho goirid roimhe—agus a’ chailleach còmhdaichte le plaide an deireadh a’ chàir. Air dhaibh ruigsinn, dh’ fhàg iad an càr (agus a’ chailleach an deagh fhalach fhathast) taobh amuigh de ’n aitreabh bheag a bha deanamh gnothach <eng>Police Station<gai> do ’n àite, agus asteach gun deachaidh iad los bàs na cailliche aithris.

Nise, gu ruig so chan eil càil anns an sgeul agam nach eil so-chreidsinneach; agus is dòcha gum bitear a’ meas gu bheil a cheann am fradharc a nis. Cha ruig Iain ’s Mórag a leas ach a dhearbhadh gun do chaochail a’ chailleach le a cridhe lag, agus ise cho sean co-dhiùbh,


[TD 33]

agus bithidh e ceadaichte dhaibh a’ chairbh a ghiùlan air ais gu tìr a h-eòlais airson tiodhlacaidh. Ach mo léireadh! Chan ionnan sin agus mar a bha a’ chùis idir—dìreach a thaobh mar nach tug iad aire gu leòr air a’ chaillich, mar chaidh ainmeachadh cheana. Oir air dhaibh tilleadh amach, leis a’ mhaor, cha robh sgeul air a’ chairbh—no air a’ chàr anns an d’fhàgadh i!

Abradh sibhse nach robh teud réidh anns an fhiodhuill a nis. Cha ruigear a leas a ràdh gun deachaidh rannsachadh a chur air chois a làrach nam bonn—ach ma chaidh, agus air a ghéiread cha robh a bhuil. Cha do thog càr, no na bh’ ann, ceann. Agus air eagal dragha dhaibh-fhéin, ’s dòcha, cha d’fhuaradh duine geal air druim a’ bhaile a dh’ aidicheadh gum faca e an càr a’ falbh—agus, fada na bu mhiosa, gum faca e e a’ tilleadh anns a’ chiad àite, cailleach ann no as.

Agus mar a chaidh an t-àm seachad gun ghuth air na bhathas ag iarraidh, nach ann a thuit droch amharus air a’ chàraid òig. Shìn daoine ri ràdh gun d’ rinneadh a’ chailleach bhochd a mharbhadh ’s a thiodhlacadh àiteigin san dùthaich ghairbh ud cho goireasach faisg air làimh. A thaobh a’ chàir, feumaidh gun deachaidh esan leis na creagan, thuirt iadsan, far nach faighteadh e tuilleadh gu bràth. (Ciamar a rachadh aig a’ chàraid tilleadh, as eugmhais a’ chàir, cha tug iad fainear, a réir coltais). Agus nuair a chualas gum b’ iad Iain’s Mórag na daoine a gheibheadh maoin na cailliche—maoin a bu mhath a b’ fhiach a faotainn—chaidh an ceòl air feadh na fìdhle an da-rìreadh agus cha mhór nach cualas sgian a’ ghuillotine a’ sitheadh anuas.

Co-dhiùbh, as eugmhais cuirp cha ghabh murt a dhearbhadh ro-fhurasda, agus leig an lagh mu sgaoil iad. Ach chan eil port an asgaidh san t-saoghal bhochd a th’ ann. Seach nach robh corp ann, cha ghabhadh bàs a dhearbhadh thar teagaimh; agus bha sin a’ ciallachadh gum b’ éiginn do ’n chàraid feitheamh ri ’n dìleab. Agus an uair mu dheireadh a chunnaic mi iad, bha iad a’ feitheamh fhathast rithe . . .

* * * * *

Mar thuirt mi, mas breug uam e is breug chugam e. Do mo thaobh-sa, bu mhiann leam a chreidsinn—agus b’ fhìor mhiann leam aodann a’ mheirlich fhaicinn, agus esan a’ faotainn amach dé an companach-siubhail a bh’ aige!

[Sanas]


[TD 39]

Ceol Na Pioba

(7) PADRUIG MACLEOID

Le FIONNLAGH MACNEILL

[Dealbh]

“CHAN eil pìobaireachd ann an Uig ann”, canaidh Pàdruig MacLeòid ma cheasnaicheas tu e mu dheighinn mar a dh’ ionnsaich e a’ phìob, agus saoilidh tu gu bheil farmad a’ nochdadh ’na ghuth—farmad, is dòcha, ri eileanaich eile, mar na h-Uibhistich, a bhiodh a’ dol a thàmh air an oidhche an làithean an òige le ceòl na pìoba ’gan tàladh, agus a’ dol do’n sgoil là-rne-mhàireach a’ cleachdadh am meòir air pìos maide, no air rud sam bith eile a bhiodh ri làimh. Ged nach do ràinig sin air Pàdruig ’na ghille òg, nuair thig bruidhinn an diugh air daoine a bhios a’ sgrìobhadh phort airson a’ phìob mhóir, is cinnteach gun cluinnear luaidh air an ainm aige, agus cha bhiodh an t-sreath so iomlan gun iomradh a dheanamh air.

Mar a dh’ fhaodas uaill a bhith air Eilean Leódhuis airson nam pìobairean matha an diugh a tha a’ sealltainn oirre mar eilean màthaireil, faodaidh moit a bhith air muinntir Leódhuis as leth Phàdruig MhicLeòid, oir ’s ann an sin a chunnaic e an toiseach solus an latha, ged nach b’ ann buileach an dé bha sin. Rugadh e ann an Uig anns an eilean sin nuair a bha an naoidheamh linn deug a’ tarraing gu crìoch, agus nuair nach robh e air ruighinn móran aois, chaidh e fhéin agus an còrr de’n teaghlach a thàmhachd am baile Steòrnabhaigh. Ach cha robh dùil aig Pàdruig a là a chaitheamh ann a Leódhus. Bha e airson ceàrd ionnsachadh, agus le sin ’na rùin, thainig e amach do Ghlaschu. Bha e ’na mhiann a bhith ’na shaor, agus thòisich e ag ionnsachadh na ceàirde sin an toiseach gnothaich anns a’ ghàrradh aig Connell ann a Whiteinch agus a rithist an obair Fairfield.

Nuair a b’ fheàrr a bha a’ chùis a’ dol leis an sin, thainig a’ chiad chogadh mór ann an 1914, agus air falbh gun deach Pàdruig do’n


[TD 40]

Dr Mackinnon’s March
le Pàdraig MacLeòid

[Ceòl]


[TD 41]

[Ceòl]


[TD 42]

arm, do’n t-seachdamh feachd de na Cameronians. Chunnaic e seirbheis an iomadh àite ri linn a’ chogaidh, anns an Eipheit agus anns an àird-an-ear, agus bha e a’ sàs an aghaidh na Turcaich anns a’ chonnspaid a fhuair àite dhi fhéin an eachdraidh, ann an Gallipoli. Chumadh anns an àird sin e gus an do sguir an cogadh, agus cha do thill Pàdruig gu ceò agus gleadhraich Ghlaschu gu 1919, glé thoilichte, faodaidh sinn a bhith cinnteach, a bhith air ais aon uair eile. Fhuair e tairgse an uair sin fuireach anns an arm ’na mhàidsear-pìoba air an ochdamh feachd de’n réiseimeid, ach bha e air làn a chlaiginn fhaighinn de’n t-seirbheis, agus cha ghabhadh e an dreuchd sin idir.

Bha Pàdruig, a thuilleadh air a bhith ’na shaor-luingeis, a’ deanamh tharsann agus chrann—obair a bha ag iarraidh móran sgil agus làmh-charachd, ach ged a tha e an diugh ’na dhuine aosda, chan eil ach ceithir bliadhna bho sguir e a dh’ obair. Cha deach an rathad réidh leis gu léir a bharrachd. An déidh dha dol troimh iomadh gàbhadh anns a’ chogadh gun toll gun tarrag, thachair aimlisg dha aig obair, agus chaill e an dàrna cas bho chionn còrr math air fichead bliadhna. Cha do chuir sin am maill bu lugha air Pàdruig, agus bha e a cheart cho beò agus cho frogail ri duine eile nuair a thachradh tu ris ann an Glaschu, no air a’ Mhol a Tuath ann a Steòrnabhagh.

Nuair thig e gu bhith sgrìobhadh phort, ’s ann tearc a tha seòrsa Phàdruig MhicLeòid ri ’m faotainn. Tha gibht air leth aige a thaobh so, a bhios a’ cur iongantais air gach duine a chluinneas <eng>Major Manson,<gai> no <eng>John Morrison of Assynt House,<gai> ruidhle a rinn e airson an deagh dhuine de’n ainm sin a bha a’ fuireach an Steòrnabhagh, agus an ruidhle, is dòcha, as brèagha gu léir ameasg phuirt-pìoba.

Tha e air còrr air dà cheud port a chur ri chéile, agus móran dhiubh air an ainmeachadh, mar <eng>Lady Lever Park,<gai> as déidh a’ bhaile far an do chaith e làithean òige. Faodar a ràdh nach tainig port a riamh bho pheann Phàdruig nach b’ fhiach éisdeachd. Chan e am port a tha againn an so am fear as fheàrr a sgrìobh e, ach tha blas air choreigin dheth a leigeadh ris an àite sam bith gur h-e Pàdruig MacLeòid a rinn e. Tha tarraing anns a’ phort, agus cuiridh am <eng>bubbly note<gai> aig deireadh gach pàirt gu ’n dìchioll na meòir as sgileir.

[Sanas]


[TD 49]

Na h-Eileanan Flannach
MURCHADH MACLEOID (Crabhlasda)

[Dealbh]
(Seumas McGeoch)

THA na h-Eileanan Flannach mu fhichead mìle amach bho chladaichean an iar Uige ann an Leódhus. Chan eil nì eadar iad agus ceann-a-tuath Ameireagaidh ach an cuan mór. Tha e a cheart cho fiadhaich timcheall orra ’s a tha e aig Ròcabarraidh, ach a dh’ aon rud gu bheil an grunnd glan. Tha na bancannan timcheall orra ’na ghrunnd iasgaich torrach, mar as math a tha fhios aig na bàtaichean sgrìobaidh.

Bha fhios aig bodaich Uige air an so fada mus robh bàta sgrìobaidh ann, agus bu tric iad ag iasgach aig na h-Eileanan-sa, timcheall orra agus fada amach orra, cho math ri a bhith ag iasgach air an taobh astigh.

Nuair a bha sinn òg agus a dh’ fhaighnicheadh sinn de na bodaich mu an deighinn, dh’ innseadh iad dhuinn. ’S e ‘Na h-Eileanan’ a chanadh iad, leis cho dlùth ’s a bha iad ri an crannchur is ri am beòshlaint. Chan e mhàin a bhith ’g iasgach timcheall orra ach bhiodh iad a’ dol air tìr unnda a ghlacadh ian agus a dh’ fhaighinn uighean. Is iomadh seanchas a chuala sinn umpa, seanchasan éibhinn agus feadhainn nach robh éibhinn idir, mar a bha an t-Uigeach a chaidh le Suainigeodha—geodha cho àrd ’s a tha anns na h-Eileanan—chaidh e leis a’ gheodha an comhair a chinn, a’ sealg ian, gu’n deach an t-eanchainn blàth as.


[TD 50]

’S e buthaidean, làmhaidhean agus alcaichean a bhiodh iad a’ marbhadh. Cha robh na pulasdairean na b’ fhaisge asteach na Hiort an uair sin, ged a tha na ceudan dhiubh ri fhaighinn an diugh anns na h-eileanan fhéin agus ann an creagan fiadhaich Uige mu an coinneimh.

Nuair a bhiodh iad a’ roinn nan ian, bha trì alcaichean a’ dol mu choinneimh aon làmhaidh. Bha facal aca a bha ag ràdh “cho aotrom ris an alca”, agus b’ fhìor am facal e—tha an alca air leth aotrom a réir meud a bodhaig.

Nuair a bhiodh iad a’ cruinneachadh nan uighean, agus ’gan cur air bòrd anns an eathar, bhiodh aimlisgean a’ tachairt gu tric agus na h-uighean a’ dol ’nan spùt air am beulaibh. Iomadach uair bhiodh barrachd air a chall dhiubh na bha air a ghleidheadh, ach cha chuireadh sin stad air na bodaich.

Anns na linntean roimhe so bhiodh Clann ’ic Leòid Uige a’ dol unnda a dh’ iarraidh ian agus uighean agus Dòmhnall Càm Mac Dhùghaill agus a dhaoine mar an ceudna.

Bha na h-Eileanan-sa bho shean air coimhead orra mar eileanan a bha air leth bho na h-eileanan eile air an taobh an iar. An Deadhan Mac an Rothaich a’ sgrìobhadh anns an t-siathamh linn deug, ’s e na “Haly Iles” a tha aige orra. Seòras Bochanan as a dhéidh, ’s e “Na h-Eileanan Naomha” a tha aige orra <eng>(Insulae Sacrae)<gai>. Tha e coltach gu robh naomh a’ còmhnaidh unnda uaireigin, Naomh Flannan, a’ chiad easbuig a bha air Cill-dha-lua ann an Eirinn, agus a shaothraich an Innse Gall agus an àiteachan eile. ’S e an t-seipeal aige a tha air a ràdh, an togail a tha air an Eilean Mhór. Tha e air a ràdh, cuideachd, gun d’ ionnsaich e cainnt nan ian, agus gum biodh iad a’ toirt éisg asteach bhàrr na mara thuige nuair a bhiodh cùisean dòrlum air ann an dùbhlachd a’ gheamhraidh agus ann an droch shìde. Bha so anns an t-seachdamh linn.

Tha e air a ràdh gur h-ann bho ainm an Naoimh a thainig ainm nan eileanan, ach tha Uilleam C. MacCoinnich, an sgrìobhaiche, a’ togail gu bheil e nas coltaiche gur h-ann bho fhacal Cuimreach, a’ ciallachadh clòimh, a thainig an t-ainm Flannan, no Flannach. Tha so gu math coltach anns an t-seagh gu robhas a’ cur chaorach orra a riamh, mar a thatar a’ dèanamh gus an là an diugh.

A thuilleadh air a bhith a’ dol unnda airson chaorach agus ian anns na seann làithean, bhiodh iad a’ dol unnda a dh’ iarraidh beannachaidh. ’S e “Am Beannachadh” a chanadh iad ri far an robh an t-seipeal agus ris an t-seipeil fhéin, dìreach mar a chanadh iad ri ionad agus teampull de’n aon seòrsa air tir-mór Uige—’s e sin “Tigh a’ Bheannachaidh” agus “Am Beannachadh” ann an Aird Uige.

An turus mu dheireadh a bhathas anns na h-Eileanan Flannach ag iarraidh beannachaidh, nuair a bha an t-eathar aca ceangailte ris a’ chreig, bhris am ball agus dh’ fhalbh an t-eathar air a cead fhéin. Nuair a chunnaic iad mar a thachair, thuirt fear de na daoine, “Ma gheibh sinne as cha tig ann.” Agus bha e mar sin, so an uair mu dheireadh a chaidheas ann a dh’ iarraidh beannachaidh.

Nuair a bha Màrtainn Màrtainn anns na h-Eileanan an Iar aig deireadh na seachdamh linn deug, bha cleachdaidhean air leth aca mu na h-eilean-sa. Cha deidheadh iad amach thuca ach nuair a


[TD 51]

bhiodh gaoth an ear air an cothrom, agus nan atharraicheadh a’ ghaoth, thilleadh iad dhachaidh gun a dhol air tìr idir. Nuair a dheidheadh iad air tìr unnda bha na cleachdaidhean air leantainn riutha gu coimhlionta. Bha iad a’ dol amach chun na carraige agus a’ gabhail aig an eathar. Bha iad an uair sin a’ cur fàraidh an àirde ris a’ chreig agus clach mhór ris a’ bhonn aige gus nach caraicheadh e. Chan fhaodadh duine ian a mharbhadh mun dìreadh iad am fàradh. Chan fhaodadh na h-eileanan a bhith air an ainmeachadh air an ainm fhéin idir, ach an dùthaich a chantainn riutha. Ri uisge ’s e bùrn a dh’ fheumaist a ràdh; ri cladach ’s e uamha; ri goirt ’s e géire; ris a’ charraig air an deach iad air tìr, ’s e cruaidh; agus ri Eilean Hiort, ’s e an dùthaich àrd. Agus mar sin air adhart.

Nuair a gheibheadh iad an àirde, bha iad a’ toirt dhiubh am bonaidean agus a’ dol car deiseil, agus an uair sin a’ toirt molaidh do Dhia airson an toirt sàbhailte bhàrr na fairge aon uair eile. Nuair a thigeadh iad cho faisg air seipeal an Naoimh Flannan ri fichead ceum, bha iad ’gan rùsgadh fhéin gu am meadhon agus a’ cur an aodaich air cloich mhóir a bha deiseil airson an aobhair sin. Bha iad an uair sin a’ tòiseachadh ag ùrnaigh. Bha a’ chiad ùrnaigh aca air an glùinean agus iad a’ tighinn air adhart a dh’ ionnsaigh na seipeil; bha an ath thè aca a’ dol timcheall air an t-seipeil; bha an trìtheamh tè aca aig an t-seipeil no astigh ’na broinn. Bha so aca mun tòisicheadh iad ag ianadaireachd. Bha na h-ùrnaighean feasgair air an aon dòigh, agus chan fhaodadh duine ian a mharbhadh le cloich as déidh nan ùrnaighean feasgair.

A nise a thighinn gu iomradh air na h-eileanan fa-leth agus an ainmeannan. ’S e na <eng>Northern Hunters<gai> a chanadh na coigrich Ghallda riutha an toiseach, ach an déidh sin thainig e chun na <eng>Seven Hunters.<gai> Tha seachd eileanan ann, agus mu fhichead sgeir, eadar bheag agus mhór.

Tha na h-eileanan ’nan trì buidhnean. Astigh, a’ tòiseachadh bho thuath, tha an t-Eilean Mór agus Eilean an Tighe. Is ann air an Eilean Mhór a tha an tigh-soluis.

Eadar an dà eilean-sa tha dà sgeir—Làmhaisgeir Mhór agus Làmhaisgeir Bheag. A deas air na h-eileanan-sa, le caolas math eatorra, tha Sòraidh, Sgeir Tomain, agus Sgeir Rìghinn, agus cóig sgeirean eile nas lugha na sin timcheall orra. Na h-eileana gu léir a tha mi air ainmeachadh, ’s e an “Tìr astigh” a chanar riutha.

Mu thrì mìle amuigh an iar-thuath orra so, tha cnap eile de dh’ eileanan ris an canar an “Tìr amuigh.” ’S e iadsan, a’ tòiseachadh bho thuath; Ròraim, Eilean a’ Ghobhann, agus Bronacleit, agus ochd sgeirean beaga eatorra. Chì sinn bho na h-ainmeannan gu robh na Lochlannaich ’ga ruighinn cho math ris na Ceiltich. Tha againn Ròraim, Bronacleit, Sòraidh, agus Hamaisgeir, An Steàrr, Sgiobaigeodha agus Suainigeodha. Có a dh’ innseas dhuinn dé an sgeula a tha air cùl nan ainmeannan-sa? No air cùl an fheadhainn eile, mar a tha: Eilean a’ Ghobhann, Sgeir Rìghinn, Dearcna Sgeir, agus Na Gealtairean? Na Gealtairean, ’s e dà sgeir dhuibh a th’ unnda, air falbh bho mhór bhuidheann nan eileanan as fhaide a tuath. Dé an sgeula mar an ceudna a tha air Geodha an Trùillich ann an Eilean an Tighe; Leathad Freic agus Sròn na Fainge, ann an aodann an ear-dheas an Eilein Mhóir?


[TD 52]

[Dealbh]
An lamairig an Ear

Cho fada agus as aithne dhomh, chan eil làrach tighe air gin de na h-eileanan ach air an Eilean Mhór agus air Eilean an Tighe anns an Tìr-astigh. Air an Eilean Mhór tha an làrach a tha air a ràdh gur h-e seipeal an Naoimh Flannan a th’ ann—tigh beag mu dhusan troigh air an dàrna rathad agus a deich air an rathad eile. Tha aon dorus air trì troighean a dh’ àirde agus nas lugha na dà throigh air leud. Bha mullach cruinn cloiche air agus bhiodh e mu ochd no naoi a throighean air àirde.

Bhos cionn na lamairig, air taobh an iar an eilein, tha dà sheann togail eile ris an canar Bothan Chlann ’ic Phàil. Có an Clann ’ic Phàil a bha so, no có as a thàinig iad, chan eil lorg sam bith. Tha cuid ag ràdh nach b’ iad a riamh a thog na bothan, ach gum biodh iad a’ fuireach unnda nuair a bhiodh iad a’ marbhadh nan ian. Tha làrach aon tighe eile air Eilean an Tighe.

Bho lorgadh Ameireagaidh agus a thòisich seòladaireachd ’ga dhèanamh eadar an Seann Saoghal agus an Saoghal Nuadh, bha na h-Eileanan Flannach a’ tighinn anns an t-slighe air soithichean a’ seòladh mu thuath gu Breatainn agus na rìoghachdan Lochlainneach agus am Baltic. Bha so ceart gu leòr fhad is a bhiodh soilleireachd ann, ach dé mu dheighinn nuair a bhiodh oidhche air leth dorch ann, no nuair a bhiodh ceò gu tiugh? Is iomadh long bhrèagha, le cargu luachmhor, agus anamannan prìseil dhaoine air a clàr, a chuir an cuan mór dhith gu sàbhailte ach a thainig an t-olc oirre aig na h-Eileanan Flannach. Is iomadh seòldair tapaidh a chaidh do ’n ghrunnd aig an Tìr-amuigh agus aig an Tìr-astigh. Agus so anuas chun an ama a chaidh solus a chur air na h-eileanan. Chithear gus an là an diugh air Triasamol anns a’ bhaile againn fhìn, reangan iaruinn a bha ann am bloigh luinge a thainig air tìr ann, ann an leth mu dheireadh an 19mh linn. Bha am bloigh eile dhith anns an Tìr-amuigh. Cha d’ fhuaradh amach a riamh dé a thachair, ach tha e cho coltach ri nì sam bith eile gun deach crìoch oirre còmhla ris na chaidh roimpe, aig na h-Eileanan Flannach.

Aig fìor dheireadh na linne, an 1895, shuidhich Bòrd nan Tighean Soluis Mu Thuath, solus a chur air na h-Eileana. Thagh iad làrach air a’ bhinnean a b’ àirde de ’n Eilean Mhór, agus chaidh tòiseachadh air an obair. Thog iad dà lamairig agus is ann air na lamairigean-sa a chuir iad air tìr an stuth agus na clachan leis na rinn iad an tigh


[TD 53]

soluis. Bha dùil an obair a bhith deiseil ann an dà bhliadhna, ach thug i ceithir; bha cùisean na bu duilghe dhaibh air an eilean na bha dùil aca ris.

Air an t-seachdamh là de ’n Dùbhlachd, 1899, chaidh an solus a lasadh airson na ciad uaire, solus a chithisd air uachdar na mara 24 mìle air falbh. ’S ann bho ola a bha an solus air a tharraing, agus b’ e an cumhachd a bh’ ann 140,000 cumhachd coinnle. Seachd bliadhna as déidh sin, ann an 1906, chaidh an solus a thionndadh gu gas air a tharraing bho ola paraifin. Thug so cumhachd an t-soluis gu 434,000 cumhachd coinnle, agus tha e aig an t-suidheachadh sin gus an là an diugh.’S e comharra an t-soluis: dà bhoillsgeadh a h-uile leth mionaid, ’s e sin, boillsgeadh airson aon diog, agus e dorch dà dhiog as déidh sin, agus a rithist boillsgeadh eile airson aon diog, agus e dorch as déidh sin airson 26 diog. Tha an solus 330 troigh os cionn àirde an làin. Bhon a tha an t-eilean agus a’ chreag air a bheil an solus cho àrd, chan eil an tigh-soluis fhéin fìor àrd idir—tùr brèagha, bonncharach a th’ ann, mun cuairt air 75 troigh air àirde. ’S e D. agus C. Stevenson á Dun-éideann—na Stevensonaich de robh Raibeart Lùthais Stevenson, an sgrìobhaiche—a dhealbh-tharraing an tigh-soluis, ach ’s e fir-cheàirde fo ’n ainm Seòras Lawson a rinn an obair. Eadar an tigh-soluis fhéin agus na tha de thighean co-cheangailte ris air an eilean, agus an stèsean aca air tìr ann am Breascleit aig taobh Loch an Ròg, chosg iad sin uile £21,985. Chosgadh iad a thrì ’s a cheithir uimhir sin an diugh.

Bliadhna as déidh an solus a bhith air a chur air obair, is ann a thachair an call air an eilean—call a tha cho iomraiteach do bhrìgh agus nach d’ fhuaradh amach a riamh le cinnt dé a thachair. Bha ceithir fhear-coimhid airson an eilein aig an àm: Seumas Ducat (an ceann aca), Tómas Marshall, Ioseph Moore, agus Dòmhnall MacArtuir. ’S e coigrich a bh’ unnda ach an aon fhear, Dòmhnall MacArtuir—bhuineadh esan do Bhreascleit, far eil stèsean an tighe-sholuis. Bha triùir air an eilean daonnan agus an ceathramh fear—b’ e sin Dòmhnall MacArtuir—a’ leigeil fear mu seach de ’n fheadhainn eile dheth mar a thigeadh an t-àm mun cuairt.

Air an 6mh là de ’n Dùbhlachd 1900, thainig Moore gu tìr airson ceithir-là-deug, an dùil tilleadh air ais chun an eilein air an 20mh là.


[TD 54]

Ach fad chóig latha roimh àm tillidh dha, bha sìde anabarrach fiadhaich ann. Bha soitheach nan tighean soluis fhéin—an Hesperus—ann an Loch an Ròg ri dol chun nan eileanan, ach chan fhàgadh i cala gu ’n deidheadh an stoirm na bu lugha agus am biodh e comasach tìr a ghabhail air na h-eileanan.

Anns na spèacaidhean a bha an droch shìde a’ deanamh, chaidh mothachadh nach robh cùisean mar a b’ àbhaist air an Eilean Mhór—cha robhas a’ faicinn leus soluis air. Is ann am Bréidhnis, an ceann shuas Uige, a chaidh an aire a thoirt do an so an toiseach, agus chuireadh fios air ball gu Mgr. MacCoinnich aig tigh-mór Uige. Bha esan a h-uile là a bhiodh soilleir a’ coimhead amach chun nan eileanan le gloine-amhairc làidir a bh’ aige bho Bhòrd nan Tighean-Soluis. Thuigisd dé mar a bhà, gach latha, le céiseaballan dubha a bhiodh air am foillseachadh airson an aobhair, amuigh aig an tigh-sholuis.

Ach an uair a bha so cha robh fhios dé mar a bhà, agus nuair nach robh, chaidh fios gun dàil gu Bòrd nan Tighean-soluis ann an Dunéideann. An déidh so thainig fios bho shoithich Lìtich—an t-Archer—a bha air a dhol air tìr anns an stoirm aig Anstruther. Bha i air a dhol seachad mu na h-Eileanan Flannach aig meadhon-oidhche an 15mh là deug de ’n Dùbhlachd, agus cha robh boillsgeadh soluis ri fhaicinn bho ’n tigh-sholuis. Ged a bha a’ ghaoth làidir, bha an sgiobadh ag ràdh, bha an oidhche soilleir, agus chitheadh iad na h-eileanan gu math.

Thainig an naidheachd chun na Hesperus, ach chan fhàgadh Caiptean Harvey Loch an Ròg gu ’n saoileadh e gum faigheadh iad sàbhailte air tìr air na h-eileanan. Bha Moore airson faighinn thuca cho luath ’s a ghabhadh dèanamh ach bha an 26mh là ann—an là as déidh Nollaig—mun d’ fhuasgail an Hesperus bho acarsaid.

Ràinig iad na h-eileanan agus cha robh coinneamh sam bith rompa. Cha robh bratach ri crann ’s cha robh freagairt sam bith do dhùdach na luinge nuair a shéid iad. Chuir iad cuairt air an eilean trì uairean agus rinn iad an uair sin oidhirp air faighinn faisg air an lamairig an ear airson eathar beag a chur amach. Cha robh duine rompa air an lamairig, ged a bha na h-eòin fhiadhaich a’ sgiamhail ’s a’ sgiathalaich mun cuairt mar a b’ àbhaist.

B’ e Moore a’ chiad duine a rinn tìr dheth, agus cho luath ’s a dheanadh a chasan dha, bha e an àirde an staidhre chloiche chun an fheòir. Nuair a ràinig e an tigh-soluis bha an geata dùinte, agus dorus an tigh-sholuis mar an ceudna. Nuair a chaidh e steach, thòisich e ag éigheach aig bonn na staidhre, ach cha do fhreagair duine. San t-seòmar-fhuireach bha an teine air a dhol as agus an gleoc air stad. San t-seòmar-chadail bha na leapannan air an càradh agus aodach airson a nighe deiseil anns a’ bhascaid mar a b’ àbhaist.

Thòisich e ag éigheach a rithist aig bonn na staidhre suas gu mullach an tigh-sholuis, ach cha d’ fhuair e freagairt sam bith. Dhìrich e an àirde bìdeag an staidhre ach thill e mar a bh’ aige gun fhios dé dh’ fhaodadh a bhith roimhe. Amach leis ’na ruith agus sìos far an robh càch a dh’ fhàg e ri tighinn gu tìr air an lamairig. Thainig dithis aca an àirde còmhla ris agus chaidh iad ’nan triùir asteach do ’n tigh-sholuis.


[TD 55]

Thòisich iad a’ rannsachadh ach cha d’ fhuair iad duine gu h-àrd no gu h-ìosal.

Anns an t-seòmar-fhuireach, bha am biadh air a’ bhòrd agus mar gum bithist air éirigh amach bhuaithe ann an cabhaig. Anns a’ chidsin bha na soithichean gu rèidh, òrdail.

Bha gnothaichean oibreachaidh an tighe ann an òrdugh mar an ceudna. Bha na tancaichean ola air an lìonadh agus lampaichean an t-soluis air an sgeadachadh. Bha na beairtean-iomairt air an olaigeadh agus obair na maidne gu léir coltach ri bhith air a crìochnachadh.

Thug iad an ath ionnsaigh suas troimh an tigh ach cha d’ fhuair iad duine a bharrachd. Fhuair Moore an sgliat air am biodh iad a’ cur sìos cunntasan an latha mun deidheadh an cur do na leabhraichean. An sgrìobhadh mu dheireadh a bh’ oirre ’s ann airson cunntas an latha an 15mh là de ’n Dùbhlachd, aig naoi uairean sa’ mhadainn. Bha ’n cunntas sin ag ràdh gu robh a’ ghaoth air a dhol sìos agus soirbheas riaghailteach ann.

An déidh an rannsachaidh astigh thòisich Moore agus a chompanaich a’ rannsachadh amuigh—gach tigh beag is mór timcheall an tigh-sholuis, gach cùil agus cial air feadh an eilein, gach geodha agus sgor anns am faodadh duine a bhith air a fhaighinn, ach cha do thog duine ceann. Loisg iad an uair sin rocaid, ach cha do ghluais cré bheò ach na h-eòin fhiadhaich a rinn clisgeadh roimh an dairireich.

Air an fheasgar sin fhéin thill an Hesperus air ais gu Loch nan Ròg airson tàmh na h-oidhche, ach dh’ aontaich triùir de a sgioba fuireach còmhla ri Moore airson an solus a chumail a’ dol. An là-rna-mhàireach thill an t-soitheach air ais chun an eilein, ach chan fhaigheadh iad air tìr le olcas na fairge. Le comharran rinn iad fhéin agus an fheadhainn a bh’ air tìr air an eilean còmhradh. Dh’ innseadh gu robh amharus a nise gur h-ann aig an lamairig an iar a thachair an call, agus gu robh saidhl-obair na fairge ri fhaicinn gu follaiseach. Troimh an oidhche aig an tigh-sholuis bha iad air lorg amach gu robh oighlisgean agus bòtunnan Dhucait agus Mharsall gun lorg orra, ach gun robh oighlisgean agus bòtunnan MhicArtuir anns an tigh. Cha bhiodh iad orra uair sam bith ach nuair a bhiodh iad ag obair shìos aig na lamairigean.

Là no dhà as déidh so a rithist, thill an Hesperus chun an eilein agus chuir i feadhainn a dh’ urrachan móra Bòrd nan Tighean-soluis air tìr airson sgrùdadh a dheanamh air na bha air tachairt agus rannsachadh amach uime. Fhuair iad an lamairig an ear ceart gu leòr, ach cha b’ e sin do an lamairig an iar e, nuair a ràinig iad i.

Bha an crann-togail sàbhailte far am b’ àbhaist dha a bhith, mu 65 troigh os cionn na mara, ach bha buill agus pìosan bhall tarsainn air muin a’ chroinn aige. B’ àbhaist ciste mhór le bearraidean uidheim agus gnothaichean eile a bhith ann am palla anns a’ chreig mu 40 troigh os cionn a’ chroinn-thogail. Bha ise gun lorg oirre, ach dh’ aithnich Moore gur h-e na buill a bh’ innte a bha ann an lùib a’ chroinn-thogail. Bha so a’ sealltainn gu robh na tonnan a’ riasladh an eilein aig an àirde a bha so, agus aig àirde a bu mhotha. Bhos cionn na lamairig bha aon deich slat de ’n talamh air a fheannadh bhàrr nan


[TD 56]

[Dealbh]
Na tonnan a’ bristeadh thairis air an lamairig an Iar

creag agus aonaig cloiche air a fuasgladh as a leabaidh agus i air stad air bearradh na creige. Bha so 200 troigh bhos cionn na mara.

Nuair a chaidh sgeula a’ challa air feadh na tìre thòisicheadh a’ toirt beachdan eadardhealaichte air ciod a thachair. Thog luchd-sgrùdaidh nan tighean-soluis fhéin gur h-ann a’ gabhail gu math aig a’ chrann-thogail mus fhalbhadh an fhairge leis, a bha na daoine, agus gun tug tonn mór leatha iad bhàrr na creige. Thog feadhainn eile gum faodadh gun deacha fear aca bhàrr a chinn agus gun do mharbh e a chompanaich, agus gun thilg e leis na creagan iad agus an uair sin gun do chuir e as dha fhéin. Ach cha robh coltas ri fhaicinn gun do thachair càil de ’n t-seòrsa-sa.

Dé am beachd a bh’ aig iasgairean Uige fhéin agus an fheadhainn a bha eòlach air dòighean na fairge nuair a bhiodh i ann an rùit? Bhà, gur h-e tonn air leth mór a ghlac iad agus iad a’ deanamh rudeigin ris a’ chrann-thogail aig an lamairig. Canaidh iasgairean agus bodaich Uige gu bheil tonnan air leth mór a’ tighinn an ceann a h-uile greis a thuilleadh air na tonnan móra àbhaisteach. A thuilleadh air a so bha iad air mothachadh na làithean a thachair an call gu robh tonnan mì-nàdurrach mór ann. Thug té aca plaide bho bhoireannach a bha a’ nigheadaireachd aig allt ann an Crabhlasdadh, agus an duine bu sheana bha anns a’ bhaile cha robh e air faicinn a riamh tonn a’ dol leathach slighe gu far an deach i an là ud. Is ann mu ’n dearbh latha-sa a tha an t-amharus a thachair an call air na h-eileanan.

Sna bliadhnachan mu dheireadh an so, thog cuideigin eòlach gum faodadh gur h-e tonn as geodha a bhios ri séideadh faisg air an lamairig an iar, a ghlac na daoine agus a sguab do’n fhairge iad. A’ gheodha-sa—Sgiobaigeodh—nuair a thig tonn fiadhaich asteach agus àirde an


[TD 57]

làin ann, tha i a’ dùnadh toll na geodhadh. Tha a’ gheodha an uair sin a’ séideadh air ais na tuinne agus ’ga tilgeadh thairis air an staidhre-chloiche. Tha so coltach gu leòr a bhith ’na mheadhon air an call a dheanamh, ach ’s e am beachd eile as coltaiche.

An àrd fhear-coimhead a bha air an eilean fad cheithir bliadhna bho chionn grunn bhliadhnachan air ais, thog e dealbhan ann an toiseach a’ Chéitein, 1956, agus tha tonn air a shealltainn unnda, a’ briseadh air an fheur 200 troigh bhos cionn na mara. Bha so ann am fìor thoiseach an t-samhraidh. Dé mar a dheidheadh aig na tonnan a bhith ann an stoirm ann am meadhon a’ gheamhraidh? Acasan a chunnaic iad a tha fios. Iadsan a chunnaic iad air Eilean Mór nan Eileanan Flannach air a’ 15mh là de ’n Dùbhlachd 1900, cha d’ fhàgadh air mhaireann iad airson sgeula a thoirt orra. Na dh’ innseadh iad, thug iad leotha e maille riutha fhéin do ’n t-sìdhchridh do ’n deachaidh iad.

Chailleadh na daoine ach chumadh an solus a’ dol. An triùir a chuir an Hesperus air tìr dh’ fhuirich iad ag oibreachadh an t-soluis airson cóig seachdainean gu ’n deacha sgiobadh ùr fhaighinn. B’ e aon dhiubh Gilleasbuig MacLaomainn, á Bun-easan ann am Muile. Chaochail e bho chionn grunn bhliadhnachan air ais aig aois cheithir fichead bliadhna agus a h-aon deug.

De ’n sgiobadh a chailleadh, bha dithis dhiubh pòsda—an àrd fhear-coimhead, Ducat, agus an Leódhusach, MacArtuir. Cha robh Marshall pòsda idir.

Tha e nise faisg air tri fichead bliadhna bho thachair call nan Eileanan Flannach, ach gu ruig an t-àm a tha a làthair cha do lìobhraig an fhairge, no an tìr, suas aon nì a bheireadh fios cinnteach dé a thachair. Agus tha e mar sin, agus is iongantach mura bì, gu là bhràth. Is mait nan robh na Hiortaich air corp a chunnacas a’ seòladh mu na creagan aca aig an àm ud—corp duine coltach ri bhith air a bhàthadh agus aodach air mar aodach fear-coimhead tigh-soluis—is mait nan robh iad air a thogail, gu robhas air nitheigin cinnteach fhaighinn amach. Ach ge be air bith dé an t-aobhar a bha air, dh’ fhàgadh an corp aig toil sruthan a’ Chuain a Siar, agus chan fhacas an còrr dheth. Leis an sin, dh’fhalbh an nì mu dheireadh leis an deacha smaoin a thabhairt gum faodadh co-cheangal a bhith aige ris a’ chall air na h-Eileanan Flannach.

[Sanas]


[TD 59]

Gnothaich Bhoireannach
MURDAG NICCOINNICH

THA a’ chuid as motha againn, a nis, air cùl nan cóig a chur ris a’ ghreiseig de shaorsa bho obair a bha againn agus, ma chaidh sibh an Iarthuath, ’s e nas lugha theirear mu ’n truaighe samhraidh a tha seachad as fheàrr. Co-dhiùbh no co ac, tha e fìor chinnteach, gu bheil tiùrr math aodaich r’a chur gun an luchd-glanaidh—nì a tha a’ cosg treallaich mhóir airgid aig àm an sporain aotruim; no, ma bha grunn math asteach ’s amach tha làrach grànnda air fhàgail an sud ’s an so.

’S e aon chùis air am feumar a bhith fiosrach, eadar gur h-ann a’ cur stuth gu ghlanadh no a’ toirt oidhirp air aig an tigh a tha sibh, gu dé an gné thruailleadh a tha ann. Oir, ge be meud an sgil, cha ghabh spot anns am bheil siùcar a ghlanadh le BENZINE no le CARBON-TETRACHLORIDE—ach leaghaidh an siùcar ann am bùirn. Air an làimh eile, ma tha nàdur <eng>VARNISH<gai> no ola-shlìobach, lìomhach sam bith air aodach, cha dearg fliuchadh air dhòigh air bith air, ach togaidh suathadh de ACETONE e, ann am priobadh na sùla.

Bha na cùisean-sa air m’ aire, matà—teàrr an sud, bainne an so, tea an àiteigin eile—agus chuir mi romham luaidh a thoirt air leabhrachan beag, a chaidh an clò air an t-samhradh a chaidh, ’s a tha air eadar-theangachadh as An Lochlainn. Agus, a bhan-chàirdean, nach e fireannach a sgrìobh e!

A nis, tha fios math, thar saoghal mór, air cho pròiseil ’s a tha na Ban-Lochlainnich á fìor ghlainead an cuid dhachaidhean, agus, le sin dheth, chan eil iongnadh sam bith gu bheil SVEN HOLM a’ toirt beag no mór de luaidh air còrr math agus ceud dòigh air rudeigin a ghlanadh, no leigheas; tha earrainn, a dh’ aon ghnothaich, aig an deireadh do na mnathan iad fhéin—luma làn de dhòighean saora, buadhach air am bòidhchead a mheudachadh, comhairle mu gach ìne, fiacail, craiceann, no cualan—ged a tha e ag aideachadh nach tàinig aige fhathast air dòigh a thaisbeanadh air an fhalt a chumail air maol-chinn nam fear. Nan robh so air tachairt, tha e an dùil nach b’ ann ri sgriobhadh an leabhraichein-sa a bhiodh e idir. ’S ann a bhiodh e sàs ann a bhith ri deanamh fortan ann an Ameireaga!

Anns an latha sam bheil sinn beò, tha de chungaisean-leigheis, agus de stuthan, daora, ùra ann gu gach euslaint a leasachadh, ’s gu bheil leabhar mar so ceairt coltach ri làn nan sgamhanan de ghaoith ghlain, as déidh duthar a’ bhaile mhóir. Chan eil nì ann nach faodar a dheanamh aig an tigh, agus nach gabh a cheannachd ann am bùth <eng>chemist<gai> sam bith, ’s cha ghabhadh e air pàisde a’ chuid mhór dhiùbh a chur an sàs.

So agaibh sop as gach seid.

Tha e deanamh beagan casaid air NYLON agus air ORLON, ged nach gabh an cuid ghoireasan àicheadh, ach saoileam gu bheil blas na fìrinne air na tha e ag ràdh. Có an té nach eil a’ toirt osna gu tric mu cho odhar ’s a tha an t-aodach-sa ri tionndadh, gu h-àraidh ma tha e soilleir? A bharrachd air a sin, tha iad car leanmhainneach ri dath sam bith eile


[TD 60]

[Sanas]

a thig ’nan rathad; agus cha ghabh e thoirt asda, ’s chan eil càil a dh’ fheum stuth-gealachaidh a chur faisg orra. Is e mo bharail fhéin gum bu chòir a bhith ’gam bogachadh ann an rudeigin de nàdur DYLON <eng>SUPERWHITE<gai> bho thoiseach tòisich, ’s chan ann an uair a tha iad sgreataidh. Tha <eng>DYLON WASHCREME<gai> air a’ mharcaid a nis, a dh’ aon ghnothaich gus an t-aodach nach eileas ri fàsgadh, no ri ’g iarnaigeadh, a nighe, gun cus taosgnaidh.

So an seòrsa chungaidh-leigheis a tha e toirt dhuinn gu cobhair nan gàgan, no nan atan-fuachd. Bheir e fhocal dhuinn gun dh’ fhiach e fhéin e, dìreach mar a rinn e deuchainn air gach nì eile air a bheil e a’ toirt iomraidh anns an leabhar. So fear anns nach eil cus earbsa aige ach, nach eil cuid a’ cumail amach gun dean an creideamh an leigheas, ged a b’ e am bùirn e? Dé ar beachd air an sgeulsa?

“Gabhaibh,” ars esan “Uisge balachain, measgaichte le salain. Cuiribh salachair chearc ’na mheasg, agus suathaibh so air an at. Ma chuirear an sàs e deich no dusan uair cha tig gàg faisg oirbh a chaoidh tuilleadh.” Tha mi ’n dùil gum bu mhath a choisneadh an neach a chuireadh so an sàs, saorsa gu bithbhuan bho gach gné eucail!

Co-dhìubh no co ac, tha e a’ toirt dhuinn dòigh eile a bha aig na cailleachan Lochlainneach bho thùs (agus cha b’ann acasan ’nan aonar)—’s e sin na làmhan, no na casan, ungadh gach oidhche leis a’ cheairt uimhir de dh’ ola nan trosg agus de <eng>Liquid Paraffin,<gai> agus a dhol a chadal le miotagan, no le stocainnean clòimhe.

Eadar gu bheil fiamh a’ ghàire oirnn no nach eil, ann a bhith beachdachadh air na dòighean a dh’ aom, is e dòruinn nach beag a tha


[TD 61]

anns na gàgan <eng>(chilblains),<gai> agus, ged a their na lighichean ruinn gur h-ann bho ’n taobh astigh a bu chòir cobhair a thighinn, fhuair mi acain air a’ gheamhradh a chaidh, a tha ionmholta—AKROTHERM—a thug faochadh gu clisg agus mi le dùbhshlan agam bròg fhaighinn air mo shàilean.

An robh fios agaibh gu bheil aon chuileag ri breith seachd mìle agus ochd ceud uighean ann an dà mhìos, agus gu bheil gach aon dhiubh sin, ann an ùine ghoirid, a’ fàs ’nan cuileagan móra agus a’ breith a cheairt uimhir ann an ceann dà mhios? Nach beag an t-iongnadh gu bheil iad ’nam plàigh mar a thà iad. Agus, chan e a mhàin gu bheil iad ’nam plàigh, ach gu bheil plàigh ’nan cois. Nan caitheamaid mionaid no dhà a’ beachdachadh air càite an robh iad le ’n casan mollach, grànda chuireamaid sgiùrs orra na bu dìblidh. Gun teagamh tha Cooper air brod an stuth a thoirt dhuinn, bho chionn greis mhath a nis, ach tha coltach gu bheil iad air neairt a chur an àirde ’na aghaidh a nis, agus bha sin faicsinneach gu leoìr air an t-samhradh a chaidh, oir dh’ fheumta tòrr a bharrachd a spùtadh orra na b’ àbhaist.

Tha D.D.T. measgaichte le aol, no cailc, gu ro fheumail, ma theid a chleachdadh air ballaichean na bàthach.

Chunnaic sinn tric gu leòr ’nar n-òige, ola-chruinn-ola ’ga cur air brògan caitheamh gu an deanamh dìonach. Tha an laoch-sa a’ cur ’nar n-aire dà ùnnsa de <eng>WATERGLASS<gai> a chleachdadh, le dà ùnnsa de dh’ ola-chruinn-ola, le ùnnsa de COALTAR NAPHTHA ’nan cois. Suathaibh so trì uairean air buinn nam brògan, le uair a thìde eadar gach suathaidh, no gu dearbha, orra gu h-iomlan, mur eil sibh an dùil faileas a thoirt asda.

Chuala mi air an t-samhradh a chaidh, gu robh a’ chnuimh chosgail a tha ag ithe an àirneis <eng>(woodworm)<gai> a’ dol mar a beatha ann an Leódhus. Tha an Lochlainneach ag iarraidh oirnn <eng>CARBON TETRACHLORIDE<gai> a chleachdadh oirre; ach tha CUPRINOL, no eadhoin RENTOKIL gu math éifeachdach, ma théid an spùtadh asteach gu daigheann do gach aon tholl. Is ann a tha <eng>PRESSURE PUMPS<gai> aig luchd an àirneis gu bhith ’ga chur orra.

Chan eil cuspair fo dhomhain, bho ’n leòmain gu ’n t-sneaghan, bho <eng>CHLORAMINE<gai> gu <eng>COSMETICS<gai> air nach eil focal anns an leabhar-sa, agus sin gu dòigheil, réidh.

Tha aon rud a’ cur beagan buairidh orm! Chan eil càil a dh’ fhios agam am bheil SVEN HOLM pòsda. Ma tha, gu dé a tha sibh an dùil a bhios a bhean a’ deanamh?

[Sanas]


[TD 62]

[Sanas]


[TD 63]

Mus bi so ann an clò, is iongantach mur bi casdaich a’ gheamhraidh ’nar measg. Chan eil a bhith a’ slugadh stuthan ro thlachdmhor, no glé thric ro fheumail. Mu dheireadh thall fhuair mi pille beag a tha toirt faochaidh, eadhoin, their iad, air a’ chasda maidne a bhios air luchd an tumbaca. Cha chreid mi nach deachaidh mise a bhreith a’ casdaich, agus thug TAORYL stad orm. Chan eil cunnart air bith ’nan cois; faodar an tabhairt do ’n chloinn, is tha iad math aig àm na truthaich.

Nach éibhinn cho amharasach ’s tha na boireannaich, mar as tric, an uair a chì iad gealltanas ’ga thabhairt an cois rudeigin. Anns na trì bliadhna mu dheireadh tha mi air ochd pàidhrichean stocainnean fhaotainn air ais bho KAYSER BONDOR. Tha iadsan a’ toirt urrais, ma cheannaichear dà phàidhear ceart còmhla de ’n fheadhainn air a bheil <eng>CHARMED LIFE<gai> aca, agus chan eil iad càil nas daoire nan ath fheadhainn, gun toir iad dà phàidhear ’nan àite, ma shracas trì de na ceithir roimh cheann thrì fichead latha. Air an t-samhradh fhuar a bh’ againn an Leódhus, cha tigeadh agam mo chasan a rùsgadh idir, is chuir mi m’òrdag mhór troimh thrì stocainnean—toll beag da-rìribh, air nach toireamaid cus toghaidh an stocain sam bith eile—ach an ceann na seachdaineach bha dà phàidhear ùr aca air an cur thugam. An déidh sin ’s na dhéidh, ’s e their an té bho ’m bi mi ’gan ceannachd, nach mór gum bi aon té a’ sireadh na litreach urrais ’nan cois.

An robh fios agaibh gu robh am buidheann ris an abrar an <eng>CORSETRY GUILD<gai> deònach air seacaid bheag, no <eng>brassiere<gai> ùr, a chur an àite buill a tha air cus caitheamh an ceann ràithe? Cha robh càil a dh’ fhios agam air a so gus am bliadhna, agus saoilibh a bheil iad a’ craobh-sgaoileadh na naidheachd gu mnathan na dùthcha cho dìblidh ’s bu chòir dhaibh? Thug mi air ais fear de na brassieres PLAYTEX air an tug mi iomradh anns a’ Ghairm mu dheireadh, agus e ’na mo bheachd-sa air a dhol gu leud. Cha do rinn i càil ach sùil a leagail air agus fear ùr a thoirt dhomh. “Chan eil,” ars ise “boirionnaich gu leòr a’ gabhail nan cothroman a dh’ fhaodas iad air ball ùr fhaotainn, ma chaitheas nì car luath.”

Anns an dealachadh, fhuair mi litir bho bhan-Fhrangach a tha gu dìblidh ag ionnsachadh na Gàidhlige, agus abraibh gleadhraich mu ’n dorus bho chionn seachdain no dhà, is am post an sin le litir. Gu dé bha so ach litir a thàinig á California agus i air a seòladh anns a’ Ghàidhlig? Cha bhiodh madadh-allaidh air an ùrlar air càil a bharrachd buaireis a dheanamh. ’S ann troimh AN KELGH KELTEK a thàinig gach té ’nam rathad—agus, ma leughas Seumas Mac Garaidh so—oir tha e a’ ceannachd Gairm gu dìleas, agus a’ strì as leth na Gàidhlige thall an sud—mur cluinn e guth bhuamsa, ’s e mo bheachd gun toir so misneachd dha. Ràinig i anns a’ Ghàidhlig mi, agus, an teis meadhoin Dhun-éidinn, eadhoin leis na tha ’nar measg aig an àm-sa, de gach cinneadh ’s de gach dath, chan eil sinn ri dìochuimhneachadh idir gur Gaidheil sinn!


[TD 66]

Sean Eolas-Luibh

(9) AN EARR-THALMHAINN

Le ALASDAIR MAC’ILLEMHAOIL

[Dealbh]

Ann am beachd ar sinnsear bha ’n eàrr-thalmhainn ro fheumail gu casgadh fola, agus mar sin theirteadh “Lus chasgadh na fola” rithe. Mar leigheis air goirteas cinn bha ’n duilleag air a sàthadh sa’ chuinnean, agus ann an Arcaibh bhatar a’ deanamh dibhe dhith a chuireadh, a réir barail, leann-dubh fa sgaoil.

Ghearradh maighdeannan òga an eàrr-thalmhainn le soills na gealaich, agus aig a’ cheart àm sheinneadh iad an rann diamhair:

“Fàilte, fàilte, eàrr-thalmhainn mhìn!
Agus trì uairean furan ort fhéin,
Foillsich dhomh roimh éirigh gréin
Có am fear bhios dìleas dhòmhs’.”

Bha ’n lus a nis air a chàireadh fo ’n chluasaig, agus ann an aisling na h-oidhche bhiodh dùil aig an òg-bhean ri sealladh fhaighinn air an fhear a bha gu bhith ’na chéile pòsda aice.

Tha am bàrd a’ toirt iomradh air a’ chreud so:

“Gun dh’éirich mi moch air madainn an dé,
Is gheàrr mi ’n eàrr-thalmhainn do bhrìgh mo sgéil,
An dùil gum faicinn-sa rùn mo chléibh,
Ochóin! gum facas ’s a cùl rium fhéin.

Is e an t-ainm luibheach air an lus—Achillea millefolium—agus tha e air a ràdh gur e so a’ chungaidh a chuireadh ris an lot chràiteach o ’n d’ fhuair Achilles fhéin bàs.


[TD 67]

An Donn Ghuailleann
Aonghus Beag Mac Aonghuis ’ic Eachainn a dh’ innis:

TUATHANACH a bha seo agus bha gille aige. ’S e Cù Chulainn an t-ainm a bh’ air agus cha robh e ach òg a ’s an ám. Agus gu dé fhuair athair ach fiadhachadh gu banais nighean an uachdarain. Agus bha drochaid ann a bh’ aca ri dhol seachad ora agus ’s e Drochaid nan Ceud a chanadh iad rithe. Agus cha robh duine ri faighinn seachad ora an déidh dheich uairean. Bhathar ’ga geàrd agus ’s e cù a bha a’ geàrd na drochaid aige. Ach gu dé rinn Cù Chulainn ach falbh as déidh athar chun na bainnse. Agus ’n uair a rànaig e an drochaid, bha an uair suas. Agus chan fhaigheadh e a null air an drochaid: bha an cù roimhe. Agus bha e ag iomain ball agus caman aige ’ga iomain roimhe. Agus sheas Cù Chulainn m’ a choinneamh. Agus dh’ fhalbh e agus bhuail e am ball agus ghlac an cù e. Agus chaidh am ball ann an amhaich a’ choin. Agus bha e ’uige leis a’ chaman agus mharbh e e. Agus chum e air aghaidh gun a rànaig e taigh an uachdarain. Bha e ’ga fhalach fhéin mu ’n cuairst gus na shuidh iad a seo aig na bùird. Agus fhuair Cù Chulainn a staigh chun nam bord. Agus thog athair a cheann agus chunnaic e e agus thuirt e:

“A! gu deara(bh),” ors esan, “tha mi a’ faicinn rud a tha a’ cur iongnaidh orm,” ors esan.

“Dé tha sin?” ors an t-uachdaran.

“Tha am balach beag a dh’fhàg mi a staigh,” ors esan, “Mhoire, tha e aig a’ bhorsd comhla ruinn,” ors esan.

“An dà, ma tha sin fìor,” ors an t-uachdaran, “tha mise gun chù,” ors esan.

Cha robh ach thugadh Cù Chulainn gu cùirst a ’s a’ mhineid agus dh’ fhaidhneachdadh dheth cia mar a thànaig e seachad air an drochaid. Dh’ innis Cù Chulainn mar a rinn e—gun a mharbh e an cù.

“Dé nisde a ni mise,” ors an t-uachdaran, “ma tha,” ors esan, “agus bheir mise seachd bliadhna,” ors esan, “mu ’m beathaich mi cù,” ors esan, “a gheàrdas an drochaid,” ors esan, “mar a bha a’ fear a bh’ ann.” “O, well!” ors athair, “chan ’eil doigh air a sin,” ors esan, “ach a’ fear a mharbh an cù gu feum e an drochaid a gheàrd,” ors esan, “gus am beathaich sibh-se cù a gheàrdas i.” “Well, cearst gu leòr, ma tha,” ors an t-uachdaran, “biodh e mar sin fhéin,” ors esan.

Chaidh Cù Chulainn a gheàrd na drochaid. Agus thug e seachd bliadhna air Drochaid nan Ceud gun chù, gun duine, gun laogh, gun leanbh, gun teine, gun tuar, gun teodhadh gus an d’ fhuair an t-uachdaran cù a railìobh e agus a chuir e a gheàrd na drochaid àite.

Agus ’n uair a bhàsaich a sin athair, ’s e Cù Chulainn a bha an àite athar an uair sin. ’S ann aige a bha an tuathanachas. Agus fhuair Cù Chulainn tarbh, tarbh sìtheadh, agus chuireadh e marst a dhàir le geum. Agus bha tarbh eile aige a bharrachd air, ach bha farmad mór aig na tuathanaich eile ris. Cha robh marst aig Cù Chulainn nach biodh laogh aice agus bhiodh gu leòr aca-san nach biodh laoigh idir aca.


[TD 68]

Agus cha robh lagh ann a ’s an ám ach a’ fear bu treasa. Bhiodh a chuile fear a’ tighinn a dh’ iarraidh an tairbh air Cù Chulainn fiach a faigheadh e a thoir’ bhuaithe agus cha robh fear a thigeadh g’ a iarraidh nach robh Cù Chulainn a’ cur crìoch air.

Agus phòs e nighean duine mhóir, agus bha am boireannach bha i fhéin fuathasach mór agus cha robh ann an Cù Chulainn ach duine uamhasach beag. Ach gu dé chunnaic e a seo latha ach a chliamhainn a’ tighinn, agus thuig e taghta car son a bha e a’ tighinn—ag iarraidh an tairbh. Agus thug e air a mhraoi breacag arain a dhèanamh agus a’ ghreideal a chur a’ s a’ bhreacaig arain.

“Agus thala a nisde,” ors esan, “dha ’n leabaidh agus théid mise comhla riut ann,” ors esan, “agus ’n uair a thig esan,” ors esan, “cana tu” ors esan, “gu bheil thu air pàisde fhaighinn,” ors esan.

Chaidh ise dha leabaidh agus chaidh Cù Chulainn ri taobh a’ s a’ leabaidh. Agus thànaig a seo am bodach agus bha an dorus fosgailte ’n uair a thànaig e a staigh.

“Tha a’ ghaoth air dorus nan laoch,” ors am bodach.

“O! tha,” ors ise agus i a’ s a’ leabaidh, “ach nam biodh na laoich fhéin a staigh, chuireadh iad a’ ghaoth far an doruis,” ors ise.

“Cia mar a chuireadh iad a’ ghaoth far an doruis?” ors ise.

“Chuireadh iad car dha ’n taigh,” ors ise.

Dh’ fhalbh am bodach a mach agus thòisich e air tarrainn an taighe.

Agus chan fhaigheadh e an taigh as a’ bhad a’ s an robh e. Thànaig e a staigh.

“Tha e col(t)ach gur h-e laoich a th’ annta gu deara(bh),” ors esan.

“Agus a bheil agat ach thu fhéin?”

“Chan ’eil,” ors ise.

“Gu dé th’ orst ’n uair a tha thu a’ s a’ leabaidh?” ors esan.

“Tha mi air pàisde fhaighinn,” ors ise.

“A bheil e mairsteanach?” ors esan agus—

“Tha,” ors ise.

Agus dh’ fhalbh e agus ghabh e suas. Agus chuir e a làmh fo ’n aodach agus chuir e ordag ann am bial Cù Chulainn. Leag Cù Chulainn an deud air agus thug e dheth an ordag o ’n alt.

“Ud! ud!” ors am bodach, “deara(bh) ’s e pàisde mairsteanach a th’ ann.”

“A! ’s e,” ors ise.

“Agus cà ’il do chompanach?” ors esan.

“Deara(bh), chan ’eil e aig taigh,” ors ise.

“Is a bheil biadh agat bruich?” ors esan.

“O! chan ’eil,” ors ise, “ach cruaidh-ghreim curaidh a th’ ann a shin,” ors ise, “ma dheargas sibh air.”

“Cà bheil e?” ors am bodach.

Fhuair am bodach am bonnach is a’ chiad ghreim a thug e as, dh’ fhàg e ceithir dha na fiaclan a’ s a’ ghreideil.

“Ud! ud!” ors am bodach, “deara(bh) ’s e cruaidh-ghreim curaidh a th’ ann gu deara(bh)a,” ors esan.

“Cà ’il an Donn Ghuailleann?” ors esan.

“An dà, chan ’il fhios agam-sa,” ors ise. “Tha mi cinnteach gu bheil e comhla ris na beothaichean.”


[TD 69]

Dh’ fhalbh am bodach. Is dh’ éirich Cù Chulainn is a mach a ghabh e is dh’ fhalbh e is sheift e an Donn Ghuailleann is dh’ fhan e fhéin timcheall air na beothaichean. Rànaig am bodach.

“An e seo an Donn Ghuailleann?” ors esan.

Bha tarbh eile aig Cù Chulainn air a’ chrodh.

“’S e,” orsa Cù Chulainn.

“Tha mise a’ dol g’ a thoir’ liom,” ors esan.

“O! chan ’eil,” orsa Cù Chulainn. “Chan ’eil math dhomh-sa e a ligeil air falbh,” ors esan, “gus an tig mo mhaighstir,” ors esan.

“Dé dhomh-sa thu fhéin ’s do mhaighstir,” ors am bodach.

Dh’ fhalbh am bodach a null is rugadh air an tarbh air adhairc. Is dh’ fhalbh Cù Chulainn is rugadh air an adhairc eile dheth. Is thòisich iad a’ toir’ an tairbh o cheile is mharbh iad an tarbh eatorra.

“An dà, tha feum aga’-sa,” orsa Cù Chulainn, “nach robh mo mhaighstir-s’ aig an taigh,” ors esan, “neo bhiodh beag an asgaidh aga’-sa dheth.”

“Dé rud a dhèanadh do mhaighstir-s’?” ors am bodach.

“Dhèanadh rud nach dèanadh tusa,” ors esan. “Chan ’il fhios ’m nach dèanainn fhìn e,” ors esan.

Dh’ fhalbh e is ghabh e null is bha creag mhór ann. Is dh’ fhalbh Cù Chulainn is chuir e a shàil air barr na creige, agus chuir sàil na bròige eile air a barr agus chuir e a dhà dhorn a mach air sròn na broige.

“An tomhais thu dà throigh is dà dhorn a mach far barr na sgaladh sin?” ors esan.

“Tomhaisidh,” ors am bodach.

Ghabh am bodach a null is chuir e a shàil air barr na creigeadh is chuir e sàil na bròige eile air a muin. Thànaig Cù Chulainn air a chùlu is thilg e leis a’ sgalaidh e is chaidh an t-eanchainn as.

Cha robh . . . . Bha an Donn Ghuaillean aig Cù Chulainn mar a bha i roimhe.

Ach bha aon fhear ann de dhuine foghain(t)each mar a bha Cù Chulainn fhéin, fear ris an canadh iad Fear Diag mac Daimhein. Agus bha e a’ s a’ sgoil comhla ri Cù Chulainn. Agus thug iad mionnan air a chéile, ’n uair a bha iad a’ s a’ sgoil, nach tionndadh an darna fear an aghaidh an fhir eile gu bràch aca.

Agus chruinnich na tuathanaich eile agus thòisich iad air a phraibeadh fiach a falbhadh e a dh’ iarraidh an tairbh air Cù Chulainn, gus an d’ thug iad mionnan air mu dheireadh nach robh e ri tilleadh gus a faigheadh e an tarbh air neo am bàs. Dh’ fhalbh Fear Fada Diag

[Sanas]


[TD 70]

mac Daimhein. Agus chunnaic Cù Chulainn a’ tighinn e agus thuig e taghta mar a bha a’ chùis. Agus thuirt e ris a’ mhraoi:

“Ah, well,” ors esan, “cha do chreid mi riamh,” ors esan, “gu falbhadh an Donn Ghuailleann gu seo,” ors esan. “Tha mo chompanach a’ tighinn,” ors esan, “agus tha mi cinnteach gur h-ann ’ga iarraidh a tha e,” ors esan.

’N uair a rànaig a chompanach, chuir Cù Chulainn fàilte air agus thugadh a staigh e. Agus là ’r-na-mhàireach dh’ fhaidhneachd Cù Chulainn dheth:

“Dé, a chompanaich,” ors esan, “a’ chluichd a bhios againn an duigh?” “O! bidh,” ors a’ fear eile, “ar cùl fhin ri chéile is cùl nan sleaghan ri chéile agus sinn a’ leagail na seilge,” ors esan. “O, glé mhath!” orsa Cù Chulainn.

Dh’ fhalbh iad dha ’n bheinn sheilge. Là ’r-na-mhàireach ’n uair a ghabh iad am breaiceast, dh’ fhaidhneachd Cù Chulainn dheth:

“Gu dé a’ chluichd a tha gus bhith an diugh againn, a chompanaich?” ors esan.

“O! bidh ar cùl fhin ri chéile is cùl nan sleaghan ri chéile agus sinn a’ leagail na seilge.”

“O! cha b’ urrainn a bhith na b’ fhearr,” orsa Cù Chulainn.

Ach a seo a’ là ’r-na-n-earair, ’n uair a dh’ éirich iad is a ghabh iad am breaiceast, dh’ fhaidhneachd Cù Chulainn dheth.

“Dé a’ chluichd a bhios againn an diugh, a chompanaich?” ors esan.

“O! bidh,” ors esan, “ar n-aghaidh fhìn ri chéile is aghaidh nan sleaghan ri chéile,” ors esan, “is sgial na faladh a’ falbh”, ors esan.

“An ann mar seo a tha?” orsa Cù Chulainn. “Shaoil liom,” ors esan, “nach e sin an gealltanas a bha eadarainn,” ors esan, “’n uair a bha sinn a’ s a’ sgoil.”

“Ah, well, cha b’ e,” ors esan, “ach tha mise fo mhionnan,” ors esan, “gu feum mi a faighinn,” ors esan, “air neo am bàs.”

“Oh, well, ma tha,” orsa Cù Chulainn, “cha d’ fhalbh i fhathast,” ors esan.

Dh’ fhalbh iad agus bha gille a fear aca. Agus chaidh gach fear aca air taobh de dh’ abhainn a bh’ ann. Agus cha robh iad ach a’ seòladh nan sleaghan air a chéile agus gille a’ fear aca, gan toir’ ’uca. Ach thòisich a seo an gille a bh’ aig Fear Fada Diag mac Daimhein air stopadh na h-aibhne agus ’n uair a bhiodh an abhainn stopte, bha e a’ gléidheadh. Agus thòisich an gille a bh’ aig Cù Chulainn air a cumail fosgailte. Agus ’n uair a bhiodh i fosgailte, bha Cù Chulainn a’ gléidheadh gus na mharbh an gille a bh’ aig Cù Chulainn an gille a bh’ aig Fear Fada Diag mac Daimhein. Agus bha seo an oidhche a’ tighinn agus sheòl Cù Chulainn an t-sleagh air an taobh thall dha ’n abhainn agus mharbh e e. Agus thuit e fhein air an taobh a bhos. Agus bha e ’na shìneadh agus e a’ sileadh faladh. Agus dh’ fhaidhneachd e ’n a’ ghille;

“A bheil thu a’ faicinn sìon ’s a’ bith mu ’n abhainn a seo?” ors esan ’s e a’ tionndadh ris a’ ghille.

“O! chan ’eil sìon,” ors an gille, “ach a’ faicinn cù,” ors esan, “ag òl na faladh,” ors esan, “shìos an sin.”


[TD 71]

“Thala,” ors esan, “agus thoir ’ugam an t-sleagh,” ors esan.

Dh’ fhalbh an gille a dh’ iarraidh na sleagh.

“Cà . . . . dé ’n t-à a bheil e?” orsa Cù Chulainn.

Dh’ innis an gille dha far a robh e. Dh’ fhalbh Cù Chulainn agus sheòl e an t-sleagh air agus mharbh e an cù.

“A fac’ thu,” ors esan, “na mharbh mi an cù?”

“O! mharbh,” ors an gille. “Rinn sibh dà leth air,” ors esan.

“O! ’s fìor sin,” ors esan. “Sin a’ chiad euchd a rinn mise riamh,” ors esan, “agus ’s e an t-euchd mu dheireadh a bha agam ri dhèanamh. Agus tha mise ullamh,” ors esan, “agus faodaidh an Donn Ghuailleann a bhith aig a ragha duine a nisde.”

Agus bhàsaich Cù Chulainn. Agus cha robh an Donn Ghuailleann ach aig duine ’s a’ bith a throgradh a toir’ air falbh.

(Tha Aonghus Beag mac Aonghuis ’ic Eachainn 90 bliadhna a dh’ aois an nis ach tha e ’na dhuine tapaidh fhathast. Chan aithne dhomh, is cha chuala mi aon iomradh fhathast air triùir as aon teaghlach air fad is air feadh na Roinn Eòrpa tha cho fìor-eòlach air seann òrain is air seann sgeulachdan ri Mór agus Peigi Aonghuis ’ic Eachainn agus am bràthair, Aonghus Beag. Chuala mi bloigh de ’n sgeul an toiseach, 29/9/’58, aig Peigi anns a’ Chonghail, Earra-Ghàidheal. Chaidh mi gu Aonghus Beag, 11/6/’59, agus bha i aige mar a chuala esan i aig Domhnall mac Dhonnchaidh, athair Dhonnchaidh Chlachair nach maireann, bho chionn corr is tri fichead bliadhna is a deich ’n uair a bha Domhnall mac Dhonnchaidh a’ togail taighe ann an Loch Aoineort, Uibhist a’ Chinn a Deas. Fhuair Alasdair Mac Ghille Mhìcheil an sgeul anns an Iochdar anns a’ bhliadhna 1872 agus fhuair Coinneach Mac Leòid i an Eige mu ’n bhliadhna 1888.

CALUM I. MAC GHILLE EATHAIN.)

[Sanas]


[TD 73]

Blath Ur Air An t-Seann Stoc
(A’ Ghaidhlig an Eirinn)
RUARAIDH MACTHOMAIS

THA e anabarrach duilich a mheas ciamar a tha dol leis na h-Eireannaich anns an oidhirp a rinn iad air a’ Ghàidhlig aca ath-bheothachadh. Their cuid aca riut nach eil ach mu 35,000 pearsa an Eirinn aig a bheil a’ Ghàidhlig gu nàdurrach, agus mas fìor sin tha Gàidhlig na dachaidh ann an staid chunnartaich, is tha i gu math nas treasa againne an Albainn, far a bheil suas ri 90,000 duine aig a bheil i. Ach chan eil an sin ach dara taobh na maoile. Tha na ceudan de mhìltean an Eirinn aig a bheil beag no mór de Ghàidhlig a thog iad san sgoil, san sgoil-oidhche, no air turus-samhraidh do ’n Ghaeltacht, agus ’nam measg-san tha móran a tha a cheart cho fileanta innte ’s a tha iad sa’ Bheurla. Air an t-samhradh so chaidh bha mi còmhradh ri fear-teagaisg ann an Oilthigh am Baile Atha Cliath, is thuirt e rium gu robh e gu math na b’ fhasa dha a nis Gaeilge a labhairt na bha e dha cainnt a mhàthar, a’ Bheurla, a chleachdadh.

Tha gu leòr ann, an Eirinn agus air a taobh amuigh, a tha a’ deanamh spòrs de na h-Eireannaich airson an ùidh so a bhith aca ’nan cànan fhéin. Tha gu leòr ann a luthaigeadh nach biodh soirbheachadh sam bith aca san obair so. Ach saoilidh mi nach biodh móran de luchd-Gàidhlig Albann air an àireamh sin. Thigeadh e dhuinne a bhith gu math umhail nuair a bheir sinn beachd air an t-saothair a chleachd na h-Eireannaich as leth an cànain.

Thainig na smuaintean sin asteach orm is mi toirt sùil air leabhar a thainig amach am bliadhna bho Oifig an tSoláthair, no an <eng>Stationery Office,<gai> mar a their luchd na Beurla.* Chan eil ann ach Faclair, ach a rèir is mar a tha cùisean an Eirinn, tha mi ’n dùil gur h-e so leabhar cho feumail do ’n chànan ’s a thainig am follais o chionn fhada.


* <eng>English-Irish Dictionary,<gai> deas. le Tomás de Bhaldraithe (15/-) (ri fhaotainn bho <eng>Government Publications, Post Office Arcade, Dublin<gai>.)


[TD 74]

Ann an òraid a thug an t-Ollamh W. A. Craigie seachad ann an 1921, tha e ag ràdh gur h-iad so na rudan as motha buaidh ann an ath-bheothachadh cànain: <eng>“first, school-teaching and school-books; second, cheap and popular books in the language of the people; third, scholarly work in the history of the language and in the preparation of vocabularies and dictionaries; fourth, the cultivation of a new and national literature.”<gai> Is dòcha gun can cuid gu bheil blas an t-seòmair-leughaidh air a’ chomhairle sin, ach tha tomhas math de dh’fhìrinn innte. Tha gach nì a mhiannaicheadh Craigie a’ tachairt an Eirinn, agus co aig tha fios nach toir iad buaidh fhathast.

A chionn ’s gu bheil Gaeilge aca ’ga teagasg anns gach sgoil, agus a chionn ’s gu bheil na h-uiread dhith air a cleachdadh anns na paipearan-naidheachd, ann an Seirbheis na Stàite, air an ràdio, anns an Dáil, tha feum ’ga chur air iomadach smuain is facal air nach robh guth aig na seann Ghaidheil. Ged a bha Gàidhlig Eireann is Albann deònach a riamh air iasad a ghabhail bho chànanan eile tha an saoghal air atharrachadh cho mór anns a’ cheud bliadhna chaidh seachad ’s gu bheil cànanan mòra an t-saoghail air at gu h-uabhasach. Tha feum air facail ùra gach là, ged a tha cuid de na sean fheadhainn a’ dol á bith aig an aon àm. Tha beachd againn nach do rinn a’ Ghàidhlig againn fhìn uiread de dh’adhartas ’s a bu chòir dhi. Ach a riamh bho chuireadh air bhonn Saorstàt Eireann an 1922, agus eadhon roimhe sin, bha na h-Eireannaich a’ strì ri facail ùra a chur ri an cànain. Tha pàirt de thoradh na h-oibreach sin anns an fhaclair ùr so, agus tha móran air a chur rithe leis an fhear-deasachaidh, Tomás de Bhaldraithe, agus le a luchd-cuidich.

Gu dearbha is ann a bha cus de fhacail ùra air an deanamh an Eirinn. Tha faisg air fichead facal ann airson <eng>telescope,<gai> mar a tha ‘cianarcán, ciandearcán, cianradharcán, fadradharcán, faidearcán, sùilghloine, gloine fhéachaint, telescóp.’ Bha thìde ann taghadh a dheanamh, is thagh de Bhaldraithe ‘teileascóp.’

Tha cuid de fhacail ann nach cuir feum air atharrachadh sam bith nuair a ghabhar iasad dhiubh anns a’ Ghàidhlig, mar a tha <eng>‘anagram,’ ‘banana,’ ‘custard.’<gai> Tha feadhainn eile a tha ag iarraidh dreach Gàidhlig a chur orra, mar a tha <eng>‘nylon’<gai> (níolón an Gaeilge), <eng>‘hedonism’<gai> (héadónachas), <eng>‘giraffe’<gai> (sioraf), <eng>‘bomb’<gai> (buama an Gaeilge, bom an Gàidhlig (?)), <eng>‘mathematics’<gai> (matamaitic). Tha grunn de fhacail mar so ann nach gabh dreach glé bhrèagh a chur orra. Feumaidh mi aideachadh gun chuir am facal Gaeilge hidridinimic <eng>(‘hydrodynamics’)<gai> gàireachdainn orm, is chan eil mi a’ faireachdainn ro bhàigheil ri sícainilís <eng>(‘psychoanalysis’)<gai> no ri spréachphlocóid <eng>(‘sparking-plug’)<gai>.

Tha atharrachadh càil aig a h-uile duine, ach chan eil dad agam an aghaidh facail mar a tha domhan-leithead <eng>(‘latitude’)<gai>, airgeadas <eng>(‘finance’)<gai>, idiraisnéis <eng>(‘parenthesis’)<gai>, clóscríobhán <eng>(‘typewriter’)<gai>, míoleolaíocht <eng>(‘zoology’)<gai>, no eadhon vat agus vatuair (<eng>‘watt’<gai> agus <eng>‘watt-hour’<gai>). Is dòcha nach cuir sinne an Albainn móran feum air facail mar a tha réaltóg scannán is stiallscannán (<eng>‘film-star’<gai> agus <eng>‘filmstrip’<gai>), ach faodaidh na h-Eireannaich feum a dheanamh dhiubh, oir tha filmichean Gaeilge aca ’gan deanamh. Co-dhiùbh, ’s e cùis-mhagaidh a th’ ann do dh’ fhear Gàidhlig a leithid a rud is ‘Chunnaic mi <eng>film-star<gai> ùr a raoir’ a ràdh. ’S e rud mì-bhlasda a th’ ann an dà


[TD 75]

[Dealbh]

chànan a mheasgachadh anns an dòigh sin, is tha mi ’n dòchas gu bheil clann nan eileanan againn fhìn a’ faighinn màlaigeadh ma nì iad a leithid anns an sgoil.

’S e rud a chuir smuaineachadh mòr orm is mi a’ tearraideachadh an leabhair so, cho feumail ’s a tha e do luchd-Gàidhlig Albann. Ged a tha Eirinn is Albainn fad air an sgaradh bho chéile ’s e an aon fhreumh a tha aig an cànanan, is tha iad iongantach faisg air a chéile fhathast. Tha am faclair so nas feumaile do Ghaidheal Albannach an diugh na tha na faclairean Beurla-Gàidhlig againn fhìn. Gun teagamh thig oirnn atharraichidhean beaga a dheanamh. An àite ainriail (airson <eng>‘anarchy’<gai>) theagamh gu sgrìobhadh sinne aimhriaghail; airson aerloingseoireacht <eng>(‘aeronautics’)<gai> aerloingsearachd; airson comhchiorclach <eng>(‘concyclic’)<gai> comhchearclach (?). Airson coscán <eng>(‘brake’)<gai> sgrìobhadh sinne, is dòcha, casgan. (Tha facail againn mar thà airson <eng>‘clutch’<gai> is <eng>‘gear lever’<gai>: mar a thuirt a Siarach is e ag ionnsachadh dh’ a charaid mar a dheanadh e draoibhaigeadh “Cuir do chas air a’ phluc is tarraing am babht!”) Ach seall cho nàdurrach ’s a tha na facail Eireannach so dhuinne: iomrall aimsire <eng>(‘anachronism’)<gai> beachlann <eng>(‘apiary’)<gai>, rothar <eng>(‘cycle’)<gai>, gearradharcach <eng>(‘shorthorn’)<gai>, agus eadhon beathaisnéis <eng>(‘biography’)<gai>.

Uaireannan tha facail iasaid is facail ùra againn fhìn anns a’ Ghàidhlig a tha a’ còrdadh rium nas fheàrr na ’n fheadhainn Eireannach. Tha dreach Gaidhealach gu leòr air siamarlan an diugh, ged is ann bho ’n fhacal Beurla <eng>‘chamberlain’<gai> a thàinig e. ’S e as fheàrr leam na seomradóir no maor-teallaigh. ’S fheàrr leam sloc-adhair ná gairfín <eng>(‘air-pocket’)<gai>, agus ’s fheàrr leam fuaim an fhacail laimrig-adhair <eng>(‘aerodrome’)<gai>, an àite aeradróm no aerpháirc. Saoilidh mi gu faodadh na h-Eireannaich barrachd feum a dheanamh de ’n Ghàidhlig againne ann a bhith a’ lorg facail ùra. Tha iad a’ toirt dhuinn cuing no caol (talún) airson <eng>‘isthmus,’<gai> ach sin a’ chiall a th’ aig ùidh, am facal a thug sinne air iasad bho na Lochlannaich.

Bu chòir dhuinn barrachd feum a dheanamh de sheann fhacail Gàidhlig a tha air a dhol á cleachdadh. Tha de Bhaldraithe a’ tairgse dhuinn fearsaid airson <eng>‘axle,’<gai> agus crann-fearsaide <eng>(‘axle-tree’)<gai>, ciseán aráin <eng>(‘bread-basket’)<gai>, sorn cístine <eng>(‘kitchen-stove’)<gai> agus sorn leictreach <eng>(‘electric cooker’)<gai>. Luthaigeamaid barrachd dhiubh so fhaicinn anns an dà Ghàidhlig.


[TD 76]

Ach a thuilleadh air facail ùra (ged is iad bu mhotha bha air ar n-aire an so), tha mion-thaghadh air a dhèanamh anns an leabhar so air facail Ghàidhlig a fhreagras air na facail Bheurla, anns gach seagh anns a bheil iad sin air an cleachdadh, agus a rèir a’ chomhthéacs <eng>(‘context’)<gai>. Cha dean an aon fhacal Gàidhlig a’ chùis airson <eng>‘astrological revolution’<gai> (imrothlú) agus <eng>‘political revolution’<gai> (réabh-lóid; tha dà fhacal ann airson <eng>‘anthology’<gai> (duanaire mas e bàrdachd a th’ ann is cnuasach mas e rosg); ’s e blas a chanadh tu airson <eng>‘accent’<gai> an dàrna h-uair, ach aiceann uaireannan eile. Tha mìneachadh cùramach ’ga thoirt dhuinn air atharrachadh céille is cleachdaidh nam facal Gàidhlig.

Ma tha sìneadh saoghail gu bhith aig na cànanan Gàidhlige bhiodh e ciallach gun oibricheadh iad na bu mhotha an co-bhoinn. Gu h-àraid a thaobh fhacal ùra bhiodh e feumail mura biodh dealachadh ro mhór eatorra, agus bhiodh e feumail cuideachd tomhas de dh’ aonta a bhith eatorra a thaobh litreachaidh. ’S e an litreachadh ùr Eireannach (agus an clò Ròmanach) a tha air a chleachdadh anns an fhaclair so. Cha tig leithid cónaím (còmhnaidheam), úim (uidheam), ùll (ubhal) agus suím (suidhim) air a h-uile càil, is cha mhotha a thig litrichidhean mar a tha amach, arís 7c., ged a tha luchd-leughaidh Ghairm eòlach air cuid aca. Tha sinne fada nas déidheile air fleiscín <eng>(‘hyphen’)<gai> na tha Eireannaich an là-an-diugh. Dh’ fhaodadh gu bheil sinn ro dhéidheil air. Ach is dòcha gun toir sinn ionnsaigh air na ceistean sin uair eile.

Bithidh Gairm cuideachd a’ fiachainn uaireannan ri facal ùr Eireannach a chur gu feum, mar a tha ailtire <eng>(‘architect’)<gai>, alt <eng>(‘article’)<gai> is a leithid, is bithidh e cunnartach gum faic sinn tuilleadh dhiubh sin a nis—a thaing sin aig de Bhaldraithe!

Rinn e saothair mhór. Tha eadar 45,000 is 50,000 ceann anns an fhaclair so, agus 863 duilleagan. Tha e fada nas fhasa feum a dheanamh dheth na am Foclóir Béarla agus Gaedhilge a chuireadh amach fo làimh L.Mhic Cionnaith an 1935. Tha e grinn air a chur an clò. Tha e saor. Cha bu chòir sgoil-Ghàidhlig no sgrìobhadair Gàidhlig a bhith as aonais.

[Dealbh]
Fear ann an deireadh bus

[Dealbh]
Fear ann an deireadh bàta
(Calum MacFhearghuis)
