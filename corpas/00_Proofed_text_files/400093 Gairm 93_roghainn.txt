[TD 11]

AN CUMHNANT
le Eilidh Watt

Cha robh cabhag air neach oir b’e seo féisd aig an robh a h-uile dibhearsain, a h-uile fealla-dhà, air an tathunn, ach gu h-àraidh do’n òigridh. Mar sin cha robh ach ceum athaiseach aig Ceit is aig Màiri is gun ach facal ainneamh eadorra fads a bha iad ag amharc air aodainn òga air an gluasad gu mir’ is gàireachdaich. Ach thainig stad airson mionaid ann am barrachd is aon duine nuair a leum boireannach mór a-nuas staidhir ghoirid, is le a làimh sìnte mach roimpe is a ceann crom, mar gun robh i air a h-ùr dhalladh, a threabh i clais dhi fhéin troimh’n ghreaghainn.

“Ach dé’n truaighe a tha cur air a’ Mhorgaich?”, arsa Ceit, ann an guth ás-creideach.

Fhreagair Màiri i le ceist eile. “Is dé an truaighe a chuir bean a h-aoise an siud a’s a’ chiad àite?”

Sheas an dithis aca a’ coimhead suas is a’ leughadh an sgrìobhaidh ann an litrichean dubha is òr-dhealt, sgrìobhadh a bha a’ gealltainn gun cuireadh Estelle soillearachd air a’ chuid a dh’fhalbh de’n bheatha is a’ chuid a bha fhathast gun tighinn. Bha an seo carabhan ghoireasach, shnasail is sheas iad ga h-amharc gus an dainig làmh, na meòrain le eallaich de fhàinneachan deàlrach, a tharraing a chùrtain gu faiceallach gu taobh na h-uinneige, is gus am fac iad aodann rocach, le sùilean beothail dorcha, a bha an ceartuair làn ioghnaidh. Ach cha chluinneadh iad i ag ràdh gu sùnndach, fads a bha i a’ sguabadh nam buinn airgid gu pocan far an robh feadhainn eile a’ gliogadaich, “Am bheil cothrom agams’ air? Rannsaicheadh gach neach a chridhe fhéin.”

Bha Estelle eòlach gu leòr air fir is gu h-àraidh air mnathan a thigeadh a-steach gu fiata. Daonnan rachadh aice air an cur air falbh na bu shùnndaiche na thàinig iad. An diugh b’e gun do thachair an dearbh nì ris nach robh sùil aice a chuir chun na h-uinneig i. Nuair a thainig Morgach a steach chunnaic Estelle boireannach eireachdail a’ bualadh

[TD 12]

air an dà fhichead bliadhna a dh’aois, air a deagh chur oirre, a thainig a-steach gu guaineiseach is a theich ann an clisgeadh a dhall i.

Ge b’e bha’n sgrìobhadh òr-dhealt ag agairt dha taobh chan agaireadh Estelle fhéin gun robh roi’fhios no eòlas aice ach na bha a réir nàduir. Chleachd i a ceàird airson ùine mhóir a nis, is bha i anabarrach beachdail. Bha i coibhneil dhi fhéin is chunnaic i leithid a dhragh is a dh’amhghair, a bha gu tric air fhalach bho’n t-saoghal, is nach cuireadh i ris le deòin. B’e a bòsd nach dug is nach toireadh i comhairle ach mar a bheireadh i do mhac no nighean leatha fhéin.

Cha robh dad a choltas air a’ bhoireannach ghuaineiseach seo gun robh nì a’ cur cùram oirre is b’ann le làimh a’ phailteis a shìn i airgead do Estelle. A réir coltais cha b’ann chionns gun dug neach a car aisde a bha i ann seo oir chuir Morgach a làmh gu creideasach ann an làimh na té ’ile. Cha b’e an làmh a bha Estelle a’ leughadh ach gach neoni gluasaid a thigeadh ann am fèith làimhe no aodainn. Bha lagan air an treasa meur is ruthadh far an deach fàinneachan a bha air fàs teann a spìonadh dhi le cabhaig. Bha i pòsda; cha robh coltas banntrachas oirre; an robh i am beachd ceum a ghabhail gu h-aotrom far na slighe?

A’ taghadh a facalan mar gun robh i gu dearbh a’ leughadh, is a’ bruidheann gu socair gus am bitheadh e soirbh dhi beachd a lagachadh, no tarruing gu tur air ais, dh’innis Estelle na bha soirbh ri aithneachadh. Cha dainig tinneas ’na rathad is bha i de stoc fallain; bha a cuid de’n t-saoghal aice is cha robh aobhar eagail aice nach bitheadh — bha càirdean is luchd-dàimh aice; dh’fheumadh i bhi air a faiceall oir bha te ann aig an robh farmad rithe. Có tha cho mì-shealbhach do nach aithne a leithid sin? Cha do ghluais fèith.

Leig Estelle leis an làimh a bhi laigheadh gu h-aotrom ’na bois. “Tha dithis fhear dlùth dhut. Bithidh buaidh aca air do bheatha.” Thainig an crupadh a b’fhaoine anns an làimh a bha cho aotrom ri dealan-dé air a bois. “Tha an dara fear nas sine na’m fear eile. Tha pìos.”

Eadar fhìribh is mhagaidh ach le sian bhig air a h-anail, chuir Morgach a ceist: Is am bi an seann fhear fada beò?

Cha do fhreagair Estelle i airson tiotan ach an uair sin bhruidhinn i le smachd is ùghdarras an draoidh. Le a sùilean air sùilean na té ’ile thuirt i, “Bitheadh an ùine fada no goirid leat, ach latha agus bliadhna an déidh dhàsan falbh, falbhaidh tusa.”

[TD 13]

An tug Estelle binn bàis aithghearr oirre?

Ach ma chuir briathran Estelle oillt air inntinn na Morgaich chuir an t-ath-chruth a thainig air aodann na té ’ile uabhas air Estelle. B’e a’ Mhorgach a ghluais an toiseach is, gun a sùil a thoirt far aodann na té ’ile, thog i am baga làimhe a bha ri cois, is theich i, gun fhacal.

Nuair a ruig Morgach an càr shuidh i aig a’ chuibheil airson mionaidean, a sùilean dùinte, is ceistean nach do chuir i a’ cur crithean oirre. An robh Roidean a cheana marbh? An robh aice ach bliadhna ghoirid?

Le barr a teangaidh fhliuch i a bilean tioram is shuidh i suas; cha robh cron no ciont ceangailte rithese; cha bhitheadh sin nas motha. Bha fios aig Roidean fhéin, aig an doctair, aig an t-saoghal, nach geallte am màireach dha le cinnt chionns gun robh stait a chridhe cho bagarrach. Mar thuirt an doctair rithe, dòcha gus a misneachd a chumail rithe, “Chan e idir cho mì-fhallain is a tha e — Is e an t-eagal a tha cur ris.”

Cha d’fhaighnich i, “Dé’n t-eagal?” Bha fios aice dé bha ga léireadh.

Le deagh aire is le stuthan bho’n doctair cha robh aobhar gum faigheadh e bàs neo-thràthail. Cha robh. Thionndaich a smuaintean gu Ailean an gréibhear, Ailean a bha na b’òige na h-aon aca, le uilt do nach b’aithne ragachadh fhathast, is le sùilean aig an robh eòlas air a bhi meas stuic. B’esan a chuir an smuaint ’na ceann air tùs. Bha e a’ nigheadh a làmhan is a chùl rithe is ise a’ deasachadh bidhe nuair a thuirt e, “Feumaidh tusa a bhi anabarrach faiceallach, a Mhorgach, gum bi na pillichean daonnan ri làimh. As an aonais rachadh e ás mar choinneal air a smàladh.” Thainig e thairis air an rabhadh a rithist is a rithist. ’Na h-inntinn-se ghreimich an smuaint. Nuair a bha Roidean do-fhulangte casaideach chaidh smuaint eile a ghin is a dhaighneachadh.

Ach bho chionn ghoirid bhitheadh e coltach gun d’fhuair e misneachd is faochadh air choireigin. Bha e nis a’ gabhail làn shuim do obair an fhearainn is e dol do’n bhaile-mhór na bu trice. Cha robh guth air bàs neo-thràthail.

“Ceannaich dhut fhéin seacaid ùr mun tig deireadh an fhoghair is féill nan laogh is féilltean eile,” chomhairlich i dha air latha is e gu sùnndach.

“Chan eil mi ag ràdh nach dèan mi sin,” ars esan. B’e sin a rinn e.

[TD 14]

Rithese bha e nis gu coibhneil, le mil air teangaidh a bu tric a dh’fhàg leusan roimhe seo. Mur b’e e bhi chodian-iarrtasach gun rachadh i sgrìob do’n bhaile aig àm na féisd cha bhitheadh i air an taigh fhàgail an diugh. Cha do lasaich e gu’n do dh’fhalbh i. B’e fhacalan mu dheireidh rithe mun deach e a-mach, “Chan eil mi ’g ràdh nach faigh mi tìde mo sheacaid ùr a chur orm gus am bi i air tighinn rium mus tig na féilltean.”

Ach ma chuir esan air an t-seacaid ùr bu mhath a dh’fhaoidte nach caitheadh e tuilleadh i. Bha e riamh an earbsa rithese na pillichean a chur ri làimh ’na sheacaid. Cha deach na pillichean a chur anns an t-seacaid ùir. Nan tigeadh cuairt air, bu mhath a dh’fhaoidte, eadar pian is eagal, gun rachadh e ás mar choinneal air a smàladh. Dé nis a bha air a ghealltainn dhithse?

Rinn a’ Mhorgach air an taigh is nuair a ràinig i bhuail sàmhchair anabarrach an taighe oirre is chaidh i steach gu fiata. Gun fhuaim sam bith dh’fhosgail i dorus an ruim. Chunnaic i dà nì: bha Roidean ’na shuidhe ’na shéithir, a cheann leagte air a bhrollach: bha e air an t-seacaid ùr a chur uime.

Chual’ i fhéin sian a h-anail is le sin thog Roidean a cheann, is chunnaic i grad lasadh na h-aoigheachd ’na shùilean.

“An do dhùisg mi thu?” ars ise le facalan a ghnàthaich i anns an t-seann saoghal mun deach a saoghal bun os cionn.

“Dòcha gun d’rinn mi norrag,” ars esan. “Ach coma.”

Ged bha a bhriathran gun mhath gun chron is ged nach dubhairt e an còrr sheas i a’ feitheamh agus b’ise b’eudar bruidheann an toiseach.

“Seadh? Ciamar a chaidh dhut? Is math a tha’n t-seacaid ùr a’ tighinn dhut.”

“Bhuill, eadar thu fhéin ’s i fhéin is an t-Agh tha mi an seo fhathast.”

Shuidh Morgach. “Seadh?” ars ise.

“Bhuill, mar a thachair bha mi ann an deagh ghleus obrach is chaidh mi fhéin is Ailean ris gus an robh sinn toilichte leigeil dhinn.

Theagamh gur ann airson mise a chaomhnadh a dh’obraich Ailean mar air chuthach. Is an creideadh tu? Chùm mi ris. Thainig sinn a-steach is ghabh sinn cupa tì, tì a rinn Ailean. An deidh dhàsan falbh dh’fhan mise a’ gabhail sugareit. Bha mi na bu shàraichte na thug mi fo’n ear is nuair a bhuail crith-fhuachd orm bu leisg leam a dhol a-mach a dh’iarraidh na seacaid a dh’fhàg mi na crochadh a-muigh, am beachd a dhol a chur

[TD 15]

crìoch air na bha ri dhèanamh. Chuimhnich mi air an t-seacaid ùir. Cha bu thàrr dhomh a putanadh orm na bhuail mo chridhe orm.”

Stad an eachdraidh. Dh’aom cridhealas a ghutha. Bha e nis cho sòlumaichte ri siorram nuair a thuirt e. “Is tric a thuirt mi — ach b’ann le fealla-dhà — nach iarrainn am bàs a sheachnadh an latha thigeadh e. Dhearbh mi a chaochladh. Gu geur, goirt dhearbh mi e. As aonais nam pillichean cha robh am bàs ri sheachnadh. Chuir mi mo làmh ri’m bhrollach gus an cridhe a bha ionnas spraidheadh fhàsgadh ri chéile. Do m’ mheòrain bha’m bosca phillichean. Chaidh agam air fear a chur air mo theangaidh. Faodaidh gum bheil a’ chuid eile air an làr.”

“Nach coma’s tu beò” ars a’ Mhorgach le leithid dhùrachd is gun tug Roidean sùil gheur oirre. Cha duirt ise ach, “Fhuair sinn aon rabhadh. Cha bhi an còrr.”

Nuair a chual’ Ailean mar a theab cha duirt esan, nach d’rinn aidmheil air Cumhachdan air bith, ach, “Làmh an Aigh, làmh an Aigh.”

Ma bha a’ cheist ann an inntinn na Morgaich ciamar a thainig na pillichean a bhi far nach robh cuimhne aice air an cur cha do chuir i a’ cheist ri neach. Cha dug a h-aon seach aon mór iomradh air an latha-ud, is nuair a rugadh leanabh gille dhi cha bhitheadh Roidean riaraichte mur toirte Ailean mar ainm air. Bu choma leis a’ Mhorgaich fads a bha Roidean riaraichte.

B’e Ailean Og a shuidh a nis, is e aon fhichead bliadhna a dh’aois, a’ dol troimh phàipearan is cunntais athar. Ged bhior ceist e fad ùine cha robh feum dha a cur ri mhàthair oir bha a smuaintean air nithean eile. Bho’n latha a rinnte banntrach dhi bha i leagte gum bàsaicheadh i fhéin aig ceann na bliadhna. Cha robh ach an t-aon fhreagairt ghoirid aice do gach ceist a chuirte mu dheighinn, “B’e siud an cùmhnant.”

Chionns nach robh an tòimhseachan a’ dol an altan a chéile chuir Ailean Og a’ cheist ri Ceit is Màiri, a bha nis sean is dòcha dìochuimhneach, air latha is iad a’ tadhall a mhàthar. “An robh té da’m b’ainm Estelle, a’ fuireach air an taobh seo riamh?” ars esan.

“Cha bhuin an t-ainm do’n taobh seo riamh,” fhreagair Ceit le cinnt.

“Ach,” arsa Màiri, “am bheil cuimhne agad n’ar bhitheadh te do’n ainm a’ tighinn chun na féisde? Ban-fhiosaiche? Estelle?”

Ach cha robh.

[TD 16]

Bha pàipearan is cunntais athar air an cumail gu réidh, air dhòigh is gun robh e a’ toirt cùnntas air gach dol a-mach is tighinn a-steach, a’ toirt cunntas, dh’fhaoidte ràdh, air a bheatha. B’e an dearbh réidheachd seo a dh’aobhraich an t-aon nì seo a bhi cho neo-shoilleir. Sgrìobh athair ’na leabhar cunntais, bliadhna an deidh bliadhna is riamh mu àm an fhoghair, “Fichead not gu Estelle le taingealachd.” Dh’fhaodadh e atharrachadh beag a dheanamh nuair a sgrìobhadh e, “Fichead not gu E. airson sonas mór.” No, “Chan eil ar sonas a’ dol an lughad: £20.”

Cha do chuir e solus air dha gun deach a’ chiad phàigheadh a dheanamh am foghar mun d’rugadh e fhéin is gun deach stad orra an ceann dheich bliadhna. Cha do chuir an litir ghoirid, a bha air a deagh làimhseachadh, ach air a gleidheadh gu cùramach, soilleireachd air a’ chùis na bu mhotha. Shaoraich neach, dòcha gum b’e Estelle fhéin, ged nach robh cinnt air sin, gu sgrìobhadh: “Air leabaidh a bàis tha Estelle a’ maitheadh gach fiach. Rannsaicheadh gach neach a chridhe fhéin.”

Cha robh stiùireadh is cha robh cuibhrig air an litir.

[Sanas]

[TD 40]

COMHRADH LE IAIN MACDHUGHAILL, AM BARD
le Oighrig Nic Corcadail

MISE: Iain, co ris a tha e coltach a bhi nad bhàrd?

ESAN: Math fhéin. Ach, uill, ’s dòcha nach eil e cho math uaireannan —

M.: Tha mi tuigsinn. Tha thu air a bhith mu choinneamh an t-sluaigh glé thric o chionn ghoirid. ’S cinnteach gum bheil thu fàs searbh do dhaoine, coltach rium fhéin a’ cur cheistean ort gun lasachadh.

E.: Chan eil, o chan eil. Ach bha mi fàs sgìth a’ ruith nan céilidhean — rud a tha gu math cosguiseach — agus tha thu rithist a’ call cuid mhath ùine ri rudan de’n t-seòrsa seo. Bi daoine gad iarraidh anns gach àite agus bi e mór leat an diùltadh. Ach bu toigh leam cuibhrionn air choireigin a dheanamh as leth na Gàidhlige.

M.: Tillidh mi air ais thuige seo a rithist. Nise, tha fios ’am gun deach thu troimh’n fhoghlum ann an Oilthigh Ghlaschu, ach ’s fhada bho’n uair sin. Dé bha thu ris o’n thug thu mach M.A. ann an Ceiltis?

E.: Bha mi ’nam mhaighstir-sgoile ann an Glaschu fad seachd bliadhna —

M.: Saoil an e sin a dh’fhàg cho liath do cheann!

[TD 41]

[Dealbh]

E.: ’S dòcha gun e! Tha e coltach gun robh duine neo dithis aig a’ Mhòd aig nach robh fhios dé chanadh iad, nuair a chunnaic iad mi. “Ta, bha’m pàipear ag ràdh nach robh e ach dà bhliadhn’ deug thar fhichead — —.”

Co-dhiù, càite’n robh mi? A dh’innse na fìrinn, nuair a bha mi ullamh de’n fhoghlum, bha dùil a’m Gàidhlig a theagasg ach cha d’fhuair mi obair. Bha iad ag ràdh nach robh dad a’ dol! Rinn mi’n uairsin dà bhliadhna ann an Oilthigh <eng>Strathclyde<gai> a’ deanamh Mateamataic(s), ach ’se lagh a bha fa-near dhomh, agus nuair a fhuair mi an cothrom, thòisich mi air an seo. An dràsda fhéin, tha mi air a’ bhliadhna mu dheireadh.

M.: Agus on uair ’s gum bi thu a-mach?

E.: Airgiod mór!

M.: Nise, dé do bharail air an fhoghlum a fhuair thu ann an Ceiltis — an dug e brosnachadh dhuit?

E.: Chan eil mi cinnteach: ’s dòcha gun dug ann an dòigh. Ach bha barrachd ùidh agamsa riamh ann an cànan na bh’agam ann an litreachas co-dhiù. Can, nuair a bhiomaid a’ leughadh sgeulachd, cha robh suim agamsa anns an stòiridh ann ach a-mhàin anns a’ chànan. Ach a’ bhardachd aig Derick ’s aig Somhairle — chòrd sin rium agus b’fheàirrde mi iad.

M.: Thuirt mi mu thràth air an radio gura dòcha nach do rinn thu thuige seo ’s dòcha na dh’fhaodadh tu a thaobh na Gàidhlig. Carson a thagh thu an t-àm seo airson tòiseachadh?

E.: Ach, uill, bha Mòd cho faisg air làimh am bliadhna —

[TD 42]

M.: Hud, tha fios gun robh barrachd air an sin gad chuir thuige.

E.: Bha, tha mi creidsinn gun robh. Bha mi fada gu leòr air chùl-fraon, an toiseach a thaobh m’oibreach, ach mu dheireadh, dem’ shaor thiol fhéin. Daoine ’fas sean cuideachd! Tha mi smaoineachadh gun tig àm ann am beatha h-uile duine far am feum e inntinn a dheanamh suas gu dé’n cùrsa leanas e. Chuir mi fhein cul ri obair ’s ri tuarasdal cinnteach nuair a thill mi air-ais don Oilthigh: cha robh mi airson an còrr de’m bheatha chur seachad ann an sgoil an Glaschu. Faodaidh e bhith gur e seo an t-àm àraid ’nam bheatha-sa, ’s dòcha gur ann a thaobh seo a chuir mi an oidhirp a-steach chun a Mhòid. Co aig tha fios?

M.: A bheil fad ann o’n a thòisich thu sgriobhadh bàrdachd, neo an e rud ùr a tha seo cuideachd?

E.: Chan e gu dearbh. Bhithinn-sa sgrìobhadh ceathramhan ann an Laideann nuair a bha mi dol do’n sgoil. Anns an Oilthigh gu h-àraidh, bhithinn tric ris an obair seo — ann am Beurla ’s an Gàidhlig. Tha cuimhn’ am aon turas gun dug MacThómais misneachd dhomh airson fiachainn air a’ Mhòd, ach tha mi taingeil gun do dh’fhuirich mi thuige seo mas do leig mi mo bhàrdachd am follais.

M.: Carson?

E.: Airson nach robh mi deiseil air a shon agus nach robh cus brìgh ’nam obair an uair sin. Cha d’ fhuair mi m’ fheuchainn ’s cha robh eòlas agam orm fhéin. Tha mi neist nas cinntiche — tha fiosam co ann a tha mi creidsinn agus theid agam air a chumail suas.

M.: Co air a bhios tu sgrìobhadh ma tha — dé tha gad ghluasad?

[TD 43]

[Dealbh]

[TD 44]

E.: Rud sam bith air am buail m’aire — a h-uile seòrsa. Rannan beaga airson na cloinne, òrain gaoil, òrain air staid na dùthcha, drabasdachd. Mar a thuirt mi — a h-uile seòrsa. Ach mar is trice, ’sann a bhios mi toirt sùil air beatha an duine ’s air na duilgheadais a tha ’na chois.

M.: An tug bàrd àraid sam bith buaidh air do bhàrdachd? Dé mu dheidhinn Somhairle MacIllEathain: tha mi smaoineachadh gu h-àraid air “Làn Traigh Bhàllaigh” an drasda.

E.: Uill, ’s dòcha buaidh gun fhios domh. Bha mhuir riamh rim’ thaobh-sa ’s bha mi ruith mun cuairt na tràghad seo o’n a bha mi trì bliadhna dh’aois. Ma thug duine buaidh orm, ’se MacThómais: tha mi cinnteach gun do leugh mi “An Dealbh Briste” o cheann gu ceann gu math nas trice na leugh e fhéin e. Tha dèanamh anabarrach air na h-òrain aige — seo an rud tha glacadh m’aire. Tha e faicinn mar a tha e fhéin ’s carson a tha e mar seo agus an còmhnaidh, bi rann dùnaidh aige a’ reusonachadh na cùise.

M.: A bheil thu fhéin a’ leantail ris a’ bhàrdachd ùir ma tha, neo bheil thu tàthadh nas mò ris an dòigh dhualach. Seall, eadhoin, mar a tha thu cleachdadh barrachd fuaimneachaidh.

E.: Cha chreid mi gum bheil. Chan eil mi ris da-rìreamh co-dhiù. Faodaidh gum bheil cuid de’n obair coltach ris na seann òrain, ach tha’n sgrìobhadh agamsa an crochadh air gu dé’m fonn anns am mi aig an àm. Co-dhiù, tha cus de na bàird againn air a bhith ’g aoradh do dhiadhan coimheach o chionn bhliadhnaichean — dad ach Freud is Einstein — —.

M.: Dé do bharail air a’ Mhòd fhéin?

E.: Chord e math rium! Sud a’ chiad Mhòd aig an robh mise riamh. Bi daoine an còmhnuidh a’ cur sìos air a’ Mhòd ’s air a’ Chomunn — ’s gun dad aca chuireas iad ’nan àite. Mura biodh am Mòd, cha bhiodh an t-àite ’s an t-urram aig a’ Ghàidhlug an diugh, ’s i fhéin air a dhol bhuaidhe cho mór.

[TD 45]

M.: Dé’m beachd a th’agad air a’ Ghàidhlig an diugh?

E.: An ceann fichead bliadhna, cho fad’s a chì mise, cha bhi Gàidhlig ann. Mura h-atharraich cànan ’s mura boin i ris an t-saoghal anns a bheil sinne beò — theid i dholaidh agus bàsaichidh i. Bi i mar bha’n Dinosaur ’s an Dodo.

M.: Ach nach eil e fìor gum bheil barrachd ga dheanamh an dràsda thaobh na cànan agus nach eil e buailteach gum beothaich i?

E.: Chan eil.

M.: ’S a bheil thu fhéin a’ dol a chumail ort neo-ar-thaing, a’ sgrìobhadh ann an Gàidhlig —

E.: Tha!

(Faic Dàin a’ Chrùin, d. 62)

[TD 78]

CRANNCHUR AN DUINE —
smuaintean air beagan de a bheath fhéin
le Pàdraig Moireasdan, Griomasaidh

Is e chòrdadh rium fhìn beachdan dhaoin’ eile chluinntinn air a’ cheist seo — Am bheil sinn a’ deanamh ‘crannchur’ dhuinn fhìn? Seadh, mar bu mhiann leinn, air neo bheil iomadh tionndadh a’ tachairt nar beatha nach robh dùil againn ris? Innsidh mi air ball gur e mo bheachd fhìn — gu bheil ar ‘crannchur’ romhainn ceum air cheum mas tig sinn dhan t-saoghal. Tha am beachd seo dham thaobh fhìn gu sònraichte, ri sealltainn air ais an diugh seachad air ceithir fichead bliadhna ’s a cóig.

Chaidh m’ àrach dlùth do chois na mara. Mar sin bha mi cleachdte ri obair bhàtaichean o m’òige. Cha robh mi bheag air dheireadh air mo chompanaich airson ionnsachadh anns an sgoil. Bha m’inntinn beò, gu ro bheò gu siubhal agus pàirt de ìoghnaidhean an t-saoghail mhóir fhaicinn. Fhuair mi cothrom. Thog mi gu muir. Bha cuimhne mhath agam air comhairlean mo phàrantan — fuireach air falbh o chompanaich na misg. Ach ’sann a bha mi ’g amharc na b’àirde na seo. Cha robh mi idir a’ ciallachadh mo latha aig muir a chur seachad a’ nighe clàr a’ bhàta agus a’ peantadh. ’Se bha bha mi cur romham sgoil-mhara. Lean mi gu dlùth ri mo leabhraichean airson an aobhar seo. Bha dol leam gu réidh — aon bhòidse eile ’s bha mi dol airson tacan dhan sgoil-mhara. Ged a bha

[TD 79]

an t-slighe leam gu réidh cho fad seo bha meanglan romham nach robh mi faicinn. Ré na bliadhnaichean a’ seòladh bha mi sgrìobhadh gu bràthair m’athar ann an Canada. Bha am baile san robh e dlùth dha na lochan-mara. Bha Gàidheal air bàtaichean air na lochan a theich bhuainn uair is uair. Choinnich mi ri dlùth-charaid ann an <eng>Halifax, Nova Scotia<gai>. Nuair a chuir sinn eòlas air a chéile bha e airson gu fàgainn am bàta an oidhche-sin fhéin. Bha àite falaich aige dhomh gus an seòladh am bàta gu ceann a turais — b’e sin Philadelphia.

Ach ’s tric a chuala mi — “Nì tha an dàn tachraidh e”. Facal eile a bha aig na seann daoine — “’S iomadh rud a thig air a’ laogh nach saoil a mhàthair”. Mar sin thachair dhòmhsa cuideachd. Chan fheumadh neach am bàta fhàgail gus am bitheadh i sa’ cheart phort air an rathad dhachaigh: cha shealladh iad air a shon an uair sin. Dé thachair ach gun d’fhuair am Maighstir againn òrdugh ann am ‘Phili’ gabhail seachad air Halifax is tadhal an <eng>St John’s Newfoundland<gai>, air eagal gun dùineadh beinn-dheighe beul na h-acarsaid mar a thachair uair roimhe seo — bha móran dhiubh a’ seòladh faisg air an tìr seo. Bha seo ’na mhì-mhisneachd dhòmhsa — faighneachd dhomh fhìn — dé bu sgialt dha na thachair, am bu mhath no olc?

Bha mi cur coire orm fhìn — carson nach do phàigh mi m’fharadh anns a’ chiad àite. Ach, mar thuirt mi cheana, an nì a tha san dàn tachraidh e. Sin mo bheachd-sa co-dhiù. Bi meòran a’ bristeadh a-mach ás an t-slighe bhios sinn, ’nar sealladh fhìn, a’ faicinn cho brèagha, réidh gus an toir nì-eigin air falbh dhi sinn nach robh sealladh no smaointinn againn a b’urrainn tachairt.

’Se mìos mu dheireadh na bliadhna a bh’ann, agus, airson aon uair ’nam sheirbheis mara, bha mi air faire sa’ chrann aig meadhon oidhche toirt a-staigh na Bliadhn’ Uir 1914. Bhuail mi “<eng>16 Bells<gai>” — cleachdadh mara. Cha b’ann idir, idir air dé bha mi deanamh a bha m’inntinn aig an uair sin ach air an dachaigh — mo phàrantan is peathraichean is bràithrean, agus companaich m’òige a bhiodh a’ togail a-mach le rud ’nam pòca chuireadh sogan air òg is sean. Sin an dealbh a bha ’nam inntinn sa’ chrann. Tha mi creidsinn gur iomadh aon a leughas an earrainn seo a dh’fhaodadh aideachadh gun do thachair a leithid seo ’nam beatha fhéin.

Dh’fhan mi ag obair air tìr gus an tigeadh an t-sìde na b’fheàrr gun m’ aghaidh a thoirt air a’ chuan fharsaing a rithisd. Cha deanainn seo gun a dhol tacan còmhla ri mo phàrantan is bràithrean is peathraichean.

[TD 80]

Ràinig mi dhachaigh san earrach. B’e deagh dhùrachd na bh’aig an tigh gu fuirichinn gun falbh gu muir idir. ’Se thachair, fhuair mi bàta mar a bha aig teaghlaichean eile — ag iasgach ghiomach, m’ athair is fear càirdeach còmhla rium. Bha soirbheachadh leinn. Ach bha meòir fhathast ’na mo cheuman-sa nach robh follaiseach dhomh no do neach eile.

Bha tigh-soluis ri’r taobh. Chuir sinn eòlas gasda air a’ Phrincipal agus a chompanach. Bhataich iad orm airson cead a thoirt dhaibh m’ ainm a thoirt seachad airson seirbheis nan tighean-soluis. Cha robh mi deònach ach mu dheireadh thug mi cead dhaibh. Bha bàta a’ tighinn san t-samhradh agus Lt. Paxton air bòrd.

Thainig i cuideachd ach bha iasgairean an eilein ri port le droch shìde. Rainig sinn a-mach a’ latha nach fhaiceamaid ach an smùid aice mìltean air falbh bhuainn.

Bha mi sa’ Ghàidhealtachd nuair a bhrist Cogadh a’ Cheusair, <eng>4th of August<gai>. Bha móran chàirdean, eòlaich is companaich sgoile bha ’nam buill anns na <eng>Territorials<gai> air an togail gun smaoin dé bha romhainn. Thug mi mi fhìn, gu saor, do réisimeid na ‘<eng>Lovat Scouts<gai>’. Chan eil aithreachas sam bith orm. Chunnaic mi móran ioghnaidhean, ann an Salonika agus gu h-àraidh san Eipheit — o Alexandria gu ruige fàsach Libya, a bhàrr air dà raon catha eile.

[Sanasan]

[TD 81]

AN LEABHAR UR
Le Iain MacLeòid

(Anns a’ bhliadhna 1567 chuireadh an clò le Maighstir Seon Carsuel, easbuig Innse-Gall, Foirm na nUrrnuidheadh, etc., air eadar-theangachadh o’n Bheurla mar a tha i ann an <eng>Liturgy<gai> Iain Knox. B’e seo an ceud leabhar a chuireadh an clò anns a’ Ghàidhlig Albannaich . . . .

Chuireadh leabhar Mhaighstir Carsuel a-mach a rithis anns a’ bhlidhna 1873, fo làimh an Ollaimh Urramaich Tómas MacLachlainn an Dun-éideann . . . .

Rugadh Eòin Carsuel an sgìre Chill Màrtainn an Earra-Ghàidheal mu’n bhliadhna 1520, agus chaochail e anns a’ bhliadhna 1572. Uilleam I. MacBhatair, Rosg Gaidhlig.

Tha cuid mhath dhe nas aithne mu dhéidhinn Carsuel, agus cha mhór sin, ri faighinn anns an eachdraidh-beatha a sgrìobh am Profeasar Aonghas MacMhathain nach maireann airson Comunn Gàidhlig Inbhirnis agus a chaidh a chur a-mach anns an leabhar bhliadhnail aca. Tha e cuideachd ri fhaighinn anns an leabhar aig Carsuel a chuireadh ann an clò a rithis anns a’ bhliadhna 1970, air a dheasachadh le R.L. MacThómais a chuir crìoch air agus leasachadh ri saothair a’ Phrofeasair MhicMhathain.

B’iad Clann Eóghainn bàird teaghlach Mhic Cailein.)

Chuir Eòin Carsuel sìos am peann agus thòisich e air a chorragan a stadadh. Bha tuainealaich ’na cheann. Chaidh e air a ghlùinean ann an oisinn an t-seòmair bhig a thoirt taing do Dhia gun robh a shaothair crìochnaichte.

An uair a dh’éirich e b’fheudar dha a cheann a chromadh neo bha e air bualadh anns na sparran.

Bha an leabhar deiseil, ach dé nam bitheadh e beò, shaoileadh

[TD 82]

MacEóghainn dheth? B’i sin a’ cheist a thàinig a-stigh air iomadach uair agus e ris an obair.

Dh’éirich ìomhaigh a’ bhàird ’na inntinn — an druim air fàs crom leis an aois, ach na sùilean beothail anns an aghaidh thuigsich. Chunnaic e am bodach ag éisdeachd gu foighidneach ris agus e cur ás mu cho feumail ’s a bha an eaglais air ath-leasachadh.

“Agus dé am feum a ni an ùpraid sin aig a’ cheann thall?” dh’fhoighnichd am bodach mu dheireadh. “Nach d’thuirt Solamh fhéin nach robh nì ùr fo’n ghréin? Nach dèanadh e an gnothach an t-seann eaglais a ghlanadh? An uair a bhitheas a h-uile othail seachad cha bhi sinn ach mar a bha sinn roimhe ’s cheana.”

Bha fios aige an uair sin gun robh MacEóghainn ro shean agus ro mhór fo bhuaidh nan seann dòighean agus cuideachd, cha chuala e fir mhóra an teagaisg ùir mar a chuala esan iad ann an Cill Rìmhinn.

Bhitheadh e air chrith le aoibhneas ag éisdeachd riutha — a’ faicinn na h-eaglais, a h-uile truaillidheachd air a glanadh aiste a’ dol an sàs anns an obair mhóir a bha an urra rithe a’ dèanamh beatha nan naomh air thalamh ’na sgàthan air beatha nan naomh air nèamh.

Bhitheadh e leughadh briathran nam fàidhean Eabhrach anns a’ Bhìobull Shasannach, feadhainn mar a bha Isàiah agus Iremiah, Ezekiel agus Amos. B’iad na gaisgich — gaisgich nas motha na Cù-chulainn is Fionn is Oscar. Cha robh na ceatharnaich sin ach a’ strì airson an glòir fhéin a mheudachadh ach seall an obair a rinn càch.

Chùm iad clann Israel glan agus air an t-slighe cheart an aghaidh gach buairidh leis an do dh’fhiach cumhachd an dorchadais an toirt a thaobh — a dh’aindeoin sagairt Bhàail, a dh’aindeoin neart Dhàgoin sheall iad do dhaoine gur ann le ionracas a-mhàin a tha cinneach air fhìreanachadh, le bhi creidsinn anns an aon Dia bheò agus a’ dèanamh adhradh dha-san. Agus ged a dh’fhàiling iad aig a’ cheann thall bha creideamh Dhé beò a-measg nan Iùdhach an uair a thàinig Crìosd.

Nam b’urrainn dha-san a bhith coltach riutha, neo ri gaisgich mhóra a latha fhéin mar a bha Cailbhin agus Knox.

Chan e an t-aon seòrsa bàrdachd a bha e sgrìobhadh a nis, ged a bha e fhathast a’ gabhail tlachd ann a bhi dealbhadh rannan agus a’ fighe fhaclan ri chéile mar a dh’ionnsaich MacEóghainn dha anns an sgoil bhàrdachd. Chan fhóghnadh na faclan dha a nis. Dh’fheumadh e bhith faireachadh gu robh e sgrìobhadh rud-eigin a bheireadh cuideachadh do

[TD 83]

dh’adhbhar an Tighearna. Nam b’urrainn dha an t-alt a bha aige airson sgrìobhadh a choisrigeadh ri seirbhis Dhé agus ath-leasachadh na h-eaglais.

Chaidh na bliadhnachan seachad agus chaidh e an sàs an obair mhóir an ath-leasachaidh. Thàinig e gu bhith tuigsinn cho doirbh ’s a bha e dòigh-beatha sluaigh atharrachadh agus dealbh na h-inntinn agus miann a’ chridhe a thoirt gu buil.

Bha na h-urrachan móra làidir agus a-mach air an son fhéin. Cha robh aig duine ach e fhéin a dheanamh cho làidir agus a gheibheadh e an cothrom a chum ’s gum b’urrainn dha obair Dhé a choimhlionadh.

Agus rinn e sin. Beag air bheag chuir e ris an fhearann aige gus an robh e ’na uachdaran air oighreachd fharsaing. Cha robh teagamh ann nach robh seo a’ còrdadh ris. Bhitheadh e uaireannan a’ tighinn a-stigh air nach bu chòir dha a bhi stòradh suas uimhir a dh’ionmhas air thalamh, “Ciod as tairbhe do dhuine . . .” Ach nach fhaodadh gun robh an dòigh anns an robh gnothaichean a’ soirbheachadh leis ’na chomharradh gun robh an Tighearna a’ coimhead air le fàbhar? Bitheadh na madaidhean a’ comhartaich mar a thogradh iad.

Ghabh e dreuchd easbuig bho’n chrùn a bharrachd air an urras a fhuair e bho Ard-Sheanadh na h-Eaglais. Bha e dìleas dha cheann-cinnidh, MacCailein Mór agus dha’n Bhàn-righinn. Nach b’e sin a bu dualach do Ghàidheal. Ach bha tòrr dhe cho-aoghairean nach robh toilichte leis an seo.

Chuimhnich e air a’ Bhàn-righinn. An uair a chunnaic e an toiseach i cha mhór nach tàinig stad air anail. ’S gann gun creideadh e gur e creutair talmhaidh a bha innte. ’Sann a chuimhnich i dha Deirdre nan sgialachdan. Bha i fada na bu bhrèagha na Ealasaid Shasainn. ’Se

[Sanas]

[TD 84]

Medhbh, Bàn-righ Chonnacht a thug ise ’na chuimhne. Ge b’oil leis bhitheadh na seann-sgialachdan a’ tighinn a-stigh air uaireannan. Chitheadh e Cailean Ruadh an seanchaidh, a shùilean lasrach ann an solus an teine, e fhéin ’na ghille beag, a dhruim an taic ri glùinean athar agus an teaghlach uile ag éisdeachd ris an sgialachd.

A dh’aindeoin gach doirbheadas a dh’fhiosraich e, droch-thìde agus sgìos air a chuairtean troimh ’n Ghàidhealtachd, cunnart stoirm aig muir agus cunnart reubairean air tìr, neo-sheasmhachd agus bith a bhràithrean anns a’ chléir, chùm e air adhart leis an obair agus aon latha thàinig e stigh air gun eadar-theangaicheadh e leabhar-ùrnaigh Knox gu Gàidhlig.

Bha eagal air iomadach uair an deaghaidh dha tòiseachadh nach cuireadh e crìoch air gu bràth, ach chùm e air. Oidhche an deaghaidh oidhche an uair a bhitheadh obair an latha seachad shuidheadh e sìos a sgrìobhadh an uair a bhitheadh a chnàmhan cha mhór ag éigheach a-mach leis an sgìos. Uaireannan bhitheadh e cho sgìth ’s gum bitheadh

[Sanas]

[TD 85]

pìos luaidh aige ’na bheul agus mias uisge ri thaobh airson gun tuiteadh an luaidh anns an uisge agus gun dùisgeadh sin e nan tuiteadh e ’na chadal. Ach a dh’aindeoin sin bha e còrdadh ris agus a’ toirt sòlas dha inntinn a bhi strì ri faclan Gàidhlig a chur air Beurla Knox agus a’ fiachainn ris na smaointean aige a thoirt beò ann an Gàidhlig.

Ach ’se bha toirt an toileachais a bu mhotha dha bhith smaointeachadh gun robh e a’ dèanamh obair a bheireadh cuideachadh dha cho-Ghàidheil, Gàidheil Eireann is Albann, airson an rathad a dheanamh air slighe na slàinte. Bha fhios aig gun robh gu leòr dhe cho-aoghairean a bha gu math coma dhe seo. Dhaibh-san cha robh anns na Gàidheil ach sluagh borb, coirbte, olc, airidh air an gearradh ás mar shluagh Chanàain, a’ bruidheann cànain coimheach anns nach robh torradh sam bith. Dé fios a bha aca-san mu na Gàidheil? Cha b’aithne dhaibh-san sgoilearan móra mar a bha MacEóghainn agus na bàird ’s na filidhean eile. Cha robh fhios aca-san cho foghlumaichte ’s a bha iad agus cho sgaiteach ’s dh’fhaodadh iad a bhi ri fear a bhitheadh gugalach ’na dhreuchd mar bhàrd.

Cha robh dìon aig na Gàidheil ach Dia ’s MacCailein.

Ach bha an leabhar deiseil a nis, a’ cheud leabhar Gàidhlig a chaidh riamh ann an clò.

Shuidh Carsuel aig an teine agus chrath e glag beag. An uair a thàinig an seirbhiseach dh’iarr e air fìon a thoirt thuige. Dòcha gun cuireadh sin cadal air. Thog e fàd mònadh agus shad e air an teine e. ’Sann a bha e an-fhoiseil agus duilich air dòigh gun robh an leabhar deiseil, dòcha gun robh e ro sgìth airson cadal, ach nach coma ciamar a bha esan a’ faireachadh. Bhitheadh a’ Ghaidhealtachd fhathast mar Shion a’ glòrachadh Dhé cho math ri Sasainn ’s a’ chuid eile de dh’Alba.

Chan fhaca e an dorchadas a bha dùmlachadh air Gàidhealtachd Eireann is Albann. Cha robh fhios aige-san gur e an leabhar aige-san an leabhar Gàidhlig mu dheireadh a rachadh ann an clò airson iomadach bliadhna. Chan fhaca e nas mòtha ainmean nam pearsachan eaglais is feadhainn eile a dheanadh obair mhór airson na Gàidhlig anns an ath linn ach aon: na Stiùbhartaich, MacCuinn, MacNeacail, MacIlleathain, na Dòmhnallaich, MacLeòid, MacLagain is Caimbeul; ach chunnaic e aodann Mhic Eóghainn anns an teine agus shaoil e gun robh am bodach a’ nochdadh bàigh dha.

[TD 91]

An Sgeilp Leabhraichean

<eng>W. B. Lockwood, Languages of the British Isles Past and Present
(Andre Deutsch. 1975. £6.95)<gai>

Tha Mgr. Lockwood air leabhar gu math annasach a chur ri chéile, ás a faigh daoine móran de dh’fhiosrachadh rathad seach rathad, oir cha bhi móran ann a theid cho farsaing ris anns na cànanan sin, ged a bhios gu leòr ann a theid cho domhainn an sud ’s an seo. Tha e togail gach cànan a chaidh a bruidhinn uair no uaireigin ann am Breatainn, agus a dh’fhàg làrach a ghabhas aithneachadh. Seo iad na cànanan, barrachd is dòcha na shaoileadh tu: cànan nan Cruithneach, nan seann Bhreatannach, nan Cuimreach, is sluagh a’ Chùirn; Gàidhlig Eireannach is Albannach is Mhanainneach; Laideann, Beurla, Norse agus Norn, Fraingeis Normanach, Fleamais, agus cànan nan Giopsaidh no Romany.

Tha beagan de dh’eachdraidh gach té dhiubh sin ga toirt seachad, le ruith chabhagach air fuaimneachadh is gràmair, agus earrainnean de rosg ’s de bhàrdachd bho gach aon ma ghabhas sin fhaighinn, agus aig crìoch gach caibideil beagan iomraidh air leabhraichean ’s mar sin. ’S tha e crìochnachadh an leabhair le Urnuigh an Tighearna anns na cànanan fa leth. Tha an leabhar gu h-àraidh feumail gu boillsgeadh fhaighinn de chànanan air nach eil fios agad. Agus tha iomadach bloigh annasach de dh’eachdraidh ann cuideachd: mar a bha Gàidhlig Eirinn is Lochlainnis air am bruidhinn, cho math ri Cuimris, ann an àiteachan de cheann a tuath Shasuinn, mar a ghabh Fleamais gréim ann an Siorrachd Phembroke fad grunnan

[TD 92]

ghinealaichean, mar a mhair Romany beò ann an ceann a tuath na Cuimrigh gu toiseach na linne seo fhéin, ged is ann á Somerset a thainig an treubh a bha ga bruidhinn, anns an ochdamh linn deug: nì a tha a’ dearbhadh dhuinn gu robh Romany ga bruidhinn gu cunbhalach ann an Somerset aig an àm sin, ged nach robh dearbhadh eile air sin. Cha bhi fios aig a chuile duine gu bheil na faclan beaga airson càirdean no eòlaich, leithid ‘<eng>cock<gai>’ is ‘<eng>cove<gai>’ is ‘<eng>pal<gai>’ a’ tighinn bho Romany (<eng>Kak<gai> is <eng>Kova<gai> is <eng>phal<gai>), agus <eng>lolly<gai> is <eng>cosh<gai> cuideachd. ’Sann ás na h-Innseachan a thainig Romany bho thùs, ach thug i deagh ghreis air an t-slighe, a’ sguabadh leatha iomadh facal á cànanan eile.

Bha mi duilich nach tug am Profeasair Lockwood na b’fhaide a’ mìneachadh eachdraidh Lochlannais anns na h-Eileanan Siar. Bha barrachd ann ri ràdh mu Arcaibh ’s mu Shealtainn, ach dh’fhaodadh e bhi air tuilleadh a ràdh mu’n bhuaidh a bh’aice air a’ Ghàidhlig. Is dòcha, mar a chladhaicheas na h-àrsairean anns na h-eileanan, gun tog beagan sgrìobhaidh ceann, mar a thachair an Sasuinn ’s an Eirinn. Chan eil teagamh aige nach robh Lochlannais ga bruidhinn anns na h-Eileanan Siar, ach dé cho fada ’s cho farsaing, ’s cuin a chaidh i fo rùm, chan eil an sin ach ceistean a tha fhathast a’ feitheamh freagairt.

Chan eil e a’ faicinn saoghal fada air thoiseach air a’ Ghàidhlig (“<eng>We think that Scots Gaelic will most likely be extinct by about the beginning of the last quarter of the next century<gai>”), ach co aig tha fios. A’ sgrìobhadh mu’n chrìch eadar Beurla is Cuimris ann an Siorrachd Phembroke tha e ag ràdh: “<eng>The boundary between English and Welsh in present-day Pembrokeshire follows roughly a line drawn through Haverfordwest and Narberth. Judging by place names, the linguistic frontier has been practically stationary since the Middle Ages<gai>.”

Tha rudan eile aige ga ràdh mu’n Ghàidhlig nach eil buileach ceart, leithid “<eng>Scots Gaelic plays hardly any part in education<gai>”, agus “<eng>In practice most Gaels are illiterate in their native tongue<gai>.” Tha cus de na beachdan leathoireach sin a’ dol an dràsda, a’ tighinn uaireannan bho dhaoine a lorgadh an fhìrinn

[TD 93]

furasda gu leòr nam fiachadh iad. Tha Mgr. Lockwood a’ toirt taing dhomh fhìn airson beagan cuideachaidh a thoirt dha, ach chan eil fhios agam có thug na beachdan sin dha. Tha an dealbh aige air fuaimneachadh na Gàidhlig rudeigin molach cuideachd.

A dh’aindeoin nan gearan beaga sin, chòrd an leabhar math dha-rìribh rium, agus bu chòir dha bhi anns na leabhar-lannan co-dhiù. Cuiridh e seachad iomadh uair-a-thìde dhut glé dhòigheil.

R. MacThómais


Bàrdachd Chaluim Ruaidh, le Calum MacNeacail
(Gairm. 1975. £1.00)

’S fhad bho chuala muinntir na Gàidhealtachd mu fhir mhór a’ Bhràighe, mar a theireadh Màiri Mhór nan Oran riutha. Seo agaibh leabhar bàrdachd le aon de fhir mhór an latha ’n diugh. Tha e a’ leigeil fhaicinn gu soilleir nach eil an dualchas Ghàidhlig a bha cho follaiseach sa’ Bhràighe o chion ceud bliadhna idir air searg, ged math dh’fhaodte nach eil uiread Gàidhlig san àite a-nis.

Tha Calum Ruadh mion eòlach air an dualchas seo, agus tha e glé mhothachail gur h-ann a’ leantail cas-cheuman a shìnnsireachd a tha e ann a bhith a’ snìomh a bhàrdachd. Mar a tha e fhéin ag ràdh anns an Roimh-ràdh: “Lean mise an seòl bàrdachd a b’aithne dhomh, an seòl bàrdachd a bha a’ dol sa’ Bhràighe an uair a bha mise òg. Tha bàrdachd ùr a’ dol an diugh, ach feumaidh mise cumail ris a’ bhàrdachd a b’aithne dhomh . . .” Tha e mar gum biodh e ag aideachadh an sin gu bheil buadhan ùra ann a tha a’ teannadh ri tharraing air falbh bho dhualchas agus bho dhùthas. Gidheadh, tha e a’ tilleadh gu dhùthchas a dh’aindeoin cùise. Ach saoilidh mi gu bheil seòrsa de strìth anns an leabhar seo eadar na dh’fheumas a bhith thaobh dualchais agus na dh’fheumas a bhith a thaobh na linn sa bheil Calum fhéin beò. Tha seo gu h-àraid ri fhaicinn anns an eadardhealachadh a tha air uairean eadar meadaireachd Chaluim (anns an t-seann nòs) agus na cuspairean a tha e a taghadh bho’n t-saoghal ùr (mar “Crìoch a’ Chogaidh” ’s “Cùmhnantan Sìthe Pharis”). Bu mhath leam a chreidsinn gu bheil Calum Ruadh daonnan

[TD 94]

[Sanas]

[TD 95]

comhfhurtachail nuair a tha e a’ dèanamh òrain mar sin, ach tha amharus agam nach eil.

Tha a leithid de bhuaidh aig an t-seann dòigh bhàrdachd air inntinn Chaluim ’s gu bheil dàn no dhà aige a tha glé luachmhor ann a bhith a’ toirt dhuinn a bheachd fhéin air mar a tha i a’ tighinn thuige. ’Sann ainneamh a gheibhear bàrd mar Chalum a’ dèanamh “bàrdachd mu bhàrdachd”, agus ’s iongantach mura bheil an rannsachadh seo a’ leigeil fhaicinn gné ùr. Am beachd Chaluim, tha an dà chuid dùthchas agus dìomhaireachd air chùl na bàrdachd aige. Tha an dùthchas a’ toirt dha ùghdarras agus cinnt ás fhéin. Anns a’ chiad òran san leabhar, tha e ag ràdh mu mhàthair:

“Fhuair mi bhuaipe gibht nam bàrd
Bha ’n Dòmhnall Bàn an ceannaiche;
’Se sud dh’fhàg mise snìomh nan dàn,
’S a dh’fhàg a’ ghràin sa’ bhaile orm.”

Tha an dìomhaireachd a tha co-cheangailte ris a’ bhàrdachd seo, am beachd Chaluim, a’ nochdadh anns an dàrna òran san leabhar, “Oran an t-Sìdhiche”. Tha e a’ toirt dhuinn dealbh snasail air ban-shìthiche (aon de’n Cheòlraidh, tha mi cinnteach) a tha a’ tighinn thuige ann am bruadar agus a’ toirt dha naidheachd air am feum e òran a dhèanamh, òran mu bhàthadh Iain Ghairbh mhic Ille Chaluim.

Tha na h-òrain san leabhar seo, cha mhór air fad, ag éirigh ás an urram a tha Calum a’ toirt, chan ann a-mhàin do’n t-seann bhàrdachd, ach do sheann dreuchd a’ bhàird — rud a tha glé fhollaiseach anns a’ chiad òran san leabhar air an tug mi tarraing mar a tha. Mar dheagh eiseimplear dheth seo, tha mu chóig-deug de dh’òrain aig deireadh an leabhar a tha a’ moladh no a’ cumha dhaoine. Sin agaibh màthair-aobhar na seann bhàrdachd. Chan eil teagamh agam nach eil àite airson a leithid sin de bhàrdachd ann am beul-aithris baile, ach saoilidh mi gu bheil i a’ call a brìogh buileach air duilleig phàipeir.

Tha againn cuideachd eiseimplear no dhà de’n bhàrd mar fhear a tha a’ toirt gàire air an t-sluagh. Dé an eiseimplear as fheàrr, ann an dualchas na Gàidhlig gu léir, na “Oran an Aiseil”, far a bheil Calum ri fealladh-dhà mu’n dòigh san tàinig aiseil do’n Bhràighe? ’Se òran snasail da-rìribh de’n t-seòrsa a tha seo, òran anns a bheil sgil a’ bhàird a’ nochdadh chan ann a-mhàin anns an àbhachdas, ach anns an

[TD 96]

dòigh sa bheil e a’ leudachadh uidh air n-uidh air a’ chuspair. Chuala mi an t-òran an toiseach ’s Calum fhéin ga aithris air an réidio, ’s cha do dhìochuimhnich mi riamh e. Seo agaibh an rann a tha ag innse far an do thòisich an trioblaid.

“Bha dithis nighean sa’ bhaile,
Té air an robh Anna, agus Màiri;
Chuir iad fios air falbh a Ghrianaig
Is iad ag iarraidh buntàta;
<eng>Kerr’s Pinks<gai> a bha iad ag iarraidh,
’Se bu lionmhoire gu fàs dhaibh,
Is dh’fhàg iad <eng>Pink<gai> ás anns an dìochuimhn,
As an litir chiallach chàirdeil.”

Abair sgiobaltachd agus ealantachd! Ach chan urrainn domh ach smaointeachadh cho truagh ’s a tha an duilleag phàipeir an coimeas ri guth Chaluim fhéin. Saoil nach ann air <eng>casette<gai> a bu chòir do’n mhór-chuid de’n bhàrdachd seo a bhith?

Tha cuid eile de na h-òrain aig Calum a’ nochdadh dreuchd a’ bhàird mar fhear a tha a’ toirt breith — air uairean breith gu math sgaiteach — air gnìomhan a cho-chreutairean. Tha deagh eiseimplear dheth seo ann am “Blàr Chaol Acuinn”, far a bheil Calum a’ cur a chorraig gu h-ealanta air Pharasaidheachd muinntir an àite.

’Sann mu’n “t-saoghal mhór” a tha an còrr de na h-òrain, ’s gu h-àraid mu’n chogadh mu dheireadh. ’Se bàrdachd a’ phàipeir-naidheachd a th’annta, a’ gleidheil cuimhne air cuid de thachartasan móra a’ chogaidh, mar chall na “<eng>Hood<gai>”. ’Se an aon ghearain a th’agam mu na h-òrain sin gum b’fheàirrd iad nota no dhà mu na cuspairean — ’s tha an aon rud fior mu chuid de na h-òrain a tha a’ buntainn ri cùisean a’ bhaile aig Calum fhéin.

Bu mhath leam a ràdh cho math ’s a chòrd Roimh-ràdh Chaluim rium. Chan ann a-mhàin gu bheil an Roimh-ràdh seo a’ toirt dhuinn beachd air bàrdachd an duine, ach tha e cuideachd a’ toirt dhuinn dealbh anabarrach tlachdmhor air a bheatha ann am beagan fhacal. Mura bheil mi air mo mhealladh, dh’fhaodadh Calum eachdraidh a bheatha a sgrìobhadh gu snasail. Bhiodh e math nan toireadh e dhuinn leabhar eile mu na seann làithean sa’ Bhràighe a chuireamaid ri taobh an leabhar ghrìnn a thug e dhuinn an uair seo.

D. E. Meek
