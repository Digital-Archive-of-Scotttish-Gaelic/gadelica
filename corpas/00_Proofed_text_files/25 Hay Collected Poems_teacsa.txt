[DA 1]

<eng>
Collected Poems and Songs
of George Campbell Hay
(Deòrsa Mac Iain Dheòrsa)

[DA 2]

[Dealbh]
George Campbell Hay, c. 1975.
Reproduced by kind permission of Gordon Wright.

[DA 3]

Collected Poems and Songs
of
George Campbell Hay
(Deòrsa Mac Iain Dheòrsa)

Edited by
Michel Byrne

EDINBURGH UNIVERSITY PRESS

[DA 4]

[Beurla]

[DA 5]

mar chuimhneachan air

Deòrsa Mac Iain Dheòrsa
(1915-1984)

agus

Robin L. C. Lorimer
(1918-1996)

and to O. D.

L’arte non è malattia perché è sanità, … è ragione di vita e di maggiore umanità. Picoli cuori, piccoli cervelli, piccoli anime, che siano stati grandi poeti, non sono noti nella storia …

Benedetto Croce

Art is not sickness, for it is health … it brings life and greater humanity. Small hearts, small brains, small minds that have been great poets are unknown in history …

[DA 6]

[Dealbh]
George Campbell Hay, 1983, Tarbert Loch Fyne.
Reproduced by kind permission of Angus Martin.

[DA 7-18]

CONTENTS

[DA 19-21]

PREFACE
[Beurla]

[DA 22-24]

ACKNOWLEDGEMENTS
[Beurla]

[DA 25-32

EDITORIAL PRINCIPLES
[Beurla]

[TD 1]

Poems and Songs

[TD 2]

[Blank]

[TD 3]

POEMS 1932–1938

[Beurla]

[TD 4]

*3 Cumha Ruaraidh Mhòir

[Beurla]

[TD 5]

[Beurla]

<gai>*5 Aisling

Gàir nan tonn an-raoir am chluasan,
leamsa ’s truagh mo dhùsgadh maidne,
mi nam shuain air taobh Loch Fìne,
na mo dhùisg an tìr na machrach.								4

Bha mi ’n-raoir, a Dhia, am bhruadar
air a’ chruaich os cionn Glac Calltainn,
air a’ chruaich os cionn na tràghad,
cnocan fàsail, fàsgach, crannach.								8

Chunna mi ’n-sin an là ’glasadh,
grian a’ lasadh air Loch Fìne;
chuala mi – ’s bu bhinn am fonn e –
nuall nan tonn ri taobh na tìre.								12

Nuall nan tonn ri tràigh ’nan leumnaich,
’tighinn ’nan treud o Chaolas Bhreanain,
’s ghabh i seachad, seud nam bàta –
b’e sin thug bàrr air gach aisling.								16

[Beurla]

[TD 6]

B’e sin thug bàrr air gach aisling,
an darach cridhe ’tighinn ’na cabhaig;
sloistreadh stuadh fo cheann mo ghaoil-sa,
fuaim nan seòl sa ghaoith ri crathadh.							20

Fuaim nan seòl sa ghaoith ri crathadh,
bid a h-aisnean, ’s i fo shiùbhal;
crònan sunndach aig mo ghràdh-sa
bhàrr gach bàirlinn ’geàrradh shùrdag.							24

Crònan sunndach aig mo ghràdh-sa
bhàrr gach bàirlinn ’geàrradh shùrdag;
òran sùgraidh aig mo leannan,
’s i ’na deann a’ dèanamh ùspairn.								28

’Dèanamh ùspairn ris na tonntan,
’bualadh trom le guala làidir,
socrach, eutrom anns na gleanntan,
air gach beann gu beòthail dàna.								32

Air gach beann gu beothail dàna,
’s gaoth le ràn ’cur luaths ’na casan –
och, chan ionnan sin ’s an saoghal
th’aig na daoine seo sa mhachair.								36

Dhè, chan ionnan sin ’s an saoghal
th’aig na daoine seo sa mhachair:
gàir nan tonn an-raoir am chluasan,
leamsa ’s truagh mo dhùsgadh maidne.							40

[Beurla]

[TD 7]

6 Na Geamairean

<eng>[incomplete text]<gai>

Mi sgìth a’ siubhal garbhlaich
’s na frasan na mo shùilean,
earb no boc chan fhaca mi,
ge fada mi am shiùbhal;									4
nach olc an obair sealgaireachd,
air leacainn lom le gunna,
air allaban on mhadainn seo
gun srad a thoirt le m’fhùdar.									8

Ghabh mi sìos don Lagan sin,
’s tric tathaich nam fear ruadh ann,
b’e sin an ceum an-asgaidh dhomh,
oir earba fhèin cha d’fhuair mi;								12
chuartaich mi gach bealach
is gach glac, le sùil thar gualainn,
mun tigeadh orm na geamairean
sa cheathaich – sin bu chruaidh leam.								16

O hì o hò na geamairean,
mo sheanmhair, gum b’fheàrr i,
ri siubhal slèibh is leacainnean,
ri faire air an fhàsaich;									20
air leam gur sibhs’ na cailleachan,
chan ainmig rinn mi làmhach,
a-mach gu moch sa chamhanaich,
is sibhs’ nur cadal sàmhach.									24

[Beurla]

[TD 8]

Bidh cromag ac’ is gunnaichean,
is cù mòr busach grannda,
bidh prosbaig aig gach bùrraidh ac’,
’s gun sùilean ac’ ’nan ceann-sa,								28
cho pròiseil iad ri Prionnsaichean
’s iad siùbhal air a’ chabhsair,
ach feuch a-nis ’ad measg nan stùc,
gur crùbach iad ’s gur mall iad.								32

*7 Siubhal a’ Choire

Thog sinn a-mach air a’ mhachair uaine;
chuir sinn a’ Gharbhaird ghailbheach, ghruamach,
leum on iardheas sìontan cruaidh oirnn.							3
Thog i ’ceann ri ceann nam fuarthonn,
an tè dhubh chaol nì gaoir ’na gluasad;
thog i ’seinn is rinn i ruathar.									6

Shìn i a sgòd le cruas na cruadhach,
shìn i ’taobh ri taobh nan stuadhan,
shìn i ’ceum a cheumadh chuantan.								9
Bhuail i beum le ’beul ’s i ’tuairgneadh,
thug i sad le sgar a guailne,
gheàrr i leòn le ’sròin ’s i ’luasgan.								12

[Beurla]

[TD 9]

Eilean Aoidh – bu aoibh a nuallan;
Àird MhicLaomainn – a gaoir gum b’uaibhreach;
os cionn na h-Innse sheinn i duanag.								15
Cha robh nar sùilean ach smùid a stràcan,
cathadh is sìoban o chìr nam bàirlinn,
cha robh nar cluais ach fuaim a stàirneil.							18


*8 An Gleannan

Pàrrthas sìth’ an gleann suaimhneach –
dìon a chrann ’s a luachair lòin –
gleann as sèimhe sruth fo bhruachaibh,
an gleann feurach, lusach, uaine;								4
uain’ a bharrach ’s a riasg ròmach,
cluain nam fiadh – còrr am fàrdach;
glasanach ciar binn an crònan,
bruidhinn am beòil ’s a’ ghrian air fàire.							8

Trì fuinn as gnàth sa ghleannan –
gàir aig na tuinn ’teachd fann a-nìos,
toirm an uillt le slios nam beannaibh,
gaoth bheag shoirbh a’ seinn sna crannaibh.							12
Cromar cinn nan craobh le chèile
a dh’èisteachd nam port faondrain aice.
Allt na leacainn, buan a labhairt
a-nuas sa ghlaic fo Chreag an Fhasgaidh.							16

[Beurla]

[TD 10]

*9 Òran don Oighre

’S ioma gleann a tha fod làimh-sa,
beanntan, ’s àilein rèidh ’nam bonn,
’s ioma calamh seasgar, sìtheil,
’s acarsaid gu dìdean long;									4
srathan ìosal, slèibhtean, ’s coilltean,
’s coireachan an fhèidh san àird,
le cinnt ’s le ceartas fhuair thu t’fhearann
od shinnsir fhèin, ’s gum meal thu à.								8

Gum meal thu fhèin t’oighreachd fharsainn,
far nach faic thu fear a’ tàmh,
gach tobhta falamh, ’s fàrdach fhuaraidh,
’s goirtean luachrach gun fhàs;								12
seall a-mach, a thriath, ad uinneag,
air na bailtean cruinn sa ghleann,
far nach cluinnear guth no gàire,
na làraichean gun mhuinntear annt’.								16

Gum meal thu fhèin do chàs ’s do chor-sa,
fearann falamh, sporan gann,
mheud a chosgas tu ga chumail,
’s gun tuath chumas nì riut ann;								20
peacadh ’n athar air a chlann-sa,
’s teann an lagh, ’s cha bhacar à;
’s àrsaidh t’oighreachd sin, ’s cha ghann i,
’s ioma gleann a tha fod làimh.								24

[Beurla]

[TD 11]

[Beurla]

* 11 [An t-Sàbaid]

“Mur cùm thu Sàbaid Dhè, a mhic,
chan èirich leat gu bràth.”
Mo thruaighe, bhris Clann Dòmhnaill i
aig Inbhir Lòchaidh là.									4

[Beurla]

[TD 12]

12 [Dùrachdan Nollaige, 1936]

Bhon tha Nollaig nar cois
bi gu sodalach èibhinn,
gabh do dheoch, seinn do phort,								3
gun sprochd is gun èislean,
’s nuair a thig a’ Bhliadhn’ Ùr
gum bi sùlas gach ceum dhuit.								6


*13 Tìr Thàirngire

[Albais]

[Beurla]

[TD 13]

[Albais]

[TD 14]

[Albais]

*15 Luinneag

Hug ò hoireann ò,
gura fada, cian fada,
hug ò hoireann ò.

B’e gairbhe na gaoithe
chùm an-raoir mi nam chaithris.								5

Gaoth à deas air Loch Fìne,
’teachd gu fìochar le tartar.

Na tuinn chaoirgheal mun Gharbhail,
neart na fairge ’s a faram.

Is ann an-raoir a bha ’n nuallan								10
na mo chluasan ’s mi ’n Sasainn.

Gun tig fuaim an Uillt Bheithe
eadar mise ’s mo chadal.

[Beurla]

[TD 15]

Abhainn nan Gillean ’s a gaoir aic’
bho Loch a’ Chaorainn ’na cabhaig.								15

Lagan Ròaig ’s Tràigh na Lùibe
eadar mo shùilean ’s mo leabhar.

Agus Rudha Clach an Tràghaidh
a’ snàmh air a’ bhalla.


*16 Fada–Geàrr

Bidh fear thall ’s a-bhos a’ cumail a-mach nach eil feum dhuinn ann a bhith ’cur chomharraidhean air faidead agus air giorrad (no accents mar a ghoirear dhiubh sa Bheurla) os cionn nam facal. Ach ma ghabhas sinn an comhairle bithidh mòran troimhe-chèile agus dìth chinnte againn, nach bi? Feuch a-nis:

B’fheàrr leam gàd na gad, is clach ra dùsgadh,
cuir àit an àite ait, ’s is tearc gheibh tùr ann;
ma tha thu gàgach gagach, mabach ciùrrta,
mo chràdh do chàs, do chas ’s do chab bhith brùite.						4
Mas càraid caraid, ’s dithist fear sa chunntas,
mas gàradh garadh, ’s lios gach creag san dùthaich,
mas còir an coireach, ’s carach am fear fiùghail,
’s mas bòchdan bochdan, ’s tannasg fear gun iunntas.					8

[Beurla]

[TD 16]

No mur tig thu às do bharail le sin, cluinn seo:

Mo thruaigh do cheann, ’s neo-Chriòstail thu ’charaid
mas ionnan leat sabaid is Sàbaid;
’s mo thruaigh an Rìgh, ni e suidhe neo-thaitneach
mur toir sibh dha cathair ach càthair;								12
air mo shon dheth, nam b’fheudar dhomh triall thar mara,
b’e ’bhochdainn leam bata airson bàta,
’s an àm togail nan seòl, ’s a bhith ’fàgail a’ chala,
’s e bu ghoireas dhuinn rac, ’s cha bu ràc e.							16


17 A’ Chas air Tìr

[Beurla]

[TD 17]

*18 Mi ’Fàgail na Tìre

[Beurla]


19 Soraidh Slàn le Cinntìre

Soraidh slàn le Cinntìre
’s le Loch Fìne mo ghràidh;
ceud soraidh leis na cuantan,									3
mo cheòl cluais’ iad gach là;
slàn om chridhe leis an Tairbeirt
is le garbh thìr an àigh.									6

[Beurla]

[TD 18]

Leam bu ro-luath am bàta
àrd a-mach air an loch,
nuair a ghabh i gu astar									9
anns a’ mhadainn glè mhoch.
Chaill mi sealladh air Garbhail.
Thuit mo mheanmna gu sprochd.								12

Sin am fearann nach fuath leam
mo thìr chuanar bheag fhèin;
shìn i ’taobh ris na cuantan;									15
shìn i ’cruachan gus an speur.
Gluaisidh stuadhan mun cuairt oirr’
as nuallanach geum.										18

Dè do sgeul, fhir a chunnaic
is a shiubhail an tìr
o shruth gàireach na Maoile									21
gu Slia’ Gaoil an t-slios mhìn?
Bidh do bhruadar gach oidhche
air an loinn a bha innt’.									24

Bha mi uair is cha ghèillinn
gum feumadh mi fhèin
beannachd fhàgail aig mo dhùthaich,								27
ach cha tig mùthadh air feum –
soraidh slàn le Cinntìre
’s le Loch Fìne nam dhèidh.									30

[Beurla]

[TD 19]

[Beurla]

*21 ’S Leam Fhèin an Gleann

An gleann sam biodh na smeòraichean
gun sòradh ’cur ri rainn,
an gleann sam faighte fialachd
is biatachd chnò bhàrr chrann,								4
chaidh bacadh air bhith ’tadhal ann
le maoidheadh mar ri sgraing,
tha faire ann aig forsairean –
tha ’n coigreach sa ghleann.									8

[Beurla]

[TD 20]

Bha òl a sruth gu farsaing ann
gun lacha bhith ga ghairm,
bha ’n t-eun ’s an t-allt gun euradh ann,
’s na smeuran crotach garbh;									12
gheibheadh fir an domhain ann
gach sochair bha ’na shealbh,
ach obaidh an troich gortach seo
cead coise ann gu falbh.									16

Obadh, euradh, sòradh e,
cha mhòr a’ bhuannachd dhà,
oir cò bheir feart air abartachd
gach balaich thig don àit?									20
Air m’fhallaing fhèin, ge miosa e
na ’dhriseag tha ’na phàirc,
tha ’n gleann aig’ aoidheil sùlasach
’s cha diùlt sinn gibht bho ’làimh.								24


*22 Do Bheithe Bòidheach

Neul a’ snàmh air an speur,
duilleach eadar è ’s mo shùil;
ùr bàrr-uaine gruag a’ bheithe,
leug nan leitir cas mun Lùib									4

[Beurla]

[TD 21]

Oiteag ’tighinn bhàrr an tuim,
a’ toirt fuinn às do dhos;
cruit na gaoithe do bhàrr teudach,
cuisleannan nan geug ri port.									8

Àilleagan nan glac seo shìos,
sìthbhrugh do na h-eòin do dhlùths,
thu gan tàladh às gach àirde,
iad a’ teàrnadh ort le sunnd.									12

Ceileireadh ’s e binn binn,
seirm is seinn air a’ chnoc,
nuair a chromas na h-eòin Shamhraidh
air do mheanglain ’s mil ’nan gob.								16

Is fheàrr na ’n ceòl t’fhaicinn fhèin
air bhogadan rèidh fon chnap,
seang bàrr-snìomhain amlach ùrar,
is dealt ’na chùirnein air gach slait.								20


*23 Cuimhne Nach Tèid Às

[Beurla]

[TD 22-23]

[Beurla]

[TD 24]

*26 Cinntìre

Sìth o Dhia air màthair m’altraim,
le spreigeadh gràidh chan fhaigh mi clos;
sòlas duit Chinntìr’ e is sonas –
cuim nach molainn crìoch gun lochd?							4

Gnàthach sunnd is aobhachd inntinn
san dùthaich ghaoil a dh’àraich mi;
gràin no gruaim cha tig ’na còir-se,
gàire ’s ceòl as dual di.									8

Ghràdhaich mi do mhuir ’s do mhonadh,
lom do chnoc fo ghuirm’ an speur,
drilseach grèin’ air an slios taobhgheal,
lios aost’ as milse gasta gnè.									12

Binn guth gaoithe air do chruachan,
ag èigheach air an guaillean àrd;
gur rìomhach do ghealchrios umad,
a’ mhuir a’ teannadh gu tràigh.								16

Seann tìr ud air oir an aigeinn,
monmhar mara buan mu ’Maoil,
còrr a slèibhtean os cionn sàile,
rèidh a tràigh, tonnbhàn a taobh.								20

[Beurla]

[TD 25]

Tìr nan Òg nam fonn gun truimead,
iomadh tonn ga sgaradh ruinn;
Tìr fo Thuinn gun sgur air gàire –
thugadh tìr as àillidh dhuinn.									24

Is daor a cheannaich mi mo bheòshlaint’
mas e mo stòras fanachd uait,
crom gach là os cionn mo leabhair
gun amharc ort, mo ghoirtein uain’!								28

A bhith ’fuaradh Àird MhicLaomainn,
long ’s a lorg ’na gaoir fo ’druim,
slèibhtean Ròaig romham a’ sìneadh –
togail cinn is cridhe siud.									32

Air ruigsinn domh à tìr aineoil
gu crìoch m’aithne o shiubhal thuinn,
cur mo chois’ air fòd na dùthcha –
saoil nach pògainn ùir an fhuinn?								36

Breugadh sùla do na chì e,
sgeul an tì a chunnaic e –
slios fad’ àillidh an fhuinn shona,
oighreachd àrsaidh sliochd nan treun.								40

Cinneadh Iain Mhòir, an curaidh,
Ìle ’s Uladh ac’ am bann,
cleas nan neul gun deach iad thairis –
och, gun ach an sgeul orr’ ann!								44

[Beurla]

[TD 26]

Is domhain a chaidh freumh do sheanchais,
luingeas Lochlainn, airm is trod,
Clanna Lìr air Sruth na Maoile,
Calum Cille caomh nad phort.								48

Talla rìoghail cruadhlach t’aonach,
cluasag shìoda fraoch do chòs;
is mìls’ an deoch e, deur od shruthain
na fìon tìr eile an cupan òir.									52

Leannan mo shùgraidh is mo shuirghe,
fearann mo rùin, crò nan sliabh,
leug is àilleagan gach tìre,
seunadh ort is sìth o Dhia.									56


*27 Ùrnaigh Oisein as Ùr

Oisein

Innis dhuinn, a Phàdraig,
air onair do lèighinn –
a bheil nèamh gu h-àraid
aig Fionn is Fianna Èireann?									4

[Beurla]

[TD 27]

Thug Pàdraig na speuclairean bhàrr a shròine, phaisg e Mìosachan na h-Eaglaise, is thubhairt e:

A Oisein, mhic an fhlatha,
seo mar rinneadh an t-òrdan –
cha bhi nèamh aig na peacaich
a bhios ri feadail Di-Dòmhnaich.								8

Oisein

B’fheàrr feadail nan sealgair
air an leargaidh Di-Dòmhnaich,
na a bhith ’g èisteachd do shearmon
agus seirm do shailm còmhla.									12

Pàdraig

Ach ma nì thu fìor aidmheil,
a’ gabhail aithreachais ìosail,
sa cheann thall bidh do dhùil-sa
ri Hallelùia nach crìochnaich.									16

Oisein

Nach mi a bhiodh falamh,
an dèidh na ghabh mi ’dhàin rìomhach,
a bhith a’ seinn “Thalla laoghaibh”
air an aon teud gu sìorraidh,									20
is thuirt thu fhèin rium an duan ud
a bhith buan, gun sgur aca.
Chìthear fòs iad, ge àrd iad,
is an càrsan gan tachdadh.									24

[Beurla]

[TD 28]

Pàdraig

Cha tig glochar air sgòrnan
an taigh glòrmhor mo Rìgh-sa,
is uisge beò ann ’na ghalain
a chaisgeadh an ìota.										28
Chaoidh chan fhaicear ann pathadh,
ged nach fhaighear an Stuth ann,
oir tha tì ann is cofaidh,
a bhios ’na dheoch aig na Turcaich.								32

Oisein

Mas e teaghlach tì-tòtail
a th’ann taigh glòrmhor do Rìgh-sa,
b’fheàrr leam bàs san taigh òsta,
measg nan stòp ’s mi làn fìona.								36
B’fheàrr aon sgailc às an fhuaran
ud shuas air Beinn Èadair,
na tì cairtidh na ciste
is do bhriosgaidean dèilidh.									40

Pàdraig

Cuist, a thrusdair na misge,
bus gun ghliocas, gun Sgrìobtair,
agus t’athair ’s a shinnsreachd
cruinn ud shìos anns a’ ghrìosaich.								44

Oisein

Is beag tha dh’eòlas nad spuaic-sa.
Is e uaimh fhuar reòta
a th’ann Ifrinn an dùbhraidh –
is chan eil Fionn ann a chòmhnaidh.								48

[Beurla]

[TD 29]

Toll làn snagardaich fhiaclan,
chan fhaic m’Fhiann-sa no Fionn e,
is e làn casadaich ’s lòinidh
is mìle sròn ann gan srùbadh.									52

Pàdraig

Nach do leugh thu Chriosostom?
Bi ’d thost, a Anachriost dhearbhta,
oir tha an t-àit ’na loch lasrach,
mar bhios mi ’canainn san t-searmoin.							56
Sin sloc teinteach nan coire,
nach fhaic solas na grèine,
is tha Fionn ’s Tarbh Bhàsain
agus Bàl ann le chèile.									60

Oisein

B’fheàrr mo gharadh an Ifrinn
na blasad dibhe do Rìgh-sa,
mas E fhèin a chuir m’athair
gu baile na grìosaich.										64
Cuir nam làimh claidhe sgaiteach,
biodag mhath no sgian luthaidh,
is do Rìgh ’s a luchd cùirte,
chuirinn smùid asta uile.									68

Pàdraig (ris fhèin)

Cluinnibh sin! Claidhe sgaiteach,
is e ’n ath-leanabas ’aoise –
Fionn ’s a mhusgaid ’s a chlogaid,
agus Osgar ’s a straoillean.									72

[Beurla]

[TD 30]

(ri Oisein)

Ma thig Fionn an rùn catha
don chaisteal tha shuas ud,
bheir mo Rìgh staigh am fàradh
’s e ’dòrtadh teàrra mu ’chluasan.								76

Oisein (a’ beucaich agus ’anail ’na uchd is e a’ smeurachadh mun chagailt)

Bheireadh Osgar cruinnleum às
a chur greim air a’ bharran.
Bheireadh e maoim às na h-ainglean,
is e a-staigh ac’ gun taing dhaibh.								80
A dh’aindeoin Sheraphim ’s aingeal
bhiodh do cheannard san daorsa –
is a Phàdraig dhuibh stiallaich,
b’fheàirrd thu sgian na do chaolan.								84

Pàdraig (le meud mòr is tarcais)

Sin thu fhèin ann, a Oisein.
Leig dhìot an clobha ’s cuir saod ort,
is tu làn aineolais pheacaich –
is b’fheàirrd thu ealtainn ri t’aodann.								88

Oisein

A Phàdraig naoimh, cha bu mhist’ thu –
fhad ’s a dh’fhiosraich mi t’aogasg,
’s mur deach mi ceàrr leis an doille –
corra ghaoisid nad mhaol-chnap.								92

[Beurla]

[TD 31]

Pàdraig (is an rudhadh ’na ghruaidh)

Ma leanas tu, mo ghaisgich,
gu stailceach sa cheum sin,
cha toir mi branndaidh no rùm dhuit,
no tì làn siùcair no dèilidh.									96

Oisein (ri miolaran)

Na bi gu dona nis, abstoil,
don t-seana dhallan ’s e rùiste.
Bidh mi rèidh riut, Mhic Ailpein,
’s gur ann agad an siùcar.									100


*28 Òran

Gràdh nan gruagach, on dh’fhàs i fuar rium,
chan eil dol suas domh no suain ’na dèidh,
on chuir i suarach a’ bhruidhinn chluaineis
’s gach coinneamh uaigneach dh’fhàg luath mo cheum.					4
Èiridh ’n latha is a’ ghrian le ’gathannaibh,
èiridh ’n ceathach rith’ on achadh rèidh,
èiridh ’n driùchda bhàrr fhlùr is gheugan –
och, cùin’ a dh’èireas mo chridhe fhèin?							8

[Beurla]

[TD 32]

Shiubhail mi anmoch fonn dall is garbhlach,
sìos leis a’ Gharbh Allt ’s mi ’falbh gu sgìth,
gus an d’ràinig mi ’n cnocan càrnach
os cionn na fàrdaich a b’àras dì;								12
an ciar a’ mhochthrath ’s an speur a’ gormadh
chaidh an t-eun gu gairm ann a baile shìos,
chunnaic mi ’n smùid ’teachd o thaigh mo rùin-sa,
shil mo shùilean is thionndaidh mi.								16

Tha tasgaidh luachmhor am falt mo ghruagaich,
mar bheairteas uaislean ’na chruachan ann,
òr nan cuailean os cionn a gruaidh-se,
am pailteas ruadh-òir ’na chuachan trom;							20
fìon dearg a beul is e ruiteach leusach,
’s a muineal glègheal mar èiteag thonn,
mar aiteal grèine air chathadh bheucthonn,
no sneachd ga shèideadh air slèibhtean lom.							24

Nuair thig a’ ghaoth bhàrr an àilein bhraonaich
bidh fàile mhaothlus ’s e caoin ’na beul,
is cridheil faoilidh thig oiteag chaoilghlinn,
roid an aonaich ’s am fraoch ’na sgèith;							28
mas gaoth à deas i a thig gar tatadh
o shliosan cadaltach blàth ri grèin,
thig smuain mo ghràidh leath’ is smuairean cràidhte,
a’ ghaoth a thàinig o h-àite fhèin.								32

[Beurla]

[TD 33]

*29 Lomsgrios na Tìre

[Albais]

[TD 34]

30 [Rann Aoire air Bàta]

I gun ùrlar a b’fhiù iomradh,
creag ’n àm iomraim, uaigh ’n àm seòlaidh;
i cho stailceach ’s gun i socrach,
b’e ’n “soraidh slàn” air cois air bòrd dhith.							4


31 Do na Daoine Muladach nach Gabh Òran ach Òran Gaoil, ’s e Fìor Bhrònach

Tha mìle Màiri Bhàn san dùthaich
is thrèig gach sgliùrach dhiubh a rùn;
tha mìle rìbhinn donn a bhàrr orr’,
’s chan iad as fheàrr mas fìor bhur tùrs,							4
tha mìle nighean dubh làn chuireid,
’s tha corra nighean bhuidh’ sa chùis;
ach bàn no buidh’ iad, breac no stiallach,
bidh creach is cianalas ’nan lùib.								8

[Beurla]

[TD 35]

Och och, nach searbh e, cor fear Albann,
’s gach tì ri gairm ’s ri gul ’s ri èigh,
a’ caoidh mar dh’fhàg e fhèin a dhachaigh,
’s mar dh’fhàg a chaileag mhìn e fhèin.							12
Nach eil Cùil Fhodair fhèin gu leòir leibh?
Thoir beagan sgòid dhith ’s mùth bhur gleus.
Nach b’fheàrr leibh “Fair a-nall am botal”
na oiteag mhnà gun bhonn gun stèidh?							16


*32 An Sealgair agus an Aois

Cuing mo dhroma an aois a-nis,
rib’ mo choise, robach, liath;
fear thig eadar soills’ is sùilean,
fear thig eadar rùn is gnìomh.									4

Fàgaidh e am faillean crotach,
fo gach dos ’s e chuireas sgian;
is och, b’e ’m bàrr air gach miosgainn
’thighinn eadar mi ’s an sliabh.								8

[Beurla]

[TD 36]

Thug e dhìom a’ Chruach Chaorainn,
’s an gunna caol san ealchainn shuas;
bhuin e dhìom mo neart, am meàirleach;
dh’fhàg e mi gun làmh, gun luaths.								12

Nan robh aige corp a ghlacainn,
’s nan tachrainn ris leis fhèin sa bheinn,
bhiodh saltairt ann is fraoch ga reubadh,
is fuil air feur mun sgaradh sinn.								16

[Beurla]

[TD 37-38]

[Beurla]

[TD 39]

*36 Tiomnadh

Ach cò a bheir gu beachdaidh dhuinn,
gun teagamh bhith san sgeul,
nuair thig dalladh air na sùilean,								3
dùnadh air a’ bheul,
fios air an tìr aineoil ud,
’s air rathad rùin ar ceum?									6

Cò dh’innseas e mas cadal duinn
’s e maireannach gun là,
smàladh dhuinn gun ùrachadh								9
is mùchadh gu bràth,
no an tadhail sinn tìr-èigin
sìor èibhinn thar gach àit?									12

Mas Tìr nan Òg no Abhalon
am fonn as lainnreach lìth;
mas Pàrrthas naomh na glaine e,								15
gun anuair ann ach sìth,
’s e cliarach, seirmeil, seunta –
O fèathail e, gun sìon!										18

An Tìr nan Òg bios ealtan
a’ seinn air frasan ciùil,
glòir nan dùl neo-lochdach									21
is slànadh lot ’na sunnd;
bios Tìr fo Thuinn, mar chualas e,
gun ghluasad ànraidh dhùir.									24

[Beurla]

[TD 40]

Is gann a mhosglas cuiseag ann
no duilleag air a’ ghèig;
is gann a lùbas luachair ann									27
air bruaich nan caochan slèibh;
bidh drillsein cois an t-sàile ann
de thràighean ris a’ ghrèin.									30

Ciod e mur ruig an aois orra
a-chaoidh san t-samhradh bhuan?
Oir chluinninn coill’ an Lagain ann								33
ri latha sèididh chruaidh.
Sgeir Leathann ’s i ri beucaich,
bhreug i mo chridhe uam.									36

Dh’iarrainn gaoth is sgairt aice
a’ cur sgapadh fo na neòil,
a’ teachd à tuath bhàrr Chruachain								39
’s an fhuachd an teum a beòil;
marcan sìne a’ màrsaladh
air clàr a’ chuain le pròis.									42

Cur froise mar bhrat falaich
’s e ’faicheachd thar nan stuadh;
an sìoban searbh, sgathach									45
mar ghathan neimh’ air gruaidh;
iomagain an stiùramaich,
b’e sin m’ionndrainn uam.									48

[Beurla]

[TD 41]

Uainlios mhìn na meala,
bheil fois aig Breannan innt’?
A dheòraidh lèith a’ churaich,									51
nach miann leat lunn ri ’shlinn,
’s nach b’fheàrr leat faire fhairge
na sailm an cùirt do Rìgh?									54

Thigeadh an eallach dhroma orm
is cromadh a’ chinn lèith,
ma gheibh mi dhomh, mun druid sin orm,							57
mo chuid de ghaoith ’s de speur,
’s mo laighe far am b’eòlach mi –
cha mhòr mo ghuidh’, a Dhè.									60

Air Rudha Lagan Ròaig
biodh tòrramh ’s tional fhear,
is àras chlach ga chàrnadh									63
fo sgàirneach dubh nam preas;
is fàgaibh ann air m’uilinn mi
is uinneag ris an ear.										66

Chì mi na luing chaola
is caoirein diubh ’nan steud,
’ s mo chluas ri dùrd na gaoithe								69
is ri glaodh mo dhaoine fhèin.
Laighidh mi san ionad
far an tric a bhiodh mo cheum.								72

[Beurla]

[TD 42]

*37 Brìodal Màthar

Mo luran thu,
mo dhuinein thu,
èh, m’ultachan is m’eallach clèibh;								3
’s tu luchd sàibhir
nan long Spàinteach,
sìod’ an-àird riu ’s lìon fo ghrèis.								6

M’Osgar mòr thu,
m’usgar òir thu,
mo mhogal chnò a chromas geug;								9
lìonadh cupain,
riarach’ guidhe,
crìoch mo shiubhail, freagairt m’fheum.							12

Leabaidh èirigh
do mo ghrèin thu,
iùl mo cheum thu thar gach reul;								15
cuilean suairc thu,
faillean uain’ thu,
fearan cruaidh thig gu bhith treun.								18

[Beurla]

[TD 43]

<eng>POEMS 1938–1940<gai>

[Beurla]

[TD 44-45]

[Beurla]

[TD 46]

[Beurla]

<eng>43 The Scottish Chelsea or <gai>“Ged as fad a-mach Barraigh ruigear e”

[Beurla]

[TD 47]

[Beurla]

46 Tìr nan Òg

[Beurla]

[TD 48-49]

[Beurla]

[TD 50]

50 ’S Leam Fhèin an Gleann

[Beurla]

[TD 51]

[Beurla]

52 Am Fiann air an Uilinn

[Beurla]

[TD 52]

53 Is Coma Leam Cogadh no Sìth

[Beurla]

[TD 53]

*55 [Banaltram nam Bàrd]

(trì rainn is amhran)

Banaltram nam bàrd mo rùn-sa,
’s a cuid stiùiridh domhain gu leòir.
Dh’ionnsaich mi le meud mo ghràidh dhi
c’as a thàinig Och och-òin.									4

Their mi gur feàrr na gach naomh i
gu saoghaltachd a chur fo chois.
On dh’iarr mi gràdh ’s a dhiùlt i gràdh dhomh,
thigeadh am bàs – is beag mo thoirt.								8

Chrath i ’ceann, is fhuair mi eòlas
air màthair-uisg’ a’ bhròin ’s nan deur.
Thug i cùl rium, ’s dh’fhàg i glic mi,
’s cha b’e ’n gliocas eutrom e.								12

Ceangal
A bhean lurach neo-chaomh, gad chaoineadh dh’ionnsaicheadh mì.
’S tu thug dhomh bhith naomh ’s an gaol air uirigh sa chill.
Sheall thu dhomh aobhar gach glaoidh a bhuidhneadh o chrì,
is nach cuir thu mi saoghalta, saobh, beò, sunndach a-rìst?					16

[Beurla]

[TD 54]

*56 An Gaol a Bh’ann

Leigear an gaol an dìochuimhne,
is dìobrar leis na leannain e.
Nìthear cainnt is coinneamh leo
cleas choigrich fuar’ is aineolaich.								4

Is e ’n dìochuimhne as suaineadh dhaibh,
is e ’n suarachas as fasgadh dhaibh,
’s a’ ghrìosach fhuar gun chridhealas
sa chridh’ a-staigh ga saltairt leo.								8

[Beurla]

58 [Rann Comhairle]

Is olc do dhuine bhith ’na thost,
b’fheàrr an trod na bhith ad thàmh,
oir gheobh càch an cuid den chlos
nuair thuiteas iad ’nan tost gu bràth.								4

[Beurla]

[TD 55]

*59 An Dèidh Tràghaidh Thig Lìonadh

[Beurla]

[Albais]

[TD 56]

[Albais]

[TD 57]

*62 Alba

[Beurla]


*63 An Gaol Cha d’Fhiosraich Mi

(trì rainn is amhran)

An gaol cha d’fhiosraich mi uair –
dè, cha chualas e bhith ann –
ach nise chuartaich e mì
eadar chas, mo dhìth, is cheann.								4

Bean ghuanach a thàlaidh mì;
a sheallas bìth ’s a ceann crom.
Tha ’cridhe corrach fada uam
mar ghaoth chruaidh a’ falbh nan tonn.							8

[Beurla]

[TD 58]

Chan eil truas aice rium,
cha do chuir i suim nam chor,
ise ’càradh a cùil bhàin,
mise ’dol bàs air a son.									12

Ceangal
A nighean an sgàthain, is clàr do bhathais mar chèir,
a sheallas nam ghnùis is rùn do chridh’ agad fhèin,
ge tais orm do shùil, cha dlùth do smuaintean ’na dèidh –
cùm agad an t-amharc is aisig mo chridhe làn chreuchd.					16


*64 Is Duilich an t-Slighe

’S tiamhaidh dùsgadh a’ mhochthrath,
’s càch ’nan crùban gu socrach;
làn an dùirn seo a mhosgail ron ghrèin.							3

Dhaoine cridhe, aig ar gainne
chan eil ann duinn sa ghleac seo
ach gach fear a bhith fearail dha fhèin.							6

Chan eil buidheann nar deaghaidh
bhiodh gar stuigeadh air adhart
le moladh ’s le gleadhar ’s le eubh.								9

[Beurla]

[TD 59]

Chan eil fodhainn de bhunait
ach dà chois aig gach duine,
b’fheàrr am forcadh is fulang gach beum.							12

Beum teanga ar dùthcha,
beum slat an fhir sgiùrsaidh,
bàs fuar anns na cùiltean gun sgeul.								15

Ghabh sinn toiseach an àtha,
nì na sheachain e gàir’ oirnn,
seal san t-sruth ’s bidh a ghàirich nar dèidh.							18

Och on dhiùlt mi an gàbhadh,
’s a rinn mi stad aig beul àtha,
tha mo chridhe ga chnàmh gu ro-gheur.							21

Ach a chuideachd na seasmhachd,
moladh beò cha do mheath sibh,
ged a choisinn mi masladh dhomh fhèin.							24

Nuair a ghlaodhas mi ’n ath-uair
le mòralachd fhacal,
bidh mo ghnìomhan, mo ghealladh, dan rèir.							27

Mo chompanaich ghaolach,
thuit iad bhuam air gach taobh dhiom,
is dh’fhàgadh ris mi sa chaonnaig leam fhèin.						30

[Beurla]

[TD 60]

*65 Ceithir Gaothan na h-Albann

M’oiteag cheòlmhor chaoin ’teachd deiseil nam bheitheach Samhraidh i,
mo stoirm chuain le dìle ’cur still ’s gach alltan domh,
a’ ghaoth tuath le cathadh sneachda nì dreachmhor beanntan domh,
a’ ghaoth tha ’g iomain m’fhalaisg Earraich ri leathad ghleanntaichean.

Duilleach an t-Samhraidh, tuil an Dàmhair, na cuithean ’s an àrdghaoth Earraich i;		5
dùrd na coille, bùirich eas, ùire ’n t-sneachda ’s an fhalaisg i;
tlàths is binneas, àrdan, misneach, fàs is sileadh nam frasan i;
anail mo chuirp, àrach mo thuigse, mo làmhan, m’uilt is m’anam i.
Fad na bliadhna, rè gach ràithe, gach là ’s gach ciaradh feasgair dhomh,
is i Alba nan Gall ’s nan Gàidheal is gàire, is blàths, is beatha dhomh.			10

[Albais]

[Beurla]

[TD 61]

[Albais]

*67 Na Baidealan

Neòil iongantach gan càrnadh suas
le ruaim ghàbhaidh ’s tòcadh borb;
turaidean treuna, tùir làn pròis,
brataichean bagraidh, ceò is colg.								4

Snàgaidh rompa duibhre ’s oillt,
’s na dealain bhoillsgeach ast’ a-nuas;
slaodar leò an t-uisge glas
’na chùirtein dallaidh trast’ an cuan.								8

Siud tuinn is tìr air call an dath,
gan dubhadh às le steall nan speur,
is Arainn bheàrnach uainn fo chleòc –
glòir uamharr e de ghlòiribh Dhe.								12

[Beurla]

[TD 62]

*68 Grunnd na Mara

“Tha iad ann an grunnd na mara,
is cha b’e siud an rogha cala” –
rug siud orm o dh’fhalbh mo mhacan,
an cuilean a bhithinn ga thatadh,
a dhèanadh gàire na mo ghlacaibh.								5
Thàinig an seann sgeul air a chasan.
Tha an speur a’ ciaradh mu fheasgar,
goir aig na h-eòin air na sgeirean,
geumnaich a’ chruidh a’ teachd dhachaigh,
èigheach nan giullan anns a’ bhaile,								10
’s mi ’m thurraman leam fhèin mun chagailt,
a’ smuaineachadh air na bh’agam.
Chì mi do chòta air an tarran,
is, och! an taigh gun fhuaim, gun fhacal,
an stairsneach nach bi fuaim chas oirr’,							15
an seòmar fàs ’s an leabaidh fhalamh.
Mas e an osna thèid fada,
cluinnear m’osnaich far an laigh thu
nad chadal luasganach san fheamainn,
’ s na fuathan a’ sìor dhol seachad,								20
cruthanna aognaidh na mara!

Am marbh a’ bruidhinn:

“Èist, a bhean, is na bi rium,
is truimide mo dhìol do bhròn;

[Beurla]

[TD 63]

sgàin is leagh an long for buinn –
thriall an cuimhn’ an cois an deò.								25
Lunnainn a mharbh mi,
a mhill an t-sùil nach fhaca i.
Theagamh gum b’aithne dhomh thu,
sgùr an sàl mo chuimhne nis.
Tha mi air sabhd sa chuan mhòr;								30
bu Dòmhnall mise an-dè.
Laigh do ghul orm ’na lòd,
ge b’e cò thu, a bhean, èist.”

Mo losgadh, mhuinntir nan Eilean,
is daor a phàigh sibh mòrachd Bhreatainn!							35

[Albais]

[Beurla]

[TD 64]

[Albais]

[Beurla]

[TD 65]

[Beurla]

*72 Fuar Fuar

[Albais]

[TD 66]

73 Am Maraiche Gàidhealach sa Chogadh

Is iomadh oidhch’ air bheag socair,
eadar Lochlann is Sealtainn,
a thug mi ’marcachd nan sùghan,
a’ ruith nan spùinneadair falaich;								4
cha b’e fuaim nan tonn copach,
’s i ri postadh ’s gan sadadh,
a bha nam chluasan san àm sin,
ach dùrd an alltain sa Ghleannan.								8

Eadar Narvik ’s am Bùta,
a’ falbh nan sùmainn ’nan sreathaibh,
is sinn a’ cliathadh an liathchnaip,
ag iarraidh na creiche;										12
gaoth tuath ann, sneachd dùmhail,
muir a’ brùchdadh a-steach oirr’ –
chìthinn na sùghan geal deàrrsach
mun Gharbhaird a’ spreadadh.								16

Ged a leanainn an streup seo
gu cùl na grèine thar mara,
le gach stuadh a’ sgoltadh
a th’eadar Lochlann ’s an Aifric,								20
bhiodh bàghannan m’eòlais,
is mi ’seòladh air m’aineol,
a’ cur aighear fo m’inntinn,
’s gam chumail dìreach ri anuair.								24

[Beurla]

[TD 67]

74 [Brang air na Sasannaich]

Cuiridh sinn brang air na Sasannaich,
sparraidh sinn glas air am beulaibh,
cuiridh sinn brang air na Sasannaich,
brang air na Sasannaich, glas air am beulaibh.						4

’Illean, on chaill sinn deagh chleachdainn ar n-athair,
chaidh a h-uile rud tarsainn nar dùthaich bhig fhèin oirnn;
thigeadh na spadairean, chuireadh iad dhachaigh iad,
thurraich air tharraich a’ gabhail ratreuta.							8

Dh’fhàg iad ar dùthaich ’na caile sna cùiltean,
tromcheannach tùrsach ’s a h-àlach ga trèigsinn,
mheall iad le cùinneadh i, rinn iad a spùilleadh,
ghàir iad is thionndaidh iad uaipe gu h-eutrom.						12

Ged bhiodh iad ri feadail cha ruith sinn mar mheasain,
ealamh gu claisteachd nuair chuireadh iad feum air;
is coma leinn spaglainn nam fear a chuir falamh i,
seasaidh sinn daingeann ged chrathadh na speuran.						16

[Beurla]

[TD 68]

*75 Alba Ghaoil Ò

Ged tha thu nis bochd ìseal,
Alba ghaoil ò,
bidh sùil is seirc gach tìr’ ort,
a mhùirneach chaomh ò.									4
Ged tha t’aodach dìblidh,
càirear gùn den t-sìod’ ort.
Thèid thu a-mach fo uidheam rìoghail,
a Alba ghaoil ò.										8

Chaidh t’ainm ’s do chliù a dhìtheadh,
Alba ghaoil ò;
is suarach t’àit is t’ìre,
a mhùirneach chaomh ò;									12
ach togar leinn a-nìos thu,
òlar fhathast fìon ort,
is gheibh luchd t’fhuath’ an dìol dinn,
a Alba ghaoil ò.										16

Is fheàirrde tàir a dìoladh,
Alba ghaoil ò;
b’e ’n troich a ghabhadh dìmeas,
a mhùirneach chaomh ò.									20
Cha b’àbhaist dhuit bhith cìosnaicht,
is mithich dhuit bhith ’dìreadh,
mosgail do sheann innsginn,
a Alba ghaoil ò.										24

[Beurla]

[TD 69]

76 [Alba Àrsaidh]

<eng>[fragment]<gai>

Alba àrsaidh ghleannach ghorm,
choillteach, tholmach, mhachaireach,
Alba iongantach, mo stòr,
’s tu thug beò ’s a dh’altraim mi;								4
b’òg a sheas mi air do shon,
’s mo chridhe goirt mar thachair dhuit,
bhon thagh mi thu tha ’m fraoch fom cheann,
’s a ghaoil, nach seall thu fasgadh dhomh?							8


77 [Sgairt Mo Dhaoine]

<eng>[incomplete draft]<gai>

Sgairt mo dhaoine ’s am mòrachd,
am fialachd ’s an tròcair,
thug na bliadhnachan leò siud ’s b’e ’m beud.						3

Cha do sheall sibh [  ]
is sibh a shealladh gu h-ìosal,
brù is sporan a’ sìor ghabhail rèim.								6

Cearcan sgròbain rinn cumasg
ach cò bu mhò dhèanadh trusadh –
thèid bhur stòras ’na dhuslach nur beul.							9

[Beurla]

[TD 70]

Leig sibh srian le luchd fòirneirt,
cha do chaisg sibh an dòrn ac’ –
bidh e dùinte for sròin gu bhur n-èis.								12

Bhon a ruaig sibh na b’fhiach dhibh
a-mach gu iomall na h-iarmailt
tha sibh airceach bochd crìon air bheag spèis.						15

Na h-òga do-chìosnaicht’
a phut an t-àr às an tìr seo,
is ann tha dubh phrasgan dìolain ’nan dèidh.							18

Na coimhich a b’fhiù leibh
air na mhill sibh bhur dùthaich,
fastaidh iadsan mar chù sibh air èill.								21


*78 Còmhradh nan Rubha

[Beurla]

[TD 71]

[Beurla]

79 Òran a Rinneadh ann an Ainm Fir Eile

A hill òro och is ochan,
thrèig an comann a bha treis ann,
a hill òro och is ochan.

Chaidh an gaol gu snìomh ’s gu fuachd oirnn;
a chridh’, bu luath a thrèig an t-seirc ud.							5

Chùm mi mach gun robh mi coma,
’s mi gam bhrodadh le rinn sgeine.

Thuirt gum bu choingeis leam siud,
’s dubhan teann am chliabh air greimeadh.

’S ann tha stobadh fo m’aisnibh;								10
cha dèan cainnt no bòst a leigheas.

[Beurla]

[TD 72]

Thug thu guin dhomh fhèin ri ghiùlan
gach àit an tionndaidh mi fo m’eire.

A chinn duibh is ’aghaidh ghaolach,
cò shaoileadh mis’ is tu bhith ’deasbad?							15

Cò chunnaic àmhghar riamh air domhan
mar sheann chomann ’dol air deireadh?

Mo shùil ri gàire ’s ri suairceas,
thug thu sùil shuarach rathad eile.


*80 Cuimhneachan do Ealasaid agus Anna NicMhaoilein

Is ann ’nan laighe an Cill Aindreis
tha dithist bhan a dh’altraim mì,
mnài chuir maise air a’ bheatha-s’,
ged bu sean iad, len cuid gnìomh;								4
Ealasaid maraon is Anna,
bha iad farsaing, caomh, neo-chrìon:
thug iad saoghal mòr ri fialachd,
is thug aon bhliadhna iad don chill.								8

[Beurla]

[TD 73]

Uaisle ghiùlain, cainnt bu chiùine,
suairceas, sunnd is cridhe mòr,
cò a shaoileadh mnathan aosta
a bhith ’nan aobhar ioghnaidh leò?								12
Mar sin bha Ealasaid is Anna,
le sgairt a fhreagradh don aois òig;
bha seann fharsaingeachd nan Gàidheal
a-rìst ’nan gnàths a’ tighinn beò.								16

An seann saoghal còir bha ’nochdadh
riamh tromhaibh anns gach ceum
feumaidh sinn a ràdh, mo thruaighe,
gum “b’aisling uaireigin è”.									20
Is math a bhiodh sinn dheth, a dhithist,
nam fàgadh sibh mar ghibht nur dèidh,
’s nam faigheadh daoin’ an t-saoghail ghoirt seo,
leth nan sochair bh’annaibh fhèin.								24

Cha do chrom thu ceann no inntinn,
Ealasaid, gu rud crìon nach b’fhiù;
is Anna phàirteach ghaoil an t-sonais
làmh no doras cha do dhùin.									28
Chì mi thu fo fhiamh a’ ghàire
a’ roinn air càch air ceann do bhùird,
’s ma tha thu fhathast mun t-seann àite
is spiorad fàilteach, coibhneil thù.								32

[Beurla]

[TD 74]

*81 Aonarain na Cille

Ochan, aonarain na cille,
gach aon ’na ionad fhèin fa leth,
’na thighearna air taigh gun tathaich
far nach dèanar farraid air.									4

Chan èirich grian ann no reul,
cha tig neul no fras no gaoth,
gormadh an là no ’n dùthrath,
sìth no ùspairt, gràin no gaol.									8


82 Teisteas Mhic Iain Deòrsa

Nach seall sibh a’ chraobh ud
’s i ag aomadh gu tuiteam?
Dheòl a freumhan ar brìgh oirnn,
ach nis chrìonaich a duilleach;								4
chaill i ’greim anns an talamh –
fuich, b’e ’n dallan gun tuigsinn
dhèanadh suidhe fo ’sgàile
is a’ bhàrrgheug air udal.									8

[Beurla]

[TD 75]

An cuileann cruaidh, craobh nam mollachd
nach fàs fochann ’na sgàile,
a sgaoil thar iomall an domhain,
is seacadh fodha ’s gach àirde,								12
is teann a spàrr e na freumhan
a thraogh fèithean gach àlaich,
ach thig fàs air fonn goirticht’ –
tha e bogadh, a chàirdean!									16

Gu dè as cleachdadh do Shasainn?
Siuthad, farraid an Èirinn;
no thig freagairt an fhuathais
à iomadh uaigh an tìr chèin ort;								20
greas is feòraich sna h-Innsean
feuch an innis iad sgeul duit:
och, is farsaing an eachdraidh,
’s truagh mar chreach iad an Èiphit.								24

Rachadh an talamh air udal
nan robh guth aig na cnàmhan,
is iad ag èigheach ’s a’ tagairt
na rinn Sasainn de chràdh orr’:								28
guth Uallais chaidh shracadh,
guth Ghilleasbaig, guth Màiri,
gàir nan leòint’ air Cùil Fhodair,
glòir na gort’ ann an Dàrien.									32

[Beurla]

[TD 76]

Cha do chaochail iad nàdar
is iad gur tàladh le bruidhinn
gus am faicear bhur sreathan
fon chlò lachdann ’s fon ghunna.								36
Siud an trù chaidh a chealgadh
’dol ’na armaibh gu duineil,
feuch a shùil air an fhàire
is a nàmhaid aig ’uilinn.									40

Och bhuainn e dhaoine!
Nach do thaom sibh ur cuislean
anns gach dùthaich fon iarmailt,
ri breun riasladh ’s ri murtadh?								44
Is na Sasannaich stràiceil
a’ marcachd àrd air bhur muineal,
’s ann an deireadh gach tuasaid
is beag a fhuaireadh ga chionn leibh.								48

Cha deic na bh’againn de ghòraich,
b’fheàirrde crònan a’ chait sinn –
’s ann da fhèin, mar a theireir,
bhios a cheilear ga ghabhail.									52
Is ma thogas sinn gunna
’s ma bhios buillean gan tarraing,
’s ann duinn fhèin is do dh’Albainn
a dheargar ar n-acfhainn.									56

[Beurla]

[TD 77]

An e ’chrùbadh san làthaich
am sglàbhaiche aca?
Ghin m’athair-sa saor mi
is cha d’fhoghlaim mi gealtachd.								60
Ged bu toigh leo mo shracadh
is a’ ghreallach thoirt asam,
’s iomadh beinn a tha ’m dhùthaich –
’s am bithinn ùmhal don phaca?								64

Bidh sinn sealan gar ruagadh
feadh nan uaimh is nan dùslainn,
ach thig là a bheir teisteas
gun robh ceartas nar cùrsa;									68
is ma thèidear gu buillean
’s mi bhuidhneas sa chùnnradh –
chan fhaigh iad ach mise
’s gheobh mi dithist no triùir dhiubh.								72

B’fhada ìosal sinn, fhearaibh,
tha ’n t-àm againn bhith dìreadh;
’s och, na leigibh an dearmad
ar n-Albainn bhochd dhìleas,									76
ach forcaibh ur casan
’s cumaibh carraid ri mìltean,
is seasaibh gu daingeann,
is daibhsan na strìochdaibh.									80

[Beurla]

[TD 78]

<eng>POEMS 1942–1944<gai>

*83 Casan Sìoda

Air tilleadh dhachaigh feasgar dhomh ’s an teine a’ cur ruaim dheth,
chunnaic mi an creachadair ’na laighe socair suaimhneach;
chan fhaicinn ach an druim dheth, fionnadh dubh is bàrr a chluasan –
fhuair mi Casan Sìoda ’na shìneadh anns an luaithre.					4

“Siud thusa na do chuachaig gun smuain air làimh do bhiathaidh,
nad stidean leisg, mi-thaingeil, làn aingidheachd is mialaich.
B’olc gu leòir nad phiseig thu, droch stic nam prat mì-rianail,
ach nis is làn-chat feusaig thu, a rèir na chaill mi dh’iasg leat.				8

“Sealgair nan trannsa is fear rannsachaidh nan cùiltean;
Òrd nan Luch gan tòireachd le do chròcan, ’s cha b’e ’n sùgradh;
Freiceadan Dubh gach tollaig, is tu roimpe na do chrùban;
ceatharnach sa chidsin nì na measraichean a sgrùdadh.					12

[Beurla]

[TD 79]

“’S e Spògan Sròil a b’athair dhuit, fear caithreamach na h-oìdhche,
a fhuair ri Coiseachd Chlùimh thu, bean chiùin a b’fhaide ìghnean.
Fhuair thu do thogail leis a’ ghoid, ’s cha b’ann gu dìomhain –
’s nach olc an sgoil a thug iad dhuit, a mhurtair nan eun bìdeach?				16

“Chan eil gealbhonn no smeòrach o Ghleann Crò gu ruig Loch Fìne,
lon-dubh no gobhlan gaoithe o Àrd Laoigh gu Gleann Sìora,
chan eil eireag bheag no luchag, no eun guir am preas san rìoghachd,
nach eil air ’fhaicill roimh do spògan – och-òin, a Chasan Sìoda!				20

“Seachain an cù aosta le a chraos ’s a shùilean gruamach;
thugad bean na còcaireachd ’s a’ phòit ’na làimh gu bualadh;
seachain an cat buidhe ud, laoch guineach air leth-chluais e,
no bheir e Inbhir Lòchaidh dhuit, mo Spògan Sìoda uallach!				24

“Seo rabhadh dhuit, a mhic ud, is na leigear e an dìochuimhn’.
Nuair thig mi dhachaigh anmoch leth-mharbh ’s air mo mhìobhadh,
ma gheibh mi na mo chathair thu, o seallaidh mi le cinnt dhuit
nach persona grata thu, a ghràidh, a Chasan Sìoda.”				28

[Beurla]

[TD 80]

*84 Rabhadh

Na bi null ’s a-nall, a bhean;
thoir fa-near nach measan mì,
’s tu ga theumadh ’s ga chur suarach,
ga smèideadh ’s ga ruagadh a-rìst.								4

Aotrom, dubhach, loisgeach, fionnar,
inntinn eadar fuireach ’s folbh;
bioradh beag on chogais chursta,
seal eile t’fhuil ’na lasair bheò.								8

Cha leanabh mi is tu ga bhreugadh;
cha dèideag mi no peata bog;
tha geat’ iarainn air mo chridhe,
a chrannas mi a chlisgeadh ort.								12

Mas cluich leat a bhith coimheach fuar rium,
a bhith cruaidh bu shùgradh leinn;
thig thu a dh’òl às an fhuaran,
’s gheibh thu ’na uachdar an deigh.								16

[Beurla]

[TD 81]

*85 Sguabag 1942

Chan àm caoinidh seo no osnaich,
àm gu brosnachadh ’s gu sùrd,
àm gu deachdadh, cainnt is òrain,
àm gu dòchas is gu dùil;									4
àm gu bòrcadh, snodhach, sùgh,
àm gu gràbhaladh ’s luchd ciùil,
àm gu smaointean, sunnd is gàire,
àm gu beatha ’s fàs as ùr.									8

Chan e seo ach stoirm an Earraich,
a sguabas sneachd a’ Gheamhraidh uainn,
bean ghlùin neo-thruasail a’ Chèitein,
Sguabag gheur le ’meuraibh cruaidh.								12
Is i as dèine dh’èigheas fuachd,
sneachd ’na dèidh ’na rèis gu cuan –
’s a h-uile crann gun smuais ’na shlataibh,
nì ligh’ an Earraich a ghrad bhuain.								16

Seann mhaide mosganach an t-saoghail,
crìonach aost’ a’ grod san ùir,
slatan nach cùm taic ri daoine,
is iad a’ faoisgneadh às an rùisg;								20
thèid an sgaoileadh mar le sùist
air glas aodann nan sruth dùr;
bheirear rùm don ùr fhàs aobhach
a nì caoin an Samhradh ciùin.									24

[Beurla]

[TD 82]

*86 Fàire M’Òige

Siud e m’fhàire san Earrach is crìochan mo fhradhairc sa Chèitein,
tràth thilleadh gealghrian a’ mhochthrath ’s a h-uilinn sna cnocain ag èirigh,
cnoc air muin cnuic anns a’ Cheathramh, mullaichean ’s leacainnean èibhinn,
guala ’s guala bhòidheach, na tomain an Còmhal ’s na slèibhtean,
uchdach air uchdaich a’ dòmhlachadh, aonach is mòinteach nam fèithean.			5
Seall, Sliabh Gaoil a’ sìneadh san ògsholas fhìondhearg ghrèine,
rogha is taghadh nan sliabh, beinn sheilge Dhiarmaid ’s na Fèinne,
druim fada mìn air dheagh shnaidheadh mar bhalla a chasgadh na sèisde,
a’ sruthadh ’na shliosan ’s ag aonadh ’na ruigheachan faon ris an rèidhlean.
An rìgh am meadhan a shluaigh, deagh bhuachaill am meadhan a threudan –		10
còir gach rìgh sin ’s a urram ’na àite suidhe is èirigh;
seasadh a mhuinntir deas air is clì air ag amharc ’s ag èisteachd –
an cridhe na h-àirde tuath siud Cruachan Beann fo bhrèid ghil,
stuadh a’ chìrein àrdghil ’sìor bhriseadh air fàire ’s leus deth.
B’e sin clach-tharraing mo shùla, an casthonn trìcheannach glègheal.			15

[Beurla]

[TD 83]

*87 [Duilleach an Fhoghair]

(trì rainn is amhran)

Duilleach an fhoghair a chaidh às,
fochainn an earraich seo ’teachd trìd;
na sgap a’ bhliadhna is i ’meath,
a’ bheatha ùr a dh’fhàs ’na cill.								4

Thug thusa cùl ri t’òige fhèin
nad Chèitein blàth le claonadh glic.
Nuair thuiteas do dhuilleach donn
feuch nach trom a’ chuimhne sin.								8

Fuar do ghliocas, aghaidh dhonn,
thoirt car-mu-thom dod bhith le moit.
Breithnich ciaradh gach là,
’s an dàimh a thagras an ùir ort.								12

Ceangal
Saobh ghliocas sheann ùghdar a thùraich faoineas an-dè,
a chuir thusa an-diugh o t’iùl an ceannairc riut fhèin.
Dhiùlt thu an sùgradh, is dhiùlt thu baileach mo bheul.
Biodh agad, a rùin – ach is dlùth an talamh don chrè.					16

[Beurla]

[TD 84]

[Nirribhis]

[Beurla]

[TD 85-94]

[Fraingis]

[Beurla]

[TD 95]

*100 Fhearaibh ’s a Mhnài na h-Albann

Fhearaibh ’s a mhnài na h-Albann,
stoc gailbheach mo ghràidh,
sluagh nach gabh saltairt
is nach saltair air muin chàich;
a chridheachan nach marbha,									5
guma fairge sibh nach tràigh
am bailtean ’s glinn na h-Albann,
air a garbh chnuic ’s a blàir.
Fearann mo shinnsre Alba,
clann Albann mo dhàimh,									10
m’fheòil is sùgh mo chridhe sibh,
mo mhisneach ’s mo dheas làimh.

Seann dùthaich ghorm nam bidein,
is i thug bith dhuinn ’s a thug brìgh;
is garbh, is geanail, coibhneil i,								15
’s i toinnte ’s gach aon dhìnn;
air a’ mhachair, air na monaidhean
dheoghail sinn a cìoch;
mas Goill, a ghaoil, mas Gàidheil sinn,
dh’àraich ise sìnn.										20
Fearann mo shinnsre Alba,
clann Albann nach strìochd,
mo bhiadh, mo dheoch is m’anail sibh –
chan fhaic mi sibhse sìos.

[Beurla]

[TD 96]

*101 [Rann fo Chraoibh Orainse]

An dèidh coiseachd beanntan Tùnais,
is sìoda chùbhraidh bhur cnuic gharbh.
An dèidh cluinntinn “Allah! Allah!”
is guth meala leam bhur sailm.								4


*102 Athair nan Cluas

O Sfax gu Casablanca
chan eil rathad garbh no rèidh
air nach fhaicear thu gad chosnadh
le cnàimh do dhroma chur gu feum.								4

Fo chuail cheithir tunna,
’s tu a’ tuisleachadh fon luchd,
is do bhiorain spàg gan lùbadh
aig an dùn a th’air do dhruim.									8

[Beurla]

[TD 97]

Bù Udnìn, nach eil na cluasan
as suaicheantas dod threubh,
cho fada ris an fhaighidinn
a thug Allah dhuit mar sgèimh?								12

Is iomadh Arabach mòr, sultmhor,
is do dhà uiread ann gu lèir,
a dh’èigheas “Gaodam!” (Bi air t’aghaidh!)
ga do shlacadh gus an fhèill;									16

Air a shuaineadh ’na bhurnus,
is a chuifein gaoil ’na bheul,
is ’uile bhathar air a thorradh
roimhe is ’na dhèidh.										20

Air bhith tric a’ gabhail beachd ort
is e mo bhreith – ’s is math breith mhall –
gur cochur thu nan eileamaid
a leanas san ath rann:										24

Paidhir chluas is ceithir chasan,
faighidinn is peall,
fichead punnd den ùmhlachd
is unnsa den stailc.										28

[Beurla]

[TD 98]

*103 Brosnachadh

Alba ghràidh, thoir crathadh ort
le braise, ’s tuig na th’ann;
tha cas gach glaoic air t’amhaich-sa,
’s do bheatha geal an geall:									4
’s nach searbh an sgeul air t’iomchar e,
’s e iomraiteach ’s gach ball,
gun d’aithnich càch mar chaochladh ort,
do dhaoine bhith cho fann?									8

Och Alba, mas e ’m bàs a th’ann,
’s mas cnàmhadh dhuit ad shuain,
mas crìonadh le caoin shuarachas,
gur fuar a’ chrìoch dod shluagh.								12
Am fàg thu do na ghràdhaich thu
’s le ’m b’àill thu a bhith suas,
ach gul ri àm do ghiùlain-sa
is t’ionndrainn uap’ san uaigh?								16

Ach gu ma h-e nach fhaicear sin:
bidh lasair mar ri leus,
’s tu fhèin ad shlèibhtean falaisge,
is glanadh roimp’ ’s ’na dèidh;								20
on Pharbh gu muir na Maoil’ annad
bidh ’chaoir ud suas ri speur,
’s is iomadh tighearn ’s coigreach
their “Oit” air chorraig chreucht’.								24

[Beurla]

[TD 99]

*104 An Cnocan Fraoich

Och, a chuideachd ghràidh sa bheil fuil nan sàr,
feuch a’ chuing air a càramh le làmhan nan daoi,
is ar sealbhachd àrsaidh a’ searg mu làr,
is tost nam bailtean fàis air ar Cnocan Fraoich.						4
Dà cheud bliadhna ’s an còrr – mar a dh’iarradh daonnan leò –
fhuair iad iall mu n-ar còirichean, teann is caol.
Chaidh ar creic air òr anns a’ Bhargan Mhòr,
is leag iad an dubh chròg air ar Cnocan Fraoich.						8

Am Bliadhn’ a’ Phrionnsa ’nan rangaibh dlùth
theann na lasgairean le dùrachd an tìr a chur saor;
a h-uile math is mith gus na h-èill a bhriseadh,
gillean san robh misneach is cridh’ an laoich.						12
Là Chùil Fhodair a’ dol sìos chaidh an dochann air an t-sliabh;
fhuair na Sasannaich am miann orra ’s oirnn maraon.
Sgaoil iad teine ’s crochadh, coin luirg is mort,
geur-leanmhainn is gort feadh a’ Chnocain Fhraoich.					16

Och, mar thrèigeadh gun truas e fo fhèidh is luachair,
’s an clàdan ’s an cluaran ’nam bàrr air gach raon;
gun ach mèilich uan anns an Earrach fhuar
far an cluinnte duan air a h-uile gaoith.							20

[Beurla]

[TD 100]

E gun daoine, gun chòmhnaidh, gun ghealbhan, gun cheòl,
is na h-allmharaich ri spòrs air le gàire faoin;
’ s e cho aonranach, brònach, aognaidh, dòite
ri aon chnoc san Eòrpa, ar Cnocan Fraoich.							24

Tha e ’n dàn don linn seo na h-èill a chur dhinn,
às na banntaibh dìomhair gar cur fo sgaoil.
Is na biomaid dìomhain, ach siuthad ri gnìomh
le duinealas is dìlseachd dar dìleab aost’.							28
Bidh a’ bhratach ghorm is gheal a’ stoirmrich ri gath,
mar a bha i ann o shean, Crois ar n-Ainndreis Naoimh.
Far an robh cromadh cinn cluinnear coireal binn,
is a’ phìob ga seinn air ar Cnocan Fraoich.							32

Bidh bàigh an speur ris is fàbhar Dhè,
is togar dheth ’na dhèidh sin dreach lom an aoig,
le bruthainn ghrèine is bog dhealt Chèit,
chuireas snodhach anns gach gèig air ar Cnocan Fraoich.					36
Gum bi fàs agus beatha ’na bhlàth lagain fhasgaidh,
snàmhaidh smùid a theallach mu bhàrr nan craobh;
is bidh ’òigridh cheutach tràth-nòin ag èisteachd
ri ceòlan eunlaith ar Cnocain Fraoich.							40

[Beurla]

[TD 101]

105 [Bail’ Ìomhair]

(trì rainn is amhran)

Is uasal leibh bhur saobhadh mhèirleach,
màthair ghuir nan ceudan àr;
ma tha e sluaghmhor, ainmeil, rìoghail,
tha Bail’ Ìomhair an tost a’ bhàis.								4

Thog sibh bhur lùchairtean àlainn
le clachaibh ar làrach fuar.
Am fuil phrìseil bhlàith ar daoine
bhàth sibh saorsa nan sluagh.									8

Is e bhur buannachd ar calldachd,
is e bhur n-alladh cleith ar n-ainm,
is e bhur n-uabhar ar cinn chroma,
is e bhur tromalaigh’ ar fearg.									12

Amhran
Le sprùidhlich nam balla a b’fhasgadh dor sluagh o thùs,
thog sibh bhur n-aitreabh, a chlachairean slìom nan lùb.
B’ann air cuirp ar fear dàna, a chàrnadh leibh glùn air ghlùn,
a rinn sibh am màrsal gu stàtail gu cumhachd is cùirt.					16

[Beurla]

[TD 102]

*106 Dleasnas nan Àirdean

A’ bheinn dhorcha fon dìlinn,
ris na sìontan ’na h-innein,
tha sìor shèideadh ma creachann,
tha sìor cheathach ma sliosaibh;								4
is doirbh fo na casan
a h-aisridhean snidheach;
is seasgar ma bonnaibh
taighean, gortan is liosan.									8

Dheònaich beagan an sàrach
tric los càch a bhith ’blasad
air an t-sonas chaidh bhuinnig
ri uchd Chumhachdan ’s gaillinn.								12
Sgal na gaoith’ air a’ mhullach,
deò cha chluinnear sna srathaibh.
Is e tuairgneadh nan àirdean
a bheir sàmhchar don ghleannan.								16

A òigridh mo dhùthcha,
an e ciùine nan rèidhlean,
fois is clos nan gleann ìosal,
air an dìon on gharbh shèideadh?								20
Biodh bhur ceum air a’ mhullach,
is bhur n-uchd ris na speuran.
Dhuibh sracghaoth nam bidean,
mun tig sgrios ’na bheum slèibh’ oirnn.							24

[Beurla]

[TD 103]

107 [Rinn Sibh Cuan …]

Rinn sibh cuan de dheòir ’s de fhuil,
’s a stuadhan tiugha ’ruith ’s a’ bòcadh.
Feuch a-nis, a làmhan lapach,
an tèid agaibh air a sheòladh.									4

Bhur beul sìoda ’s bhur làmhan mìne
(is ruadh for n-ìghnean sal na feòlachd)
tha sibh air lobhadh, air lobhadh,
ge dàicheil othail bhur n-òraid.								8

Thig Saorsa ’s Ceartas gu slìogach ungta
’nan srùileadh crèis’ or slugan ròiceil.
Tha iad ’dol fodha sna ceithir àirdean
an srùileadh àir a’ ghaorr a dhòirt sibh.							12

Thèid bhur long spùinnidh o stiùradh.
Tha ’n taoim air feadh a h-ùrlair lòdte.
I trom le pròis is le plunndrainn,
’s na tuinn a dhùisg sibh ma bòrdaibh.							16

I ’ruith o chuan nan sluagh a reub i,
gu sgeirean geur nan Stàitean mòra.
Feuch a-nis, a làmhan lapach,
an tèid agaibh air a steòrnadh.									20

[Beurla]

[TD 104]

*108 An Ceangal

Seadh, chaith mi mo thìom ’s mo dhìcheall ri dàin, fhir chòir,
gan snaidheadh ’s gan lìomhadh sa bhinn chainnt is àrsaidh glòir,
an Dùn Àd a thug binn, is an Ì a rinn cràbhadh fòil,
a labhair mo shinnsre ’s na rìghrean an Sgàin o thòs.						4

Thèid sibh, a dhàin, thèid gu dàna, gun fhiaradh ròid,
ag èigheach ’s gach àird rim luchd clàistneachd fìor chiall mo cheòil:
“Troimh cheusadh is sàrach nan Gàidheal tha ’n dian fhuil beò,
is cha trèig iad an làrach gus an smàlar a’ ghrian fa-dheòidh.”				8

[Beurla]

[TD 105]

<eng>POEMS 1944–1946<gai>

(i)

*109 Mochtàr is Dùghall
(Sgeula-dhàn fada neo-chrìochnaichte)

109.1 [FOSGLADH]

Mhochtàir is Dhùghaill, choinnich sibh
an comann buan gun chòmhradh.

B’iad fraighean an taigh chèilidh dhuibh
an cactas ceuste, leònte.

B’i ’n aoigheachd an dèidh furain dhuibh							5
làn beòil den duslach ròsta.

B’i fàilte an ùr chomainn sin
guth obann, cruaidh a’ mhòrtair.

Am fear a sgrìobh an dùnadh
le bloighean, bùirich ’s ceò dhuibh,								10

Am fear a sgaoil an urchair,
cha bu shuilbhear e no deònach.

[Beurla]

[TD 106]

A bhrù gu ’chur gu tuireadh
le droch uisge plodach lòintean.

A shùilean dearg is sreamach									15
le cion cadail ’s an schnapps a dh’òl e.

Is e a’ speuradh is a’ mallachadh
an stùir, an teas ’s a’ chòirneil.

*

A bheil fhios ciod e ’n dubh chumhachd
a chuir cruinn sibh air an sgòrr seo?								20

A stiùir thar bheann ’s thar chuan sibh,
gur cruadhachadh le dòrainn?

Nur triùir – sibh fhèin rinn bràithreachas
’s an làmh a naisg bhur n-eòlas,

A’ sèapail is a’ màgaran,									25
a’ snàgail mar bhèistean feòlachd.

An Gefreit a thug am bàs dhuibh,
’s a thàrr às gur fàgail còmhla,

Dh’fhalbh e crom is gearanach
fo ’eagal ’s luchd a’ mhòrtair.									30

Ghlacadh, ’s an sgreuch ’na mhuineal,
’na fhear cuthaich air Ceap Bòn e.

[Beurla]

[TD 107]

<gai>“Der Krieg ist Scheiss! Der Führer, Scheiss!” –<gai>
b’e sin an Sieg Heil fa-dheòidh aig’.

Ach dh’fhuirich sibh san làrach								35
measg diumàir an debeil chròin seo.

An seo tha ’n “trustar Arabach”
’s an “Rùimi rapach” còmhla.

Am b’e sin a’ chainnt a bh’agaibh
nuair a thachradh sibh sna ròidean?								40

No ’n do nochd sibh daonnachd chaidreabhach
san aiteal am bu bheò sibh?

Daoine nach gabhadh fionnaireachd
le burnus no dath còta?

Nach coma! Air an leathad seo								45
rinn sibh mu dheireadh còrdadh,

Is chan eil foirfeach no marbat
a thearbas sibh le ’eòlas;

Tàileab, iomàm no ministear
chuireas ioghnadh, crith no bròn oirbh.							50

*

Fear-rèite treun is tìoranach
deagh shìbhealtachd na h-Eòrpa!

[Beurla]

[TD 108]

109.2 MOCHTÀR

109.2.1 Bean Mhochtàir is Mnathan an Dùair

A h-uile nì an làmh Allah!
Mharbhadh Mochtàr. Cha tig e dhachaigh.

Cluinnibh, a mhnathan uile an dùair!								55
Chruinnich armailtean nan Rùimi
am falachd uachdaran is dùthcha;
thug iad bruidhinn air an fhùdar
sna beanntan sear am fearann Tùnais,
is bha m’fhear fhèin ’na Thiorailliùr ann.							60
Mar a chomharraich Dia ’s a rùnaich,
ràinig e ’m bad bu cheann do ’chùrsa,
fòd air an amais tràill is prionnsa.
Athair mo chloinne, dh’fheac e ’ghliùnean,
’s chan fhios domh cò a dhùin a shùilean,							65
no cà’n do chàraich iad san ùir e.

Mo bhràithreachan is bràithreachan m’athar,
leughaibh an lorg is siribh adhar
an fhir nach fhac’ e is a spad e!
Fallas bhur làmhan air a chraiceann;								70
geiltchrith a ghuaillean for basan!

[Beurla]

[TD 109]

Mo chuimhne! – chan e sin a thachras.
Rinneadh crodh dhinn ri linn m’athar.

Beannachd Allah is A shìth air!
Cha b’e sin an Càifir dìtidh									75
a dhèanadh smugaid air an Fhìrinn,
a dhèanadh mùin air uaigh nan Dìleas.
B’e sin an làmh bha deas gu sìneadh,
’s nach druideadh air ocar nan dìblidh,
’s nach dèanadh cù òtraich a shlìogadh.							80
Beannachd an Tròcairich ’s A shìth air!
Beul nach do bhlais air salchar fìona;
a ghabhadh na h-ùrnaighean gun dìochuimhn’,
còig uairean san là gu h-ìosal
ga shleuchdadh, air ’ionnlaid sa mhodh dhìreach.						85
Anam nach fhairich teintean Ìblis,
nach seachnadh dleasnas Creidmhich dhìlis
leis fhèin ri teas nan raointean sgìthe.
Ge b’fhad’ o shumanadh ’s o innse,
’s o ghuth caol binn a’ Mhuaidìn e,								90
bheanadh a bhathais gu h-ùmhail strìochdte
do dhuslach pronn nan iomair ìotmhor.
Shloinneadh e gach ainm rìomhach
a bh’aig an Fhàidh, ’s gach fàidh san sgrìobhadh,
Maois, Ìbrahìm ’s ar Tighearn Ìosa;								95
gidheadh, am fianais aoin a shìolaich

[Beurla]

[TD 110]

o Àdhamh, ge sgàrlaid, àrd a chìrein,
chan fhaicte a’ cromadh a chinn e,
marsanta, tàileab, càid no sìch e.
A ghruaim no ’ghràin, a thlachd no ’mhìothlachd,						100
shealladh e steach an sùilean rìghrean.

Rinneadh ’ionnlaid, ’s cha d’rinn e ùrnaigh:
tharrainn e is cha do thionndaidh.

Tha fùirneis mo chlèibh a’ gabhail
airson mo chèile, stèidh mo thaighe,								105
mo chrodh, mo threudan is m’fhear agairt.
Cha sìn a sgàile air an rathad,
a’ ghrian a’ cromadh ’s e ’dol dhachaigh.
’Na thaigh dìochuimhnichear e fhathast
gun tigeadh e tràth-nòin gu baile.								110

A mhnathan an dùair, leughaibh ar faoineas!
Na biodh bhur n-earbsa às an t-saoghal,
’s gur cealgach, an-iochdmhor, claon e.
Cha taigh seilbh’ e ach taigh aoigheachd.
Seallaibh mun cuairt! Cà bheil bhur daoine?							115

Èighibh is buailibh bhur basan!
Mharbhadh Mochtàr an cèin air ’aineol.
An nì a sgrìobhadh dhà, ’s e thachair.

[Beurla]

[TD 111]

109.2.2 Ahmad

Bha bean an taighe den t-seann fhasan,
ach bha do spiorad fhèin na b’fharsaing,							120
ged bha do làmhan cruaidh, lachdann,
air dhath na h-ùrach, air bheag maise.

Dh’innseadh do sheanair mar thriall ’athair
am feachdan naomhaicht’ Abd al-Cadar
(maitheanas Dhè air!). A ghunna fada							125
tarsainn air diallaid a chapaill;
crios leathann sìod’ air lìth na fala
mu ’bhurnus geal ga chumail teannaicht’;
dag air an robh an t-òr ’na bhannaibh
a’ nochdadh fodha, deas gu tarraing;								130
a lann Innseanach, ’s ainm Allah
gràbhailt’ air an sgrìobhadh casdhlùth,
an truaill mhìn den leathar mhaiseach,
is càrnaid Thafìlalet mar dhath oirr’.
Air a cheann bha seun nan cailleach,								135
gu dìon a chuim an tiugh nan cathan
o làmhach luath ’s o shàthadh chlaidheamh.
Rola ’na bhroilleach am falach,
air an do sgrìobh an tàileab faclan
an Leabhair Naoimh, is trompa sgap e							140
àireamhan dìomhar an deagh mhanaidh.

[Beurla]

[TD 112]

Maitheanas Dhè air Abd al-Cadair!
Nuair a bhriseadh cath is cath air,
’s a rùnaich an t-Aon làn mhasladh
nan Creidmheach, ’s a’ Bhratach Uaine allail						145
ga leagadh, ga saltairt is ga sracadh,
’s a shìobadh mar dhuslach uaith a smala,
thug Aimìr nan Dìleas thairis,
is thill do shinnseanair slàn dhachaigh,
gun chreuchd, ach reubte ’na anam.								150
Chuir e a ghunna am falach
a-muigh, is thaisg e a chlaidheamh
an cist’ a sheòmair fhèin. Mun aisith
riamh ri dùil cha tubhairt e facal.

Lean e fuar, tostach, dùinte,									155
is, air cho mion ’s a dhèante sgrùdadh
’s a leughte reothadh marbh a ghnùise,
a cheusadh cridhe theth cha rùisgte.
Bhuidhinn e rèim air gus an ùine
san d’fhàisg an tìom an smachd ’s an tùr às.							160
Chunnacas e ’s a shaibhlean siùbhlach,
a threudan, ’s e gun fhois, mar ùigean,
feadh àite teàrnaidh na dùthcha,
air an àrd mhachair nach cunglaich
an radharc, ’s a thàirneas toil is sùilean							165
air aghaidh o innis gu innis ùdlaidh

[Beurla]

[TD 113]

eadar Batna is Mansùra.
Cha chreidte, is ’fhaicinn bhith measg ùspairt
nan aoghaire, ’s an treud ga chunntadh,
gun do reub e riamh bian nan Rùimi.								170

Ach millidh tìom is sìneadh uidhe
am fulangas as buaine, suidhicht’,
air ’fhaghart am mìle bròn is tubaist.
Mharcaich an aois e, shrian i ’thuigse,
rinn i ’mhac-meanmna a chuipeadh								175
ga chur air bhall-chrith, is e a’ cluinntinn,
ar leis, na mairbh a b’eòl da ’bruidhinn.
Ghearaineadh e a cheann ’s a thruimead,
a tholladh ’s a chreimeadh le gob cnuimhe.
Dà bhliadhna ’na phàilliun thug e,								180
uair an neul is uair air chuthach,
sa chùil bu duirche dheth ’na shuidhe.
Cha ghluaiseadh e làmh san Iuchar
gu ruagadh uaith nan sgaothan chuileag
bhiodh fad an là a’ srannraich uime.								185
Chìte corr uair ’na ghruaidh rudhadh,
is chlisgeadh e le brodadh cuimhne.
Dh’èigheadh e: “Daingneach àrd ar curaidh –
<eng>tâh as-sûr!<gai> – tha ’m mùr air tuiteam,
mùr Thakideimt!” Is thigeadh gul air,								190
no loireadh e e fhèin san duslach

[Beurla]

[TD 114]

a’ guidhe damnadh Còirneil Iussuf,
an Rùimi bhrath a Chreud dà thuras.

Ach nuair a bha e tràighte, breòite,
thaisbein an Tròcaireach A thròcair.								195

Oir, madainn labharghaothach chitheach,
is càch a’ dèanamh deas gu imeachd,
a’ seinn ’s a’ teannachadh nan girteag,
air dha bhith cho fad’ air iomall
a ghaolaich uile, ’na chùis frionais								200
don chuid gun mhothachadh, gun mhionach,
dh’èalaidh e ’na thost, gun lideadh,
à comann Chloinn’ Àdhaimh driopail.
Is e leag Ahmad, ’àirde spioraid.
Nuair as glaine criostal a’ chridhe,								205
mar tha e furasta a bhriseadh!

Rinneadh ’ionnlaid, rinneadh èideadh
ann an gile mhìn a lèine,
air an do fhrois iad uisge seunta
tobar Zemzem, on tìr chèin ud								210
a dh’fhògair am Fàidh is a ghèill dha.
Chaidh a ghiùlan air na dèilean
gu mall, mùirneach gus an rèilig
bu cheann-uidhe do luchd a threuda.
Thog an luchd caoinidh an t-èigheach							215

[Beurla]

[TD 115]

am farsaingeachd na machrach cèire,
is mhùch a’ ghailleann, a bu bheus da,
fo chùirtein siùbhlach nan neul e.
Trì chuairt thuit an ùir troimh mheuraibh
an fhir den t-sluagh bu ghile feusag.								220
Thogadh mar chomharra ’na dhèidh sin
an dà chloich fhianais measg an fheuraich;
is dh’fhàgadh ’na laighe leis fhèin e
air a thaobh deas, ’s a bhathais chèirgheal
ri àird an ear. Fhuaradh a Lèigh dha.								225


109.2.3 Òmar

Sin na chuala thu aig Òmar,
am bithbhriathrach, deasbhriathrach, eòlach
a chuireadh snas is lìth air còmhradh,
a ghlèidheadh fo gheasaibh a ròsgeul
air Deaha ’s air Harùn na Còrach								230
an taistealach, ged b’fhaisg a’ ghlòmainn.
Ghuidh thu air, is thug e ’n còrr dhuit.

Oir stuigeadh e le teas a nàdair
gu fulang mòr sgìos an fhàsaich;
an òige ’s miann an òir ga thàladh								235

[Beurla]

[TD 116]

gu sireadh ioghnaidhean troimh ghàbhadh,
is eòlas air a shlighean cràidhte.

Chreic e a chaoraich air na fèilltean,
is chuir e a bhathar ri chèile –
pasgain shìoda fo obair ghrèise,								240
cotan, bratan ùrlair, lèintean,
soithichean umha, copain, seunan,
sgeanan nan cas snaidhte leugach;
burnuisean Shùsa ’s iad cho eutrom
ri lìon an damhain-allaidh ghleusda;								245
fàinneachan adhbrainn ’nan ceudan,
’s am pailteas de gach cungaidh sgèimhe,
an heana, an còhl, luibhean is freumhan;
coifidh is mìlseanan gun euradh,
innealan ciùil is cìrean feusaig								250
agus Coràin an dathaibh èibhinn,
le caignidhean is cuairteagan rèidhe
a chuireadh le tlachd air mhisg an lèirsinn.

Le a shreath chàmhal fon luchd ud
thog e ’n àird air mochthrath fionnar,								255
mun do nochd a’ ghrian cùl nan tulach
a gharadh nam pàilliuna dubha.
Thuirt e: “An ainm a’ Chruithir!”
is rinn e an cùrsa a chumail
air Biosgra, ’s e air mhearan subhach								260

[Beurla]

[TD 117]

a’ tilgeadh os a chionn a mhusgaid
’s ga ceapadh, a’ gabhail na luinneig:
Bhith ’dol nad leum air muin cùrsain,
cù bhàrr èille ’falbh ’na dheann,
bhith ’g èisteachd gliongartaich nan usgar,							265
bheir sin a’ chnuimh às a’ cheann.

B’e fhèin an luinneagach, gòrach,
sgeulachdach, gàireachdach, pògach
air bhoile le fìon na h-òige.
Bu cheusadh leis mall imeachd stòlda							270
a’ charabhain sin, ach, is dòcha,
nuair a dhìrich e sa ghlòmainn
cas bhealach Sfa, is dhearc e cròn mhuir
na Sahara, ’s i aibhiseach dòite
ghrad dh’fhuirich e gun cheòl, gun chòmhradh.						275

Fhuair e fir iùil ann am Biosgra,
eòlach, cinnteach, fir gun ghiorag.

Stiùir an luchd iùil iad gun bhruidhinn
seachad air cnàmhan luchd thurais
’s air fuarain mharbha, thachdte, dhruidte							280
air an sèideadh ’s air an slugadh.
Choisich iad gun sgeul, gun luinneag
troimhn fhàsach bhalbh far nach cluinnte
ach cagarsaich na gainmhich uidhre
’s an siomùm ga cur gu sruthadh –								285

[Beurla]

[TD 118]

uachdar an fhuinn air snàmh mar uisge.
Lios Allah, gun a seis air luimead,
far an trèig an deargan am fear siubhail!
Neo-chaochlaidheachd na fàire buidhe,
air chrith ’s a’ dannsadh, do-ruigheachd.							290

Mar nàmhaid nach robh dol às air,
fear dìoghailt nach cuirte bhàrr ’fhalachd,
dh’èirich a’ ghrian a h-uile latha.
Nuair sheas i dìreach anns an adhar
aig a h-àirde, fo phreas no carraig								295
cha robh sgàile. Bhrùth a gathan
gach beò bha gluasad air an talamh.
Is nuair a bhiodh an oidhche aca,
an oidhche, ’s iad a’ buidhinn astair
ri ’fionnarachd, an corp air chrathadh								300
fon aodach bàite le fallas,
bu deoch à fuaran àrd don anam
bhith ’leughadh balbh chuairt nam plainead,
air buidhnean nan reul a bhith ’cur aithne,
mion duslach òrdha air a shadadh								305
trast an speur, is troimhe ’nan lasair
prìomh lòchrain steòrnaidh gach aon rathaid,
ri eadarsholas na tundra failte,
san fhàsach sheasg, air druim na mara –
Veuga, Altàir is an Crann Airein,								310
Orìon a’ stailceadh a chasan,

[Beurla]

[TD 119]

an Grioglachan a thagh an gabhail
do stiùireadairean luingeas Tharsis,
’s o Abhlais do luchd iùil nan gaisgeach.
Bu bhallan ìocshlaint tuil na gealaich								315
a’ dòrtadh sìos ’na stuadhan taise;
bu tròcair, bu draoidheachd, bu tatadh,
bu làmh an leighis an dèidh a’ chath’ i.
Dh’èireadh fonn à tost an tlachda,
is shiùbhladh e an sreath is at leis,								320
cleas buidealaich a’ fàs à sradaig;
laoidhean do Rianadair na maidne,
no duain achrannach, dhlùth-chaste
a dh’oibricheadh an cùirt Dhamascais,
dàin an fhìona ’s nam ban maiseach:								325
Nì sinn a phòit ’na neart gun mheasgan,
’s a òl an ceann glan-uisge shneachda;
is nì sinn ceòl is rainn a phleatadh
an àras mòrail màrmair dhreachmhoir.
Leis na seann turbain bu sgreat iad,								330
ach leis na giullain blàithean ealaidh.

Chan eil leigheas an àm gorta
ach diasan troma, ’s air a’ bhochdainn
ach an Sùdan, an tìr san coisinn
burnus dà thràill, mas mìn bog e.								335
B’e sin an ràdh a bh’aig na bodaich

[Beurla]

[TD 120]

feadh nan caifidh, ’s b’fhìor an gogail.
Fhuair iad maoin an-sin is onair,
is iad ri cunnradh air an socair
aig na daoine dubha, a’ tomhas								340
coifidh chùbhraidh, sìoda ’s cotain
air mnathan seanga ’s gillean toirteil.
An dèidh bheagan làithean fosaidh
ghreas iad treud làn deur is osnaich
troimh cheart làr an fhàsaich dhomhain.							345
An inntinn leagta air na choisneadh,
tràillean is ìobhraidh is mill throma
den òr, air ceistean bìdh is fodair,
air an t-snàth fhada thana thobar
a bu bheatha ’s bu dìdean phort dhaibh;							350
bu neòni leò na gearain ghoirte
a dh’èireadh suas ospag air ospaig
o rangaibh brùite a’ mhì-fhortain.
Gun truas bheireadh iad gu tost iad
le stràcan slaite is le fochaid,									355
is iad gan iomain air an socair
o mhuin chàmhal gun losgadh coise.
Theich an t-iochd roimh shannt na toice,
is fhreagair iad le cruas is corraich
atach an co-dhaoine bochda;									360
oir bha an cridhe claon air ’fhosgladh
do stuigeadh anspiorad na toile,

[Beurla]

[TD 121]

is chrann iad air daonnachd an doras.
Ach car mar a rinn iad rinneadh orra.

“Le rùn Allah”, orsa Òmar									365
a’ cìreadh ’fheusaige le ’mheòirean,
“air cho eagach, creagach, dòite,
sgorrach, clachach ’s a bhios còrrbheinn
no sgreagan seasg air machair chòmhnaird,
gheibhear daonnan anail bheò ann,								370
bèistean neimhe ann a chòmhnaidh,
nathraichean, sgoirpeanan ’s an còrr dhiubh.
Is ann mar sin don dìthreabh òirtheth.
Tha sùilean ann gu sireadh feòlachd;
tha bilean ann a bhruidhneas fòirneart;							375
tha casan ann gu cur na tòireachd …

“Latha ’s a’ ghrian aig a h-àirde,
’s an saoghal gu lèir le ’teas gu sgàineadh,
a losgadh air toirt air na tràillean,
mu dheireadh, leigeil dhiubh an tàsain,							380
is sinn gu stad chur air a’ mhàrsal,
chunnaic sinn coltas fir air fàire,
dìreach deas oirnn air muin càmhail.
Cha do charaich ceann no làmh dheth,
ach e mar chraobh no carraig àrsaidh								385
anns a’ ghainimh air a sàthadh.

[Beurla]

[TD 122]

Stad sinn shuas air eagal nàimhdean
a theachd a sgapadh oirnn a’ ghràisg ud,
is chròth sinn iad an lagan ’s geàrd orr’.
Thuirt m’fhear iùil is e a’ teàrnadh								390
bhàrr a bheathaich: ‘Bhuainn an gàbhadh!’
is à guth ìosal: ‘Latha m’àmhghair!
Chìthear fòs, a Thriath, mo chnàmhan
a’ gealachadh san dìthreabh ghràineil.
Seall, beachdair Tuargach thall air fàire.’							395
Chuir sinn ar luaidh ’s ar fùdar làmh ruinn,
is dh’ullaich sinn ar n-airm gu làmhach,
is ged nach do dh’ith sinn rè an là ud
mu fheasgar bha sinn cheana sàthach.
(Gum mallaich Dia an fheusag bhàn seo,							400
mur b’ann mar sin ’s gach car a thàrla.)
A-nis bha ciaradh nan tràth ann,
àm na doille is nan sgàile.

“San oidhche shuidhich sinn an fhaire
ceithir thimcheall an lagain,									405
is cha robh gin nach robh a’ caithris,
gun bhiadh, gun deoch, gun fhois, gun chadal,
gun sùil ri grian no madainn fhaicinn,
is gul nan tràill gar cur an laigead,
a’ tolladh ’s a’ treachailt for n-anam.								410

[Beurla]

[TD 123]

“Seall domh fear tha beò air thalamh,
is musg ’na dhòrn, no sgiath, no claidheamh,
bhithinn gun smuain, ’s mi òg, ’na bhadaibh.
Ach dol a ghleac san dìthreabh aineoil
ri Tuargach, b’e bhith cur a’ chatha								415
ri uilebhèist chuain san fhuar aigeann.
Gun spìon Dia an teanga asam
ma tha mi breugach. Cia b’às daibh?
Cò dh’innseas sin duit ach am Maighstir,
no nathair adharcach nan clachan?								420
Thigeadh iad ’nan sgaoth mar phlathadh
às an aon àird is ionad fhalaich
ris na locaist, ’s an dà chuid aca
’nam plàigh ’s ’nan sgiùrs ’s gach àit an laigh iad.
Shèap iad, na mortairean luatha bradach,							425
à saobhadh air choreigin nach fhacas
le sùilean Creidmhich chneasta, m’anam.
Chluinnte feasgar ’s an teine ’lasadh
an luchd iùil a’ teachd an cagar,
beul ri cluais, air Tamanrassat,								430
Tenesruft, dìthreabhan na Haggar
is Iomuisear. Sàr bhrùchdadh fhacal
a b’euchd leò uile a bhith aca,
ged nach aithnicheadh iad ’nan clabhas

[Beurla]

[TD 124]

sruth seach cinneadh, beinn seach baile.							435
A-nis bha a’ chuideachd dhìomhair againn.

“Bu sheachd feàrr leam, a ghrian mo bheatha,
ceud Turcach a dhòmhlachadh a-steach orm
le tartar is raspars mar chleachd iad,
ag èigheach cuid oidhche is dibhearsain							440
dhaibh fhèin, don gillean is don eachaibh;
ged bhiodh e ’teannadh gu feasgar,
na fraighean cho lom ris na leacaibh,
’s iad fhèin ri cnàmhan is ri deasbad,
gun bhlas na h-oidhche – fir no beathaich –							445
às an craosaibh gionach, leathann.
B’fheàrr leam sin na aiteal fhaicinn
uam air fàire den luchd chreich’ ud.

“Cha robh guth air clos no cadal
fad na h-oidhch’ ud gus an latha;								450
chan fhacas oidhche riamh a b’fhaide.

“Oidhche bhiothbhuan san rath dhorcha,
bu dùinte dall a mall uairean gorma.
Bu bhagairt leinn gach cagar ’s monmhar
a bh’aig an osaig feadh nan tolman;								455
bu ghuth nàmhaid gach gluasad soirbheis,
’s gach ospag ionnsaigh mhèirlich borba.

[Beurla]

[TD 125]

“Is beag a b’fheàirrde sinn ar n-èisteachd
is cur ar cluasan gus an deuchainn.
Nuair a b’airgead òr nan reultan,								460
’s a ghlas an là am bun nan speuran
’na sholas tiamhaidh, fann, air èiginn
a’ taisbeanadh dlùth theachd na grèine,
thug sinn sùil mun cuairt le chèile –
siud againn sealladh truagh ar lèiridh!							465
Air gach làimh dhinn ’nan luchd sèistidh,
feuch, na Tuargaich mar fhad èigh dhuinn,
mar armachd thaibhse no aisling èitigh,
a’ gabhail beachd oirnn ’s iad ’nan ceudan.

“Gu h-obann, a Dhia, le tuiltean òmair							470
thar an fhàsaich ghlais gan dòrtadh,
leum a’ ghrian san speur is dreòs dith;
gach preas is tolman ri ’h-ògleus
a’ seasamh a-mach air a leth-òradh
air ghrunnd a sgàile gu riochdail, beòdha.							475
Sheall i dhuinn fìor chruth nam bòcan;
gach aon le ’aodann air a chòmhdach,
brèid uaine gu bàrr a shròine,
cleas ar maighdeann ’s ar ban pòsta.
Bu chosmhail iad ’nan uidheam còmhraig							480
ri feachdan àrsaidh Shidi Òcba
nuair mharcaich e ’s an Creideamh còmhla,
iuchair gach daingnich ’na thruaill òrdha,

[Beurla]

[TD 126]

fear iùil gach bealaich a lann shròiceach,
o Chairuàn gu ruig am mòrchuan.								485
Bha sleaghan aca bu tana còrrdhias,
sgiathan cruinne, claidhnean mòra,
is bogha aig gach fear den chòmhlan
air fiaradh cùl slinnein mar ri dòrlach.
Chan fhaca sinn aon mhusg ’nan dòidibh,							490
’s bha gunnachan is luaidh gun sòradh
againn fhèin; ach thug mi òrdugh
gun teannadh ri làmhach no ri trògbhail.
Bha am fàsach farsaing mun cuairt òirnne,
sinn air ar n-aineol, iad air an eòlas.								495

“Treis duinn ann gun ghuth, gun ghluasad,
crùibte, làn iomagain is uabhais,
mar chrodh casgraidh ann am buaile,
is iadsan ’nan grunnaibh fuaimneach
a’ marcachd thall ’s a bhos gu luaineach,							500
a’ cur an comhairle rin uaislean.

“An-sin a chlisgeadh sguir a’ bhruidhinn,
stad an gluasad is sheas iad uile
mar a bh’aca. Sheall mi ’s chunnaic
dithist a’ teachd à broilleach grunnain,							505
laoch leathann àrd mar ri duinein,
a’ dèanamh oirnn gu stàtail, ruighinn.

[Beurla]

[TD 127]

Stad iad suas is iad air ruigsinn
mar dheich troigh dhuinn. Thog an curaidh
a làmh dheas mar chomharra furain,								510
is bheannaich mi fhèin don deamhan fhuilteach.
Shìn e an-sin ri cainnt is glugail
nach dèanadh Creidmheach beò a tuigsinn;
’s bu rogha dibhearsain e ri ’chluinntinn,
mur b’e am Bàs a bhith rir n-uilinn								515
a’ feitheamh ri brosnachadh on bhus ud.
Lean e a’ cluich a làimhe ’s uchd air,
’s a’ phlabartaich ’na sruth ’s ’na sriut às;
bu mhanntach, briste, tùchte, tiugh i
mar chàrsan duine, ’s a chìoch shlugain							520
air at ’s ga thachdadh. Dh’èist mi gu h-umhail,
’s cha b’fhada gàire ’s cha b’fhada gul uam.
Fad an t-siubhail bha mi ’guidhe:
‘A Chruthadair a rinn a chumadh,
’s a chuir na th’aige chainnt ’na shlugan,							525
deònaich dhuinne meadhan tuigsinn,
air neo cha slàn a bhios mo mhuineal!’
An-sin mhothaich mi don duinein,
’s bha fiamh a’ ghàire air an trustar.

“Is roghnaiche beul sìoda na tachdadh,							530
is cumaidh teanga mheala ’s masgall
an sgian is gèire o na h-aisnibh.
Fhreagair mi ma-tà ceann a’ phaca

[Beurla]

[TD 128]

le modh ’s le cuir bhinn shlìogach shnasmhor,
gun fhios am b’fhiach an cur ’nan altaibh.							535
Chuir mi mìlsead is deagh bhlas orr’
le dòchas gun tuigeadh am madadh
a’ chiall, gun tuigsinn nam facal.

“‘Fhir uasail a thàinig o chèin oirnn,
is binne do chòmhradh na ’n liùt theudach,							540
mìneachadh mùinte ollamh na h-Èiphit
is duain Andalùis le chèile.
Chan fhios domh, air mo cheann ’s air m’fheusaig
an samhlaich mi do chruth ’s do bheusan,
do ghliocas dìomhar domhain is t’euchdan							545
ri Sultan Stambùil nan steud-each,
no ri rìgh Ghranàda rèimeil
air an innsear a liuthad sgeulachd.
Thug do thadhail beannachd Dhè oirnn,
’s – cha cheil mi – an dèidh t’fhaicinn ’s t’èisteachd,						550
a-chaoidh chan iarr mi feadh nam fèilltean
ach sgeul do bheatha bhith fada èibhinn.
Bu bheairteas leam a bhith nam dhèircein
gad amharc am-feast, a ghnùis na grèine.
Ach seall le truas air t’òglach feumach,							555
is innis a-nis do thoil mhath fhèin da.’
Chuir an sgiùrsair braoisg is drèin air,
an duinein ’s e fhèin a’ gnùst ri chèile.

[Beurla]

[TD 129]

“Thionndaidh an duineachan a ghnùis oirnn,
ghreas e a chàmhal na bu dlùithe,								560
bhean e do ’bhathais, rinn e ùmhlachd
is thòisich e – O anabarr ioghnaidh! –
an Arabais cho taghte cùirteil
’s a chluinnear am Bàrdo rìoghail Thùnais:
‘Cha ruig thu leas a bhith cùinneadh								565
nam briathar òir mar ghibht don bhrùid seo.
Cha dèan cainnt a chraos a dhùnadh,
ach a lìonadh leis na spùinn e,
’s gur mèirleach air rathaidean na dùthch’ e,
a nì an deòraidh fhèin a rùsgadh.								570
Air sgàth aghaidh Allah, na dùisg e.
Bi iriseal, ’s na tairg dha dùlan,
is gheibh sibh bhur beatha leis on ùraisg,
ged sgobadh e uaibh cosnadh bhur cunnraidh.
Fichead bliadhn’ air ais, mo shùilean,							575
rinn e mo charabhan a spùinneadh,
is, leis gun robh mi dreachmhor lùthmhor,
rinn e ciomach is tràill gun diù dhiom.

“‘Cnàmhan mo chompanaich, a thùirse,
thog gaoth nan dìthreabh ’s i sìor smùidrich							580
gainmhe mìne tòrr is dùn orr’.
Leugh mi mo ghliocas, theann mi ’s dh’ionnsaich
an donnalaich cainnt a th’aig na brùidean;
is tha mi ’n-diugh mar chomhairleach cùirte

[Beurla]

[TD 130]

’s mar chompanach creiche aig a’ chù sin.							585
Their e rium: “Is tu a thùras
gach car glioc ’s gach annas ùr dhuinn.
Is tu mo chasan leis an siùbhlainn,
is tu mo làmhan ’s mo sgiathan cliùiteach
gam thoirt air ite às mo chrùban.”								590
Fhuair mi le sin droch inbh’ a’ chùirteir,
’s bu phrìosanaich riamh anns gach cùirt iad.
An e dol às gun chead bu rùn domh?
Chan fhad’ a shìninn riamh an cùrs’ ud,
oir bhiodh am fàsach marbh ga stiùradh,							595
a’ brath mo shlighe ’s ga thoirt gam ionnsaigh.
Ghoireadh a’ ghaoth ris: “Tionndaidh! Tionndaidh!
Ghabh e mar sin”, ’s gach bruan ùrach
’s gach clach a dh’fhairicheadh trom mo chùrsain:
“Tha e ’n-seo, an-seo, a dhiùlnaich!”								600
<eng>Ya Rabbi, Rabbi!<gai> Fèilltean Tùnais,
an caladh, na sràidean sgàile, an lùchairt,
’s an t-iomlan fionnar, sneachdgheal, ùrgheal –
gu bràth chan fhosgail mo dhà shùil air.
Ach seall a-nis. Tha ceathach mùgach							605
a’ ciaradh aogas grànd’ an ùmaidh.
Is leòir dhuinn na thuirt mi, a rùnaich;
ach fhuair mi ’n t-òrdan mar ri bùitich
innse dhuit gu bheil an cù sin
air mhiann ruamhair is rùraich								610

[Beurla]

[TD 131]

am measg do bhathair. Sìon as fiù leis
bidh aige mar chomharra do dheagh dhùrachd.’

“Ged bha an cridh’ annam is smùid às
thuirt mi – ’s mi dèanamh mìn mo ghnùise –
‘Air mo cheann is air mo shùilean’.								615
Thill an duinein le coltas sunndach
a ràdh gum b’onair leam mo spùinneadh.
Thionndaidh mac Ìblis a chùl ruinn,
thog e ’làmh dheas, ’s a Dhia an ùpraid!

“Ri bhith ’bruidhinn an-diugh fhèin air,							620
thig brat fala air mo lèirsinn.
Gum buidhich Allah gnùis an treubh ud!
Cha robh faolchu tana, feumach,
dam bu ghreim ’s bu deoch an eucoir,
nach robh ’na fhicheadan ’s ’na cheudan							625
an sàs nar seilbh, is iad a’ speuradh,
a’ tarraing, ag utadh ’s a’ malairt spèicean.
Gach pasgan againne, chaidh ’fheuchainn
’s a shracadh sìos às a chèile.
Rinn iad na tràillean fhèin a dheuchainn,							630
gam brodadh ’s gan stobadh len dubh mheuraibh.
Fad an latha lean na bèistean,
is mi gan amharc à geimhlibh m’èiginn,
fiamh a’ ghàire air mo dheudach.

[Beurla]

[TD 132]

“A mholadh sin do Thriath nan Saoghal,							635
an Tròcaireach, Truacantach, an t-Aon Dia,
Maighstir na Camhanaich, a shaor sinn
is a chuir nam cheann an smaoin ud.

“Anns gach conaltradh mun ghealbhan,
fhuair na Tuargaich an t-ainm sin,								640
bhith beò gun sògh air nòs nan ainmhidh,
beatha chaol air fodar garbh ac’
air meas buidhe nan craobh pailme,
is air bainne an gobhar anfhann
a dh’ionailtreadh measg chlach is gainmhe.							645
Dheasaich mi, ma-tà, is thairg mi
tì meannta milis don mhèirleach gharg ud,
dh’fheuch an tigeadh e o ’aintheas
le tlachd, ’s an callachadh a bhalg e.
Bhlais e air, a Chruithir m’anma,								650
sgob e às e an aon bhalgam,
is shìn e air a ghlugail bhalbhain.

“‘Thuirt e,’ ors’ an duinein sgeigeil,
‘“Is math an gobhar a shil a leithid,
ge b’e càite no cò leis e”									655
’s da-rìribh sin na tha e ’creidsinn.’
‘A ghrian an fhàsaich,’ rinn mi freagairt
‘cha ghobhar dubh no bàn ga leigeil
a rinn an deoch, ach luibhean seacte

[Beurla]

[TD 133]

an ceann uisge, is fodha teine.								660
Mas toigh led chridhe leòmhain, bheir mi
am pailteas duit den luibh, is fleasgach
a thàirneas gu mion-eòlach ceart i,
air mhodh gum bi i daonnan deas duit
nuair as trom an là ’s a theas ort.’								665

“An dèidh ròlais nach do thuig sinn:
‘Their grian an fhàsaich’, ors’ an duinein
‘gur fiach le ’chridhe àrd na chuir thu
’na thairgse a ghabhail; is, tuilleadh,
an èirig do dhùrachd is an urraim								670
an còrr ded ghibhtean thèid a liubhairt
dhuit mar thà e, is t’òr-sa cuideachd.
(Dh’fhàilnicheadh ar beathaichean fo ’chudthrom.)
An fheadh ’s a tha e a’ casg a chuideachd
’s gan toirt gu ’shàil, gun amharc umad							675
bi ’falbh gud bhathar is cuir cruinn e,
beannaich Dia is lean air t’uidhe.
Ma chìthear an-seo a-rìst do bhuidheann,
gheibh i an aon rùsgadh dunach.
Soraidh leat! Is ann duit as buidhe,								680
thusa tha ’falbh nuair tha mi ’fuireach.’
Rug mi fhèin air làimh an duinein,
sheachain mi ’shùilean ’s iad a’ sruthadh.
Thionndaidh e is lean e ’n curaidh,

[Beurla]

[TD 134]

a bha ’saodach pac a chuilean									685
le crann a shleagha ’s roinn a ghutha.

“Dh’ullaicheadh an-sin ar triall leinn.
Chuir sinn cruinn na bh’ann de iarmad,
tràillean is bathar. Dh’fhan mun trian deth.

“Làn èibhneis – ar ceann a’ snàmh leis							690
’s ar cridhe a’ falbh air sgiathan àrda –
thug sinn ar cùl ris a’ ghràisg ud.
Bu teàrnadh gach dìreadh leinn gam fàgail.”

*

Is tric a lean thu snàth a ròsgeul,
snàth fada mìn ga chur fod chòir leis;								695
snàth sìoda a shnìomhadh e le ’chòmhradh,
dearg na fala is buidhe an òir ann,
is tu nad shuidhe ri uilinn Òmair
fo sgàil’ an dorais, a’ mealtainn còmhla
na h-oiteig ag osnaich trast an còmhnard.							700
Ach air na ghabh sibh asta ’shòlas,
le t’athair caomh, le aon mhac Òmair,
b’fhaoineas peacach iad ’s bu ròlais.

[Beurla]

[TD 135]

109.2.4 Obàïd

An nead na h-iolaire ga àrach,
air a’ bhearradh ghuanach, ghàbhaidh,							705
chan fhaighear dreathan-donn nan àilean.
Chan altraim eilid luath an fhàsaich
mac a thionndaidhear le gàradh,
sliochd a ghlèidhear ann am bàthaich.
Cha ghin measan a’ chomhairt dhàna								710
gadhar dan rèidhlean sgòrr is sgàirneach,
abhag bheir aghaidh don ghille Mhàirtinn.
Feuch an dèan sibh druid den steàrnal;
feuch an claon sibh dualchas nàdair.
Chan ann mar sin a bhios Clann Àdhaimh.							715
Cha luaidh iad san aon seann chàmas;
cha dealbhar iad air chumadh gnàthach.
Is tric a ghin fìor ùmhlachd àrdan,
’s a rugadh suarachan am pàileas;
’s cha d’fhuaras riamh air meud an àireimh,							720
draoidhean, fiosaichean is fàidhean,
o àm rìoghachdan Iuphràtais,
beul a rachadh dhiubh an ràthan
air leanaban, mun tigeadh fàs da,
gun fheitheamh glic ri binn a làithean.							725
Cha b’ionnan Òmar is am pàisde
ris an d’rinn e uiread fàilte,
ga phògadh ’s e air uchd a mhàthar.

[Beurla]

[TD 136]

“Ciod e an duine?” orsa Pìondar.
“Ciod e nach gabh e bhith ’na thìoman?”							730
Cò leis an dàna roimh-innse
cur a shruthan, at a shìontan,
tlàths is grian a fhèathan tìorail?
Cà bheil mairnealaich a shìde?

Cha sàsaichear an cridhe ’s ’ionndrain,							735
tagairt na h-inntinn ’s a geur sgrùdadh
le fios, le fianas radharc a dhùsgaidh,
’s gach fàire ’na cloich tharraing ùir dha.

Tha marcach ann a chuireas spuir ris,
neo-fhaicsinneach ann fhèin ga chuipeadh;							740
tha sealgair ann fhèin ga stuigeadh,
’s e fhèin a mhìolchu fhèin. Is uime
an iall a shnaidhmeadh dha le ’Chruithear.
Fiadh an spioraid ga shìor ruith leis;
corr aiteal clis, cha mhò a chuid dheth,							745
a dh’aindeoin ruaig na h-ionndrain tuislich.

Mhochtàir, am bothan bochd do chinnidh
chuala neach o ghuth a spioraid
ràdh a theireadh ris a’ chridhe
eunan luaineach ’na chiomach,								750
air a chunglachadh an ciste;

[Beurla]

[TD 137]

gu àird an ear thèid e ’sireadh,
gu àird an iar bheir e sitheadh,
’s a-chaoidh chan fhaigh e mach air ite.
Bha ’n t-eunan sin an cliabh na dithist							755
a dh’altraim thu le seirc ’s le gliocas.

Bu draoidh do Òmar oir an fhàsaich,
’na stuadhan òir air ghrunnd na fàire,
gaoth gun neòil mar anail àmhainn,
an dipeardan ri dannsa bàinidh;								760
gach tìr nach b’eòl da, treubh is cànain,
na margaidhean, na tùir, na sràidean,
sgreagan nam bealach, bùrn nan oàsais,
’s am bàs ’s an cunnart orra ’nan geàrdaibh.

T’athair Obàïd, ’athair-san Òmar,								765
’s gach fear aca ’na chuan eòlais
le gnè an t-sireadair ’na dreòs ann;
b’ionnan an stuigeadh a bha fòpa,
ach cha b’ionnan fiadh an tòireachd.
Mharcaich Òmar cnoc is còmhnard;								770
b’fhalbhanach ’inbhe agus ’òige.
Dh’fhan Obàïd ’na shuidhe stòlda
– ceann crom ’na thost – ag èisteachd còisir
a smaointean fhèin, an seinn ’s an còmhradh.

[Beurla]

[TD 138]

Geasan saoghalta cha do thàlaidh								775
’inntinn no ’shùilean riamh len àilleachd,
ach fàire a b’fhaide uaith ’s a b’àirde
’s a b’fhìrinniche na gach fàire;
fàire gun mhuir-làn gun tràghadh,
gun neul, gun ghrian, gun fhèath, gun ànradh,						780
gun sìor chuairt oidhcheannan is làithean,
taobh thall de chrìochan rìoghachd Nàdair.
Doimhne na Cruitheachd is a h-Àirdead;
am Prìomh Adhbhar a thùr ’s a ghràbhail
gach dùl ann eadar bhuan is bhàsmhor;							785
a chuir air ghluasad le ’làimh ghràdhmhor
na plaineidean ’s na reultan àrda,
’s a dh’fhadaidh leus na beatha blàithe;
Tobar a’ Bhith, Àithne nan àithntean,
an Fhìrinn far am foirfe làn i,									790
b’e sin fiadh a sheilge dàna.
B’e sin a shealg, ’s a dhùil ri teàrnadh
seallaidh, mar aiteal a’ Bhàird Shlàbhaich
nuair a bheanas Muire Màthair,
sa chamhanaich ghil òig, le fàitheam								795
a màntail ris an ùr fheur bhàite
a’ foillseachadh car priobaidh Pàrras.

[Beurla]

[TD 139]

B’i earail Òmair dhuit, ’s tu ’d bhalach:
“Guidheam ortsa, air cheann t’athar,
meal an saoghal ’s na toill masladh.								800
Biodh làmh is cridhe fosgailt’ agad;
biodh misneach agus cruadal annad;
thoir uait an nàimhdeas is an caidreabh.
Brath an aoigh is brath an t-salainn –
is miosa fear mosach agus sgraing air,							805
’s gur fial Cruthadair nan anam,
’s le fialachd shèid e ’anail annainn.”

Shèideadh Obàïd ort à àird eile,
gad chur air ghabhail ùir le ’earail.

“Gabh ealla ris an t-saoghal mhosach.							810
Chan eil ’na bhòidhchead is ’na shodal
ach gile oillteil duine lobhair.
A bheairteas uile, ciod e ach closach?
A luchd sanntachaidh, is coin iad.

“Ma tha do thìth gu fìor air gràsaibh,								815
ionnsaich irisleachd, trèig t’àrdan.
Chan uisgich uillt na raointean àrda.

[Beurla]

[TD 140]

“Na sàsaicheadh deagh ìota t’anma
geàrr thomhas eòlach nan nithean talmhaidh,
is dealan truagh gach nì a dh’fhalbhas.							820

“Chan eil àite do thlachd
eadar nèamh is talamh dhuinne.
Ciamar a thèid gràinein às
eadar dhà chloich bhreith gun bhruthadh?

“Dèan rud coibhneil ’s na iarr ìocadh,							825
comain, ’s caith uait i san Tìgris;
aisigidh Dia dhuit i san dìthreabh.

“Is gaoth an spiorad. Is sruth sìobain
an saoghal, is toiseach is crìoch ann
a’ marcachd a chèile gu dìlinn;								830
cnàmhadh às is teachd gu ìre;
fàs, gucag, blàithean, meas is mìlsead
’s an duilleag dhonn air làr a’ crìonadh.
Gidheadh, tha nì ann a tha cinnteach,
a sheasas fìor ann fhèin gu sìorraidh.								835
Sir an t-eun seunta sin led lìontaibh.”

B’e sin a chomhairle dhuit, a b’àirde
is a bu dorra na tuigse pàiste,
is nach do thuig thu gus am bu bhàs da.

[Beurla]

[TD 141]

Bu toigh le Òmar spòrs is aighear,								840
is toirm nan ceàrrach anns a’ Chaifidh
’nan suidh’ air bratan ùrlair alfa
a’ cluich air dìsnean ’s air na cairtean;
a’ giorrachadh nan oidhche fada
is eallach teth nan latha lasrach								845
le toimhseachain is sgeulachd Antair.
Bhiodh an tambùr ’s a’ ghàita aca,
cofaidh na h-Iemen, seinn is aiteas.

Sin far an robh an dòmhlan aobhach,
nach leigeadh durc ’nan còir no daormann –							850
clàr feòirne, còmhradh, feadain chaola,
uain air biorain is feòil gu saor ann,
an deòiridh ’s an dèircein a’ glaodhach:
“Rudeigin air ghaol Dè, a dhaoine!”
’s an sgeulaiche a b’fheàrr ’s a b’aosta							855
’na thost, nuair thogadh Òmar gaolach
a ghuth an tiugh a’ chòmhlain aotroim.
Ach bhiodh a mhac ri làithean maotha
a òige fhèin a’ tighinn daonnan
air fàidhean is air nithean naomha,								860
a’ dèanamh tarcais air an t-saoghal,
air foill na beatha is a faoineas.

[Beurla]

[TD 142]

“An òtrach gu lèir an domhan?”
orsa Òmar. “Is reòthadh t’fhoghlam.
Smaointean buidhe mar dhuilleach foghair,							865
nach eil san t-saoghal no sa cholainn
ach prìosan bruid’ is cuibhreach trom dhuinn.

“Ged ràinig mi air radharc ceòthar
is anail gheàrr na h-aoise breòite,
air tuisleachadh ’s air teàrnadh glòmainn;							870
ged thàinig orm an aimsir leòinte
bheir lùth gu sèapail [den] mhòrchuid
a dhìth fuath, gràidh, eagail, dòchais,
tha cridhe sgàrlaid blàth na h-òige
nam chom, nam smaointean is nam chòmhradh.						875

“Cluinnibh, fhearaibh, m’ògmhac naomha!
Èistibh a bhreith ’s a bheachdan aosta.
Chan eil a bheatha measg nan daoine,
chan eil a shealladh air an t-saoghal;
is fad’ o àit a shuidhe ’smaointean,								880
cha cheann uidhe sliabh no raon daibh.”

“Ge òg mi an làthair bhur n-aoise,”
ors’ Obàïd gu ciùin, “chan aom mi
le fanaid, no le buaireadh aoibhneis
na tha a-bhos ’na shruth a’ caochladh								885

[Beurla]

[TD 143]

gu meallta diombuan, a’ tighinn le faoilte
’s a’ falbh gar n-antoil ’na chùis chaoinidh.
Tha nì nach ceannsaich an t-Aog e:
an t-anam buan, is cleiteag aotrom
den t-sneachd a dh’iomaineas a’ ghaoth e,							890
ach bheir a chùrsain leuman saora
gu iomall thall nan grian ’s nan saoghal.
Ciod e a their mi ris, a dhaoine?
Blàth de na blàithean as maoithe,
aig nach eil freumh no fàs as t-saoghal							895
ach gu h-àrd an gàradh naomha.”

“Mo mhicein!” orsa Òmar ’s uaill às,
“Tha do ghuth nas tiamhaidh suairce
na mac-talla an gleann uaigneach,
nuair cluinnear mèilich fhann nan uan ann,							900
feasgar ’s an cìobair sgìth gan cuallach.”

“Is e mo Mhaighstir an t-Aon Dia coibhre,
bheir fàs don fhìonan is don droigheann;
Rianadair beul an là ’s na h-oidhche,
bheir òrdugh don ghrèin ’s their ‘Soillsich!’							905
thàirneas na neòil à dubhar na doimhne,
’s a their, gan tilleadh chum a broinne,
‘Dòirtibh an-siud is fàgaibh loinneil
sgrìodan nan sgòrr ’s am fàsach oillteil.

[Beurla]

[TD 144]

Ùraichibh ler sgàile sgìos fuinn loisgich.							910
Tromaichibh diasan buidhe mo chloinne.’
Is fial E, ’s is iochdmhor, coibhneil,
is chan e bròn no deòir a thoilleadh
Pàrras uaith, no fuachd do ’shoillse.”

“Mas e naomhachd cùl ri aighear,								915
ceusadh na colla, ’s a bhith air sgaradh
ris an t-saoghal a rinn ar n-Athair,
carson a chuir e A chuid mhac ann,
’s a thug E dhuinn fìon ar fala,
lòchran ar radhairc is, car tamaill,								920
a’ cholainn uallach òg gu aiteas?”

“Chuir E ann sinn gu ar tearbadh”,
orsa Obàïd, “le mìlsead ’s seirbhead
gu ar deuchainn ’s ar gnè a dhearbhadh.
An stàilinn neo-fhoirfe chearbach,								925
nì an saoghal buairt’ a meirgeadh.

“Nì e an droch chruaidh a lùbadh
no mhaolachadh, is smal is smùrach
a chruinneachadh air a faobhar dùsail;
ach an deagh stàilinn fhaghairt gu sùrdail							930
le feum ’s le deuchainnibh dlùtha,
ga cur an gèiread ’s gach aon ionnsaigh.

[Beurla]

[TD 145]

“Thèid steud-each na colla uaibhrich
o rian a dh’easbhaidh smachd is bualaidh,
’s am marcaich a leig srian fhuasgailt								935
le ’roidean dalla is le ’ruathar
a’ ruith air cunnart is sìor thruaighe
is sitrich nam miann ’na chluasan.

“A bhith cuidhte is a cìocras!
Is crom mall mi, dall is dìblidh								940
anns na geimhlibh dualach sìorraidh
as cuid den bheatha a thug an Rìgh dhuinn.
Tha freumhach ann a cheanglas sìos mi
air leathad gaothach ’s rèidhlean ìosal,
gam chumail ann ri uisg’ is sìontan								945
’s fo bhruthainn thruim na grèine fìochmhoir,
measg cealgaireachd is ceò na tìme,
ion is nach ruig mi air an Fhìrinn
san t-Sìorraidheachd far an riochdail fìor i.

“Is fad-fhulangach ar n-Athair rùnach;							950
is iochdmhor E; ach dèanaibh tionndadh
or n-amaideas, or n-uaill, or sùgradh,
no thig latha A throm sgiùrsa oirbh,
is nìthear nithean na bhur dùthaich
bheir oirbh, ge neo-sgàthach lùthmhor,							955
cur bhur làmhan roimh bhur sùilean,

[Beurla]

[TD 146]

is mil a ràdh, seadh mil is siùcar,
ris a’ Bhàs is sibh ga ionndrainn.”

B’i sin an fhàistneachd a rinn t’athair,
’s a thàinig air a cois rid latha.								960

*

“Ràinig aoigh sinn is rinn sinn aiteas,
rinn sinn boch ris, rinn sinn aighear;
ràinig o thìr gun ùir, gun chlachan,
’s cha b’ann a chois, air each, air asail.
Dh’ìobair sinn caora										965
le fèist is faoilte,
le buidheachas is gàire
air a thàillibh.
Thàinig e taobh ruinn, is rinn e suidhe an sìth;
shocraich e e fhèin againn, is rinn e fuireach fo dhìon.”					970

Air t’athair is ort fhèin cha deachaidh
ach deich bliadhna ’nam plathadh seachad
on là a ghabhadh do dhuan breith leis
gus an do laigh a ghrian feasgair,
’s a thuirt iad riut, ’s tu maoth is meachair:							975
“Guma beò do cheann! Mu dheireadh
o ’nàmhaid an domhan theich e.”

[Beurla]

[TD 147]

B’iriseal e, is cha robh sgàth ann.
Thuirt do sheanair ri fear de ’nàimhdean:
“Ged thilleadh tu am broinn do mhàthar,							980
spadaidh mi thu, spadaidh, a ghàrlaich!”
Ach thuirt t’athair ri fear rinn tàir air:
“Seo mo lethcheann. Buail, a bhràthair.”

Deich bliadhn’ air fhichead dha air thalamh.
Bu ghobha ’anma fhèin e, ag amharc								985
sgàthan a chridhe fhèin, gun fhaileas
on t-saoghal a-muigh, ach gann, ri fhaicinn
an gile chiùin gun smal a ghlaine.
Bu bheag a shuim do thaigh no achadh,
do sprèidh no treudan, no òr an tasgaidh –							990
bha maoin neo-fhaicsinneach aige.

A’ chuid nach robh ach feòil is fuil annt’,
thuirt iad ris “a’ choinneal spultach”,
ach bha leus ann air nach ruigeadh
sùil air a dorchnachadh le duslach.								995
Bha solas caomh dheth nach do thuig iad,
ged a dh’fhoillsicheadh dhuit e.

[Beurla]

[TD 148]

109.2.5 Deòir Ìblis

Fhuair taisdealach san dìthreabh –
an teas is ìota ga cheusadh –
caochan a’ ruith à beul uamhach,							1,000
sgàile is fuaran le chèile.

Chrom e is rinn e a bhlasad,
ga thoirt às am bois a làimhe.
Thrèig a dhùil e an taom feirge;
bha e searbh air bhlas an t-sàile.							1,005

Dh’èalaidh e a-steach on bhruthainn,
a shireadh fionnarachd na h-uamhach.
Fhuair e sa chùil bu mhotha dubhar
fear mòr crom ’na shuidhe ’n uaigneas.

Fear mòr crom a’ gul ’s ag osnaich,							1,010
coltas àrdain air is uaisle.
B’iad a dheòir gan sileadh daonnan
a rinn caochan searbh na h-uamhach.

B’e sin Ìblis a bha ’na aingeal,
a rinn ceannairc, a chaidh fhògradh,							1,015
is e a’ gul an dèidh na chaill e,
aghaidh Allah, amharc A Mhòrachd.

[Beurla]

[TD 149]

Lean am fear turais air a rathad
gun smuain air tart, no air a’ bhruthainn,
ga fhaighneachd fhèin, ’s e ’g imeachd, cùine					1,020
dh’aonaichte dùilean agus Cruithear.

Cùin a dh’èighte sìth is caidreabh
eadar na rinneadh is Na thùr e,
is rèite eadar na th’ann
agus Na chuir ann air thùs e.								1,025


109.2.6 [Turas Mhochtàir]

Bu ghiorra an duan, a Mhochtàir, dhuit.
Cha do ghin do fhreumhach blàithean;
cha do bhàrc meas do shnodhaich air bàrrgheug;
do bhith, is gann gun do bhlàthaich
bean no clann, luchd gaoil no càirdean						1,030
aig lughad is aig luaths do làithean.

Treiseag dhuit ri uilinn Òmair,
treiseag sna raointean ’s mu na cròithean,
treiseag an caidreabh do mhnà pòsta,
is dh’fhalbh thu, ’s cha b’ann gu deònach,						1,035
air thuras gu craos a’ mhòrtair.

[Beurla]

[TD 150]

Clach aoil a’ sgagadh fon teas,
sgreuthadh nan creag ’na ghathan duslaich;
an ùir bhruante suas ’na smùid
fo chrùidhean aindeonach nam muileid.						1,040

An nathair adharcach ’s gach gleann;
an dipeardan is srannraich chuileag;
druim mar sgian gun neul, gun deò
’s na sgiathalain a’ crònan uime.

Am Bàs grad am measg nam preas,							1,045
ri feallfhalach air slios gach tulaich,
a’ faire o sgàil’ an alltain chèir,
air Saghuàn fo ghrèin gun dubhar.

[Beurla]

[TD 151]

109.3 DÙGHALL

109.3.1 [Sa Mhadainn eadar Cadal ’s Dùisg]

Mi ag èirigh mochthrath blàidhealtrach
sa Bhàghan shìos,									1,050
bha an speur is uinneag sgàrlaid air,
bu chràidhearg grìs;
dhùisg fonn na h-oiteig tràthaile,
ri osnaich ’s cagar gàirdeachais,
sna dosan far am b’àbhaisteach							1,055
sàmhchar, sìth.

A’ mhuir ri monmhar ataireachd
ri cladach dùr;
deò bheag ri seirm chadaltaich,
gaoth mhara chiùin.									1,060
Fann torghan uisge chaisreagaich
an clais an uillt, fo shlatagaibh
a’ challtainn ’s a’ bheithe bhachlagaich
’s fon bharrach ùr.

Ceòl nan eun ri turraraich,								1,065
’s e sriutach, saor.
An smeòrach cheutach, ghuibeineach
air stuibein caol.

[Beurla]

[TD 152]

Cantail, sòlas, fionnarachd
’n àm tràghadh dreòs nan rionnagan,							1,070
’s an là ga dhòrtadh ruiteagach
thar chnuic an fhraoich.

An dùsgadh no an cadal dhomh?
An sealladh fìor
a chunnaic mi san aiteal sin,								1,075
no an aisling sgìos?
Dhùisg geur iolach àrdghuthach
aig iomainiche nan càmhal mi
à fionnarachd ghlas Phàrrasail
a’ Bhàghain shìos.									1,080


109.3.2 [Folachd is Àrach]

Ciod e a th’annainn, a chlann mo dhùthcha?
Ciod e a th’annainn is a bha ’n Dùghall?
Ciod e tha an dualchas is an dùthchas?
Cainnt is eachdraidh, snàth nan glùinean,
na ginealaich druim air dhruim a’ cùrsachd,						1,085
a’ casruith a chèile cleas nan sùghan.

[Beurla]

[TD 153]

Breith is bàs mar fhàs na h-ùrach,
àrach, is àbhaistean nach do mhùthadh
ler sluagh on rinn e Alb’ air thùs deth.
Am b’oighre air guth ’s air cumadh gnùis’ e						1,090
air faireachdainnean, inntinn, sealladh sùla
aig daoine a dh’fhàiltich sìos gan ionnsaigh
luchd am faraire is an giùlain,
riamh mun d’iarr iad a’ bhean ghlùin da?
Bu Ghàidheal e, ’s bu bhlàth a dhùrachd						1,095
don chànain àrsaidh a rinn a dhùsgadh
o ’chadal creathlach; san d’rinn e sùgradh
ri leannan anns a’ choille chùbhraidh.
B’Albannach e, a fhuair mar dhùthaich
an tìr bheag ghailbheach, ghrianach, chliùiteach					1,100
nach dèan saltairt is nach gabh lùbadh.
B’ann de Chloinn Àdhaimh rinn Dia dùileach
Fodha Fhèin ’s os cionn nam brùid e.

Eachdraidh nan Gàidheal! Sgeul nan lotan,
buill’ air bhuille, nach d’ràinig plosgadh						1,105
a’ chridhe, ’s a liuthad cuisl’ air fosgladh.
Bu chuspair iad do shaighdean goirte,
is b’amaiseach urchraichean a’ Mhì-fhortain,
bu chuimseach an sàthadh is bu domhain.
B’i siud a’ choille a rinn sona,							1,110
a rinn lurach, ’s a lìon le ’h-osnaich

[Beurla]

[TD 154]

gleann is eilean, còs is cnocan.
B’ùrar a bàrr is bu dosrach;
bu bhinn a h-eòin earraich is, as t-fhoghar,
bu chrom a geugan fon cuid toradh.							1,115
B’i siud a’ choille a fhuair sgrìob doininn,
fhuair a leagadh, fhuair a lomadh,
fhuair beàrn air bheàrn le sèideadh ospag,
is an tuagh ga geurachadh mu ’coinneimh.
Ach fhad ’s a dh’fhanas freumh a dheoghal						1,120
brìgh na h-ùrach, ’s a chur snodhaich
suas fon rùisg, le driùchd is soineann,
thig failleanan ùra o na stocaibh
gu ’cur ’na tuiltean uaine molach
air ais far am b’uaine i roimhe.							1,125
A dh’aindeoin fògraidh, fhiadh is bochdainn,
’s na thàinig uile à Là Chùil Fhodair,
cha leagadh buan a fhuair ar doire.

A Dhùghaill, chunnaic t’athair ’s do sheanair
an daoine a’ falbh ri luaths le leathad,						1,130
agus san là bu chruaidhe greim ac’
air an dìleab thar luach a theasairg
an tuath on tìom is o a ceathach.
B’ann sa chlais ghàbhaidh a bha ’n eathar
ga fuadan leis fo làn a sreathan;							1,135
ach bhris rid latha latha eile,
a gheall soirbheas rathail leatha.

[Beurla]

[TD 155]

Bha thu fhèin cho mear ri minnein,
nad bhalachan air tràigh is fireach,
cho aotrom ri eun os cionn a nidein,							1,140
t’ùidh am bàtaichean ’s an iomain,
ràmh is caman, slat mu linne.
Ruith na maighich, snàmh a’ bhricein;
stiùir is seòl is dorgh, a shireadh
tacar èisg ri grèin is sileadh.								1,145
Feadan beag agad gu binneas
a’ cneatraich fo do bhuillean cliste.
Thu gun teagamh, gun eagal, gun tioma,
gun smuain fhalaich annad idir,
do ghnùis ’na sgàthan glan dod chridhe.						1,150
Thug thu treis ri cluich is mire;
deireadh foghair, sac cùl slinnein,
a’ buain chnò is smeuran drise;
oidhche Shamhna – bàrr san iodhlainn –
le aodann fuadain a’ falbh fo ghighis							1,155
a’ faoighe ùbhlan ’s rudan milis,
air do chur buileach às do riochd-sa
le seann aodach màs na ciste.
An grian do shaoghail chaidh thu ’n sinead,
gus an robh thu ’d spealp de ghille,							1,160
is chaidh thu ’n eòlas ceàird do chinnidh –
ceàird an amhsain a-nuas a’ tighinn,
eun na faire ’s an tuitim shithich –
is air an gàradh meas ’s an lios-san,
a’ mhuir chobhrach, gharbh, gheal-bhriste.						1,165

[Beurla]

[TD 156]

109.3.3 Bean an Iasgair

Cha d’fhuair mi ’n cadal fad na h-oidhche,
o dhubh gu soillse ’s mi faisg air gul:
a’ ghaoth cho sgalail is mi ga h-èisteachd,
is m’fhear fhèin is an sgoth a-muigh.

Bha mi a’ guidhe dìon is fasgadh							1,170
on ghaillinn dhorcha don sgoth dhuinn
eadar Arainn is bàghan Chòmhail.
Is mairg dom beòshlaint lìon is muir.

Buidseach na foille ’s an aodainn phreasaich,
àilleag nan geas ’s nan ceudan cruth,							1,175
brù às an d’èirich rèidhlean ’s garbhlach –
dubh fhairge nan stuadh ’s nan sruth.


109.3.4 A’ Mhuir

A’ mhuir dhìomhar, mheallta, mhùthach,
le ’cunnartan àillidh a thàirneas sùilean
is rùn na h-òige, ’toirt beò a h-ionndrainn						1,180
le draoidheachd ’fhàire is chòrsaichean ùra.
An geasadair, an cleasaiche làn rùintean,
sìor ùr, thar fiosrachaidh, làn ioghnaidh.

[Beurla]

[TD 157]

Faoilte na fairge is greann a dùsgaidh;
a’ ghaoth obann o àirdean dùra,							1,185
a h-ospagan cleas ùird a’ tùirling,
a h-oiteagan, a fèath, a ciùineas;
gob nan sgeir ’s nan creagan crùbte
ri feallfhalach air saidh is sùidhean.

Mòrshluagh bras fo chathadh sìobain,						1,190
ròshluagh, marcshluagh, cathshluagh sìne,
eachraidh ghrad ’na sreathaibh fìochmhor,
muing-gheal, ceanngheal, steud-eich strìthe.

Mòrfhairge mhòr ’s a’ ghaoth ga ruagadh,
ròshluagh, mòrshluagh, marcshluagh uaibhreach;					1,195
am Bàs geal o thaobh an fhuaraidh
shuas ’na dhìollaid ’s e ri nuallan;
steudan glasa na srannraich uabhais,
cìrein nan stuadh a’ teachd le ruathar.

Is ann tha rubha cùl gach rubha,							1,200
bàghan nach eòl duinn ’s bailtean puirt ann.
Tha bàta fodhainn gu ’cur a shiubhal,
a’ ghaoth ri sàiltean ’s an t-seann mhuir umainn,
’s chan eil, a ghràidh, air thalamh uile
làn shàsachadh no fìor cheann uidhe							1,205
do mhiann an fhalbhain anns an duine.

[Beurla]

[TD 158]

109.3.5 A’ Bhean a’ Bruidhinn

Na falbh m’ulaidh, ach dèan fuireach air cladach t’eòlais,
cois làn a’ phuirt far an dèan sruth nan caisreag ceòl duit,
is e a’ seinn gu fairge troimh ghile ghainmhe, ’s an t-suain ’na chrònan,
– calltainn ’s beithe gu dubhar leth ris – o chnuic is còsan.				1,210

Bi gum mhiann. Na gèill don fhiabhras chuain, ’s gur leòir dhuit
ar puirt, ar n-eileanan ’s ar sgeirean, is mol an òbain
far an deachaidh do cheud eathar air sàil fod steòrnadh.
Dèan thusa fanachd. Na lean braise dhall na h-òige.

Teas gun fhois nan caladh coimheach, ’s an dòmhlachd shluaigh annt’,		1,215
na taighean solais nach fhac’ thu roimhe, ’s an leus a’ sguabadh
nan eirthir aineoil; ’s cùl bheann nach aithne dhuit, gu buadhach
teachd na grèine sear sna speuran dearg is uaine …
Nì sin taigh tostach, cridhe goirt is sùil làn smuairein,
is i ag amharc cathair fhalamh an fhir air chuantan.					1,220

[Beurla]

[TD 159]

109.4 [DÙNADH: An Duine agus an Cogadh]

Saoghal fa leth mac-an-duine,
domhan beò leis fhèin gach urra;
grian is dorchadas na cruinne,
siùil mhara ’s grianstad san fhuil ann.
Cia mheud glùn a th’ann ar cumadh?							1,225
Chan innis sgeul, cha lorg cuimhn’ iad,
’s athbheirear iad uile cuideachd
san naoidhean, is a shinnre cruinn ann.
Thèid e leò gu ceann a thurais,
’s bidh pàirt dheth beò an dèidh a shiubhail.						1,230
Chìthear a ghnùis ’s e fhèin ’na uirigh;
faodar gur e a ghuth a chluinnear
is ogh’ an ogha nach fhac’ e ’bruidhinn.
Cùis bhùirt sinn! Ged a tha na h-uile
’nan taighean stòir làn fòtais, usgar,							1,235
dhìleab àrsaidh, shubhailc, dhubhailc,
dh’fhan Clann Àdhaimh fòs ’na struidhear,
ga sgapadh fhèin gu dall, faoin, fuilteach.

Peacadh a thruailleas ùir is adhar,
duin’ òg an salachar a’ chatha								1,240
’dol às ri reothairt bhrais a latha.

[Beurla]

[TD 160]

Brisear an teud – stadar an ceilear –
nuair bu bhinne, àirde sheinn iad.
Sguirear ’s gun am port ach leitheach.

Mì-ghnìomh a dhallas grian is reultan,						1,245
a’ chuid as bòidhche dhinn ’s as trèine
ga h-eadarmhort gun iochd, ga ceusadh.
Na h-òganaich gan cur gu deuchainn
– am feòladair maraon ’s an treud iad;
slòigh an domhain ri oidhche èitigh							1,250
a’ spealgadh lòchrain càch a chèile.

Ghluais Mochtàr a làmh sa bhruthainn
a shuathadh fallais, a ruagadh cuileig.
Chlisg an Gefreiter; sgaoil e ’bhuille.

Bhàsaich àrdan Ahmaid mhòrail,							1,255
ciùineas Obàïd is beò chridh’ Òmair,
trò eile le Mochtàr fon mhòrtair.

Bhàsaich am fear a bha ri ’uilinn,
dhubhadh às a shinnsreachd uile;
mhortadh a chlann nach do rugadh.							1,260

[Beurla]

[TD 161]

Chaidh an domhan beag a bhruanadh,
a dh’fhàs ann fhèin ’na earrach uaine;
a ghin, gun fhios, na bha mun cuairt dha,
is a rinn e ’chumadh le a smuaintean
air na chunnaic e ’s na chual’ e,							1,265
nuair leig an tuigse air a ghuaillean
a h-eallach duineil, deacair, uasal.
Dà dhomhan iolchruthach, luachmhor,
a dhubhadh às gu bràth mun d’fhuair iad
teachd gu ìre làin, ’s a sguabadh							1,270
às an speur le buille thuairmse.

Mort nam marbh is mort nan naoidhean
nach do ghineadh – crìoch dhà shaoghal.

A’ CHRÌOCH

[Beurla]

[TD 162]

<eng>POEMS 1944-1946<gai>

(ii)

*110 Atman

Rinn thu goid nad èiginn,
dh’fheuch thu breug gu faotainn às;
dhìt iad, chàin is chuip iad thu,
is chuir iad thu fo ghlais.									4

Bha ’m beul onorach a dhìt thu
pladach, bìdeach sa ghnùis ghlais;
bha Ceartas sreamshùileach o sgrùdadh
a leabhar cunntais ’s iad sìor phailt.								8

Ach am beul a dhearbhadh breugach,
bha e modhail, èibhinn, binn;
fhuair mi eirmseachd is sgeòil uaith
’s gun e ro eòlach air tràth bìdh.								12

Thogte do shùil on obair
à cruth an t-saoghail a dheoghal tlachd;
mhol thu Debel Iussuf dhomh,
a cumadh is a dath.										16

[Beurla]

[TD 163]

Is aithne dhomh thu, Atmain,
bean do thaighe ’s do chòignear òg,
do bhaidnein ghobhar is t’asail,
do ghoirtein seagail is do bhò.								20

Is aithne dhomh thu, Atmain:
is fear thu ’s tha thu beò,
dà nì nach eil am breitheamh,
’s a chaill e ’chothrom gu bhith fòs.								24

Chan ainmig t’fhallas na do shùilean;
is eòl duit sùgradh agus fearg;
bhlais is bhlais thu ’n difir
eadar milis agus searbh.									28

Dh’fheuch thu gràin is bròn is gàire;
dh’fheuch thu ànradh agus grian;
dh’fhairich thu a’ bheatha
is cha do mheath thu roimpe riamh.								32

Nan robh thu beairteach, is do chaolan
garbh le caoile t’airein sgìth,
cha bhiodh tu ’chuideachd air na mìolan
an dubh phrìosan Mhondovì.									36

Nuair gheibh breitheamh còir na cùirte
làn a shùla de mo dhruim,
thig mi a thaobh gud fhàilteachadh
trast an t-sràid ma chì mi thu.									40

[Beurla]

[TD 164]

Sìdna Àissa, chaidh a cheusadh
mar ri mèirlich air bàrr slèibh,
is b’e ’n toibheum, Atmain, àicheadh
gur bràthair dhomh thu fhèin.									44


*111 An t-Eòlas Nach Cruthaich

Fear a’ bhreithneachaidh ’s an fhiosa,
am fiosrach balbh nach cruthaich nì,
tearbar am math ’s an t-olc leis
air meidhean cothromach a chinn.								4

Seallaidh e le cinnt an cunntas,
mar ionnsramaid le gràdaibh mion;
slat thomhais e gun anam fàis ann,
nach toir nì ùr gu blàths is bith.								8

Chan eil òrd ann, gilb no clàrsach;
cha snaidh, cha ghràbhail e, cha seinn;
chan eil sguabadh fuarghuth sìn’ ann,
chan eil grìosach ann no greim.								12

[Beurla]

[TD 165]

Chan eil gul ann, fuath no mallachd,
chan eil beannachd ann no aoibh;
cha mhaoidh e dòrn, cha toir e dùlan,
cha tig às cagar sùgraidh caomh.								16

Eanchainn gheur gun neul, ’s i torrach
mar thuagh sgoltaidh an làimh threun;
beul a mheasas searbh is milis,
gun domblas ann, gun mhil leis fhèin.							20

Cluasan èisteachd gach aon bhinnis,
’s nach gluais an spiorad às a thost;
sùilean sgrùdaidh gach aon sgèimhe,
an ceann cèille marbh nach mol.								24

Mar bhean a phògas fir gu gràdhach,
is nach àraich ’na staid thruaigh
leanabh leatha fhèin gu ’phògadh,
b’e sin an t-Eòlas falamh fuar.								28

[Beurla]

[TD 166]

*112 Còmhradh an Alltain

Na h-aibhnichean mòra,
ge mòrail, mall, leathann iad,
Tàimis is Tìobar,
’s an Nìl, ge aost’ a seanachas –
na chunnaic mi nam thuras									5
de shruthan mòra ’s meadhanach,
Hamìz agus Harrais
is Safsaf Sgiogda eatarra,
Seabùs is Buidìma
is Picentìno eabarach,										10
Meidearda Chruimìri,
Forni, Irno ’s Sele leo,
Remel fo Chonstantìna
is Lìri a dhearg ar fleasgaichean –
mas brèagh’ iad, is fheudar dhaibh								15
gèilleadh don Allt Bheithe sin;
ge cian iad no ainmeil,
is balbhain gun cheileir iad.

Guthan is cluig
aig mo shruthan mu na clachan domh,							20
cruitean is fuinn,
luinneagan labhar ann;
tiompain is clàrsaichean,
gàireachdaich is cagarsaich,
sùgradh is deasbad,										25

[Beurla]

[TD 167]

feadain gu faramach.
Crònan sgeap mar dhuis
is ceòl brugha troimh an rainich uaith,
cuairteagan is dannsadh,
canntaireachd is caithreaman.									30
Fàilte leis a’ bhruthach
is Cumha am beul a’ chladaich ann;
glaine, gile, binneas,
sruth glinne is ghlacagan.

An linntean a shàmhchair									35
is sgàthan don chraoibh bheithe e,
an t-àilleagan achrannach,
slatagach, meanganach;
bidh a sgàile thar a bhile,
’s am bricein ga fhalach ann;									40
bidh a faileas air ’uachdar
’na lìon duathair is ghathannan,
’s is co-cheòl a cheòlain
còmhradh na h-ainnire.

Chan eil guth aig daoine									45
o chaoineadh gu cainnt fhanaideach,
eadar ciùine ’s mearan,
beannachadh is mallachadh,
comhairle no searmoin,
eirmseachd is sgaiteachas,									50
nach cluinnear leis na tuilm
feadh nam bulbhag ’s nan caiseal uaith.

[Beurla]

[TD 168]

Cluinnear ioghnadh ’s mìothlachd,
miodal mìn is masgall ann;
’n àm tachairt ris na creagan									55
bidh gearanaich is talach ann;
brosnachadh is cronachadh,
moladh is achmhasan –
mo shruthan briathrach, bruidhneach,
tha guidhe is atach ann.									60
Tha dàin is duain is ùrnaighean,
sgeòil rùin agus naidheachdan,
tha salmaireachd is aoradh,
tha aoirean is magail ann,
’s an ceòl a chuala mac Laèrteis								65
là Cèitein ga ghabhail ann.
Mu Shamhainn uair bidh donnalaich,
ochanaich is casaid ann,
ceumadh is tailmrich
cleas armailt a’ faicheachd ann.								70
Là Lùnaist bidh snàth fuaim aige
cleas duanaig aig balachan.

Chan eil eun slèibh no coille
nach tug a ghoir ’na leasain uaith,
’s e tiamhaidh, luaineach, ioraltach –								75
tric mar ghairm fheadagan.
Is ann aige air tùs
a dh’ionnsaich iad an gearan ac’,

[Beurla]

[TD 169]

a dh’ùraich ceòl nan Cruimeineach
le cuir agus breabadaich,									80
Taorluath is Siubhal
a’ sruthadh a tuill leadarra.
Cantail is cruitearachd,
ruitheannan ceilearachd,
fuinn stàtail mar cheud manach								85
an Laideann ’seinn an Fheasgarain;
saltairt is sitrich
’n àm lighe cleas eachraidh ann;
rothan troma ’s drumaichean
’s na tuiltean a’ greasad air;									90
canain air cabhsairean
an steallraich gach eas’ aige.

Cha teirig cainnt no duain dha
’s a’ ghrian ’s an cuan a’ solar dha,
len àlach neòil a’ cumail fileantachd								95
am filidheachd a choilleagan –
na neòil bheaga is na baidealan
le frasan a’ cur dheoch thuige,
neòil shneachda àrda thuraideach,
neòil dhubha oillteil thorannach,								100
neòil earraich luath an iarthuath,
neòil chiara dhùmhail fhogharaidh,
neòil an latha ’s neòil na h-oidhche
a’ roinn gun ghainne choireal air.

[Beurla]

[TD 170]

[Tha ceathach, ceò is ceòban									105
a’ cumail òran ’s oilein ris,]
gach caochan falaich uisge
(mion chuisleannan a’ mhonaidh iad),
gach feadain is gach clais
a’ cur fala agus sogain ann.									110
Am fraoch a’ crathadh driùchda
nuair dhùisgeas a’ ghaoth mhochthrathach,
an raineach is an luachair
a’ luasgan ris na h-osagan,
is tha luisreadh ùr na mòintich								115
ag òstaireachd mhion chopan da.

Òran buan a’ teàrnadh
gach ràidh às na coireachan,
uair le dùrdan dùsail,
uair le bùirich dhoineannaich;									120
ag èigheach ’s a’ ceasnachadh
’s ga fhreagairt fhèin ’na chonaltradh,
a’ brìodal chum na tràghad,
a’ tàladh ’s a’ coiteachadh,
a’ tilleadh don mhuir chèir									125
o a chèilidh aig na monaidhean,
am beò shruth beag as fheàrr
na gach sàr abhainn thostach leam.

[Beurla]

[TD 171]

*113 Ed Io Rimasi ad Odorar le Foglie
Agus dh’Fhàgadh Mise le Fàileadh nan Duilleag

M’abhall òg an ceann a’ ghàraidh,
a dh’àraich mi fad bliadhn’ an dòchas,
moch is feasgar bhiodh mo shùil air,
’s mi ’n dùil gum biodh a thoradh dhòmhsa.							4

Mi tacan uaith a’ gabhail boladh
duilleach ’s toradh nam meur ìosal,
siud ga ionnsaigh fear gun athadh,
is rùisg e orm m’abhall rìomhach.								8

An t-abhall uain’ a chumadh slàn leam,
nach deach mo làmh ann gu buain ubhail,
rùisg fear eile bun is bàrr e,
is dh’fhan am fàile mar mo chuid dheth.							12

[Beurla]

[TD 172-173]

[Beurla]

[TD 174]

*115 Prìosan Da Fhèin an Duine?

Seall an t-amhsan clis ’na shaighid
o ’fhaire fo na neòil,
’s an t-eun a’ luasgan air a shlataig,
a’ cur a bhith air fad ’na cheòl.								4
Their gnìomh is guth gach creutair ruinn,
ach èisteachd riu air chòir:
“Cha chuir ceann is cridh’ air iomrall thu.
Bi iomlan is bi beò”.										8

Cò air bith a chruthaich sinn,
cha d’rinn E ’n cumadh ceàrr,
is mar thig air tùs gach duine
air bheag uireasbhaidh o ’làimh.								12
A bheil nì nach biodh air chomas da
ach cothrom a thoirt dhà,
is a bhuadhan uile còmhla ann
a’ còrdadh ’nan co-fhàs?									16

Ach nì e tric de ’bhuadhanna
bròg chuagach fo ’shàil,
cuid dhiubh fon chuip, gun srian riu,
’s an dà thrian diubh ’nan tàmh.								20
Bidh an cridhe ’na thìoran aimhreiteach,
’s an ceann aige ’na thràill,
no bidh an corp ’na phrìosanach
’s an inntinn air ’na geàrd.									24

[Beurla]

[TD 175]

Ceann is cridhe, teine ’s coinneal
a thoirt solais duinn is blàths,
an corp treun ’s an t-anam maothsgiathach
air aoigheachd ann car tràth,									28
fhuair sinn, is dà chois a shiubhal
gu ceart cunbhalach air làr,
is dà shùil a shealladh suas uaith,
no ’ruith cuairt nan ceithir àird.								32

An cridhe fialaidh, misneachail,
na bu chiomach e am fròig;
ùraich cridh’ an t-saoghail leis –
cuir mu sgaoil e – cuir gu stròdh.								36
Biodh do dhruim ’s do shealladh dìreach,
agus t’inntinn geur gun cheò.
Lean gach beò a th’ann mar thiomnadh,
is bi iomlan is bi beò.										40

Is seall an troichshluagh dàicheil, rianail,
nach robh riamh ach leth bheò,
is beachdan chàich ’nan gàradh crìche dhaibh
gan crìonadh ann an crò.									44
Nigh snighe mall an àbhaistich
an sgàrlaid às an clò,
is thug e breacan ùr an nàdair
gus a’ ghnàthach ghlas fa dheòidh.								48

[Beurla]

[TD 176]

Mas seabhag bhras no smeòrach thu,
mìn no ròmach clò do ghnè,
na dèan a’ Chruitheachd a nàrachadh
le nàir’ a cridhe ’s a crè.									52
Mar thaing don Tì chuir deò annad,
ma tha do dhòigh ’na Chreud,
no mar fhialachd dod cho-dhaoine,
bi beò is bi thu fhèin.										56


*116 Bisearta

Chì mi rè geàrd na h-oidhche
dreòs air chrith ’na fhroidhneas thall air fàire,
a’ clapail le a sgiathaibh,
a’ sgapadh ’s a’ ciaradh rionnagan na h-àird’ ud.

Shaoileadh tu gun cluinnte,									5
ge cian, o ’bhuillsgein ochanaich no caoineadh,
ràn corraich no gàir fuatha,
comhart chon cuthaich uaith no ulfhairt fhaolchon,
gun ruigeadh drannd an fhòirneirt
on fhùirneis òmair iomall fhèin an t-saoghail.						10
Ach siud a’ dol an leud e
ri oir an speur an tostachd olc is aognaidh.

[Beurla]

[TD 177]

C’ainm nochd a th’orra,
na sràidean bochda anns an sgeith gach uinneag
a lasraichean ’s a deatach,									15
a sradagan is sgreadail a luchd thuinidh,
is taigh air thaigh ga reubadh,
am broinn a chèile am brùchdadh toit’ a’ tuiteam?
Is cò a-nochd tha ’g atach
am Bàs a theachd gu grad ’nan cainntibh uile,						20
no a’ spàirn measg chlach is shailthean
air bhàinidh a’ gairm air cobhair, is nach cluinnear?
Cò a-nochd a phàigheas
seann chìs àbhaisteach na fala cumant?

Uair dearg mar lod na h-àraich,								25
uair bàn mar ghile thràighte an eagail èitigh,
a’ dìreadh ’s uair a’ teàrnadh,
a’ sìneadh le sitheadh àrd ’s a’ call a mheudachd,
a’ fannachadh car aitil
’s ag at mar anail dhiabhail air dhèinead,							30
an t-Olc ’na chridhe ’s ’na chuisle,
chì mi ’na bhuillean a’ sìoladh ’s a’ leum e.
Tha ’n dreòs ’na oillt air fàire,
’na fhàinne ròis is òir am bun nan speuran,
a’ breugnachadh ’s ag àicheadh								35
le ’shoillse sèimhe àrsaidh àrd nan reultan.

[Beurla]

[TD 178]

*117 An Lagan

Cò chunnaic an lagan tostach,
’s a’ ghrian mochthrath air a shlios,
ag òradh cromadh rèidh an ruighe,
nach do chaill a chridhe ris?									4

Cò chunnaic riamh an lagan dìomhair,
’s a dhiùltadh a bhith sgìth is fann,
ged bu dian dlùth an Fhiann air,
’na Dhiarmad le a Ghràinne ann?								8

Cò chunnaic an lagan uaine,
’s e suainte ’na choille chèir,
nach d’fhàg, san tionndadh uaith, fon bharrach
roinn de ’anam às a dhèidh?									12

Chan eil gaoir no gul san lagan,
chan eil falachd ann no foill;
sgiath dhomhs’ e roimh gach dochar,
nach leig olc nam thaic a-chaoidh.								16

Chan fhaicear tnùth no gràin san lagan,
chan fhaicear ciùrradh ann no bròn,
cha tig fuath no leònadh faisg air,
is coisrigt’ ann gach gasan feòir.								20

*

[Beurla]

[TD 179]

B’fhìor dhomh moladh bras a’ bhalaich
a sheinn na facail sin nam cheann;
b’fhìor dhomh, ged tha a ’mhuir cho farsaing
eadar mi ’s an lagan thall.									24

Tha mi an-diugh taobh mara cèine
fo speur nach fhaic a ghrian sgòth,
ag èisteachd drumaireachd ar làmhaich,
là fo gheasaibh, blàth, gun deò.								28

Bu mhinig ràmhan strì gad riastradh,
mhuir ghrianach nam baile geal,
luingeas Àrgois is na Crèite
is trìreimich na Grèig’ o shean.								32

Shalaich cabhlaichean na Ròimhe
is mòrchuis Chàrtaist cop do stuadh
le fuil, is cuirp is clàran loisgte,
le sannt, le mort, le geilt is fuath.								36

Cà bheil tuinn uain’ as glaine cobhar?
Ach bu chorrach, luath an sìth
eadar Bheanas is Ragùsa
is spùinneadaran borb Aildìr.									40

Ge b’e còrsa air am bris iad,
is truaillte an gile fhuar
an-diugh fhèin, is iad le drillsein
a’ cur gu tìr nam marbh truagh.								44

[Beurla]

[TD 180]

Tha fuil sa ghainmhich air am bris iad,
tha fuil ’s gach allt a thig ’nan ceann;
tha grìs san oidhche dhiubh ri lasair
bhailtean air chrith fo chlaidheamh dall.							48

Siud a’ mhuir a tha cho farsaing,
is strìoch fala cùl gach stuaidh;
siud na bliadhnachan air bhàinidh,
is iad bodhar le ràn nan canan buan.								52

Tha toirm nan stuadh ’s nam bliadhna eadar
mi fhèin is fear a’ mholaidh thall.
’Nan dèidh am faighear leam san lagan
na dh’fhàg mi uair de m’anam ann?								56


*118 Beinn is Machair

Feuch, na dromannan clachach,
fuar, fosgailte, frasach,
a bheir don fhradharc le farsaingeachd ròic,							3
a’ sìor àicheadh nam machair,
is nam mìltean ri farpais,
a’ sireadh dìon agus smachd anns a’ chrò.							6

[Beurla]

[TD 181]

Beachdaich sìneadh nam bruthach,
lom, fìrinneach, duineil,
eadar fàire neo-chumhang ’s na neòil.							9
Nach feàrr an seasmhachd na ’n sonas,
agus sgeanan nan ospag
na saoghal seasgar ga chosnadh air lòn?							12

Air an rèidhlean gun mhùthadh,
far an gèillear don ùine
fo throm speuran gun ùrachadh deò;								15
far a bheil seangain na h-ùrach,
is iad dìcheallach dùmhail
’nam mìltean an smùrach gach còis.								18

Troimh a chèile ag utadh,
a’ cur rèis gun cheann uidhe,
driop gun chèill ac’ a thrusadh an còrr;							21
is sgaothan sheillean nach cunntar
a’ solar sna flùiribh,
agus suaingheasachd dhùsail ’nan ceòl.							24

Siud am baile ’na shiùrsaich,
is corp is anam ’nan cunnradh
feadh nan sàr shràid ’s nan cùil ann gach lò;							27
is fa ’chomhair àrd lurach,
glan chomann nam mullach,
gach aon fo choron geal-chuithe ’na òigh.							30

[Beurla]

[TD 182]

Tha othail is sùrd ann
an dèidh shochairean ’s cùinnidh,
’s an sodal làn ùmhlachd don phròis								33
ag amharc on ùpraid
ri àrdan nan stùcan,
ri tost nan coire ’s ri dùlan nan sgòrr.								36

An t-allt is luath labhar brasbhinn
leis na bruthaichean casa,
nì an rèidhlean a thachdadh fa dheòidh;							39
is thèid an luaths dheth ’s a’ mhisneach
gu gruaim bhodaich chrioplaich,
ged a b’uallach le slios e ’s e òg.								42

Thèid a cheilearan saora
neo-eismeileach aobhach
’nan sruth eabair feadh raointean is feòir;							45
thèid a bhagartaich ghaisgich
gu mion chagarsaich chaillich,
no gu talach beag smachdaichte fòil.								48

Is e ’na leisgean donn, sàmhach,
dall, domhain a’ snàgail,
làn ghlomhar is gàbhaidh is gò,								51
is a chuairteagan crèise
air an truailleadh le brèinead,
ag òl druaip agus dèistinn an t-slòigh.							54

*

[Beurla]

[TD 183]

A dheagh mhuinntir an t-saoghail,
mur b’e tartar nan daoine
sa bheil gnè nam beann gaothach ’s nan sgòrr;						57
mur b’e an geur stàilinn faobhair
a bhith nur mèinn, bha bhur daorsa
mar chuing na treud a ghreas Maois às a’ chrò.						60


*119 Clann Àdhaimh

Siud bàrca beag le antrom gaoithe sìorraidh
’na siùil chaithte, a’ dìreadh cuain gun chòrsa,
’s i leatha fhèin an cearcall cian na fàire,
is gul is gàireachdaich troimh chèil’ air bòrd dhith.						4

Tha Bròn, Aoibh, Aois is Òige, Sàr is Suarach
a’ tarraing nam ball buan a tha ri ’brèidibh;
tha Amaideas is Gliocas, Naomh is Peacach
air a stiùir mu seach is càch gan èisteachd.							8

Fo speur tha uair grianach, uair sgreunach,
– clais is cìrein – fèath is doineann – thèid i,
gu fàire nach do leum saidh riamh no sùilean,
’s a lorg ’s a h-ùpraid ghuth ’dol bàs ’na dèidh-se.						12

[Beurla]

[TD 184]

Ceangal
Siud i is brù air a siùil ’s i ’deuchainn gach sgòid,
long àrsaidh le sunnd is sùrd is lèireadh air bòrd;
fàire làn rùn nach do rùisgeadh fo cheann a croinn spreòid,
is cop uisge a stiùrach a’ dùnadh ’s ga chall sa mhuir mhòir.				16


*120 Is E Crìoch Àraidh

Chan eil do shàsachadh a-bhos;
’s e doras taigh do ghràidh an uaigh.
Chan eil an saoghal truagh nam beò
ach fàsach fògraidh ’s iomraill chruaidh.							4

Is e tha ’n sgeul ar là gu lèir
roimh-ràdh bu chòir a leum ri luaths;
chan fhoillsichear do shùil fon ghrèin
smior is meud an Leabhair Bhuain.								8

Is deuchainn gheàrr ar beatha bhochd,
laimrig an aiseig null gar tìr.
A-bhos tha ’n t-olc ’s na sìontan borb,
ach thall tha foirfeachd agus sìth.								12

[Beurla]

[TD 185]

A mholadh sin don Uile ghlic,
don Dia tha biothbhuan, math is treun,
a las a’ ghrian ’s na reultan òir
os cionn gleann a’ bhròin ’s nan deur.							16

A mholadh do Aoghaire nan neul,
a their ris a’ Chèitein “Gabh mu thuath”;
Buachaill an t-samhraidh measg nan crann,
foghair is geamhraidh d’A chloinn truaigh.							20

A thulgas an seòl mara mall
bhos is thall air oir an fhuinn;
is Dorsair tùr nan gaoth, ’s dan rèir
bheir leum is laighe air na tuinn.								24

A sgeadaicheas a’ choille lom,
’s a bheir a trusgan donn don ùir;
a roinneas gàire oirnn is deòir,
breith, bàs, breòiteachd, slàint’ is lùths.							28

A thùr dhuinn òige, fàs is aois,
a shnaidh an saoghal is a sgiamh,
a dh’fhosgail romhainn muir is tìr,
am magh ’s cruth mìorbhailteach nan sliabh.							32

[Beurla]

[TD 186]

A thùr ar Bith dhuinn iomadh-fhillt’,
inntinn is colainn, ceann is làmh,
’s a thug e dhuinn gu ’mholadh leis,
’s chan ann ’na oidhch’ a’ meath roimhn là.							36

Gabh gu deònach ri ’lagh glic,
siubhail A shlighe ceum air cheum;
lean cumadh sìorraidh a’ Phuirt Mhòir
a rinn E dhuinn mar cheòl ar gnè.								40

Cluich an t-ùrlar mall air tùs,
’s gach roinn ’na dhèidh le lùths nad chuir,
air Crùnluath bras do là cuir ceann,
till air an ùrlar mhall is sguir.									44

An Dia sin as Athair leat,
’na sheirc a chruthaich sinn gu lèir,
nach binn am moladh Dha o ’chloinn,
a dìmeas mu na rinn E fhèin?									48

Is e A smuain an t-anam maoth,
’s e ’anail chaomh a’ bheatha bhlàth.
Dèan Da moladh sona fìor.
Meal is mol sàr ghnìomh A làmh.								52

[Beurla]

[TD 187]

*121 Casan Sìoda a’ Freagairt

Rinn Casan Sìoda mosgladh air a shocair as a chrùban,
ga shìneadh is a’ mèananaich le sealladh dreugain dùr orm.
Dh’imlich e a spògan agus chas e ’shròn le diomb rium,
is thubhairt e mu dheireadh rium: “Nì Math, nach leamh do bhùitich!			4

“Seo mise nam dhubh thràill agad, ’s nam gheàrd ’s do cheann fod sgèith-sa
gun taingealachd no bruidhinn air no buidheachas ’na èirig,
ach: ‘An d’ith an cat na sgadain ud a ghabh a’ ghaoth dhaibh fhèin uainn?’
is: ‘Cò ghoid an trosg ’s am bainne?’ – agus, abair e, le speuradh.				8

“Na h-eòin a tha sa ghàradh ud a’ togail àl gun obair,
gan reamhrachadh air gròiseidean, is ròic ac’ air do chost-sa,
fo fheasgar ’s e as dìota dhaibh an sìol a chuir thu mochthrath.
Cò sgapas gus na speuran iad? Gu dè ma dh’ith mi ’n trosg ort?				12

“Thug thu ainm a’ mhurtair dhomh, ach cuir riut fhèin an cliù sin.
Fhuair thu cearc no dhà sa ghogail ’s iad a’ spìoladh ort do fhlùirean.
Ghabh thu fearg na dunach riu, a’ mionnachadh gu brùideil
an amhaichean a shìneadh, agus lìnnig thu do bhrù leo.					16

[Beurla]

[TD 188]

“Mas aithne dhuit na h-iasgairean, bu mhì-chiallach uait an ‘leisg’ ud.
Their luchd nan cuairt samhraidh riu ’nan aineolas a leithid.
Gach oidhche ’s trang ar caithris duinn, ’s gur e ar madainn feasgar.
Is mi chumas clos is cadal riut. Cha ghabh mi riut mar bhreitheamh.			20

“Tha mìle luch san taigh agad ri straighlich anns na cùiltean.
Tha seanaid dhiubh sa cheàrnaidh is batàillean slàn fon ùrlar.
Bidh an oidhche ac’ air chèilidh, a’ cur rèis ’s a’ streap nan cùirtein,
is millidh iad do shrannraich le an dannsaichean gad dhùsgadh.				24

“Is mi chuireas tost is teicheadh orra. ’S mì ’n Dubh Dhealan obann
a chromas air na deireagain mun teirinn iad ’nan tollaig.
‘Ceatharnach sa chistin!’ – cha bu mhiste thu mo chogadh
nuair lorg mi oidhch’ air truinnseir iad a’ dannsadh ruidhle ochdnar.			28

“Fuighleach do bhùird mar thuarastal – nach duairc do shùil an dèidh sin,
’s gach cuirm a th’aig na luchainn ’s iad cruinn san t-seòmar leughaidh?
Chreim iad leabhar Shomhairle, ’s tha ’n comharra ’nan dèidh air;
chaidh am fiaclan mì-nàrach anns na Dàin ’s an Craobh nan Teud ort.			32

[Beurla]

[TD 189]

“Iain Lom ’s Mac Mhaighstir Alastair ’s Rob Donn, on ghabh an sùil orr’
is eagach caol an duilleagan, ’s is cutach an rainn chliùiteach.
Cuiridh mi geall nach tomhais thu an cron is mò a dhrùidh orm – 
fhuair mi an-raoir gu driopail iad ag ithe t’òrain ùir-sa.					36

“Seann chù leisg nan deargan, bheir mi dhuit a dhealbh ’s a dhòighean –
miolaran is geòcaireachd ’s a shròn a chur sna pòitean.
E fhèin ’s a dhrannd ’s a chùlagan! – cha dèan e tùrn ri ’bheò dhuit.
Is fheàrr mo spòg na esan slàn – nach mi a shàbhail t’òran?					40

“Ach nach iomadh feasgar sonais agus fois’ a thug sinn còmhla,
’s tu gam thachas cùl nan cluasan ’s mi gam shuathadh riut ’s a’ crònan?
Gabh rabhadh, agus cuimhnich air na luchainn ’s air na h-eòin sin.
A-nis nach leig thu cadal domh? – chan fhiach do chainnt an còrr uam.”			44

[Beurla]

[TD 190]

*122 Na Tuinn ris na Carraigean

A mhuir fo chobhar ris na carraigean,
an caraich iad led chòmhrag?
Saoghal nan gineal falbhanach,
an treas’ am marbh no ’m beò ann?								4

Am bi cinnt nam marbh a’ meatachadh
na beatha is na h-òige,
is am meòir chnàmha mur buinn luaineach
gar toirt a-nuas ’nan còrdaibh?								8

Am bi gach smuain a smuainicheadh
’na ceangal cruaidh mur còmhradh,
is cainnt àrsaidh ’na sean bhuarach dhuinn
nuair bhios smuain ùr ga tòireachd?								12

Ciod e ma chruthaicheadh an talamh seo
le cladaichean g’ar cròthadh?
A mhuir, mo mhuir-sa, tha ’n speur rionnagach
le gaothaibh saor ag ulfhairt òirnne!								16

[Beurla]

[TD 191]

*123 An t-Òigear a’ Bruidhinn on Ùir

Seall, a chinne dhaonna, dlùth air,
’s gun toir an t-sùil don chuimhne rabhadh.

Seall am fonn a dh’òl ar lotan
air a threabhadh leis a’ chanan.								4

Seall na h-achaidhean a shluig sinn,
a’ sgeith an duslaich anns an adhar.

Ruidhle aig na cuilbh dhubh’ orr’
ri drumaireachd nan gunn’ a’ tabhann.							8

Air an uisgeachadh le feòlachd,
le fuil òigear oidhch’ is latha.

Air an ruamhar, air an riastradh,
air an cliathadh leis a’ chasgairt.								12

Seall na bothain is na bailtean
’nan cruachan clachaireachd gun anam.

Seall smùr nam baile pronn san Eadailt,
’s nan clachan leagte thall san Aifric.								16

[Beurla]

[TD 192]

Duslach mìn nan taighean marbha,
stùr armailtean air uaigh nan dachaigh.

Bu chòir gun cruinnicheadh gaoth mhòr e
air feadh na h-Eòrpa fad’ is farsaing,								20

às an Eòrpa is à Breatainn
ga sguabadh leatha ’na neul gathach.

’S gun sèideadh i sna sùilean cruaidhe
leis nach truagh ar lotan sracte,								24

leis nach truagh ar buain Earraich,
’s ar n-uaighean feachda air ar n-aineol,

gan lìonadh le sleaghan duslaich,
gan cur a shruthadh is gan dalladh;								28

ceart mar a thachd an duslach ciar sinn,
’s a mhùch e grian òg ar latha.

[Beurla]

[TD 193]

*124 Meftah Bâbkum es-Sabar?
Iuchair Bhur Dorais an Fhaighidinn?

Is cuimhne leam an Sùg el-Cheamais,
sa chaifidh dhorcha is sinn a’ deasbad,
guth cianail mar ghuth chlag fo fheasgar
a mhol domh strìochdadh don Fhreastal.
“Mo chridhe fhèin, is faoin bhur gleac Ris,							5
’s gu bheil gach toiseach agus deireadh
air an sgrìobhadh Aige cheana.”

Sgrùd e bas a làimhe ’s lean e:

“Do roinn, do mhanadh, is do sgàile,
thèid iad cuide riut ’s gach àite.								10

“An rud a tha san Dàn ’s a sgrìobhadh,
is gainntir sin a ghlais an Rìgh oirnn.
’S i ’n fhaighidinn le sealladh ìosal
iuchair doras ar dubh phrìosain.”

Ghin aintighearnas na grèine lasraich,							15
is ainneart speuran teth na h-Aifric,
gliocas brùite sgìth nam facal.

[Beurla]

[TD 194]

A ghliocais mar chluig mhall’ an fheasgair,
chan ann dhuinne do leithid!
Oir sgrìobhadh roghainn fa leth dhuinn,							20
an t-sìth ’s am bàs no gleac ’s a’ bheatha.

Dh’fhalbh na diasan, dh’fhan an asbhuain?
Thuit na bailtean, chinn an raineach?
A bheil tom luachrach air gach stairsnich?
A shaoghail, tha sinn ann ga aindeoin;							25
tha a’ ghrìosach theth fon luaithre fhathast.

Na iarraibh oirnn, ma-tà, cur sìos duibh
draoidheachd cheòlmhor fhacal lìomhta,
nithean clòimhteach, sgeòil an t-sìthein,
ceò no òrain airson nìonag,									30
òran tàlaidh caillich sìtheil
a’ tulgadh a h-ogha ’s ga bhrìodal –
na iarraibh, ach sgal na pìoba.
Beachdan gnàthach, laghach, cinnteach,
òraid dhàicheil à ceann slìogte,								35
nòsan àbhaisteach no mìnead,
suaimhneas turban geal na h-Ioslaim,
faighidinn Arabaich ga shìneadh
fa chomhair Allah fon bhruthainn shìorraidh

[Beurla]

[TD 195]

na iarraibh – tha sinn beò da-rìribh,								40
agus “Is fuar a’ ghaoth thar Ìle
gheibhear aca an Cinntìre”.
Iarraibh gàire, gean is mìghean,
càirdeas, nàimhdeas, tlachd is mìothlachd –
iarraibh faileas fìor ar n-inntinn.								45

Siribh an annas ar làimhe
a’ bheatha ghoirt, gharbh, luath-ghàireach,
oir thairg am Freastal rè ar làithean
roghainn na beatha no a’ bhàis duinn.

Blàr-cath’ ar toile, leac ar teine,								50
an raon a dhùisgeas ar seisreach,
stèidh togail ar làmhan ’s ar dealais;
an talla a fhuair sinn gun cheilear,
is far an cluinnear moch is feasgar
ceòl ar sinnsre is gàir ar seinne;								55
an leabhar far an sgrìobhar leinne
bàrdachd ùr fon rann mu dheireadh
a chuireadh leis na bàird o shean ann –
b’e sin ar tìr. No, mur an gleacar,
rud suarach ann an cùil ga cheiltinn,								60
a thraogh ’s a dhìochuimhnich sluagh eile.

[Beurla]

[TD 196]

*125 Tilleadh Uilìseis

I

Ràinig mac Laèrteis,
seal mun d’èirich orra ’n là,
Iotaca is tràighean ’òige.

Anns na tràthaibh cianail
mun leum a’ ghrian, bha ’n iubhrach àrd							5
dlùth fo sgàile an t-seann chòrsa.

Bha ’n cruinne aosta ’mosgladh,
ag osnaich luchd nan linn a’ fàs;
osna airson na grèine
am beul gach dùil roimhn là;									10
’s an sgùrr a b’àirde air ’ùr òradh.
Bu chadal da, ’s bha ’n t-eathar
gu mear a’ breabadh cuip o ’sàil,
a’ cur nam bàgh ’s nan rubha eòlach.

An ciar nan coille driùchdach									15
’s nan dùslainn tiugh thog eòin mun àl
an gearan briste bìgeil:
bha brìdein beul an làin,
is èigh a chràidh aige sa ghlòmainn.

[Beurla]

[TD 197]

Is riamh bu chadal sìthe									20
do Uilìseas, sgìth o ’fhògradh.
An dèidh gach euchd is faontraidh,
cleas an naoidhein, rinn e suain
air a shuaineadh ’na chleòca.

II

Bu chadal do Uilìseas;									25
is dh’fhàg iad sìnt’ e air an tràigh,
e fhèin ’s a shàibhreas uile còmhla.

Bu chadal. Is nuair dhùisg e
cha d’aithnich e a dhùthaich ghràidh,
oir chàraich a’ bhan-dia fo cheò i.								30

B’e seann chù dall nan cartan
a’ chiad bheò a dh’aithnich e,
nuair thill a bheò o cheudan dòrainn.

Gun fhuran is gun aithne,
’na chùis bhùirt aig fanaid chàich,								35
fhuair e cùil ’na àras mòrail.

[Beurla]

[TD 198]

III

A’ cagnadh ’fheirge, an riochd an dèircich
’na dhùn fhèin, bu ghailbheach
a shùil fhiar fo ’mhailghean air cuirm nan tòiseach.

’Na dhèidh bu labhar sreang a bhogha,							40
is b’fhionnar oiteag a shaighdean
feadh an talla air gruaidhean na dòmhlachd.

Is iomadh misgear uaibhreach a tholladh,
’s a leig ’fhochaid dheth ’s a ghàire,
’s a shleuchd ’na fhuil ’s a làmhan dearg mu ’sgòrnan.					45

Is suirgheach maoth a fhuair a leagadh,
beul fodha, ’s e ’sgeith lod fala
measg fìon, feòl’, arain, chuachan is fhear feòirne.

[Beurla]

[TD 199]

*126 Ar Blàr Catha

Taobh thall gach rubh’ a thogadh leinn,
is cùl gach cnuic a choisich sinn;
a’ ruith na dh’fhalaich cromadh
gach fàire fad’ air fuaradh;
màrsal ’s dol sìos fo bhrataichean								5
nach d’fhairich gaoth ar n-àirdean,
clach tharraing anns gach àird dhuinn
is ar màthair gar cur uaipe.
Fad nan linntean taistealach
b’e sin a bha air mhanadh dhuinn,								10
is eadar sinn is còrs’ ar n-altraim
fèath is stoirm nan uile chuantan.

Rangan MhicAoidh is feachd Ghustàvais,
arm na Frainge, geàrd nan Liuthais,
a liuthad ceum sgìth is leòn is àrach,								15
’s gun leas ar màthar an aon bhuille.
An e gun d’rinn sinn a dearmad,
’s gun d’fhàs i searbh is bochd is cruaidh dhuinn?
Thrèig sinn i ’s a làmh, ar leinn,
’na feum ’s ’na teinn gar n-utadh uaipe.							20

[Beurla]

[TD 200]

Taobh thall gach cnuic ’s gach rubh’ air thalamh,
na còrsaichean ùra gar tarraing,
na dòighean ùra a’ sgrios ar dachaigh,
gar ruagadh a thoirt buaidh air aineol.
Falbh dar deòin is falbh dar n-aindeoin							25
gu tàirneanaich nan àrach tartmhor;
buadhach an smùid nan còmhrag thairis,
is smùid an fhògraidh tiugh an Cataibh,
smùid an fhòirneirt feadh gach baile.

Cò dh’fhan a chluinntinn gaoth nan cuantan							30
feadh luachair nan gort ’na h-aonar?
Tha ’n treabhaiche taobh thall nan cuantan,
’toirt beath’ à gruaim nan coilltean aosta;
tha ’n taigh, bha aoigheil blàth, gun mhullach,
’s a’ ghaoth ’s an t-uisge ann air aoigheachd;							35
tha ’m baile fuar fo thost na h-uaghach,
’s a dhaoin’ air stuadhan fuar’ an t-saoghail,
a’ fosgladh le iuchair na h-èiginn
doras seòmar-breith gach gaoithe –
cur is buain is cath is ceannach								40
air stairsnich seòmar-breith gach gaoithe.

[Beurla]

[TD 201]

Fuil an ràn nam blàr asainn,
fallas sna coilltean sàmhach dhinn,
clach tharraing anns gach àird dhuinn
is ar màthair ga cur suarach;									45
’dol bàs a’ bualadh dhian bhuillean
an iomall cian na cruinne,
gun bhriathar is gun bhuille
ga cuideachadh ’na truaighe.

Fàire seachad, fàir’ ùr a’ nochdadh,								50
gu ’cur ler dùthaich ’s leis a’ bhochdainn
fo uisg’ ar stiùrach, ’s ar sealladh romhainn.
Taighean ùr againn gan togail
air oir nam fàsach cian, coimheach –
deanntag is luachair ’nan tomain								55
an Albainn air làr nan tobhta.
An t-arbhar stuadhach ler n-obair
ri luasgan òrbhuidhe fon oiteig
far am b’àrsaidh, aognaidh, tostach
sgàile na ròchoille gun mhosgladh;								60
’s am fraoch, ’s an raineach, ’s a’ chopag
a’ brùchdadh air ais thar lom nan goirtein,
thar clais is iomair a rinn torrach
fallas ar sinnsre, ’s a dhìon on choigreach
glùn air ghlùin am fuil gun obadh.								65

[Beurla]

[TD 202]

Is tìom dhuinn sgur de chathan ciana,
ar cùl a thionndadh ris an iarchuan,
’s ar n-aghaidh ris an dùthaich sgiamhaich
a dh’earb ar n-athraichean o Dhia ruinn.

Is i Alba ar clach tharraing,									70
is i Alba ar blàr catha;
’s i fhèin a dh’uisgicheas ar fallas,
’s i fhèin a gharas teas ar fala;
tha àite do gach buaidh a th’annainn
’na gleanntaichean is ’na bailtean;								75
tha feum air smuaintean ’s air tapachd
eadar an stairsneach ’s ceann a’ bhaile.

[Beurla]

[TD 203-207]

[Albais]

[TD 208]

*132 Achmhasain

(trì rainn is amhran)

Na beanntan àrda, saora,
dh’fhuilingeas gaoth is grian,
gar faicinn mar a tha sinn –
is achmhasan dhuinn iad.									4

Glinn nan làrach uaigneach,
far na bhuadhaich am fiadh;
na h-achaidhean fo rainich –
is achmhasan dhuinn iad.									8

Ar tìr bha uair ’na leòghann,
bha mòr ri trod ’s ri sìth,
’na measan aig sàil Shasainn –
is achmhasan dhuinn ì.									12

Ceangal
Euchdan ar cinnidh dhuinn is achmhasan fìor,
a cheòl is a bhàrdachd, a chànain ’s ar n-òigridh ga dìth;
na h-uillt bhras, is a’ ghaoth thig saor o mharannan cian,
samhail misneach ar n-athraichean – achmhasain, achmhasain iad.				16

[Beurla]

[TD 209]

*133 Feachd a’ Phrionnsa

(Nuair a ràinig arm a’ Phrionnsa ùir Shasainn, agus iad air an abhainn a chur as an dèidh, thionndaidh iad, rùisg gach fear a chlaidheamh, agus dh’amhairc iad gu tostach air Albainn car tacain.)

Nuair a chuir an t-arm an abhainn
’s a sheas iad air ciad raointean Shasainn,
thionndaidh iad gun ghlaodh, gun fhacal,
dh’amhairc iad le dùrachd dhainginn
air Albainn, ’s rùisg gach fear a chlaidheamh.						5
Bheachdaich iad ’nan tost car tacain,
is gheall iad dhi an neart ’s an gaisge.

Sgrìoch na truaillean fon stàilinn,
dh’èigh a’ phìob is lean am màrsal.

Tha an còrr againn air chuimhne.								10
Chaidh an gealladh sin a chumail
le ceuman sgìth ’s le lotan fuilteach.
Chuir iad Golìat mòr air uidil,
is, aon ri triùir, mu dheireadh thuit iad.

[Beurla]

[TD 210]

– Dhùin iad an greis a-bhos le alladh. –							15
Aon chuairt, aon chuairt gheibh sinn air thalamh
a nochdadh an fhaghairt a th’annainn,
a dheuchainn faobhar ar tapachd,
a chosnadh cliù dar tìr no masladh.

Is e bu chòir dhuinn stad is tionndadh,							20
amharc air ar tìr le dùrachd;
le gealladh blàth gun bhòst, gun bhùitich,
is lann ar spioraid theth a rùsgadh,
seann lann lasairgheal ar dùthcha;
’s a liuthad bliadhna meirg’ is dùsail								25
a mhaolaich i san truaill dhùinte.
B’e ’n dùsal dubh e – seo an dùsgadh.

[Albais]

[Beurla]

[TD 211-214]

[Beurla]

[TD 215]

*136 Truaighe na h-Eòrpa

Tha mùir shnaidhte na h-Eòrpa
shìos ’nan tòrr air a raointean.

Tha an gràbhaladh àrsaidh
air a sgàineadh is gaorr air.									4

Tha dlùth shreathan a tùirean
’nam mion sprùidhlich air aomadh.

Tha muinntir a tallachan
sgapte air faontra.										8

Is luaineach, làn airce,
oidhch’ is latha a daoine.

Chaidh geurghuth an truaighe
thar cruaidhghàir a gaothan.									12

Dh’fhalbh bhàrr na h-Eòrpa
trian de ’bòidhchead sèimh aosta.

Seann tèarmann na h-ealain,
cridhe meachair na daondachd.								16

Och, rubha na h-Àisia,
Bàlcan an t-saoghail!

[Beurla]

[TD 216]

<eng>POEMS 1946–1958<gai>

*137 An t-Iasgair

Seo mar dh’aithnich mi riamh thu,
fhuair oilein aig sgoil an iasgaich.

An sealladh fir, na sùilean socrach
a sgrùdadh slugan dubh an doininn,
’s a leughadh seagh an àrdthuinn obainn,							5
ceann geal troimh dhall na h-oidhche ’nochdadh.

Tha fuaradh ’s fasgadh, faire ’s fulang
nad shùil ’s an ciùine do ghutha;
dh’fhàg caol is cuan, rubh’ air rubha
len sruthan cinn ’s len gaothaibh uile,							10
dh’fhàg cathadh sguabte iomadh tuinne,
fèath is gailleann is sìontan dubha,
air do ghruaidh an seul, a dhuine.

[Beurla]

[TD 217]

[Beurla]

*139 Bloigh Eadailteach

A bhith leatha o laighe na grèine
gun nì gar faicinn ach na reultan,
aon oidhch’ a-mhàin, aon oidhche Chèitein,							3
aon oidhch’ a-mhàin; is ’na dèidh sin
na tilleadh grian eile a dh’èirigh
’s na glasadh là am bun nan speuran.								6

[Beurla]

[TD 218]

*140 Tlachd is Misneach

Ciùcharan nan eun mun chladach,
a’ dùsgadh air chionn teachd an latha;
boladh a’ bheithe ’s na rainich
ag èirigh suas le dealt nan glacaibh;
tùis roid nan còs fo chùirnein lainnir								5
a’ smùidrich ri grèin òig na maidne.
Na cnuic fa chomhair Rubha Meall Daraich,
cnuic bheaga, fhiadhaich, mholach, chasa;
a’ ghaoth ri osnaich trast am mala,
am muing uaine ga crathadh,									10
’s a’ mhuir mum bonnaibh ri cagar –
bha sin daonnan mar roinn de m’anam,
’na thobar fionnar sìth’ is tlachda;
bha, is bidh ’s mi beò air thalamh.

A’ mhuir gheamhraidh fon doineann,								15
’s i nuallanach, uabhasach a’ sloistreadh
druimeach, fuarghlas ri Rubha Loisgte.
A’ mhuir earraich ri solas
grian ghaothach a’ Mhàirt ’s a’ mhosglaidh.
Muir na h-oidhche reubte a’ losgadh,								20
’s an teine sionnachain a’ nochdadh
gach sgar an cliathaich na sgotha,

[Beurla]

[TD 219]

fo ’guaillean ’s mu ’sàil a’ froiseadh;
lasair is sradagan sa chop dhith,
’s i ’ruith ’s a’ tionndadh mar fhiadh air cnocan.						25
Gaoth, frasan, sliabh is tuinn mo locha,
bha sin riamh ’na fhuaran sonais
’s ’na èibhleig mhisnich dhomh air choimhich;
bha, is bidh ’s mo chuairt a-bhos domh.

[Beurla]

[TD 220]

[Beurla]

*142 Stoc is Failleanan

Thalla, Eudochais, is beachdaich.
A’ chraobh a leag iad an-uiridh –
seall! – chan fhaic thu ’stoc am-bliadhna
aig lìonmhoireachd nam fiùran uime.								4

Tha ceathach uaine uimpe a’ cleith oirnn
lot na tuaighe a leag a mullach,
oir ghin na freumhan, ’s iad air fanachd,
àlach ghallan far na thuit i.									8

[Beurla]

[TD 221]

“Sin tè a dhìth air a’ choille,
beàrn san doire nach dùinear” –
ach dh’ùraich i a beatha fhathast
le failleanan an aghaidh dùile.								12

“Slàn leatha,” thuirt sinn, “’s le ’cuid smeòrach.
Cha chluinnear ceòl a h-eunlaith tuille.”
Nuair a thèid bliadhna ’s bliadhna seachad
bidh iad a’ seinn as ùr ’na duilleach.								16

Dh’fhan na freumhan an dèidh an leagaidh
a tharraing beatha on ùir don bhuin i;
A dh’aindeoin choilltearan is tuaighe
dh’ath-nuadhaich i a h-eòin on duslach.							20

Ar cainnt ’s ar cultar, car sealain
ged rachadh an leagadh buileach,
cuiridh am freumhan ’s an seann stoc dhiubh
failleanan snodhaich is duilleach.								24

[Beurla]

[TD 222-224]

[Beurla, Albais]

[TD 225]

*148 Na Casan air Tìr

Tha mo chasan air tìr
is mo lìon air croich òrdail;
tha mo sgoth air a’ mhol
is na sgorraidhean fòipe.									4

Tha na sgorraidhean fòipe,
is mi gu dòigheil air cathair
mu choinneimh gealbhain mhòir èibhinn,
is mi ’g èisteachd na gaillinn.									8

Tha mi ’g èisteachd na gaillinn
ri sgal is toirm orgain,
agus torrann na mara
air a’ chladach san dorcha.									12

Nas mò cha chuir iad orm cùram,
’s cha bhi an stiùireadh gam shàrach;
nas mò cha leugh mi an losgadh,
’s chan iarr mi coltas feadh bhàghan.								16

Cha bhi mi ’n eisimeil an losgaidh
is a’ choltais nas fhaide;
am freastal motar is lìontan,
an taing na sìne ’s luchd ceannaich.								20

[Beurla]

[TD 226]

Nas mò cha tèid làmh dhiom
air druim àrcan no ceannair,
’s chan fhaic mi rudhadh na grèine
trast an speur cùl a’ Cheathraimh.								24

Iomachar ’s an Innis
is Rubha Sgibinis àlainn,
an Sgat Mòr is an Coileach –
seo soraidh is slàn leibh.									28

Tha ’n crann cèill’ air an fharadh –
nì mo mhac-sa a ghabhail.
Is eòl da camas is caolas
nach leig an aois domh bhith ’tathaich.							32

Faodaidh esan ri sìontan
fad na h-oìdhche bhith ’caithris.
Tha mi fhèin air mo shocair,
is tha mo sgoth air a’ chladach.								36

[Beurla]

[TD 227]

*150 Fàire

Inntinn acrach, cridhe tartmhor,
sealladh dom falamh fad a fhradhairc,
a bheil na shàsaicheas bhur sireadh
thar fàire idir nas fhaid’ air aghaidh?								4

Còrsa ùr – an tuilleadh annas –
a lòchrain a’ fàs fann roimhn ghrèin air:
cainnt eil’ air àrdoras nam bùthan;
speur cinnidh ùir fo smùid an èirigh.								8

Uair is uair, còrsaichean ùra,
is cùinneadh ùr ga chur a cheannach
blais ùir a dh’fhìon: is sriut de chòmhradh
nach tuigear deò dheth, taobh a’ chalaidh.							12

Taighean solais an t-saoghail,
a sheòlaidean, a chaoil, a chuantan,
ùpraid a cheidhe, dòmhlachd a chabhsair –
uisge stiùrach ga chall sna stuadhan.								16

Is ann a tha dà rubha Ghàidhealach,
’s na shàsaicheas sùil, cridh’ is inntinn
an taobh a-staigh dhiubh. Dh’fhàg thu, m’anam,
nad dhèidh am bad as tobar t’ìota.								20

[Beurla]

[TD 228]

Gu leòir a dh’imeachd ’s a dh’iomairt;
gu leòir, a chridhe, ded sgrùdadh eirthir.
Is ann mu loch ’s fo shlèibhtean t’àraich
tha fàire t’iarraidh ’s tlachd a sheasas.							24

Ach, tha fhios agam, ged chì mi
Cluaidh ’s Loch Fìne mu dheireadh,
tha fàire ’n-sin deas air Arainn
a bhios gam tharraing uair eile.								28

[Albais]

[Beurla]

[TD 229]

*152 Am Faillean Ùr

(òran)

Faillean fo bhlàth an gàradh driùchdach leis fhèin,
maise is fàs is fàileadh ùrar nan geug;
siud coimeas mo ghràidh, ’s is feàrr a giùlan ’s a gnè.
Tha aiteas is bàigh am fàilte mhùirnich a bèil.						4

Càite bheil gin le cridhe dh’fhairich an gràdh,
nach seas air a cheum le spèis ga h-amharc air sràid?
Uil’ àillteachd is cruth na Cruitheachd innte a’ tàmh.
Tha sgiamh na cruinne cruinn san aghaidh gun smàl.					8

Lainnir is dreòs de òr gach cleirc air a ceann.
A faicinn rim thaobh, a ghaoil, bu gheasachd siud leam.
Sèimh bhruidhinn dhìleas, fhìor is furan gun fheall;
guth ìosal ’s e binn, guth bìth mar uisge le gleann.						12

Tha oidhche is là ’s gach ràith ’dol tharad nach till,
’cur sèiste rid bhòidhchead òg le falachd gun sgìos.
Dèan gèilleadh don ghràdh, ’s na fàg a’ bhuaidh aig an tìom,
mun gèill do cheann bàn is blàths do ghruaidh do ’strì.					16

[Beurla]

[TD 230-234]

[Beurla, Albais]

[TD 235]

*157 Na Trèig do Thalamh Dùthchais

Na trèig do thalamh dùthchais,
air fearann no air chùinneadh,
air onair no air siùrsachd.

Air mholadh no air ùrnaigh
na trèig do thalamh dùthchais,								5
air ghealladh no air chùmhnant.

Air lagh, air lainn, air dhùlan
na trèig do thalamh dùthchais,
air saltairt no air chiùrradh,
air eagal no air bhùitich.									10

Air chall, air sgìos, air chùram;
air ghràdh, air sìth, air dhùrachd;
air bhàigh, air speuran ciùine
na trèig do thalamh dùthchais.

Air àilgheas inbh’ is cùirte,									15
ged bheirte spèis is cliù dhuit,
na trèig do thalamh dùthchais.

Na trèig do thalamh dùthchais,
air fearann no air chùinneadh,
air onair no air siùrsachd.									20

[Beurla]

[TD 236-243]

[Albais]

[TD 244]

160 Triùir an Earraich

[Albais]

[TD 245]

[Albais]

[TD 246]

[Beurla]

*163 Feadag Ghòrach an t-Slèibhe

[Beurla]

[Albais]

[TD 247-248]

[Albais]

[TD 249]

[Albais]

[Spàinntis]

[Beurla]

[TD 250]

169 Fear Breacain Bhallaigh

[unedited draft]

Latha dhomh ’s mi falbh a’ ghleannain,
latha dhomh ’s mi falbh a’ ghleannain,
latha dhomh ’s mi falbh a’ ghleannain,
thachair orm fear breacain bhallaigh,
latha dhomh ’s mi falbh a’ ghleannain,							5
thachair orm fear breccin bhallaigh,
dh’fhaighnichd e am b’e a leanainn,
thuirt mi nach b’e siud bh’air m’aire.
Shiubhlainn leis thar chuan, thar bheannaibh,
shiubhlainn leis thar chuain, thar mara,							10
shiubhlainn leis thar chruach, thar bheannaibh,
is cha bu chúram orm e ’m mhealladh.

Shiubhlainn leis thar thuinn, thar bheannaibh,
shiubhlainn cruas is truas gan athadh;
shiubhlainn leis le cuir, le caraibh,								15
shiubhlainn leis le cuir ’s le caraibh,
shiubhlainn leis le car, le caraibh,
shiubhlainn leis le car ’s le caraibh,
le carthannas, le car ’s le caraibh,
le car, le cuir, le cuir ’s le caraibh,								20
le cuir, le car, le car ’s le caraibh,
le cainnt, le cruas, le cuir ’s le caraibh,

[Beurla]

[TD 251]

le cainnt, le luaths, le duain, le darach
driop is duain is gruaim is cabhag,
ar marannan, ar muir rim mhaireann,								25
ar mharaichean, ar luing, ar aighear,
ar mharaichean, ar luing ’s ar aighear;
gan cheannuidhe, gan iúl caladh,
gan cheannuidhe, gan sgeul caladh,
gan cheannuidhe, gan feum caladh,								30
gan cheannuidhe, gan mhiann caladh,
gan cheannuidhe, gan iarraidh caladh,
gan cheannuidhe, gan tigh’nn ar caladh,
gan cheannuidhe, gan smid mu chaladh,
gan cheannuidhe, gan diog mu chaladh,							35
gan cheannuidhe, gan uiread caladh
gan cheannuidhe, gan ruigsinn caladh,
gan cheannuidhe, uidheam is acfhainn,
gan cheannuidhe, fo uidheam ’s fo acfhainn
gan cheannuidhe, ar uidhe aigein.								40

Shiubhlainn bac is sgeir is cladach,
sgeir is fearann, muir is cladach,
driop is duain is cuan is caisil,
misg is stuamachd, cuan is cathan
[drisg ?] is cuachan, duain is dathan								45
driop is duain, is fuachd is caidreabh,
clach is clóchar, ród is aigean

[Beurla]

[TD 252]

magh is cómar, mód is garadh
dragh is dórainn, ceó is raineach,
fleadh is frògan, feòirnein ’s talla,								50
lod is còrn is bòrd is basan,
lod is cúirn is múirn is		;
roimhe gu dòmhnach ’s uaidh gach latha,
roimhe gu dòmhnach ’s riamh gach latha,
roimhe gu dòmhnach ’s siar gach latha.							55

Shiubhlainn réidhleach, cruadhlach, cadha,
beárnan sléibhe, réidhlean ’s aisridh,
shiubhlainn coire, doire, darach,
beitheach, bruthach, both is barrach
ceathach, cuithean, loch is	;								60
shiubhlainn díomhaireachd is glacan
shiubhlainn ríomhachas is raineach;
acarsaid is córsa ascaoin,
acarsaid is córsa carrach,
fiadhaich fosgailte gan fhasgadh,								65
ach caoineadh eadar gaoth is stalla,
ach caoidhrein eadar gaoth is carraig,
ach aodainn chasa ar an sgathadh,
ach aodainn ghlasa ar an sgathadh,
sgathadh glas os cionn nan aitheamh,								70
sgathadh glas os cionn na mara;
fiadhaich mòr ’na mhúr gan fhasgadh,
fiadhaich corr ’na mhúr gan fhasgadh,
fiadhaich dùr ’na mhúr gan fhasgadh,

[Beurla]

[TD 253]

ach sitheadh gaoith’ is tarraing acair,								75
ach ospagan is tarraing acair,
ach uspagan is tarraing acair,
úird is súistean bharr nan stalla
úird is dúirn bharr nan stalla.

Shiubhlainn réidhlean leis is machair								80
is cha bu chúram leam e m’ mhealladh;
shiubhlainn eileanan ’s thar bheannaibh,
is cha bu chúram leam e m’ mhealladh.
Shiubhlainn leis thar chuan ’s thar bheannaibh,
iomall domhain, Hel is Hangö,								85
Danmarc agus caladh Baltach,
Tromsö, Runö,
iomall domhain, Hel is Hangö
iomall domhain, ser is Hangö,
iomall domhain, siar thar mara								90
iomall domhain, triall is tarraing,
iomall domhain, siar ’s gu Tallinn.

Shiubhlainn bacan leis is bochdainn,
shiubhlainn fearann leis is fortan,
shiubhlainn aisridh, caisil, soc leis								95
shiubhlainn clais is glac is cnoc leis,
shiubhlainn leis le gaoith ’s le oiteag
shiubhlainn leis thar roinn is thar oitir,
thar áth, thar árach, tuinn is monadh

[Beurla]

[TD 254]

thar síth, thar árach, muir is monadh;								100
is mi nach bitheadh fo sprocht leis,
am fear a stiúradh na sgothan,
shuidheadh ar stiúir ’s a stiúradh roidean,
shuidheadh ar stiúir ’s a steórnadh roidean,
shuidheadh ar stiúir ’s a dh’fhóirneadh roidean,						105
sith troimh thuinn ’s a mhaistreadh cop leath’,
shuidheadh ar rámh san treas tobhta,
sheasadh ri faire shuas ’na toiseach.

Cionnus a bhithinn fo sprocht leis,
’s iomadh fealadhá ’na thost ann,								110
is iomadh fealadhá ar ghoil ann,
’s iomadh fealadhá fo dhos ann,
is iomadh fealadhá ga loireadh
fo slios is fo ribein, mire ’s mort ann,
fo slios is fo ribein, ribe throsg ann,								115
ribe þorsk ann, ribe throsg ann
an t-aighear ’na linn is ’na loch ann
is failleanan mu gach stoc ann,
is aiteas mu gach aon och ann
is aiteas fo gach aon och ann,									120
is aiteas anns gach aon och ann,
is annas o gach aon oich ann,
is casgairt o gach aon oit! ann,
is falacht o gach aon ochain.

C’uim nach fágainn tráigh no loch leis							125
c’uim [nach] fuarainn roinn no oitir?

[Beurla]

[TD 255]

C’uim nach fágainn tráigh is loch leis
c’uim nach fuarainn roinn is oitir?
’S nach caillinn sealladh beinn’ is monaidh?
’S nach cuirinn sealladh beinn’ is monaidh							130
síos fon fháire le ceud soraidh?
’S nach cuirinn sealladh beinn’ is monaidh
díom fon fháire le ceud soraidh,
díom ar fáire le ceud soraidh
díom ar fáire le bláth shoraidh,								135
is mo lámhan ar an togail.
C’uim nach siubhlainn muir is monadh,
ser is siar, miann is soraidh,
er is grian is a dol fodha,
’eólas, m’aineol, stiúir is soraidh,								140
iomall domhain, doimhne, doman,
iomall domhain anaconda,
iomall domhain furibonda,
iomall domhain onda onda.

Shiubhlainn leis thar chuan, thar bheannaibh,						145
shiubhlainn duain is fuaim is facail
shiubhlainn duain is cuan is cadha,
shiubhlainn slighe leis is claisean,
shiubhlainn lighe leis is raineach,
shiubhlainn snighe agus frasan,								150
shiubhlainn ceann gu ceann an atlais,
shiubhlainn is dá thrian an fhaclair,
anuair, ainfhios, annas, aineol;

[Beurla]

[TD 256]

uaim is fuaim is duain is facail,
duanaire, dáin is saltair,									155
dáin ’s iad díreach, dáin ’s iad caste,
uaim is fuaim is fead is facail,
uaim is fuaim is fead is aicill.

Shiubhlainn echtraidh agus atlas,
shiubhlainn bárdacht agus bagradh,								160
shiubhlainn cánainean is masgull,
gruaim is grámair, tír is cladach,
breug is fírinn, fríth is caladh,
Greugais, Gáilig agus Danais,
Fraingis, Arabais is Laidionn,									165
grámairean is druim na mara,
tuinn is roinn is caol is faclair
beinn is gleann is cuan is cairtean
shiubhlainn m’aineol is an t-atlas,
druim na mara, druim na mara,								170
moncaidh, annas, anaconda,
anaconda, annas, moncaidh,
craobhan pailme ’s lucht nam mogais,
lucht nam burnus, lucht nam mogais,
latha is lasadh, dubhar is doille,								175
beinn is cuan is tuinn ag osnaich,
an sruthadh go [Dhúir?] ’s a droma.
Acropolis is pterodactyl
tuinn na mara, druim na mara,
pioramaid is pterodactyl,									180
druim na mara, druim na mara.

[Beurla]

[TD 257-259]

[Beurla]

[TD 260]

*171 Cruach Tharsainn ’s na h-Oiteagan

An a eucinnt an t-saoghail
as aobhar dod thalach?
Eadar fàire is fàire										3
tha fàilte roimh t’astar,
is a dh’oidhche ’s a là dhuit
is slàn duit gun agadh.										6

Gu dè bhiodh tu ach rathail
leis gach latha tha ’g èirigh?
Siud shuas Cruach Tharsainn									9
ag amharc ’s ag èisteachd,
is tha gaoth fhionnar nan sliosan
ag iomairt mud cheumaibh.									12

[Beurla]

[TD 261]

<eng>POEMS 1960–1961<gai>

*172 An t-Anmoch air a’ Mhonadh

Tha ’n solas gam fhàgail,
’s tha càrsan sa Chaol.

Tha ’n dorcha a’ teàrnadh,
is tha an là ’dol a thaobh.									4

Tha mi ’m meadhan a’ mhonaidh,
a’ coiseachd an fhraoich.

A’ toirt nan ceuman mòr, fada,
gu bhith fada bhon taobh-s’.									8

Aig dà Loch na Machrach,
agus at air a’ ghaoith.

[Beurla]

[TD 262]

*173 Miannan an Tairbeartaich
(mar gum b’ann le iasgair)

Gheobh mi rian mar rainn òrain
air steòrnamh an t-saoghail;
an t-amhsan ’s an losgamh,
is coltas maraon iad;										4
a’ mhuc mhara mun Choileach,
is an goireachan fhaoileag,
is coltas sin uile
a chuir an Cruithear ar taobh-ne.								8

’S e as fheàrr leam air thalamh
fuaim a’ chapstain ’s e ’tionnda’,
is an èigh thig gun fhosamh
o na roithleanan siùbhlach,									12
solas lìn ann an camas,
b’e sin seallamh mo dhùrachd;
’s ar pùt fhèin ’teachd air aghart,
b’e sin fradharc mo shùilean.									16

Nuair bhios steall fo a h-aistidh,
nì i ’n t-astar a cheumamh;
’s gur e ’n ceòl e nach dona,
dùrd a motar ra èisteachd.									20
A bhith an ruith an Uillt Bheithe,
is a’ mheadainn ag èirigh,
an clàr uachdar fo reòtach
agus dreòs air na speuran.									24

[Beurla]

[TD 263]

*174 Is Aoibhinn Leam An-diugh na Chì

Is fada bhuamsa na nithean
a bhithinn gan àireamh,
na glinn, ’s ceann nan tulach,
is na rubhachan sàile.										4

Is tìom dhomh nis a bhith ’g àireamh
nan àite as deise;
Sràid an Dòchais, Sràid Dheòrsa,
Sràid Seòmar an t-Seilich.									8

Gach sràid is gach caolsràid,
clach is aol ’s leacan rìomhach;
Sràid a’ Phrionnsa mu dheireadh,
is i deisireach, dìreach.									12


*175 Bòd Uile

A’ Phutag is Toll Chalum,
Na Lagain ’s Rubha Dubh,
Roinn Chlòimheach ’s Rubha Bòdach,
Baile Bhòid is sguir.										4

[Beurla]

[TD 264]

*176 Sreathan Mearachdach

Siud i thall an Toll a’ Cheiligh
’s i ’na seasamh fad an là,
gun ghlideachamh oiread ’s òirleach,
Flòraidh Mhòr ri beul an làin.									4


*177 An Tìde Àbhaisteach

Glòir agus moladh,
is coltach an là e,
gaoth an iardheas ’na tacain,
is na frasan mar b’àbhaist.									4


*178 Cnapadal is Tìrean Ciana Eile

Cùil nan Seamrag ’s Bail Ìomhair,
is na h-Innsean gu buileach;
Àirigh Chreagach ’s Meall Mòr,
an Ròimh is Calcutta.										4


*179 Dà Thaobh na Maoile

Rubha Rèidh is Ceann Bharraigh,
’s iad gun fhasgadh bho dheò:
bithear dall le ca’-mara
eadar Arainn is Bòd.										4

[Beurla]

[TD 265]

180 An Druim-àrcan ’s an t-Ìochdar

[draft]

Cha leig sinn cruit ort no cruaidhchas
a’ togail luaidh’ o gach rot
’s tu na ràithean gu lèir sin
an Dùn Èideann air sgoil,									4
an Laideann ga bhruidhinn
’s iad gur cuipeadh mar choin.
Gheibh thusa nad làmhan
an druim-àrcan, ’s dèan boch.									8

Gheibh thusa nad làmhan
an druim-àrcan, ’s bi trang;
’s bidh sinn air an ìochdar
nar n-ìobairtean ann,										12
am beul mòr fo ar glùinean,
anns a’ chrùban gu teann,
is na mill chruinne luaidhe
’tighinn an uachdar gu mall.									16

Dlùth don chrann ann a toiseach
nad sgoilear gu ceart
bidh tu dìreach nad sheasamh,
agus leigidh sinn leat;										20
is fad on Ghreugais ga sgrìobhadh
gach ìochdar ’s sole bheag;
ann a deireadh bidh ’m balach,
is bithibh a’ tarraing a-steach.									24

[Beurla]

[TD 266]

Fìor [?] thug thu ’n cutar
o Tholl na Muice fo ’siùil
tuath air Eilean na Muice
troimh Chaol Muile ’s gach cùil;								28
ach fuaradh no fasgadh
air Camas a’ Mhùir
aig dol fodha na grèine
nì thu èirigh on stiùir.										32

Rinn deireadh an fhogharaidh
goid oirnn gun fhios,
gach gaoth agus acain,
tarraing acair is driop;										36
dh’fhalbh gach leus às an losgamh
a bhraith na tomain cho tric,
is o gach àrd a bhios neònach
a’ ghailleann bheò, ’s i gun tig.								40

Bidh e sgreunach o fheasgar,
is ’na pheanas air fad
leis na h-ùird is an drumach
anns an dubhar mu seach.									44
Nuair thèid gach motor ’na steud,
air an èigh “leigibh às”,
leig thusa do sgìos,
agus cnìodaigh an cat.										48

[Beurla]

[TD 267]

*181 Là Fhèill Aindreis, 1960

Is feàrr i na ’ghrian
air iarmailt ghlain le aoibh,
na ’n t-soillearachd speur
do Dhùn Èideann ’s don tìr mar-aon;								4

Is feàrr i na ’n tìm,
is chì sinn i fhathast saor,
’s i seagh agus ciall
ar bliadhna, is meud ar raoin;									8

’S gur ionnan ’s an là-s’
a bheir bàrr air gach là ’s gach naomh,
crois gheal air ghrunnd gorm
a’ stoirmrich anns a’ ghaoith.									12


*182 Ors’ a’ Bhèist Mhòr ris a’ Bhèist Bhig

On as mith thu, ithidh mi thu;
on as mion thu, ithidh mi thu;
ged as clis thu, ithidh mi thu;
nuair nach fhios duit, ithidh mi thu;
o nach mis’ thu, ithidh mi thu;								5
gheobh mi ris thu, ’s ithidh mi thu;

[Beurla]

[TD 268]

chì mi leis thu, ’s ithidh mi thu;
on as treis duit, ithidh mi thu;
on as driop e, ithidh mi thu;
o nach tric seo, ithidh mi thu;									10
on ’s a-nis duinn, ithidh mi thu,
agus, a-rithist, ithidh mi thu.
’S e mo ghliocas – ithidh mi thu.


*183 Seann Ó Mordha

’S i mo bharail gun iarraidh,
mur am fiach leibh a h-èisteachd,
mu chùisean na bliadhna-s’
is gach bliadhna ’na dèidh seo,								4
gum bi a’ ghrian gach beò mhadainn
gun agadh ag èirigh,
is gach feasgar gu cinnteach
a’ dol sìos fo na speuran.									8

Is bidh na mìltean der cinneadh,
eadar fhir agus mhnathan,
a’ falbh uainn, mar bha roimhe,
air tòir a’ chosnaidh gu Sasainn,								12
agus Sasannaich ’nan ceudan
a-staigh ag èaladh ’na mhalairt –
mar sin ann don bhliadhna-s’
is tòrr de bhliadhnachan fhathast.								16

[Beurla]

[TD 269]

*184 Sgeuma Ghlinn Nibheis

Is don’ e, Sgùrr a’ Mhàim,
’s chan fheàrr e a Bheinn Nibheis;
tachdaidh iad an gleann
bho Steall gu Meall an t-Suidhe;								4
“amar sgùrainn” còrr
“an domhain mhòir” ga mhilleadh,
le falbh is stad chur ann,
nach do gheall am filidh.									8

Fad nan linntean ann
bha ’bheinn ’s an gleann nar n-anam;
bha ’m fàsach fraoich rir cùl
ag ùrachadh ar n-aigne.									12
Abhainn Nibheis mhear,
is mairg a bheir fo smachd i;
is smachd oirnn sin gu lèir,
is leughaidh sinne ’aimheal.									16

[Beurla]

[TD 270]

*185 Na Giomaich is Brest is Dùn Èideann

Cha leugh sibh na rainn seo
gu ceann leis an tiomadh,
ged a mhùch sinn an èigheach
mu dhèidhinn nan giomach.									4

Chuir iad sgeul oirnn à Barraigh
air a’ bhraid bha mun chorsa,
’s na co-Cheiltich ga dèanamh –
’s chuir an sgeul bhàrr ar dòigh sinn.								8

Bha sinn an clos, is cho bodhar
ri gobhar na cairte;
’s tha sinn rudeigin dall ann;
is cha chall na gheobh caraid.									12

Na bithibh a’ fàsgadh ar cridhe
le gach fios mu gach fulang.
A bhith ’gearan mun ghnothach,
is crosta sin buileach.										16

[Beurla]

[TD 271]

*186 Monadh Dubh Bhràid-Albainn

Is Alba seo gu cinnteach,
is Alba seo gun strìochdadh,
is Alba seo gun chìreadh,
’s an cìreadh tu ’n ceò?									4
Is Alba seo ’s i rìomhach,
is Alba seo ’s i rìoghail,
is Alba nach toir cìsean
’s i cinnteach bho thòs.									8

Seo Alba a’ sìor dhìreadh
bho Choireach Bà ’na mìltean
de bheanntan àrda, fìorchas
gu ìosal nan lòn;										12
gu fàire thall a’ sìneadh,
gu sàile ’s thun a Crìche,
’s a h-àit am measg nan tìrean
glè chinnteach fa dheòidh.									16

[Beurla]

[TD 272]

187–188: Gàidhlig is Gèidhlig mu Seach

*187 An Stoirm Oidhche

Is geur a-nochd fuaim na gaoithe,
is tu ’cluinntinn na géithe.
A-màireach ’s a-mèireach
bidh e fèathail, ’s mi éabhach.								4

An déidh na h-ìdhche ’s na h-oidhche,
nuair thig soillse na gréin’ oirnn,
ni mi éirigh is ìrigh
gu h-ìbhinn ’s gu h-éibhinn.									8


*188 Na Gealagan

Is iad sin na fir chàlma
feadh nam bàghan ’s nam bèghan,
le lìon ghealag sna sgàilean,
’nam meàirlich ’s ’nam mèirligh.								4

[Beurla]

[TD 273]

*189 Cath Gairbheach

Briseadh madainn là na bàinidh mhòir aig Gairbheach; bu tràth a bhris, tràth a bhris.
Rinn iad àrach dheth gun iochd, gun och aig Gairbheach, àrd is mith, àrd is mith.
Thachair ruaim ri gruaim, thachair, an Cath Gairbheach; thachair sin, thachair sin.
Gu dè rinn Iarrla Mhàirr màilleach an Cath Gairbheach, ’s gun e glic, ’s gun e glic?
Roinn e Alba ’na dà leth leitheach an Cath Gairbheach; rinn e sin, rinn e sin.		5
Is fada bhitheas cuimhn’ againn air Cath Gairbheach; ’s fada sin, ’s fada sin.
Is fada bhitheas caoidh againn air Cath Gairbheach – thà a-nis, thà a-nis.


*190 “Faodaidh Duine a Theang’ a Chumail san Droch Uair” (seanfhacal Lallans)

Gabhaidh cuid againn smuairein
is an smuaintean air Sgàin;

’S cha do thoill i sin bhuapa,
’s gur misneach bhuan i nach tràigh.								4

Sin an seann ainm cliùiteach
chuireadh sùrd oirnn ’s gach càs,

[Beurla]

[TD 274]

Is a thogadh bhon chùil sinn
às ar crùban beag tàimh.									8

Chan fhaigh sinn aon là dheth,
Dòmhnall Dàsachdach, nis,

Ach tha ’ainm ann a rabhadh
gu bhith bras le cur-leis.									12

Cluinnear tagradh nach sgleò bhuainn;
bidh sinn beò, ’s coltach ris;

Bidh sinn beòdha is beadaidh,
’s gheobh sinn Bearaig air ais.								16


*191 Glaistig Phàirc na Bànrigh

Bu ghlaistig nach truagh mi,
’s bu ghruagach bha dealbhach
nuair bha ’Ghàidhlig gu buadhach
gu Tuaidh againn, ’s earbsa.									4
Cuairt chrom agam mochthrath
gu Boglach an t-Sealgair,
’s mo laighe chruiteach mus dorchnaich
air Meall a’ Chonaisg làn feirge.								8

[Beurla]

[TD 275]

’S a Chalum a’ Chinn Mhòir,
cha bhòst thu aig seanachaidh!
’S a Chalum a’ Chinn Mhòir,
a rinn a’ ghòraiche leanabaidh!								12
Ma lìon thu am beul oirnn
le Beurla nad bheatha dhuit,
bheir mi fhathast an caibeal
o do Mhairearad Bheannaichte.								16


*192 Òran Nàiseantach

Ho-rò, mo nighean donn, am falbh thu leam?
Ho-rò, mo nighean donn, am falbh thu leam?
Ho-rò, mo nighean donn, am falbh thu leam
’s gun ceannaich mi còta riabhach dhuit?							4

Gun ceannaich mi còta riabhach dhuit,
’s e Albannach, sàr sgiamhach dhuit,
air dhathan fraochach, riasgach dhuit:
gun ceannaich mi còta riabhach dhuit.							8

Tha saoghail ’s saoghail ann gu lèir.
Thilginn iadsan trast an speur
is dhèanainn rathad romham rèidh,
’s mo dhèidh air còta riabhach dhuit.								12

[Beurla]

[TD 276]

Tha ’n còta laigheadh ort gu caomh
air dhath a’ mhonaidh is an fhraoich.
’S e thigeadh gu ceart rid nàdar saor.
A ghaoil, bidh còta riabhach ort.								16

Chan e ’n lilidh ’s chan e ’n ròs
a chuireas lìth air t’aodach còrr,
ach dathan dùthcha ’s dreach le nòs
bheir fraoch nam mòinteach riabhach dhuit.							20


*193 Furan na Baintighearna bho Chluaidh

Mhothaich i da beairt, a luathaich
’s a raon a’ fosgladh dhi gu cuantan;
sìontan fuara sìoda ghuaillean,
bean uasal rìomhach i sna stuadhan.								4

Seòlaidh Albainn i, ma thog Cluaidh i,
’s còir air fairge i ’s i ’togail bhuainne.
Nì Barraigh iùl di mar bu dual di,
’s nì Leòdhas stiùireadh dhi ’na cuairtean.							8

[Beurla]

[TD 277]

Chunnaic Loch Seunta tùs a gluasaid.
Dùn Omhain is Tollard os Bòd, fhuair iad
na tuinn a dh’ut i gu mall bhuaipe
is Cille Chatain thràigh-gheal, uaine.								12

Plada ’s A’ Mhaol ’s Àbhann uaigneach,
Allasan ’s Maol na h-Ogha gu h-uachdrach –
am furan thall a thà ’na smuaintean,
is cinnteach gum faigh Alba Nuadh e.							16


*194 Ro Fhad’ air a’ Mhullach

Seo do threis de Choir’ Odhar,
’s tu nad ghobhar air tòrr
air Slia’, ’s an stailc ort,
am fan thu rid bheò?										4
Thig an ceòban gu ciùin ort,
thig an ciùran ’s an ceò,
thig am feasgar gun fhios ort;
och, glidigh ’s bi folbh.									8

[Beurla]

[TD 278]

Thig am feasgar gu clis ort,
thig an Grioglachan òir,
thig an oìdhche gun ghealach
a’ falach gach fòid.										12
Bi ’teàrnadh, a bhalaigh;
och, caraigh, ’s bi còir.
Thig an ceathach ’s an dubhar;
glidigh thusa, ’s bi folbh.									16


*195 Cnocan a’ Chait Fhiadhaich

Fhuair an cnocan an t-ainm,
is dh’fhalbh e fhèin,
’s a sheòrsa leis
chaidh às gu lèir.										4
’S tha saoghal calldaidh
gu mall ’s gu rèidh
a’ dlùthachadh dlùth
ma dhùthaich ’na dhèidh.									8

Tha gach mionaid as tìr,
san linn seo fhèin,
spiorad cait fhiadhaich
iadhta nach eug,										12
spògan, spuirean
gan cur an streup,
a’ spàirn gu fiadhaich,
fiacaill ’s deud.										16

[Beurla]

[TD 279]

*196 Acarsaidean a’ Chutty Sark

Bha gach fear san sgioba ’gabhail mòran eagail,
ri faicinn Ros Neodha ’s an loch san dol seachad,
gun robh nì a dhìth orr’ a bhiodh ’na lìth ’s ’na chneasachd,
bhon bha ’n Cutty Sark air acair mu dheas bhuainn.						4

Labhair Suidh’ an Easbaig ’s Cill Chreagain le chèile:
“Is fadal buan gach faire dhuinn, mur faic sinn fhèin i.
Bhiodh i na bu nàdarra air àrainn a h-euchdan.
Am b’fheàrr dhi bhith ’fuireach bhuainn am Punta Arenas?”				8

’Na tàmh ann an Tàimis an tàrr i fuireach,
a’ siaradh air a slabhraidhean, do-cheannsaicht’ uile,
ma chaill i Rubha na Cloiche is Cille Mhunna,
is Seann Dùn a h-àbhaiste gu bràth bràth buileach?						12

’S na h-acarsaidean cèine – is cha bu ghann iad –
anns an do chuir a dreuchd i – is cha bu mhall i.
Bu chòir a cur gu dùthchasach le cliù, ’s b’e ’n t-àm e,
an Geàrrloch Chluaidh gu h-eòlach air a sàr dhà shlabhraidh.				16

[Beurla]

[TD 280]

*197 An Cnocan Fraoich is Padre Dante

Siud thusa air gach taobh ’s mi ’sealltainn bhuamsa.
Mo ghaol, an tulach is a còmhnard torrach;
mo chion, an cnoc ud ìochdar agus uachdar.

Lìon thu mo shùilean domh air an ceud fhosgladh,
is chì mi, nuair a dhùinear iad mu dheireadh,							5
do fhraoch ’s do chreagan is t’fhonn ghràinnsear fodhad.

Pàrras no Iutharna cha toir dhìom aon leathad,
càrnan no bruthach dhìot, lèana no glacag,
is tu nad aisling shìorraidh ga mo leantainn.

Bidh sinn nar n-eòlaich fhathast, ’s tu nad aisling						10
is mi nam thannasg. Cuirear air an Aog leinn
là bithbhuan nach do smaointich Padre Dante –

nach robh a-bhos an taobh a rinn e glasadh.

[Beurla]

[TD 281]

*198 Na Fiachan Gaolach
no An Nàiseantach do dh’Albainn

(trì rainn is amhran)

Thug mi treis dhuit, thug mi tràth dhuit,
thug mi greis dhuit ’s iomadh ràith dhuit,
thug mi treis is gach aon là dhuit,
’s gu là bràth dhuit mo ghrian ’s mo speuran.							4

Fhuair mi bith uait air cheann nam bliadhna,
fhuair gach camhanach is ciaradh,
gach là màireach ’s mo chian nan cian uait,
is bheir mi fianais air siud le spèis dhuit.							8

Chan eil san domhan uil’ ach t’fhàire;
chan eil ’na rannaibh ruadh’ ach t’àirdean;
chan eil sna thùras sinn ach t’àbhaist,
’s bheir mi gu bràth dhuit slàn ’s gu lèir siud.						12

Ceangal
Làithean is bliadhnachan, iarmailt is cruinne cè,
na ràithean gan riaghladh ’s a’ ghrian a’ toirt dhaibh an gnè,
fàsach is diasan – is fial bheir thu dhuinn gach seud,
is pàighear na fiachan sin gun iarraidh, gun athadh dhuit fhèin.				16

[Beurla]

[TD 282]

*199 Ar Cnocan Fraoich

Chan eil gach slios mar bhà. Chuir e oirnne bàire,
na fhuair uiread àilleachd de shàrach faoin.
’S ann a dh’fhàs a’ chopag an àite chroitean,
’s tha làraichean ’s iad tostach nar Cnocan Fraoich.						4
’S e a chur an ìre an leigheas dìleas
air gach gnìomh dubh dìmeas a char da thaobh –
shaltair ainneart obann air gasain mhonaidh,
’s a dhaoine fhèin gan lot air ar Cnocan Fraoich.						8

An dèidh gach fòirneirt, cur-fàs is fògraidh
tha ’mhisneach is an dòchas ’s a’ chòir ’nan laoich.
Air fonn, air creagan, air gach aon leathad
bidh saoghal farsaing, leathann aig Nàisean saor.						12
Ar n-ulaidh chnocain, ar bunait shocrach,
ri turadh no ri doineann nach bog a-chaoidh –
fraoch no fochann, lom no molach,
cha deach e fòs a mholadh, ar Cnocan Fraoich.						16

[Beurla]

[TD 283]

*200 A’ Phìob Mhòr Againn

Thug sin bàrr air gach gaoith,
’s air gach taobh às an tàrr iad,
am binneas ’s a’ ghaoir
aig a’ ghaoith thig bhon mhàla;								4
duis is feadan is gaothair
ri saothair ceart còmhla,
fhuair iad am bruthach air a’ chlàrsaich,
a’ dol an-àird lem puirt-mhòra.								8

Ann am prìomh cheòl na cruinne
fhuair na Cruimeinich àit dhuinn,
is chuir sinn rìgh air a pìoban
anns gach tìr anns an tàmh iad;								12
an t-inneal ’s an ealain,
an deachdadh ’s a ghabhail –
am measg na tha ’cheòl ann
tha seud sònraichte againn.									16

[Beurla]

[TD 284]

*201 Rathad Loudaidh ’s an Track

Och, bidh sibh fhèin an oìdhche seo
ri “dìd ort” leis na rubhachan,
’s mo char-mu-thom, ’s cha bhàrdachd e,
ri càraichean ’s ri busaichean;									4
ge aognaidh luaths nan lìnearan,
’s an t-Sìn ’na deagh cheann uidhe dhaibh,
Eilean fo Ghlais no Iomachar,
is bicheanta na cunnartan.									8

Seo bhuam an gearan àbhaisteach,
’s bu Ghàidhlig e mun d’rugadh mi,
’S mas fìor no fealla-dhà seo bhuam,
gun tàrr sibh às gach udal ann,								12
’s an oìdhche ’teachd sa bheucaich oirbh,
’s e ’sèideadh geal bhàrr shumainnean;
’s biodh sgaothan chàr is làraidhean
gu là a’ toirt mo thurais diom.									16

[Beurla]

[TD 285]

[Albais]

*203 Brònach Tadhal Dùn Monaidh

Brònach tadhal Dùn Monaidh,
bail’ a mhol na ceudan bàrd.
Nuair a chìthear Dùn Monaidh
is deacair gun ochain a ràdh.									4

[Beurla]

[TD 286]

Seachd ceud is seachd agus mìle,
cunntas a mhill ar tlachd ’s ar fois,
’s a dh’fhàg sinn ris anns an ainbheach
air bheagan meanmainn or toic.								8

Ge brònach tadhal Dùn Monaidh,
gheobh ar n-Alba saorsa fòs.
Brònach tadhal Dùn Monaidh,
ach molar e fhathast gun bhròn.								12


*204 Air Suidh’ Artair Dhomh Mochthrath

Là ’s a’ ghrian ’na lainnir,
air Suidh’ Artair dhomh mochthrath,
’s mi ag amharc Dhùn Sapaidh,
is nan glacagan conaisg;									4
a’ gabhail beachd air a’ mhachair,
’s air na h-achaidhean toiceil,
fonn Loudaidh gun teirce,
an tìr eararach thorach.									8

“Dèan am beachdachadh sàr mhath;
chan i ’Gharbhail a th’agad,
sùilean cruthach nam moineach,
no mol Rubha Bhaltair;									12
ach fonn an cinnich na diasan
gu fialaidh, farsaing,
tìr gun sgàirneach, gun chruadhlach,
is i uaine, mìn, maiseach.”									16

[Beurla]

[TD 287]

Chunnaic mise, ’s bu tric sin,
nì, le m’fhios, bu mhò maise,
’s a thig ’na smuain, is i ealamh,
chum nan creag-s’ air Suidh’ Artair;								20
b’e sin monadh Chinntìre,
is Loch Fìne ga amharc,
A’ Gharbhaird ga mholadh,
cùirn is mol Rubha Bhaltair.									24

Tha siud ann, Cruach Tharsainn,
agus tlachd dhith gun tomhas;
Cruach an t-Sorchain ’s A’ Chaolbheinn,
’s iad as caoimhe th’air domhan;								28
na fìor ionaidean garbha,
Allt a’ Ghalbhais is Sgolaig,
a chuireadh sunnd air fear duilich,
’s e ’falbh bhruthach is chnocan.								32

Am fraoch ’s an roid chruaiche,
an luachair ’s an roineach,
is na h-ùr bhadain bheithe
fo na leathadan corrach,									36
an cìob is a’ chòinneach,
gum b’eòlach mi orra;
gum b’e ’n leigheas air eucail
fàs an t-slèibhe ’s a bholadh.									40

[Beurla]

[TD 288]

B’e ’n leigheas air tinneas,
ceòl a’ ghlinne gun chlos air;
na h-alltain a’ teàrnadh
bho na fàsaichean tostach.									44
Chuireadh cruth an fhuinn fhiadhaich,
is e liathchreagach, molach,
gleus gu bràth air an fhear sin
a bhiodh sealan ga choiseachd.								48

’S e sin tolman na h-earba,
nach eil cearbach ’na siubhal,
’s i ’g iarraidh dìdein taobh alltan
no ’na deannruith ri bruthach.									52
Is binn a ghoireas a’ chrotag
air oiteag nam mullach,
’s i ’faicinn Arainn is Ìle,
is Cinntìre gu h-uile.										56

Bidh caoidh aig a’ bhrìdein
as t-oìdhche san fheamainn,
fon Earrainn Ghoineach gu h-ìosal,
is cha bu sgìos leinn a ghearan;								60
’s e a’ goir air bheag furtachd
anns an dubhar fo chreagan,
gus an èirich an là air
bho àrd Shlios a’ Cheathraimh.								64

[Beurla]

[TD 289]

Bho thùs saoghail ’s gu suthain,
fhuair e ’n t-urram air àilleachd,
am fonn chaidh a chumadh
is a luraiche gharbh air;									68
’na choltas do-cheannsaicht’
is nì ann e tha calma
is e uaibhreach, garg, rìomhach,
bho Allt an Lìn gus an Garbhallt.								72

“Chan eil saoi gun a sheis’ ann,
ged thug thu treis mud thìr allail.
Seall an earadheas bhuatsa,
agus tuairmsich a’ ghabhail,									76
far a bheil Garbhallt an Loudaidh,
’s am monadh lom ann ga altram.
Faic Sliabh Allair ’s e riabhach,
’s a bhràithrean ciara gun ghainne.”								80

“Is ann de t’àbhaist bhith moltach
mun t-Sloc Dhomhainn ’s mun Òrdaig;
mu Chruach Doire Lèithe
is Cnoc na Mèine cùl mòintich;								84
mu Rubha a’ Ghrianain,
is mu chian Lagan Ròaig.
Cluinnear glaodh bho Dhùn Iubhair
a bheir an diog às an òran.”									88

[Beurla]

[TD 290]

Och is och, an e ’thighinn
air a’ chinneach aig m’athair,
nuair bha imrich an t-Sàthairn
gus a’ Ghàidhealtachd aca?									92
B’ann air là an deagh fhortain
a thog iad an acair.
Bidh mo bheannachd a-chaoidh air,
’s air an sgaoth rinn a’ mhalairt.								96

Chunnaic Eilean na Baintighearna
dath an cuid seòl bhuaith;
thog iad Rubha Meall Daraich,
’s thug a-mach Toll a’ Bhòdaich;								100
chuir iad sgothan air acair
’s b’e sin an dachaigh ’s an eòlas.
Sin a’ chomain a mhaireas,
is gur Cainntrich fa dheòidh sinn.								104

Thuirt iad “Slàn le Dùn Iubhair!”
’s thug am furan don Tairbeirt,
do dhùthaich na Gàidhlig,
a’ chàirdeis ’s a’ gharbhlaich.									108
Bu ghlic a chùm iad san t-seòladh
an crann spreòid air a’ Gharbhail
’s gur iad a’ Ghàidhealtachd ’s a’ Ghàidhlig
an dà nì ’s fheàrr a tha ’n Albainn.								112

[Beurla]

[TD 291]

Is mò cumhachd nan sliabh
na aon riaghaltas maireann;
is fheàrr feartan a’ mhonaidh
na gach oilein tha ’n Sasainn;									116
an Tairbeart dan cosnadh
an sgoth ’s an lìon sgadain,
is treasa gu mòr i
na Hòmar ’s an Laideann.									120

Air cabhsair ’s air fireach
molaidh mise rim bheò sin,
Uaraidh ’s an Aisinn,
Cnoc nan Sgarbh ’s Bàgh a’ Chòmhraig;							124
bho Shliabh Gaoil riamh gu Claonaig,
is thar gach taobh ann am bòidhchead,
Sgìre Chalmain Eala,
am fonn creagach nach còmhnard.								128

Innis Choinnich is Lìte
’s gach druim am Fìobh is gach baile,
’s an còrr fhàfann beag, fann,
a’ teachd a-nall bho Shliabh Allair;								132
’s e bh’agam Sgolaig ’s Allt Beithe
car treise ’nan aiteal,
’s mi ’g amharc raointean is rèidhlein
mochthrath grèin’ air Suidh’ Artair.								136

[Beurla]

[TD 292]

<eng>POEMS 1964–1973<gai>

*205 Am Flùr Geal Slèibhe

Ar leam gur èibhinn ’n àm èirigh ì;
ar leam gur èibhinn ’n àm laighe sìos.
Tha i beusach is tha i ceutach,
am flùr geal slèibhe dh’fhàg èibhinn mì.							4

Tha i màlda is tha i caomh.
Tha i àlainn ’s dh’fhàs i saor.
Is e a nàdar, is e a h-àbhaist
gean is gàire, fàilte ’s aoibh.									8

Cha ghabh i mìothlachd, is ì gun sgraing.
Tha i sìobhalta bìth ’na cainnt.
Tha ’snuadh ’s a lìth ann air ghile dhìthein.
Chan eil mìghean san rìbhinn ann.								12

Is solas lèir i ’s gach àit am bì.
Is sona, sèimh i ’s is fàilteach ì.
Tha tlàths na grèine san fhlùr gheal Chèitein – 
’s i ’m flùr geal slèibhe dh’fhàg èibhinn mì.							16

[Beurla]

[TD 293]

[Albais]

[TD 294]

207 [Latha san Rainich]

(òran)

Latha dhomh bhith san rainich,
hug ò failill ò;
bha a’ bhruthainn ann trasta,
hug ò failill eile,
hug ò failill ò.											5

Bha a’ bhruthainn ann trasta;
bha am fèath air gach glacaig,
is air molan na mara,
is air muir far am faicte.
“Cogaidhean mòra a’ tachairt,								10
nas fhaide na Arainn
no biod Chnoc a’ Chaisteil.
Cha bhi mac aig an athair;
cha bhi ogh’ air a’ mhacan.
’S annamh leòntach thig dhachaigh,								15
’s a’ ghrian lèir air a lathadh.”
Latha grèine ’s e taitneach,
latha dhomh bhith san rainich.

[Beurla]

[TD 295]

208 Referendum

Tha daoine beaga an Lunnainn,
dh’fhàgas guineach gach rann.
Vòt iad, is chuir iad
a’ ghlas ghuib air ar drannd.									4


209 An Rùnaire Stàit

Domhan ann fhèin gach duine
le ’dhubhar is le ’leus.
Ar leam gu bheil an Rosach
’na fho-dhomhan gu lèir.									4

[Albais]

[Beurla]

[TD 296]

*211 An Ciùran Ceòban Ceò

Dol sìos an cladach madainn dhomh, ’s an t-adhar ann gun deò;
bha sìth feadh fuinn is mara ann, is taise bho na neòil.
Cha chluinnte feadh a’ chiùinis ach fann chiùcharan aig eòin.
Bha gach nichein tostach, driùchdach anns a’ chiùran cheòban cheò.			4

Cha robh àird no iùl ann a stiùireadh neach ’na ròd.
Cha robh àit no ùin’ ann, ach aon chiùineas domhain, mòr.
Bha ’n saoghal làn den mhaoithe fo dhraoidheachd is fo chleòc,
is bann sìthe air mo shùilean anns a’ chiùran cheòban cheò.					8

Chan fhaicte fonn no fàire. Bha sàmhchair air gach nì.
Bha beithich agus dùslaingean ’nan smùid gun dath, gun lìth.
Bha cnuic is glacan paisgte ann, is chailleadh muir is tìr.
Bha fois is clos is dùsal anns a’ chiùran cheòbain mhìn.					12

Chaidh sliosan agus leathadan à sealladh anns na neòil.
Cha robh dath no fuaim ann, no uair, no solas lò.
Bha ’n sileadh mall, rèidh, socrach air cnoc, air glaic, air lòn,
is bha ’m Paiste Beag fo dheataich anns a’ cheathach cheòban cheò.			16

[Beurla]

[TD 297]

Bha na ciothan ceathaich chiùranaich, ’s iad dùmhail, dlùth, gun ghlòir,
gu cagarsach, gu cùbhraidh, tais, ùr, gun ghuth, gun cheòl,
a’ snàmh mu mhill is stùcan, ’s a’ dùnadh mu gach còs.
Bha tlàths is tlachd a’ tùirling anns a’ chiùran cheòban cheò.				20


*212 Ar Cor an Albainn

A’ chaora fon deimheas,
’s i ’fàs deireasach, fuar,
nì i mèilich mu dheireadh
’s i ’bualadh bhreaban mun cuairt.								4

dòigh eile air:

An leòghann bhios fo thàmailt,
bheir e ràn gun fhuireach;
bheir e ’n sitheadh garbh às,
is marbhaidh e gach duine.									8

[Beurla]

[TD 298]

*213 Eun Maidne

Is moch a ghoireas eun na maidne
air a’ chraoibh fa chomhair an taighe
an Dùn Eideann toiseach earraich.

Tha eun na maidne ’seinn an Suraidh.
Chuala Hòmar a luinneag.									5
Dè dheth? ’S i seo Alba buileach;
Alba an-seo ’s an-diugh i.

Dè feum bhith ’leantainn na seann ealain?
’S i ’s ealain dhuinn ar tìr nar latha,
is goirear leinn mar eun na maidne.								10


*214 Bliadhna gun Gheamhradh
(Am Paipear Naidheachd)

Chìthear an aiteal
na tha ’m paipear ag iarraidh –
mìorun agus gamhlas
is an geamhradh ’na bliadhna.								4

Chìthear, ach fuireach,
na tha ’n duine ag iarraidh –
deagh rùn agus rann leis
is gun gheamhradh sa bhliadhna.								8

[Beurla]

[TD 299]

[Albais]

216 [Rann Fìrinneach]

Is fìrinneach a bhios an rann,
is bheir mi i gu ceann gun athadh –
is tric a phòg mi am beul
nach do labhair breug fhathast.								4

[Beurla]

[TD 300]

217 Sreathan Sìmplidh

Ealasaid a ghaoil ’s a ghràidh ghil,
is fìor ge manntach a’ bhàrdachd –
chan fhaighear coire don dàn seo,
’s gur àlainn moladh gach nì àlainn.
Nan robh agam alt gu m’àilgheas,								5
dhèanainn rainn a bhiodh ’nan sgàthan
dod bhòidhchead is do t’uaisle nàdair;
ach gabh na rainn sìmplidh seo om làimh-sa.

Is àlainn moladh gach nì àlainn.
Chan fhaighear coire don dàn seo.								10

An là a’ glasadh ’s mi ’gabhail beachd air.
Air èirigh moch dhomh om leabaidh
chì mi na neòil a’ dol seachad,
is gaoth a’ Mhàirt gan cur air teicheadh.
Mi ’smaointeachadh ’s mo bhas fom lethcheann –						15
feasgar bidh Ealasaid gam fheitheamh.
’S ann mall a bhios an là ’dol seachad.

A chionn a maithe is a maise
tha Foghar mo bhliadhna ’na Earrach.

Tha gaoir gach gaoithe ’na binn bhàrdachd.							20
’S ann ’na Nèamh tha ’n saoghal cràiteach;
’s ann ’na chamhanaich gach sgàile.

[Beurla]

[TD 301]

Gheall mi briathran duit is bàrdachd.
Chan fhaighear coire don dàn seo.
Is àlainn moladh gach nì àlainn.								25


218 Rannghail Leth-èibhinn do dh’Ealasaid

(car air dòigh “Och, a Naoghais, bi treun” aig Rob Donn)

Ealasaid a’ bruidhinn:

Och, a Dheòrsa, bi treun,
is cùm do ghealladh dhomh fhèin.
Gheall thu dhomh bàrdachd is rannan –
biodh t’fhacail is t’aicill ’nan leum.								4

An co-ghealladh:

Cuime nach gabhainnsa misneach,
’s na h-uiread nas miosa na mì.
Air sealltainn dhomh romham ’s nam dheaghaidh,
tha ’m faghart air fanachd nam chrì.								8
Cha bu chneasta leam luaths nan làithean,
’s an dol uainn th’aig gach ràith ’s aig gach mìos;
ach dheònaich am Freastal dhomh sòlas,
caomh leannan ’s an òige a-rìst.								12

[Beurla]

[TD 302]

Is bruthach cas e ’s is bòidheach,
bhith beò san t-saoghal a-bhos.
Tha cuid a gheibh sunnd is sògh ann,
tha cuid a gheibh leòn is lot;									16
ach tha slios againn uile ri ’dhìreadh,
’s cha chinnteach am fonn fon chois.
Sa chreachann choinnich mi Ealasaid,
’s is ealamh mo bhuidheachas dhomh.							20

’S e tha bhuam an irioslachd nàdair;
tha gàirdeachas bhuam agus aoibh;
tha eòlas bhuam agus spionnadh,
’s a bhith cuideachail gun a bhith faoin.							24
’S e tha bhuam càch bhith air banais,
is sinne nar caiginn làn gaoil;
pòsadh is pògadh is Pàrras,
’s mo ghràdh bhith a-ghnàth rim thaobh.							28

Is aotrom, aobhach, fileanta
thig filidheachd asam san uair-s’.
Bha mi nam thost rè nam bliadhna,
ach is sgiamhach an cuspair seo fhuair.							32
Gheall mi rainn do dh’Ealasaid,
ealain is aicill is uaim,
is bidh iad sona, geal-ghàireach
mar thoilleadh bean àillidh shuairc.								36

[Beurla]

[TD 303]

Os cionn dùrd na tràchda
cluinnear nar là ’s nar linn
fead nam peilear ’s nan slige
air slighe Hò-Chi-Mình.									40
Cha b’fheàrr bha na fir rè na h-eachdraidh
len coisichean ’s eachraidh is strì –
Napòleon, Attila, Xerxes,
Eideard a h-Aon is a Trì.									44

Is iongantach leamsa na mnathan
lem maise ’s lem maithe gun chrìoch,
bheir horò air na fearaibh, ’s bheir onair
don cosnadh, don cogadh ’s don sìth;								48
don gairge, don gairbhe, don cabhaig,
don saoghal làn aisith is strì.
Bheirinn riaghladh an domhain do thè dhiubh,
’s bhiodh èibhneas air muir is air tìr.								52

Is fuigheall bheum is chorc sinn,
na tha beò air an domhan gu lèir.
’S e ar gliocas bhith ’g imeachd gu cruiteach,
gun fhios ach an tuit oirnn an speur.								56
Mar as gnàthach, ’s iad a’ chlann nighean
bheir nigheadh is plasta dar creuchd –
a’ mhaighdeann ’s a’ mhàthair aosta
’s an cinne daonna dan rèir.									60

[Beurla]

[TD 304]

Mholainnsa maoithe nam mnathan.
Dhèanainnsa faram is fuaim.
Bheirinn ar riaghladh do rìbhinn,
is sgrìobhainn Lysistrata nuadh.								64
Molaidh mi maoithe Ealasaid.
Dòirtidh mi ceilear ’na cluais.
Is i ùrachadh ’s fàilte m’ealain,
mo leannan is m’eala gheal chuain.								68

Dh’èirich làn a bòidhchid ’s a beusan
a-steach air mo cheutaibh ’na chuan.
Gura h-e is deireadh dom làithean
gean is gàire ’s uaill.										72
Bidh ise a’ peantadh a dealbhan,
’s bidh mise ri rannghail bhuan.
Choinnich mi Ealasaid àillidh,
is choisinn mo mhàrsal buaidh.								76

[Beurla]

[TD 305]

*219 Bratach am Bràigh a’ Bhaile

(trì rainn is amhran)

B’e sin an rìomhadh a thaitneadh,
’s a laigheadh le loinn ort fhèin;
a bheireadh dhuit dùil ri saorsa,
a bhail’ aosta, ’s tu òg ler spèis.								4

Seann bhratach shracte,
a dh’fhairich ceud call is buaidh,
ga nochdadh air do mhullach
aig bun do speur ghlain, fhuair.								8

A’ chrois a bh’aig ar sinnsre
shuas air mìn chrann caol;
an geal is an gorm,
is toirm dhiubh anns a’ ghaoith.								12

Ceangal
Am baile seo bha iomairteach, is cridhe nàisein ann –
bu làidir a bhuillean uaibhreach, uair, mun d’fhàs iad mall.
An-diugh, an-diugh ma dh’èistear le cluais eudmhoir, thèid mi ’n geall
as ùr, as ùr gum mothaichear do phlosgartaich bhig, fhann.					16

[Beurla]

[TD 306]

220 An Co-cheòl Iomlan

Is tlàth air iarmailt
grian ar latha;
fàs is snodhach,
fochann ’s faillean.										4

Tha dàin is deachdadh
feadh an adhair –
òran a’ mhulaid,
guidheam, gabh e.										8

Cùm an co-cheòl
còir sin againn;
bòidhchead a’ chumha
le guth an aiteis.										12

[Beurla]

[TD 307]

[Beurla]

[Albais]

[TD 308]

*223 Tha ’Mhisneach is an Dòchas ’s a’ Chòir ’nan Laoich

[Albais]

[TD 309]

[Albais]

*225 Alba Cona h-Ingantaib

Alba le a h-Ioghnaidhean (Dàn Deirdre)

Is sgeulach am maraiche mara
a thill air ’eòlas on aineol,
a shiubhail cuantan gu caladh.

’S ann bruidhneach a thogas e còrsa.
Cluaidh no Lìte sear an t-seòlaid,								5
bidh ioghnaidhean san aithris sgeòil aig’.

Ge-tà, bheir Alba bàrr air ’aithris,
’s i a’ dùsgadh às a cadal;
’s gur dùthaich ùr i gach aon latha,
’s i ’nochdadh nìthean a bha ’m falach							10
air feadh na h-eachdraidh, sìth is aisith.
’S i bheir don mharaiche gach annas.

[Beurla]

[TD 310]

*226 An t-Albannach air Dùsgadh

Ar leam gur cosgarrach an curaidh,
ar leam gur calma an duine,
’s gur lìonmhor, dìleas a bhuidheann,
an t-Albannach ’na dhùisg a chluinneas
guth a thìre is a bruidhinn.									5

Is binn, binn-ghobach a choille dhosrach.
Is eunach, ceòlmhor uair a mhosglaidh.
Is grianach a mhadainn ’s a mhochthrath.


*227 Teirigidh Nàimhdeas: Mairidh Càirdeas

Thig càirdeas an dèidh deasbaid.
Thig aiteamh an dèidh na deighe.
Is math na nàbaidhean mu dheireadh.
Is math na coimhearsnaich mu dheireadh.
Sinn is Sasann – seo na ceilear –								5
sa cheann thall is dà sheis sinn.

An dèidh ar deasbaid thig ar càirdeas.
An dèidh na truaighe is an nàimhdeis
chithear fhathast làmh air làimh sinn.

[Beurla]

[TD 311]

[Albais]

[TD 312]

<eng>POEMS 1975–1977<gai>

*229 Òran Maraiche

Là an fhèatha ’s là nan ceòs
cuimhnichidh mi blas do phòg
’s mi a’ seòladh air cuan mòr –
soraidh ò, ’eudail.										4

Rubha na Cloiche – beannachd leò –
na Cinn Gharbha, Eilean Bhòid;
luathaich luaths an einsein mhòir – 
soraidh ò, ’eudail.										8

Dh’fhàg sinn Plada fodhainn fòs;
thùirling ceathach agus ceò;
ris a’ Chuan Siar thog i ’sròn –
soraidh ò, ’eudail.										12

Chì sinn bruthach Chluaidh fa dheòidh,
’s Rubha na Cloiche gaolach, còir,
’falbh ’s a’ teachd air a’ chuan mhòr –
soraidh ò, ’eudail.										16

[Beurla]

[TD 313]

*230 An Iomagain

Soraidh leis an iomagain,
’s mi fad’ air bhith nam chiomach aic’;
ar leam fhèin gur iongantach
an tinneas tha na h-aoraibh.									4
A-nis on fhuair mi cuidhte ’s i,
is eutrom, èibhinn, subhach mi.
On dh’fhalbh i nis air siubhal uam
is duine mi measg dhaoine.									8

Soraidh leis an iomagain..
Chan fhaic mi fhèin a-rithist i.
Ged chìthear i air iomadh fear,
cha mhì a bhìos fo ’caonnaig.									12
Gum bi mi chaoidh geal-ghàireach ann
le aighear is le àbhachdas;
gum bi mi ’seinn gu m’àilgheas-sa
gun sgàile ’teachd air m’aodann.								16

Thug mi oidhchean fada leath’,
is mi nam mharbhan caithriseach
a’ tionndadh tric, is m’achaine
gum faighinn saorsa uaipe.									20
Soraidh leis an iomagain;
mo ghuidhe ann gun tilleadh dhi.
Soraidh leis an iomagain;
cha bhì mi nis ach uallach.									24

[Beurla]

[TD 314]

*231 Sìon a’ Chuain

Cluinn geurghuth
mo ghuidh’, a Dhia;
cop is cobhar,
cobhair iad.											4


*232 Cù is a Choilear

Dhomh tha t’fhacal-sa drùidhteach,
a rùin, ’s mi gun fhois uaith,
on a ghabh mise ùidh ann
mar chù is a choilear.										4


*233 Do Dhuine a Rinn Cillein

Tha tiùrr air do thràigh fhèin,
gun chàil fon ghrèin ga do dhìth.
Thig an reothairt a-steach
is bheir i leatha gach nì.									4

[Beurla]

[TD 315]

*234 Ar Làraichean

An Sean Lagan ’s Allt Beithe,
tha iad a’ feitheamh sheann làithean;
tha iad nas buaine ’s nas sìorraidh
na rìoghachdan stàtail.									4
Air m’fhìrinn ’s air m’fhacal
tillidh fhathast na Gàidheil;
gheibh an tobhta a chuideachd
is bidh guthan san làraich.									8

Tha ’chuibhle a’ dìreadh,
ged bha sinn ìosal rè fada.
Tha dualchas is còir ann
’s is daoine beò sinn air thalamh.								12
Dùinidh làmh dheas a’ cheartais
le grèim a bhios daingeann.
Bheirear togail mhòr chinn dhuinn
cho cinnteach rim labhairt.									16

’S ann tha làraichean loma
sa bheil an tost ’na fhear taighe
fo gach meall, air gach monadh,
air gach cnoc ’s anns gach glacaig.								20
Tha an raineach ’s a’ chopag
’s iad dosrach ’s gach achadh.
Bidh cur agus buain annt’
aig buanaichean pailte.									24

[Beurla]

[TD 316]

Masa mì Mac Iain Dheòrsa
’s e an dòchas mo churaidh;
anns gach cunnart is cruaidhchas
is e mo luaidh thar nan uile.									28
Teichidh an t-eagal
is an teagamh roimh ’bhuillean;
cuir e gu ’dhùlan,
nì e cùisean a bhuinnig.									32

Dìridh deatach nan dachaigh
eadar Cataibh is Àbhann;
o Shrath Spè gu Ceann Bharraigh
bidh taighean is àiteach.									36
Ged tha làraichean loma
air gach monadh an-dràsta,
thèid gach duine gu ’ionad
agus tillidh na Gàidheil.									40


*235 Òran Suirghich

Bi falbh is druid a’ chachaileath.
Cluinn, a ghaoil, mo chagar uam.
Nach seall thu frionas m’athar-sa,								3
’s e ’carachadh ’s a’ casachdaich,
is cùl a chinn ga thachas aig’
’s e ’g amharc air an uair.									6

[Beurla]

[TD 317]

Bi falbh is druid a’ chachaileath.
Thoir do spàgan dhachaigh leat.
Thoir sealladh beag air ais thugam								9
’s biodh cuimhn’ agad air mhadainn orm.
A-màireach thig gun amharas
an rathad seo air chuairt.									12


*236 Rainn Ghràidh

Guidheam piseach ort is rath.
Teann a-nall ’s na teann air ais.
Tha Dia math. Tha thusa math.
Tiugainn, thalla, ’eudail.									4

Na bi fada. Bi am faisg.
Bi rim thaobhsa. Fuirich ’s fan.
Tha Dia math. Tha thusa math.
Tiugainn, thalla, ’eudail.									8

Nì mi ’n cridh’ annam a bhrath.
Is tu ’n saoghal dhomh air fad.
Tha Dia math. Tha thusa math.
Tiugainn, thalla, ’eudail.									12

[Beurla]

[TD 318]

*237 Rainn Ghràidh Eile

Tha gach oidhche ’dol am faide;
tha gach latha a’ dol clì.
Chan eil nas dorra na an cor seo.
Och, a ghràidh ghil, coitich mì.
Och, a ghràidh ghil, och, a ghràidh ghil,							5
och, a ghràidh ghil, coitich mì.

Chan i tha buan grian an t-samhraidh;
’S dian an geamhradh, fuachd is sìon.
Chan e tha sìorraidh an sonas.
Och, a ghràidh ghil, coitich mì.								10

Cuir do làmh-sa fo m’uilinn;
Thoir mo chumasg cràidh gu sìth.
Ceum air cheum bidh sinn a’ coiseachd.
Och, a ghràidh ghil, coitich mì.


*238 Na Faoileagan Maidne

Siud a dhùisg mi moch air mhadainn,
gàir fhaoileagan os cionn an taighe,
’s iad air tighinn bhàrr na mara.

[Beurla]

[TD 319]

A’ goir: “Dhùn Èideann! Dhùn Èideann!
tha gile sear a’ dìreadh speuraibh								5
air chionn èirigh na grèine;
tha dol air ais air na reultan;
tha driùchd air craobhan ’s air feur ann,
tha driùchd air craoibh, air flùr, air feur ann.
Tha solais shràid ’fàs fann, is èistear								10
ceud fhuaim na trafaig ’dol nas dèine.
Tha daoin’ a’ dùsgadh roimhn èirigh.
An cuimhne leò an t-àm a thrèig sinn
’s an robh rìghrean an Dùn Èideann,
’s cùirtearan air am beulaibh;									15
teachdairean à tìrean cèine;
clàrsach is cruit air ghleus ann;
fìon ga òl is ceòl ga èisteachd?”

A’ goir: “Dhùn Èideann! Dhùn Èideann!”


*239 Beachd is Barail

Cluinneam uaibh, ’s chan ann os n-ìosal,
beachd is barail air an tìr seo
sam biodh reachd is rian aig rìghrean,
riaghladh is rèim aig rìghrean
is comhairlichean an gùin den t-sìoda.							5
Cluinneam uaibhse gu cinnteach.

[Beurla]

[TD 320]

“Chaill i ’n onair, chaill i ’n t-urram
nuair a thriall ar Rìgh do Lunnainn.”

“Chaill i cothrom na cùirte,
leth a’ chrùin is leth an dùthchais.								10
Cheangladh i ’na ciomach dùthcha.”

“An-sin thàin an t-Aonadh dunach
a chuir baoghal ri cunnart,
bliadhna bhuail a’ bhuille buileach.”

“Thig feabhas air dìth ’s air deireas.								15
Chan eil galar gun a leigheas.
Nithear suas gach call mu dheireadh.”


*240 A’ Chraobh

Tha craobh anns a’ ghàradh
air an leag mi mo làmh gu tric.
Nuair a bhìos mi ’na fochair
thig uamsa an osna gun fhios,									4
on a bhean mo chiad ghràdh dhi
gu meachair le ’làimh mhìn ghil,
on a mhol mo chiad ghràdh i
là sona sa Mhàigh le cion.									8

[Beurla]

[TD 321]

A meanglain a’ luasgan,
is an oiteag gan gluasad ann;
a duilleach buidh’-uaine
le sporghail a’ gluasad gu mall;								12
a h-eòin ’s iad ri ceilear,
ceòl agus seinn gun cheann;
a feòragan liatha
ri spòrs an dlùths ciar sa chrann.								16

Tha i bruidhneach, nuair shèideas
gaoth fhionnar a’ Chèitein trìd;
tha sgàile san t-samhradh
’na h-àrainn fo mheanglain bhinn;								20
tha i ceòlmhor, uain’, eunach;
’s i bòidheach, àrd, freumhach brìgh;
bidh boch orm is èibhneas
nuair thig snodhach ’s gach gèig a-nìos.							24

Bidh mi deireasach, brònach,
nuair a bheanas mo dhòid da rùsg.
Ma tha ealain is ceòl ann,
sheinn mi le deòir a cliù.									28
Ma bhean mo chiad ghràdh dhi,
leanaidh mo làmh rithe dlùth.
Ma mhol mo chiad ghràdh i,
’s i a moladh an dàn a b’fhiù.									32

[Beurla]

[TD 322]

[Eadailtis]

[Beurla]

[TD 323]

*242 Aig an Fheurlochan

Aig an Fheurlochan uaigneach
air mo chuairtean san fhraoch,
’s mi nam sheasamh car treiseig
anns a’ bhreithneachadh chaol,								4
laigh an làmh air mo ghualainn
gu suairc is gu caomh.
Rinn mi tionndadh is amharc,
is chan fhaca mi ’h-aon.									8

Bha na mill is an t-aonach
’s iad aonranach ann.
Chan fhaca mi gluasad
mun cuairt dhomh no thall.									12
Cha robh ach osag na gaoithe
anns an fhraoch gu mìn, mall.
Labhair caoin ghuth nam chluasan,
’s cha leig mi ’m fuaim sin air chall.								16

“’S mi a’ bhàrdachd tha fuireach
air na tuim ’s air na mill.
Is iad m’fhuireachan taighe
na cnuic chasa gam dhìon.									20
Is tric a bhà mi a’ fulang
fon uisge ’s fon t-sìn;
is tric a thùr mi mo cheilear
’s na coilltean beithe sin shìos.								24

[Beurla]

[TD 324]

“Is tric a ghabh mise fasgadh
anns na Lagain ud thall.
Choinnich mis’ thu sa Ghleannan,
ged as fada on àm.										28
Chuir Bòd is an Innis
an lideadh nam cheann;
’s gur i Cruach Dhoire Lèithe
dh’fhàg èibhinn mo rann.									32

“Treis air leacainnean Ghairbh-bheinn,
treis an garbh Choire Laoigh;
an Loch Abar nan stùcbheann
is an Dùthaich Mhic Aoidh;									36
am Both Chuideir, san Apainn
is an Raineach nan craobh;
ag iarraidh phuirt do na facail
air feadh Latharna chaoimh.									40

“Ann am Barraigh ’s an Uibhist
’s ann cluinnear mo dhàin;
am Muile nam mòrbheann
is an Leòdhas an àigh:										44
feadh nan eileanan uile
nì mi fuireach is tàmh –
ann an Diùra ’s an Ìle,
san Eilean Sgìtheanach àrd.									48

“Bha uair ’s bu leamsa am fearann
eadar Sealtainn is Tuaidh.
An Dùn Èideann nan rìghrean
bhithinn cinnteach à duais.									52

[Beurla]

[TD 325]

Bhiodh teudan gan riaghladh
a chur rian dhomh air duain,
is gum freagradh gach balla
do dh’aicill is uaim.										56

“An dèidh gach allabain ’s ànraidh,
an dèidh gach tàire bu mhò,
nì mi fanachd gu h-àraid
aig na Gàidheil fa dheòidh,									60
’s chan eil dhaibhsan ach èisteachd
ri gaoth nan slèibhtean le deòin,
agus cluinnear na facail
is casadh a’ cheòil.”										64


*243 Àit air Bith

Tha spiorad san àite
nì gàire is gul;
nì e seinn ’s nì e cagar
le tatadh ’na ghuth.										4
Tha spiorad san àite,
rud àrsaidh gun chruth.
Bidh mo thilleadh don àite
a-màireach no ’n-diugh.									8

[Beurla]

[TD 326]

*244 [Rann Ionndrainn]

A Dhia nan gràs, sin gàir tha tric na mo chluais,
tuinn Locha Fìne roimh shìn gan iomain gu luath,
nas fheàrr na ceòl pìoba no fìdhle no filidheachd dhuan.
Bidh an cadal gam dhìth leis cho binn ’s tha sitir nan stuadh.				4


*245 Vignette

Chailleadh an còrsa ’s is neònach coltas an speur.
Tha a’ ghaoth ’dol am mòid ’s tha na neòil a’ slugadh nan reul.
Dùineadh gach aiste ’s biodh astar san einsean gu feum
’s fasgadh is acarsaid ’s caladh is cidhe nar rèis.						4


*246 Lag an Aonaich

(òran san t-seann fhasan)

Ise:

A thasgaidh, a ghràidh ’s a ghaolain,
laigh mi leat fon bharrach bhraonach.
Chunna mi san dùn an-raoir thu,
cha b’ann idir nad aonar.
Bha còmhradh tairis nam ban caomh riut,							5

[Beurla]

[TD 327]

le pòg am beòil ’s am bilean maotha,
is iad gu beuldearg, cùlbhàn, taobhgheal.
Gheibhte le furan gu saor siud.
An cuimhne leatsa lag an aonaich,
fon bheitheach shlatagach ’s fo chraobhan							10
is sinn am fasgadh froise ’s gaoithe
nar sìneadh san lagan aoigheil
le cion gun chluain, gun chlaoine?

Esan ga freagairt:

A thasgaidh, a ghràidh ’s a ghaoil ghil,
laigh mi leat fon bharrach bhraonach.								15
Cha b’ann a’ bhòn-raoir no an-raoir e,
ach gu minig, meachair, caoimhneil,
ach gu minig, milis, caoimhneil.
Chuirinn tharad cirb de m’aodach;
chuirinn tharad mo làmh le faoilte.								20
Bu ghoirid leam an oidhch’ ag aomadh;
bu luath leam an là ga fhaotainn
’na uinneig an ear an t-saoghail.
Ma bha còmhradh nam ban caomh rium,
le pòg am beòil ’s am bilean maotha,								25
cha b’ann orra bha mo smaointean,
is iad cruinn ’nan suidhe taobh rium
ri mànran ’s ri gàire aotrom,
ach ort fhèin is tu nad aonar.
Ar ceum a-nochd gu lag an aonaich!								30

[Beurla]

[TD 328]

*247 Callaidean Shasainn

Bha dealt air a’ phoilean
is bha clos air a’ ghaoith,
là Iuchair sa mhochthrath
an coille dhosrach nan craobh.								4

Ann an iomall na coille
bha boladh feòir mhaoith.
Bha gach àilean fo norran
is bha fois air na raoin.									8

Bha na seilleanan mocheirigh
’solar ’s gach taobh.
Bha an lon-dubh a’ mosgladh
’s a ghob ri binn laoidh.									12

Bha callaidean Shasainn
fad seallaidh fo chaoir
le dealt a’ mhìn mhochthrath
air oir nan ùr raon.										16

Bha an saoghal ’s e tostach
fo ortha aig draoidh,
là Iuchair sa mhochthrath
is gach fochann fo bhraon.									20

[Beurla]

[TD 329]

*248 Òige na h-Aoise

Thig an òige ’s a faghart
a thadhal na h-aoise.
Aig dol fodha na grèine
bidh an speur air dhath aobhach.								4

[Fraingis]

[Albais]

[Beurla]

[TD 330-331]

[Eadailtis]

[Beurla]

[TD 332]

[Eadailtis]

[Nirribhis]

[Beurla]

[TD 333-335]

[Nirribhis]

[Beurla]

[TD 336]

*263 An Oidhche Bhuan

Fosgail uinneag an là.
Tha ’n oidhche buan ’s an là gam dhìth.
Tha na speuran sgreunach, dubh
is tha gul an guth nan sìon.									4

Chan eil gealach ann no reul;
gaoth is neul is duibhre thiugh;
uisge ’s gaoth ’na gaoir on iar,
’s i teachd gu dian le caoidh nach sguir.							8


Chan fhaighear cadal no clos.
Tha ’n oidhche fada nochd gun tàmh.
Deònaich grian is madainn dhuinn –
fosgail uinneag an là.										12


*264 “Is Crìon a’ Chùil Às Nach Goirear”
(seanfhacal)

A’ tionndadh san fhànas air ’aisil,
an saoghal iomadhathach sean,
cadal, mosgladh, solas, ciaradh,
oidhche siar is grian sear.									4

[Beurla]

[TD 337]

Cainntean ’s cinnidhean thar thomhais,
machair ’s monadh, sgùrr is raon,
bailtean bruidhneach, fàsach tostach
fàire ’s fàire ’n domhain aost’.								8

Nuair a thig an là o Lochlann,
dùisgear moch le bàrdachd nuadh,
a’ cur fàilte ’s furain roimhe
or n-àit an-seo sa chruinne bhuan.								12

An Alba chunnaic Aodh MacDhiarmaid
’s i ’ciallachadh rudeigin shìor
le ’seagh fhein am measg nan uile,
gun fhàire uimpe, sin ar tìr.									16


*265 Dùdlachd is Earrach Ar Bliadhna

Is fada, ’s fada, ’s fad’ an oidhche
’s i cho dubh ri gual na goibhne.
Is goirid an là geamhraidh doilleir;
is fuar, dian a’ ghaoth is goir aic’.
Samhainn ’s Nollaig ’s reodhadh boillsgeil –						5
is geal na slèibhtean, ’s lom a’ choille.

Is fada, farsaing an t-sìnteag
gus na h-uain is gu Fèill Brìde.

[Beurla]

[TD 338]

Is ann tha dùdlachd dhubh na bliadhna
a’ dùnadh nan àrdan ciara									10
’s gaoth an ear le faobhar sgian oirr’
troimh Dhùn Eideann a’ sianail,
is fliuch shneachd sgaiteach ’na sgiathaibh.

Thig an t-earrach. Thig an Cèitein.
Uainichidh gile nan slèibhtean.								15
Tha ’n dòchas daonnan ’na èibhleig
ri anuair ’s fuachd, ’s tha cinnt à Cèitein.
Chì Alba a grian ’na speuraibh.


*266 An t-Ùghdarras agus an t-Eòlas

Càit am facas, càit an cualas
ann an Sasainn bhraonach uaine
no an Lunnainn an uabhair
a h-aon a nì ar ceistean fhuasgladh?

Is faoineas bhuapa gaoth an òraid;								5
is sgleò dhaibh an cainnt ’s an còmhradh;
is iad mar mharaichean air còrsa
nach fhac’ iad riamh roimhe a’ seòladh,
air allaban ’s gun iad eòlach.
Stiùirear tìrean len luchd còmhnaidh,								10
’s biodh ùghdarras aig an eòlas.

[Beurla]

[TD 339]

*267 [Suas gun Sìos]

Suas gun sìos, buaidh gun bhualadh
buannachd gun chall, gun dìth;
nì ùr a th’ann san t-seann shaoghal
buidhinn saorsa le sìth.									4


*268 Uladh

O Shiorramachd Àir gu Àrd Macha ghluais sinn fhèin,
siar nar tàintean bochd cràite gun tug sinn ceum;
is dian a tha làmhach is ràn nam bomba nar dèidh –
a Dhia nan gràs, “is láidir an snaoisín e”!							4


*269 Beannachadh

Rìgh nan reul ’s na grèine gile
bhith gad dhìon o dhìth ’s o thinneas,
bhith gad dhìon o shìn ’s o iomairt,
’s tu bhith sìorraidh ’n sìth nad ionad.							4

[Beurla]

[TD 340]

*270 Fosgail Uinneag an Là

[Albais]

[TD 341]

*272 Ionndrainn na Sìne

Cian am-bliadhna ’s cian an-uiridh.
Seo an t-àit a bh’ann an-uiridh,
is bliadhn’ is bliadhn’ is bliadhna buileach.

A Dhia, am faic mi siud tuille,
eagan nan sliabh fon drumach?								5
An t-uisge fiar is an drumach,
an t-uisge ciar is an drumach,
an t-uisge liath is an drumach,
an t-uisge tiamhaidh is an drumach,
an t-uisge cianail is an drumach,								10
is e ’na fhrasan dian dubha,
’oir ga riasladh air a thuras,
a’ ghaoth a’ sianail is a’ tuireadh.
Cha b’ionnan sin riamh is turadh;
cha b’ionnan ’s latha brèagh, buidhe;								15
cha b’ionnan is grian is bruthainn
an sileadh neo-lochdach, fionnar.
An t-uisge riabhach ’na thuiltean,
uisge àird an iar ’na dhruma,
uisge nan sliabh is an drumach,								20
eagan nan sliabh fon drumach.

A Dhia, am faic mi siud tuille?

[Beurla]

[TD 342]

*273 Luinneag Thairbeartach

Is àrd a-mach a thà mo ghaol.
Thà an Caol càrsanach.
Is fad’ o fhearann is o fhraoch
a thà mo laoch gu là uam.									4

Ringeadh sgadain feadh nan tonn,
treud nan dronn dàsachdach.
Uain’ is dearg nan solas ann;
luchd nan lann làimh ruibh.									8

Iomachar ’s a’ Chleit is Cùr;
gaoth is stùr bhàirlinnean;
losgadh agus cur mu shùil;
dùrd an duine làidir.										12

Sgibinis is Port a’ Chruidh,
sìos gu ruith Chàradail;
an t-einsean ri fuaim ’s ri fonn
feadh nan tonn gàireach.									16

Arainn eagach àrd nam beann,
ùird gu teann a’ teàrnadh uaip’;
drumach uisge fiadhaich, fiar
às na ciar àirdean.										20

Is àrd a-mach a thà mo ghaol.
Thà an Caol càrsanach.
Ringeadh sgadain shìos an Caol 
till, a ghaoil, slàn rium.									24

[Beurla]

[TD 343]

*274 Guidhe an Iasgair

Fèath is fàbhar agus fortan,
pailteas coltais anns gach bàgh,
reòtach air clàr ’s air cliathaich
’s margadh fial air teachd an là.								4

[Albais]

*276 Aubade [1]

Tha driùchd air mullach nan càr
’s tha rudhadh an là san ear.
Dùisg is bi gluasad, a ghràidh.
Cha bhruadar an là ’na ghreis.								4


*277 Bloigh

Air leathad slèibhe ’s an Cèitein ann,
’n àm dùsgadh eunlaith len èigheach fann,
a’ ghrian ag èirigh ’s mo chridh’ ag èirigh
’s an dealt ag èirigh bho fheur ’s bho chrann.							4

[Beurla]

[TD 344]

*278 Lunnainn agus Alba

Tha iad ràbhartach, ràiteach
a’ smàladh ar misnich
ach a dh’aindeoin an sgeulachd
tha eun anns an driseig.									4

[Gearmailtis]

*280 Briseadh na Fàire ’n Albainn

B’fhada oidhche dhubh nan neul
trast ar speur ’s gach reul ga mhùchadh.
San ear tha solas ar seann là,
’s thà mi ’coimhead mo ghràidh a’ dùsgadh.							4

[Beurla]

[TD 345]

281 Bloigh Lebensraum

Na muillionan tha ’n Sasainn fheuraich,
’s mòr à meud iad, uain.
Tha ’d ag iarraidh, mas fìor am beul seo,
bloigh Lebensraum mu thuath.								4


*282 Leum gu Taobh Life

Cionnas nach abair mi Och
no Ochain no Och ochain ì?
Tha ’n samhradh a’ boillsgeadh a-steach
air beinn agus Machair nar tìr;								4
thà sinn air raon an t-samhraidh
is taod umainn teann air a shnìomh.
Am fuasgail sinn an t-snaidhm le suairceas,
no uabhar a’ chip an spìon?									8

Spùill iad leth an t-saoghail
is chog sinn rin taobh air a shon.
B’e ’n tràns’ e, is dhùisg sinn an Albainn
air a dearmad glan, ged a chog.								12
Soraidh le cogaidhean thairis
’s le gleanntaichean falamh ’nan tost;
soraidh le sgrùdadh nan eirthir,
le eilthireachd, Aonadh is trod.								16

[Beurla]

[TD 346]

Thèid mi nam leum gu Life
a dh’fhadadh cridhe mo chlèibh;
Beinn Eadair is slèibhtean Laighean
’s am Balla Tuath fon ghrèin.									20
B’e ’n t-ùrachadh misnich is toile
rannt a thoirt an cèin
don eilean mhaiseach, uaine,
far an do bhuadhaich na Gaèil.								24

[Beurla]

[TD 347]

<eng>POEMS 1978–1979<gai>

*283 Do Dh’Ùistean MacDhiarmaid

Domhan ann fhèin gach duine
le ’dhubhar is le ’leus.
Thug thu bàrr orr’ uile –
is tu an Cruinne Cè.										4


*284 [Bigein is Aiteamh]

(dà rann an amhran)

Craobh earraich air chrith fon bhidein, is ceò sa bheinn.
Sna meangain mu nid tha driop aig seann smeòraich ’s greim.
Ged thigeadh uair sgrios air cinneadh gaoil Scòta ’s teinn,
tha bigein san nidein ’s is fileanta fòs a sheinn.						4

Mo bharail cha cheil air na Ceiltich ’s an cuan rin cùl.
Sgaoil an eachdraidh a greim. Thà leinn. Cha suain ach dùisg.
Tha aiteamh sa bheinn. Tha teinn ’dol mun cuairt gu sùrd.
Tha ar latha san ear is ar seasamh air uachdar cùirn.						8

[Beurla]

[TD 348]

*285 Na Ràtaichean ’s a’ Bhàrdachd

“Cìsean is ràtaichean àrda,” ors’ esan rium.
“ìocaibh, ’s pàighibh,” ors’ à “air an teas ’s na shluig.
Dìobair a’ bhàrdachd od fhàrdaich, no creanaidh thu.”
Is sìorraidh na dàin, ged bhiodh ràtaichean ’teachd gun sgur.				4

“Prìsean gan àrdachadh àrd agus faradh nam bus
a’ dìreadh gach ràith, gun sa bhànca ach tastan tur;
an TV is na pàisdean a’ fàs is an caban ’nan sluic.
VAT” ors’ à. Dhùisg a’ bhàrdachd is chaidil a ghuth.					8

“Bheil e crìostail ’s mo spàirn gach là ri pathadh ’na mhuir,
ri ìota nach tràigh, nach sàsaichear aiteal liom,
is na prìsean ’s na pàistean, ’s gach ràta ag at ’s gam ruith?
Ma bhìos tu ri bàrdachd gun stàth, gun can mi Fuich!					12

“Deich p airson copan cofaidh is barrachd, fuich!
Trì p airson bocsa mosach leth-fhalamh spung.
Dol sìos air an nota, na rocaidean, ailse, an Ruis;
droch thìde, cion oibre, na robairean, stailcean ’s muirt.					16

“A’ phrìs chuirear ort airson bothain mar fhail nam muc;
BP a tha coma, air a shocair ’s nach abair diog;
EEC is an liotar ’s an kilo, ’s na Pakidhean tiugh;
Cìopras is Doire, an dolar ’s an t-Amin ud.							20

[Beurla]

[TD 349]

“Brezhnev is Trotski is Mosco ’s mo chasan fliuch;
na Sìnich is pop is porno is m’ad à cruth;
gach nìonag cho moiteil ’s nach mothaich i aiteal dhuit;
gun dìth air ball coise, ’s na coin is na capaill a’ ruith.					24

“Tha a’ phinnt ’dol an-àird aon là, ged a tha i cus.
An ceann mìosa no dhà ’dol an-àird, ’s i ’na h-annas dhuinn.”
Chrìochnaich e, ’s dh’fhàg e am bàr fo phathadh ’s fo chruit.
Rinn mi dìochuimhn’ air làn a thàsain ’s na rainn seo dhuibh.				28


*286 Cùinneadh Samhraidh

B’e siud an t-òr a b’èirig anuair,
ga thoirt le stròdh, an t-òr ga sgapadh,
òr a’ chonaisg ’s òr a’ bheallaidh
air bruthach, an còs, air lòn, air leacainn
an t-òr dar n-airc ga thoirt seachad								5
madainn ’s trath-nòin, is tlachd ga cheannach;
ceò teasa ’s luin is bruthainn trasta
air gach cunntaidh ’s an t-òr ’na phailteas
air beallaidh ’s conasg, ’s ’na thoic ga faighinn
’s ga cosg air soineann ’s turadh tairis.							10

Òr a’ chonaisg ’s òr a’ bheallaidh
far na reòdh an dùdlachd againn,
a’ ceannach Iuchair ’s eòin dar n-ainnis,
a’ fàs gun chosnadh ’s ga thoirt an-asgaidh
an glaic, air cnoc, ri oir nan achadh.								15
Òr a’ chonaisg ’s òr a’ bheallaidh
a’ teachd òirnn o dhuslach ’s talamh;
grian is eòin is ceòl gam fastadh
aig òr a’ chonaisg ’s òr a’ bheallaidh.

[Beurla]

[TD 350]

An cùinneadh Lùnaist òrdha, maiseach							20
feadh phreasan conaisg, feadh dhùslaing beallaidh
ga thoirt gun toilleadh, toic is dathan,
’na dhuais chiùil an cùirt nam meangan
à taigh stòir gun chrann, gun ghlasadh
a dh’fhosgail grian fhial an earraich;								25
’s cha druid a’ chòmhla gu foghar abaich.
Òr a’ chonaisg ’s òr a’ bheallaidh.


*287 Na Gàidheil sna Bailtean

Na Gàidheil sna bailtean feadh bhalla is chabhsair is chàr,
’s a’ Ghaidhlig à sealladh ’s à claisteachd measg stamhnadh shràid,
an àiteachan aimhleathann taca ri beanntan àrd,
nì mi ’n tàladh ’s an tatadh ’s an taitinn le rann no dàn.					4


*288 Dreuchd an Fhilidh

Tha mi cinnteach an-còmhnaidh à còmhnadh on Naoinear bhinn
gu lìth chur air còmhradh ’s air òrain ’nan caochan still,
gu sìor chur ri ceòl ’s gus na h-eòin thoirt à craobhan dìon.
àrd ìosal mo ghlòir, is mi beò, bidh mi chaoidh ’cur dhìom.					4

An fhìrinn gun sgleò, is an deò annam, gheobh sibh i.
A bhith ’strì ris a’ cheò, cha chòmhrag no cogadh fir.
Bìgeil nan eòin ’na sòlas, ’na sonas bidh,
’s is sìorraidh an smeòrach le mòramhan ’s pongan mion.					8

[Beurla]

[TD 351]

*289 Guth Thairis

Chaidh guth thairis air cùisean ar dùthcha sa chathair mu dheas,
gun fhacal gun dùrd ’s gach dùil ’dol air ais sa ghreis.
Tha caban ’s iad dùinte is sùilean gun aithn’ air neach.
Bhith gan crathadh ’s gan dùsgadh on dùsal, b’e rathad ar leas.				4


*290 Mòr à Meud

Och, thà iad bòstail ’s cho mòr à meud
le dàil is mòrchuis is sgleò ’nam beul.
An nàisean òg seo ’s e àrsaidh, mòrail
tàrraidh e ’n t-òirleach ’s an còrr den rèis.							4


291 Bàr an Dùn Èideann

Am ball coise ’s na h-eich gan deasbad, ’s na gill gan cur;
an deoch is a’ bhean ’s i ’feitheamh, ’s tha prìsean cus;
an cosnadh ’s an sgeig, an dibhearsan mun tìde fhliuch,
an cogadh chaidh seachad ’s na bleigeardan slìom san Ruis.					4

[Beurla]

[TD 352]

An sogan ’s an gean is am measgan àrd ìosal ghuth;
na gloineachan leitheach is leth an tìm air ruith;
an gloc ’s e ga bhreithneachadh ’greasad a shìor gun sguir;
na sporain gan creachadh, pinnt eile gun sìn mi dhuit.					8

Bheil an comann seo ’m fearann na h-eachdraidh is sìol mear Scuit,
fonn Oisein, fonn Deirdre, fonn Henryson, tìr Iain Luim?
Throd an sean ri Eideard, is dhìon am fuil
na coin is na h-eich gan deasbad, ’s na gill gan cur.						12

Mochthrath no feasgar is deimhinn ’s is cinnteach siud,
thig mosgladh air fear is fear, air m’fhìrinn dhuibh;
thig smoisleachadh mear, ’s cha bhi meas a-rìst no guth
air na coin is na h-eich gan deasbad, ’s na gill gan cur.					16


*292 Stad a’ Bhus

Nan tigeadh am bus ’s mi ’fuireach gu faighidneach ris,
le ticeidean ’s le cuibhlichean ’s uinneagan ’s staidhear air chrith;
fear iomain ’na shuidhe cùl cuibhle ’s am faradh ’s an driop,
gun nichein ach furtachd is suidheachain ’s stadan gu tric.					4

[Beurla]

[TD 353]

An sileadh nan sguireadh gam sguitseadh, bu taitneach sin.
Nan tigeadh ’s nan ruigeadh am bus, gum b’aighearach mi,
le sitheadh ’s le udal air uidhe ’s an lathach ri ’shlios.
Fear iomain is cuibhle – nan ruigeadh e ’n stad seo nis!					8

Cha dioc nas fhuilear, ’s ar fuireach ’s ar faire gu mion
air ciontaich Lunnainn, ’s am bruidhinn a’ teachd ’na cioth.
Roimh an tighinn bidh furan is sulas is aiteas or sliochd
do na fir dar fuil o Lunnainn, gach math is mith.						12


293 An Cruinneachadh no an Tional

Tha rìl-ràl is hòro-gheallaidh
an cathair Lunnainn is beòil air chrith
mun Chruinneachadh tha gu bhith againn
gun chumhachd canton Eilbheis mion.							4


*294 Tìr-mòr

Fèidh is caoraich, is craobhan gan cur ’s a’ fàs;
na h-èisg ’s a’ chearc fhraoich, is gun daoine gud fhuran ri làimh;
na slèibhtean ’s am fraoch is a’ ghaoth ri tuireadh gun stàth –
an-dè ’s mi air aonach aonranach muladach àrd.						4

[Beurla]

[TD 354-356]

[Eadailtis]

[Beurla]

[TD 357]

*297 [Rann do Shomhairle]

A Shomhairle MhicIll-eathain thallad,
mo chomhairle dhuit, ’s is facal fìor:
crath do mhuing is bi ’sitrich.
Is tu am filidh ’s cha bu mhì.									4


*298 Là Allaban Monaidh

Ris a’ bhruthach, leis a’ bhruthach,
’s mi a’ siubhal feadh nan sliabh;
ris an leathad, leis an leathad,
cìob is creagan, fraoch is riasg;								4
ris a’ mhonadh, leis a’ mhonadh,
feadag ’s crotag, fraoch is riasg;
fàrsan farsaing feadh a’ mhonaidh,
fàileadh roide, gaoth is grian.									8


*299 Taigh nan Cumantan

Mañana no ’n-earar, is feithibh ri ràdh a beòil;
domani no ’n deireadh nan seachdain, ’s cha dàil ach deòin;
a-màireach no ’m-feasta, no ’n teirinn an dà mhìl’ òirnn?
Pàrlamaid Bhreatainn nach deifireach àbhaist is dòigh.					4

[Beurla]

[TD 358]

*300 Gum Chur an Aithne

Deòrsa Ciotach mac Iain Dheòrsa,
sin e mar as eòl dhaibh mi;
nam dhalt’ aig Gàidheil ’s mi leth-Ghallda;
fuinn is rainn is dàin mo dhriop.								4

Bhà mi ’m bhalach an Cinntìre
taobh Loch Fìne, ’s thà mi nis
an Dùn Èideann air mo chuairtean;
sèisean ’s duain, is buan mo smid.								8

Ma tha aon a tha san èisteachd
is e dèidheil air an diog
’s air na ceathramhan gan cumadh,
gu deimhinn, chumainn ranntachd ris.							12

“Tha a’ Ghàidhlig rìomhach beairteach”,
às is às gun abair mi.
Air mo shlataig, sìon no soineann,
is bras mo bhìog mar lon an lios.								16

[Beurla]

[TD 359]

*301 M’Oilein is M’Altram

Ciothan is ceathach
air leathadan casa;
an roid is an luachair
is an cruadhlach fom chasan;									4
am fraoch is an sliabh,
an riasg is an raineach;
air feadh mara is monaidh
chaidh m’oilein is m’altram.									8

Dh’fhàg na tobhtachan làrach
dubh làrach nam anam;
air ruighe nan aonach
tosg aognaidh nam bailtean;									12
na dachaighean sgrioste
ri lideadh ’s ri facal;
na ballachan briste
is smid na cuimhn’ asta.									16

Na doireachan ’s boladh
na roide sna glacan;
na leabhraichean, ’s eòlas
na Ròimhe ’s nan Aitein;									20
cò aca fon ghrèin
bu mhò èifeachd air m’ealain,
no an loch is na slèibhtean,
no a’ Ghreugais ’s an Laideann.								24

[Beurla]

[TD 360]

Am bidein ’s am bruthach
is am mullach gun fhasgadh,
is bruidhinn gun sgur
aig na sruthain le gleannain,									28
no feallsanachd àrd
agus dràma nan Aitein,
dè as deise dom inntinn?
Chan eil cinnt a’m cò aca.									32

Gach cainnt is gach cultar
a chunnaic ’s nach fhaca,
aiste is nobhail,
sonaid is saga,											36
ceòl stàtail na Gearmailt
is na dealbhan dathte
is cumhachdaiche ’m monadh.
Is motha e agam.										40

[Beurla]

[TD 361]

[Beurla]

[Albais]

[TD 362]

[Albais]

[TD 363]

[Albais]

306 A’ Cheòlraidh –
Beatha Bun-os-Cionn

Thug mi ’n oidhche caithriseach
gu camhanaich is fàire,
a’ cumadh air an rannaghail
’s an aicill ’teachd ’s ga tàthadh								4
gun chlos on Cheòlraidh fhiadhaich
’s an norran gnàthach cian uam
mar chomhachag no iasgair
no ialtag nan sgàile.										8

[Beurla]

[TD 364]

*307 Airson na Cloinne –
Fàilt’ air a’ Mhadainn

Air a’ chiad mhañana di domani là,
nuair a dh’èireas grian os cionn nan càrn,
dùisgidh sinn san t-solas is èiridh sinn gu h-obann,
’s bidh sinn air ar cois gu sgaradh nan tràth.							4


308 A’ Chearc Gheal

[incomplete draft]

O seallaibh an tiugaidh. Tha uighean aic’.
Tha spàistearachd ’s casan cama aic’
’s gach iteag is gile ’s is gìobaiche.
Tha spìoladh aic’.
Tha spiris aic’.											5
Tha gràcan ’s spàgan buidhe aic’.
Tha gogadh is gogail a’ mhuineil aic’
’s i ’tuireadh mu chuid a’ ghuib a th’ oirr’
mu dhoras a’ bhothain ’s b’e ’n uidhe leath’;
’s i ’sgrùdadh le sùil an-fhurasach								10
feuch duine bhith ’ruigheachd nan uighean aic’.

[Beurla]

[TD 365]

O seallaibh na Buill sna Cumantan
’nan suidhe gu h-urramach, udalach.
Tha bruidhinn ac’, tha iorram ac’
tha luinneag ac’ ’s is cumha i.									15
Tha bilean ac’
tha spiris aic’
tha gràcan aic’
tha tàsan ac’
paràda aic’											20
paràda ac’
Tha gurraban ac’ tha gur aca
cha bhi iad buidheach bhith cuidhteas sinn
ach tachraidh sin uile, ’s cha b’fhuilear sin.


309 An Nàiseantach ga Chomhairleachadh

[drafts]

Och, cuist a-nis. Bi glic. Nach eil
cuspair ar cinnidh tric fo sgeig?
Is cus leam sin gach lideadh dheth
’s chan urra mi an tioma chleith.								4

*

Nach cuist thu nis? An tig am-feast
an rud a shireas sibh ’s an seas?
Tha cuid as sine dhlighe ’s neart
aig mo chuideachd chridhe, ’s cridhe mear.							8

[Beurla]

[TD 366]

310 [Falamh]

Agam, agad, againn gu lèir.
Thà mi falamh, <eng>I’m skint the day,<gai>
roinn nan tastan is òl da rèir.
Sin an deachdadh againn fhèin,
leamsa, leatsa, leinn gu lèir.									5


311 Na Feansaichean

[editorial reconstruction]

Thug mi gaol dha, thug mi gràdh dha,
don fhearann riabhach fhiadhaich fhàsaich,
don t-sùil chruthaich, don chruaidh, don sgàirneach,
nach tug gin do nighean àlainn,
nach tug gin do bhean no mhàthair,								5
dh’athair no phiuthar no bhràthair,
nach tug duine dh’fhuil no chàirdean,
nach tugadh riamh eadar lànan,
nach tugadh riamh eadar càraid,
do leannan, do leanabh, do phàiste –							10

ach tha feansan fo gach ruighe
far an robh Clann Dòmhnaill ’fuireach.

Tha mo chas air rathad cumant’,
air rathad mòr ’s a Mhòrachd subhach.

[Beurla]

[TD 367]

Cruach an t-Sorchain ’s Cnoc na Mèine,							15
a’ Chaolbheinn ’s Cruach Doire Lèithe,
’s fad’ on rathad, ’s fad’ on èigh iad.

A Dhia nam faicinn slios Allt Bheithe
cha bu mhìghean ach bu ghean e.

’S binn a’ chrotag os cionn garbhlaich							20
is geur air rathad fuaim a’ charbaid.

Far am bi am barrach boltrach
’s ann a bhìos na caoraich mholach,
molt is reithe ’s reic is lomadh
’s cìobair ’s cù air sgùrr ’s air monadh.							25

Fàsaidh raineach, fàsaidh copag,
fàsaidh feur is fàsaidh croitean,
fàsaidh fraoch is fàsaidh fochann.

Bitear tilleadh chum nan làrach
’s bidh na feansaichean air làr ac’.								30

Feansa orr’ is caoraich bhàna,
geamair is cìobair ’s cìs is fàsach.
An-sin tha feansaichean is àithne.

Far am faicear taighean ’s àiteach
tha gaoth is fraoch is caoraich bhàna.								35
Far am bi fraghan, ’s taighean ’s àiteach
a-nis tha feansaichean mun àite.

[Beurla]

[TD 368-369]

[Albais]

[TD 370]

<eng>POEMS 1980–1982<gai>

*317 Na h-Òrain a Bh’ann ’s a Th’ann

Na h-òrain a bh’ann ’s a th’ann, a ghràidh,
na h-òrain a bh’ann gach rann, a ghràidh,
na h-òrain a th’ann nach gann, a ghràidh.							3

Na h-òrain a bh’ann ’s gach gleann, a ghràidh,
na h-òrain a bh’ann gun pheann, a ghràidh,
na h-òrain a th’ann gu ceann, a ghràidh.							6

Na h-òrain a bh’ann ’s a th’ann, a ghràidh,
na h-òrain a bh’ann nach gann, a ghràidh,
na h-òrain a th’ann gach rann, a ghràidh.							9


*318 Muir is Tìr,
no Deireadh Oidhche ri Cladach

Eadar sgeir is sgeir,
eadar iar is ear,
is siud a’ ghrian an-ear.									3

[Beurla]

[TD 371]

Eadar bogha ’s tràigh,
eadar cop is càrn,
is siud a’ ghrian ’s an là.									6

Eadar faoileag ’s lon,
eadar slios is loch,
is siud a’ ghrian, dèan boch.									9

eadar geansaidh ’s clò,
eadar iasg is feòil,
is siud a’ ghrian gun sgòth.									12

Eadar ùir is snàmh,
eadar bùrn is sàl,
is siud a’ ghrian tràth.										15

Eadar còinneach ’s ceilp,
eadar maois is peic,
is siud a’ ghrian a’ teachd.									18

Eadar bog is cruaidh,
eadar deas is tuath,
is siud a’ ghrian luath.										21

Eadar fairge ’s fonn,
eadar garbhlach ’s tonn,
is siud a’ ghrian air lom.									24

Eadar ceannair ’s làir,
eadar lannan ’s càth,
is siud a’ ghrian an-àird.									27

[Beurla]

[TD 372]

Eadar lunn is feur,
eadar grunnd is speur,
is siud a’ ghrian ’na leus.									30

Eadar crann is craobh,
eadar gleann is caol,
is siud a’ ghrian ’na caoir.									33

Eadar mogall ’s dias,
eadar tobhta ’s cliath,
is siud a’ ghrian ’dol siar.									36

Eadar oidhche ’s là,
eadar àird is àird,
is siud a’ ghrian mar bhà.									39

Eadar duileasg ’s fraoch,
eadar murabhlach ’s naosg,
is siud a’ ghrian chaomh.									42

Eadar faitheam ’s sgar,
eadar còmhla ’s tac,
is siud a’ ghrian air ais.									45

Eadar treobhadh ’s cur,
eadar cathadh ’s dus,
is siud a’ ghrian bho thuim.									48

Eadar dubh is moch,
eadar tulach ’s loch,
is siud a’ ghrian dar toil.									51

[Beurla]

[TD 373]

Eadar ringeadh ’s buain,
eadar linne ’s cruach,
is siud a’ ghrian, a luaidh.									54

Eadar putag ’s ceap,
eadar ulag ’s bleith,
is siud a’ ghrian ’s ar leas.									57

Eadar tobhta ’s being,
eadar cobhar ’s beinn,
is siud a’ ghrian, ar leinn.									60

Eadar aitheamh ’s sgòrr,
eadar tonn is fòd,
is siud a’ ghrian ’na dreòs.									63

Eadar ailm is beith,
eadar amhsan ’s cearc,
is siud a’ ghrian mhear.									66

Eadar stuadh is lòn,
eadar fuarthonn ’s crò,
is siud a’ ghrian òir.										69

Eadar each is seòl,
eadar peileag ’s bò,
is siud a’ ghrian chòir.										72

Eadar sionnach ’s ròn,
eadar tuinn is tòrr,
is siud a’ ghrian, ’s is leòir.									75

[Beurla]

[TD 374]

*319 Hòro, Mhàiri Dhubh

(ath-dhèanamh air seann òran)

Cha dèan mi car feuma ma thrèigeas mo leannan mi,
hòro, Mhàiri Dhubh, tionndaidh rium,
bean a’ chùil dualaich ’s nan cuachagan camagach,
hòro, Mhàiri Dhubh, tionndaidh rium.
A Mhàiri, nan tigeadh tu, thaitneadh tu ruinn;						5
A Mhàiri, nan tigeadh tu, thaitneadh tu ruinn;
A Mhàiri, nan tigeadh tu, b’e do bheath againn thu;
hòro, Mhàiri Dhubh, tionndaidh rium.

Tha ’n latha ’dol seachad, ’s e fadalach, fadalach;
is tu bhith gam dhìth a dhìobair mo chadal bhuam.						10

Bu tu, a ghràidh, a thàladh mar leanabh mi,
bu tu sheinneadh ceòl mar smeòrach na camhanaich.

A Mhàiri, ’eudail, na trèig rim mhaireann mi.
A Mhàiri, a rùin ghil, tionndaidh an rathad seo.

[Beurla]

[TD 375]

*320 Eich Mhic Nèill

(òran tàthaidh)

A bhradag dhubh, a hù o haoi o, bhrist na glasan, hù o èile,
cuiream ortsa an dubh chapall, hù o haoi o.

Cuiream ortsa, hù o haoi o, an dubh chapall, hù o èile,
Càit an d’fhàg thu Ruaraidh ’n Tartair? Hù o haoi o.

Càit an d’fhàg thu Niall a’ Chaisteil,								5
no Gill-eònain mòr an gaisgeach,
bheireadh am fìon do na h-eachaibh
chuireadh cruithneachd geal ’nam prasaich,
sgaoileadh am flùr air an dealt dhaibh,
chuireadh crùidhean òir fon casan,								10
chuireadh srian an airgid ghlais riu,
diallaidean sìoda sìnte thairis?
Chuireadh iad leus às an adhar,
chuireadh iad crith air an talamh,
sradagan gan cur à clachan.									15
Rèis is ruith is muing air chrathadh,
ruith is ceumadh, rèis is saltairt.
Na h-eich liatha, dhiana, bhrasa,
dh’fhalbhadh raointean, sgaoim cha ghabhadh,
nach iarradh cuip no spuir ach marcach.							20

[Beurla]

[TD 376]

*321 Chailein Òig, an Stiùir Thu Mi?

(ath-dhèanamh air seann òran)

Chrom i ’ceann is rinn i gàire,
chailein òig, an stiùir thu mi?
nighean rìgh Èireann ’s i san àirigh.
Chailein òig, nighean rìgh Èireann,
chailein òig, an stiùir thu mi?									5

Nighean rìgh Èireann ’s i san àirigh,
giullan bochd is bothan fàsaich,
stairsneach chòinnich ’s balla fàil air,
’s e fad’ às, gun taigh air àrainn,
fad’ on bhaile, fad’ o àiteach,									10
air aonach fraoich am measg nan àirdean,
os cionn nan cnoc ’s thar chromadh fàire:
tughadh luachrach ’s leabaidh làir ann;
gun duine ’gluasad, gun sluagh a làthair;
’s e ris, gun fhasgadh on àileadh,								15
deò nam beann is allt ’s a chànain,
aonranach, uaigneach fon fhànas:
sùilean cruach is cruadhlach ’s càthar,
bearraidhean ’s creagan is càrnach;
slèibhtean ’s fraoch ’s a’ ghaoth air bhàinidh							20
a tuireadh ri tulaichean àrda,
sèideadh, caoidhrean, caoineadh ’s rànail

[Beurla]

[TD 377]

’s fuaim an uillt ’na ghuth gun tàmh ann;
maighich ’s fèidh is sprèidh ga h-àrach.

Dh’aithnich mi gum b’i mo ghràdh-sa.							25
Thug mi dhi cuireadh ’s furan ’s fàilte,
’s ghabh mi null an taobh a bhà i.
Thug mi brèid dhi, thug mi bràiste,
thug mi làmhainnean da làmhan,
stìom is sgarfa sìoda bràghaid,								30
usgar daoimein ’s leugan ’s fàinne.
Shìn mi còrn an òir ’s e làn di.
Dh’òl i ’n còrn, a h-aon ’s a dhà dhiubh,
dh’òl a trì den fhìon bha càilear.
Dhìrich grìs ri gruaidh na mnà sin.								35
Lìon i ’n còrn is shìn e làn dhomh:
“Seo mo phòg is òl mo shlàinte.”
Fhuair mi pòg a beòil is mànran,
cion is gean on mheachair mhànla,
mionnan pòsaidh ’s còrdadh ’s càirdeas,							40
nighean rìgh Èireann ’na cèile mnà dhomh
’s Èirinn uile o dhruim gu sàile.
Fhuair mi lùchairtean is pàileas,
Teamhair ’s Àileach, faiche ’s pàileas,
Connachd, Mumhain ’s Ulaidh slàn leath’,							45
Bòinn is Sionann ’s Life làn leath’,
pèidse ’s pìosan, cìs is càin leath’,
cùirt is cùirtearan is tàintean,
nighean rìgh Èireann ’s i san àirigh.

[Beurla]

[TD 378]

Ghleus mi ceòl di ’s òrain àrsaidh,								50
puirt làn chuir is ruithean dàna;
dh’òl mi fìon oirr’ ’na dheoch shlàinte,
fìon ’s e dearg ’na dhearbh dheoch phàite.
Dh’fhan i agam na trì ràithean.

Chaidh mi leatha air bòrd air bàrca								55
dhol gu Èirinn thar an t-sàile;
sgioba lìonmhor ’s trì chroinn àrda,
siùil gheala, mhìne de lìon an Fhlànrais,
buill is slatan, acair ’s càball,
staghan, siùil is stiùir ri ’sàil oirr’.								60
Thog sinn tìr le fortan ’s fàbhar.
Ghluais sinn suas o bhruach na tràghad
gu cùirt a h-athar, dùn an àrdrìgh.
Ghabh e rium mar oighre àraid
gus a bhith nam rìgh ’na àite,									65
’s a nighean bhith ’na cèile mnà dhomh.

Fhuair mi leatha comhairlichean stàtail,
ridirean, filidhean, bàird leath’,
caistealan, baidealan àrda,
tùir is turaidean ’nan àras;									70
Dùn nan Gall is Gailleamh ’s Àrann,
Èirinn fo bhuar le ’cluaintean àillidh;
boineidean a-nuas aig càch rium,
modhan ’s beiceadh ’s freastal m’àithntean,

[Beurla]

[TD 379]

lùbadh ghlùn is dùil ri fàbhar;									75
ollamhan oilein ’s aos dàna,
rannan molaidh gun lochd nam làthair;
crùn is cathair, gaisgich ’s geàrd leath’,
fhuair mi sin, ’s gach gin fom làmhan.
Fleadh an-diugh is cuirm a-màireach,								80
fleadh is fèist is rèim is sàibhreas;
manaich ’s clèir is cèir is cràbhadh;
cruiteir, fìdhleir, pìobair, clàrsair,
cearraiche, seanachaidh ’s fear àbhachd,
sgeulaiche is lèigh ri slànadh,									85
cleasaiche ’s e clis san làthair,
maor is fiosaiche ri fàistneachd,
torman organ ’s còisir phàiste,
capaill rèis gu feum san stàball,
fèist is fialachd gu grian air fàire,								90
is mi nam shuidh’ an trusgan cràidhearg
taobh ri taobh ’s mo mhaothbhean ghràdhach.
Fhuair mi siud, is rud a b’fheàrr leam,
pòg a bilean, cion is tàladh
air cluasaig uaine nam shuain gu là leath’.							95

Chrom i ’ceann is rinn i gàire,
chailein òig, an stiùir thu mi?
nighean rìgh Èireann ’s i san àirigh.
Chailein òig, nighean rìgh Èireann,
chailein òig, an stiùir thu mi?									100

[Beurla]

[TD 380]

*322 Cnoc an Àtha Dhuibh

(trì rainn is amhran)

Òr a’ chonaisg, feur mar shìoda;
mu ’bhun is binn an sruth:
tha craobhan cruinn ’nan geàrd ann
mu Chnoc an Àtha Dhuibh.									4

On lochan gus an Dìseart
tha sìth is gann gun tuig;
is buan Allt a’ Bhràghad
fo Chnoc an Àtha Dhuibh.									8

Tha feur tha mar an sìoda
is lìth a’ chonaisg tiugh.
Is sgeadaichte ’s is sàibhir
Cnoc an Àtha Dhuibh.										12

Ceangal
Feur mar an sìoda is lìth a’ chonaisg mar òr,
èideadh an rìgh ’s e rìomhach ’s a thoic ’s a stòr,
badain ga dhìon – is sìtheil cnocan an fheòir
eadar an Dìseart bìth ’s an lochan ’s na h-eòin.						16

[Beurla]

[TD 381]

*323 Gile is Deirge nan Caorann

Thà na caorainn geal is bidh na caorainn dearg.
Tha ’m blas leamh is searbh, ’s is searbh an sgàrlaid leinn
mar èibhlean air slatagan is smuain dhiubh mu shneachd,
agus beachd bìth mu fhalbhan aig na h-eòin a tha ’seinn.					4

Caorainn gheala ’s caorainn dhearga, is eatarra bhon ùir
duilleach cùbhraidh Iuchair, ’s ’na dhlùths na h-eòin ’s na nid.
Sgàrlaid ’s chan ann milis. Tha ar latha ’s a dhruim
bho ghile gu deirge thruime air a’ chraoibh chaorainn sin.					8


*324 [Am Bàrd, an Deoch ’s am Monadh]

Am b’fheàrr a’ phinnt leanna
na Sliabh Allair fod chois leat?
Am b’fheàrr an juke-box ’s a cheòl
no puirt mhòra nan crotach?									4

[Beurla]

[TD 382-386]

[Beurla, Albais]

[TD 387]

[Albais]

332 Òran Tàlaidh

M’eudail, mo bhalachan, thig an crodh dhachaigh leat
thig an crodh dhachaigh leat trast air a’ mhòintich.
M’eudail, mo bhalachan, thig an crodh dhachaigh leat
thig an crodh dhachaigh leat trast air a’ mhòintich.						4

Thig an crodh dhachaigh leat, thig an crodh dhachaigh leat,
thig an crodh dhachaigh leat trast air a’ mhòintich.
Thig an crodh dhachaigh leat, thig an crodh dhachaigh leat,
thig an crodh dhachaigh leat trast air a’ mhòintich.						8

M’eudail ’s mo bhalachan, thig an crodh dhachaigh leat,
an crodh imeachd agad ’nam baidnein ’s tu mòr ast’.
M’eudail ’s mo bhalachan, thig an crodh dhachaigh leat,
an crodh imeachd agad is slat aig ur Mòrachd.						12

[Beurla]

[TD 388]

Thig an crodh dhachaigh leat, thig an crodh dhachaigh leat,
thig iad air ais leat air aisridhean ceòthar.
Thig an crodh dhachaigh leat, thig an crodh dhachaigh leat,
thig iad air ais leat air aisridhean eòlach.							16

An norran beag cadail air sùil mo bhalachain,
an norran beag cadail air caitheadh don ghlòmainn;
An norran beag cadail air sùil mo bhalachain,
an norran beag cadail gu latha ’s na h-eòin ort.						20

An norran beag cadail, an norran beag cadail,
an norran beag cadail gu latha ’s na h-eòin ort.
An norran beag cadail, an norran beag cadail,
an norran beag cadail gu faireachadh deònach.						24

[Albais]

[Beurla]

[TD 389]

[Albais]

[Beurla]

[TD 390]

335 Do Charaid Marbh

(do Chalum Mac Chaluim Mhic Iain)

[draft]

Ris is leis, b’e sin a lios.
An drochaidh, b’e sin a chabhsair.
Cathadh mara, sin a mheas.

E ’na mheite ’s e ’na mhaighstir,
air cuantan cogaidh chuir e fios,								5
cùrsa ’s còrsa ’s struthan meallta.

Ghabh e seachad air a’ Chrios,
ghabh [e] seachad air Albainn Nuaidh,
taighean solais, tuath is deas.

Siar is sear, mu dheas ’s mu thuath,								10
rèidio is radar is cairt iùil,
U-bàta is E-bàta luath.
Meite, maighstir, Gàidheal gu chùl.

U-bàta, E-bàta,
E-bàta ’s i luath;										15
sgiathalan ’nan dàil o fhàir’ a-nuas.
U-bàta, E-bàta,
E-bàta air chuairt.
U-bàta ’s i clìceach san t-sìorraidheachd chuain.

[Beurla]

[TD 391]

A bhom, a ghunna crios no ’thoirpead,							20
las no bras, ’s tu sheas an drochaid.

Cha robh do [sgeul ach?] gann,
is moch a sguir do rann
cho dearbh ris a’ Chrann.
Is searbh e na th’ann –									25
tha thu marbh san àm.


*336 [Geal]

’S geal canach an t-slèibhe ’s is glègheal sneachda nan càrn.
Tha lainnir na lèige de dh’èiteag na h-aibhne san àth.
’S geal anart na brèide is sèideadh a’ chathaidh san là.
’S geal, sneachdagheal m’eudail, an tè thais, chamagach, bhàn.				4

[Albais]

[Beurla]

[TD 392]

*338 Innis Sgeul Dòchais

(trì rainn is amhran)

Innis sgeul dòchais dhomh;
gabh òran toileachais le sèis;
le fiamh a’ ghàire bi fial;
cuir a’ ghrian air àird an speur.								4

Innis sgeul dòchais dhomh;
dòirt sonas à copan làn;
solas aobhach gu h-obann las;
tairg faochadh is feobhas blàth.								8

Lean air còmhradh sèimh mu dhùil;
bi ri sunnd mar eun an dos;
teud binnis buail gu bras nam chòir;
innis sgeul dòchais dhomh.									12

Ceangal
Dòirt o do bhilean gach lideadh a choiticheas cluas;
gabh òran a-rithist ’s a-rithist mu shonas buan;
an dòlas seo iomain om chridhe le boch gu suairc;
sgeul dòchais dhomh innis is innis gu beothail, luath.					16

[Beurla]

[TD 393]

*339 Fàire [Aig Tobar an Tighearna]

Bheum a’ ghrian slios nam beann,
corcar, cròdhearg ’s fàire ann,
’s an sgàile mu dheireadh ’trèigsinn
rèidhlean ùrlar nan gleann.									4

Làigh mo shùil air Slia’ cas,
’s e ’na bhaideal mu thuath.
Dhùisg cearc fhraoich is rinn i guileag
air Cruach Bhuidhe fada shuas.								8

Aig Tobar an Tighearna dhomh
’s an là a’ mosgladh gu mall,
driùchd air fraoch is dealt air roid,
’s càch ’nan clos ’s an fhàire ann.								12

Shoilleirich a bheag ’s a bheag
a’ chamhanaich air eagan shliabh.
Dùisgibh, is an leus air leathad!
Suas a’ bheatha, suas a’ ghrian!								16

[Beurla]

[TD 394]

*340 Do Shomhairle MacGill-eain

Nuair bhìos an labharag ’na tost
ri latha fèatha ’s clos air Clàraich,
bidh do bhàrdachd, ’s i ’na caoir,
a’ toirt bàrr air maothan màbte.								4

Gach beàrn sa Chuilthionn ’na shuain,
’s gach boglach shìos ’na chluain àillidh;
slànadh agus faochadh tàimh
gach bioraidh bheò a thà nad dhàin-sa.							8

Nuair a chuisteas ri là luin
an cagaran ’s a dhuilleach àlainn,
gabh-sa fois is suaimhneas smaoin,
’s an sin cluinneadh gaoth a’ Bhràigh’ thu.							12

[Albais]

[Beurla]

[TD 395]

[Albais]

*342 An Lonan Iuchair

An cluinn thu feochan an fheòir ’s an t-achadh fon ghrèin?
An cluinn thu an smeòrach ri ’ceòl mear maidne air gèig?
Dè dhuinn latha sòlaimteachd reòta ’s an latha gun eun
’s an t-Iuchar is Ògmhìos nan ròs a’ leantainn a’ Chèit?					4

[Beurla]

[TD 396]

*343 Ballade

<eng>Dictes moy ou, n’en quel pays
est Flora la belle Rommaine…
mais ou sont les neiges d’antan?<gai>
François Villon (rugadh 1431)

Innis dhòmhsa no cò ’n tìr
am bheil Deirdre mhìn. Bheil fhios?
Chaidh i às an t-saoghal a-mach.
Càit an deach i? Cà bheil i?									4
Na bàird a bh’ann – feith agus èist –
às am beul cha chluinnear smid.
Big a th’aig a’ Bhàs fo smachd.
Ach cà bheil sneachd an uiridh nis?								8

Ùistean dealanaich MacDhiarmaid còir,
filidh a bhà seachd mòr seach mi,
a-rithis chan fhaigh neach an còrr
’chainnt a bheòil is e fo lic.									12
Soutar agus Edwin Muir,
an ealain rinn den t-saoghal lios.
Cà bheil iad? Iarraibh an leac.
Ach cà bheil sneachd an uiridh nis?								16

Sidney Mac a’ Ghobhainn bàn,
cha chluinn thu ’ghàire blàth a-nis.
Ged a shirte siar is sear,
cha lorgar e le fear sam bith.									20

[Beurla]

[TD 397]

Dh’oidhche ’s a là chan fhaicear e,
ged a chìte e gu tric.
Den Mhìle Rìoghail bhiodh a thlachd.
Ach cà bheil sneachd an uiridh nis?								24

Rìghrean, ridirean suaithneis, clèir,
feallsanaich gheur; am math ’s am mith,
ìslean ’nan ginealaich, beairteach ’s bochd
dh’fhalaich an sloc a tha fon lic.								28
Curaidhean, gealtairean, balbhain, bàird,
ìosal is àrd cha d’fhuair iochd.
Chaidh iad ris a’ Bhàs a ghleac.
Ach cà bheil sneachd an uiridh nis?								32

Envoi (Ceangal)
Bhà iad iomraiteach ’nan là.
Tha iomradh orra ’s cliù a-nis.
Cà bheil iad? No dè do bheachd?
Ach cà bheil sneachd an uiridh nis?								36


344 [Gile]

Cathadh làir, cathadh mara
gile chneas na mnatha sin;
èiteag aibhne, èiteag mhara,
sneachd air gèig a h-amhach ris.								4

[Beurla]

[TD 398]

[Beurla]

*346 Ròsan an Lethbhaile

[ath-dhèanamh air òran le Eòghan MacColla, Bàrd Loch Fìne]

Air fail ithil ò ro, ho-rò, cuim an ceilinn e?
Air fail ithil ò ro, ho-rò, cuim an ceilinn e?
Gu bheil mo shaogh’l ’na bhruadar. Is dual dhomh bhith deireasach,
’s mo ghràdh air bheagan dòchais air Ròsan an Lethbhaile.					4

Air fail ithil ò ro, Ròsan an Lethbhaile,
Air fail ithil ò ro, Ròsan an Lethbhaile.
Gu bheil mo shaogh’l ’na bhruadar. Is dual dhomh bhith deireasach,
’s mo ghràdh air bheagan dòchais air Ròsan an Lethbhaile.					8

Chan e cruas na gaoithe an-raoir chùm nam chaithris mi,
is idir chan e fuachd chuir o ghluasad le fadal mi.
Gu bheil ceann fàth mo smuairein ’s mo smuaintean ’son fada nis
an riochd caileige tha bòidheach tha ’n Còmh’l nan slios badanach.				12

[Beurla]

[TD 399]

Fhir thàinig thar Loch Fìne, nach inns thu dhomh, guidheam ort,
am faca tu ’n tè bhòidheach a leòn thun a’ chridhe mi?
Am faca tu ’n tè uasal, tè uallach, tè lurach i?
Am faca tu mo ghràdh-sa, ’s gur bàs dhomh mur faigh mi i.					16

Tha cuailean tha bòidheach air Ròsan an Lethbhaile.
Tha gruaidhean mar na ròsan air Ròsan an Lethbhaile.
Thà i uasal, còir agus thà i bòidheach, ceanalta.
Ghluaisinn leath’ gun stòras. ’S i Ròsan an Lethbhaile.					20

Is coibhneil, ciùin do dhòighean, Ròsan an Lethbhaile.
Is daoimean agus òr thu, Ròsan an Lethbhaile.
Is binne leam do chòmhradh na ’n smeòrach ’s i ri ceileireachd.
Is gile thu na ’n neòinean, a Ròsain an Lethbhaile.						24

Mo dhùrachd rid bheò dhuit, Ròsain an Lethbhaile.
Dhùraiginn do phòsadh, a Ròsain an Lethbhaile.
Tha mi sunndach, beòdha an-còmhnaidh ’s mi gun deireas orm,
is dùil agam ri pògan o Ròsan an Lethbhaile.							28

Is gnàth mi ’coimhead Chòmhail, Ròsain an Lethbhaile
on tha thu ann a chòmhnaidh, a Ròsain an Lethbhaile.
Tha bàt’ agam ga seòladh ’s cha mhòr an loch seo eadarainn,
’s gun dàil bidh mi ’s tu còmhla, Ròsain an Lethbhaile.					32

[Beurla]

[TD 400]

*347 Mo Robairneach Gaolach

(òran tàthaidh)

Hò nan tigeadh mo Robairneach gaolach,
bìrlinn aig’ agus ceatharnaich dhaoine;
le bhàta ’s le sgioba ’s iad sgiobalta aotrom;
b’aighearach mise nan tilleadh a’ ghaoth e.							4

Tha do bhìrlinn a’ tighinn mun iomas seo ’n-dràsta,
timcheall an rubh’ agus buidheann mo ghràidh innt’.
’S tu leagadh a cùrsa air dùthaich nan àrdbheann;
’s tu b’urrainn a stiùireadh air cùl nan tonn àrda.						8

Mo chruit is mo chlàrsach, mo dhàn is mo dhuan thu;
m’fhaidhrean is m’fhaidhir is m’aighear is m’uaill thu
led sgiath ’s led chlaidheamh is dag air do chruachainn;
’s tu sheatadh, ’s tu leumadh, ’s tu cheumadh, ’s tu ghluaiseadh.				12

’S ann tha mo Robairneach soideanach, suairce,
leannan tè maisich cho math ’s a tha gluasad,
aotrom, aigeannach, aighearach, uallach;
dh’òlainnsa sgailc air an spailp de dhuin’ uasal.						16

[Beurla]

[TD 401]

348 Is Trom Mi ’Siubhal Slèibhe

Is trom mi ’siubhal slèibhe
airm mo mhic na mo làimh ’s a sgiath nam làimh eile
Is trom mi ’siubhal slèibhe.									3

Is sgìos leam a’ ghrian ’s i ’g èirigh
airm mo mhic na mo làimh ’s a sgiath nam làimh eile
Is sgìos leam a’ ghrian ’s i ’g èirigh								6

Is bàs dhà, a Rìgh na Fèinne…								7

Leagadh am faillean bheuman…								10

Dh’fhàg mi fo lic nam dhèidh e…								13

Mi ’g amharc is e cha lèir dhomh…								16

An tuisleadh-s’ air sliabh rèisg dhomh…							19

Is crom mi ’siubhal slèibhe…									22

[Beurla]

[TD 402]

*349 A Mhnathan a’ Bhaile Seo

A mhnathan a’ bhaile seo, bhaile seo, bhaile seo,
a mhnathan a’ bhaile seo, ’s mithich dhuibh èirigh.
Dh’èirich mi mochthrath ’s dhìrich mi ’n cnocan,
is sheinn mi am port dhuibh gu brosnachadh èirigh.
A mhnathan a’ bhaile seo, ’s mithich dhuibh èirigh.						5

Dh’èirich mi mochthrath ’s dhìrich mi ’n cnocan,
is sheirm mi am port dhuibh gu brosnachadh èirigh.
Tha deireadh na Dùbhlachd is toiseach Bliadhn’ Ùir’ againn.
’S moch rinn mi dùsgadh is sùrd orm èirigh.
A mhnathan a’ bhaile seo, ’s mithich dhuibh èirigh.						10

Tha Oidhche na Callainn ’s a’ bhliadhn’ air dol tharainn.
A mhnathan a’ bhaile seo, ’s mithich dhuibh èirigh.

Seo toiseach na bliadhna is dosan gan riaghladh,
is port feadain cianail, ’s gaoth dhian ga shèideadh.
A mhnathan a’ bhaile seo, bhaile seo, bhaile seo,						15
a mhnathan a’ bhaile seo, ’s mithich dhuibh èirigh.
A mhnathan a’ bhaile seo, ’s mithich dhuibh èirigh.

[Beurla]

[TD 403]

*350 Marbhrann dom Mhàthair

B’fhada i o Earra-Ghàidheal
nuair a rinn am bàs a tathaich;
b’fhad’ o ’càirdean i ’s o ’daoine
nuair a chaochail i air aineol.									4
Spiorad beò an colainn chràitich,
bana-Ghàidheal, bana-Cheathrach,
b’fhad’ o Ìle bhà Catrìona
’s o Loch Fìne. B’fhada, b’fhada.								8

’S fad a mhaireas beàrn nam chridhe,
’s bean na misniche ’na laighe.
O nach fhaic mi rìst a h-aghaidh,
bha i laghach. Sìth da h-anam.								12

[Albais]

[Beurla]

[TD 404]

[Albais]

[TD 405]

[Albais]

*352 Cuideigin

(òran Gallda is cruth ùr Gàidhlig air a chur air)

Haoi, haoi, do chuideigin,
hò, hò, do chuideigin,
Shiùbhlainn oidhche gheamhraidh fhad’
ach am faicinn cuideigin.									4

Nan tigeadh cuideigin air sàil’,
nan tilleadh e o fhad’ o làimh,
’s na Stiùbhartaich air ais mar bhà,
dh’fhàiltichinn roimh chuideigin.								8

Nan tigeadh cuideigin gu tràigh
is clis a rachainnsa ’na dhàil.
Ged bhitheadh neimh sa chopan làn
dh’òlainn slàinte chuideigin.									12

[Beurla]

[TD 406]

Thig e òirnne, thig an là,
air luing mhòir is gaoth mu ’sàil.
Bidh ’n geamhradh fuar ’na shamhradh blàth,
an là a thilleas cuideigin.									16

Bhà mi dubhach iomadh là
fo chuing Chuigse ’dol o stàth.
Bidh mi subhach beò gu bràth
an àiteigin le cuideigin.									20

Nan robh cuideigin ’na rìgh,
dhannsainn fhèin na casan dìom.
Bha guidh’ againn a bhà gar dìth
’s bidh sìth againn le cuideigin.								24

Thig na Gàidheil, thig na Goill
a leagail Ghearmailtich lem foill.
B’e ’m fradharc air ais do shùilean doill,
is cha bhi moill’ air cuideigin.								28


*353 Dh’Fhalbh Mo Leannan Fhèin

(mo dhòigh fhèin air òran èolach)

Dh’fhalbh mo leannan fhèin.
Dh’fhalbh mo chèile lurach.
Misneach mhath ’na dèidh;
dhomhsa b’fheudar fuireach.
Dh’fhalbh mo leannan fhèin.									5

[Beurla]

[TD 407]

Dh’fhalbh i bhuam an cèin;
chan eil feum san tuireadh.
Thog i oirre ’n-dè:
B’fhaid an-dè na ’n-uiridh.
Dh’fhalbh mo leannan fhèin.									10

Osna ’s fada thèid;
faide na ’n èigh gun cluinnear;
osnaich na mo bheul;
’s fad’ an èigh nach ruig i.
Dh’fhalbh mo leannan fhèin.									15

Mi air mullach slèibh,
’s mi leam fhèin ’s mi cruiteach,
sgìth gu grian o ghrèin,
’s chan eil èis air mulad.
Dh’fhalbh mo leannan fhèin.									20

Sgìth ri gaoith ’s ri neul,
sgìth ri grèin ’s ri turadh:
cà bheil i a-rèist?
’S fhìor dhomh sèis na luinneig –
Dh’fhalbh mo leannan fhèin.									25

Misneach mhath ’na dèidh –
bheir mi ceum le bruthach.
Tillidh i o chèin:
’s ann is fheudar fuireach.
Dh’fhalbh mo leannan fhèin.									30
Dh’fhalbh mo chèile lurach.
Misneach mhath ’na dèidh;
dhomhsa b’fheudar fuireach.
Dh’fhalbh mo leannan fhèin.

[Beurla]

[TD 408]

*354 Nìonag a’ Chùil Duinn, Nach Fhan Thu?

(seann òran air ’ath-nuadhachadh)

Nìonag a’ chùil duinn, nach fhan thu?
Fhios as tìr gur tu mo leannan.
Nìonag a’ chùil duinn, nach fhan thu?

Thà mi cho deònach air do phògadh
’s tha na laoigh òg’ air deòl a’ bhainne.							5

Nuair a dhìreas mi a’ ghuala,
bidh mo ghruagach tigh’nn fom aire.

Nuair a theàrnas mi an gleannan,
bidh mo leannan dhomh nas fhaisge.

Gach aon cheum a bheir mi ’mhòintich,							10
bidh do phògan rium a’ fantail.

Nuair a ghoireas eòin a’ Chèitein,
bidh fonn do bheulain ann an caithream.

[Beurla]

[TD 409]

*355 Cruinneag na Buaile

(Òran do Nic Fhraing an Gleann Comhann)

[ath-dhèanamh air seann òran]

O, chruinneag, è, chruinneag,
ò, chruinneag na buaile;
ò, chruinneag mo chridhe,
leat a ruithinn am fuadan.									4

Gur ann thall anns a’ Chàrnach,
an gleann àrd nan sruth fuara,
thà ’n rìbhinn as bòidhche
dh’fhàg fo leòn gu Là Luain mi.								8

Tha thu cumadail, fìnealt’,
’s tu cho dìreach ri luachair,
o do mhullach gud shàiltean,
gun chron, gun fhàilteam ri ’luaidh ort.							12

’S ann a ruithinn don Fhraing
le Nic Fhraing a’ chùil dualaich.
’S tu nach bitheadh fo mhìghean
’s ceòl na fìdhle nad chluasan.								16

[Beurla]

[TD 410]

’S tu nach bitheadh fo mhìghean
’s ceòl na fìdhle nad chluasan.
Bheirinn ceòl dhuit is èibhneas;
bheirinn fìon dhuit an cuachan.								20

Bheirinn èibhneas dom chruinneig,
bheirinn luinneagan ’s duain dhi.

Bheirinn treiseag air fasgadh,
bheirinn tacan air fuaradh,									24
gus nach bitheadh fios aca
is sinn fada air fuadan.

[Albais]

[Beurla]

[TD 411]

[Albais]

357 [Dùrachdan Nollaige, 1982?]

Nuair a thig oirbh an Nollaig
guma sona a bhìos sibh,
agus rè na Bliadhn’ Ùire
mòran sunnd is toil inntinn.									4

[Beurla]

[TD 412]

<eng>POEMS 1983<gai>

*358 Dùrd a’ Ghlinne

Fonn ciùil bu bhinne dùrd a’ ghlinne,
e dùint’ an grinneas chraobh;
duilleach ’s feur is guth nan eun,
là buidhe grèine caomh.									4


*359 [Am Bàta Dubh]

(seann òran air a chur ris)

Chì mi bàta steach sa chaolas
ceathrar ga h-iomram ’s fear a’ taomadh.
Hò rò na haoi bhill ò.

Ceathrar ga h-iomram ’s fear a’ taomadh,
bean ’na toiseach a’ sìor chaoineadh.								5
Hò rò na haoi bhill ò.

Bean ’na toiseach a’ sìor chaoineadh,
bean ’na deireadh a’ sìor ghlaodhaich,

[Beurla]

[TD 413]

beum air stiùir is sùrd air gaoir aic’,
is i crom fo throm na gaoithe,									10
falt a cinn a’ falbh le gaoith aic’,
gach aon atach ’s gach aon ghlaodh aic’,
èigh is gul is guth air faobhar.
Fliuch a h-èideadh, reubte h-aodach,
deòir le ’gruaidh ’s le fuachd a h-aodainn.							15
Dìosgan ràmh is sgreuchail fhaoileag,
dìcheall làmh san iomram daonnan.
Bàta dubh ga cur tron chaolas
fad’ a-mach o chladach fhaochag,
àrd a-mach o chlachan maoraich,								20
o mhol, o chreig, o sgeir, o mhaoil i,
fad’ o thràigh, ’s o bhàgh ’s o fhraoch i,
fad’ o thiùrr, o ùir ’s o raointean,
fad’ o shlèibhtean, feur is craobhan,
’s an caol fosgailte ’na raon di.								25
Buillean diana liaghan caola,
iomram gun fhiaradh, gun aomadh.
Bàrr nan tonn mar lomain chaorach
suas ri guaillean ’s air gach taobh dhi,
sèideadh fuar air uachdar caolais,								30
’s i ’triall gu fasgadh ’s caladh ’s caomhnadh.
C’às a tha a’ chuideachd fhaontra
a tha cuidhteas cuid is daoine?
C’às a thugadh leò, an saoil sibh,
an t-iomram teann an aghaidh gaoithe,							35
a’ farpais ann ri dùilean baoghail?

[Beurla]

[TD 414]

An do chuir iad Sruth na Maoile
a dhol an caraibh Arainn gaothair
o Dhiùra ciar nam fiadh ’s nam fraochbheann?
An do theich o chreich ’s o fhaobhar,								40
o thughadh ’na lasair ’s falachd aosta?
Am fuigheal aisith ’s chlaidheamh caol iad?
An ann de Chloinn Dòmhnaill an fhraoich iad,
de Chloinn Nèill no ’threubh ’ic Mhaoilein,
an ann on Roinn de Chloinn Mhic Aoidh iad?						45
Am fàiltich càirdean ’s dàimh a-chaoidh iad?
Dh’fhaighnichdinn diubh sin, nam faodainn,
aig iomram ’s gul is guth na gaoir ac’;
a’ ghaoth ’na cuip ’s a’ mhuir ’na baoibh ac’,
caoineadh ’s glaodhaich, ràmhan ’s taoman,							50
madainn sgreunach mach sa chaolas,
a’ sealltainn dhòmhs’ o sgòrr an aonaich
bàta dubh is cumha ’s caoidh innt’,
ceathrar ga h-iomram ’s fear a’ taomadh.


*360 Mìos a’ Ghearrain

Is dian an latha railleach ’s a’ ghaoth ’na sùist,
ag iarraidh ar lathadh on earadheas aognaidh, dhùr.
Is fiar iad na frasan gan sgapadh o aonach ’s sgùrr.
Liath air gach dath. Chaidh guth thairis air faochadh dhùinn.				4

[Beurla]

[TD 415]

Is fiadhaich an latha, is lasan na gaoithe dùisgt’
ag iarraidh gach fasgaidh ’s a’ crathadh nan craobhan rùisgt’,
a’ sianail feadh cathadh geur mara ’s ri aodann stùc,
a’ siabadh sneachda ’s a’ dalladh am faobhar shùl.						8

Is cianail an caithream tha ’m faram o ghaoith gun tùr,
dianshèideadh callain a’ casadh o chraos nan dùil;
is tiamhaidh an tabhann don chlaistneachd, ’s gach aon an cùil
’na ghiall aig a’ Ghearran, ’s an t-adhar ’na bhaoibh ’s ’na bhrùid.				12

B’e mo mhiann a bhith tamall taobh aibhne feadh raointean fhlùr,
’s a’ ghrian ’na lasair air latha bhiodh maoth, ’s e ciùin,
an ciarbhadan mheangan, ’s fonn tairis aig sgaoth a’ chiùil,
seach sgian an latha raillich is gaoth ’na sùist.						16

[Albais]

[Beurla]

[TD 416]

[Albais]

*362 Dùthaich nan Craobh

(mo dhòigh fhèin dheth)

A bhith ’fàgail na dùthcha,
’s a bhith ’càramh nan siùil rith’,
’s a bhith ’stiùireadh ar cùrsa
do dhùthaich nan craobh.									4

Rìgh, gur mi tha fo smuairein
is mi ’seòladh nan cuantan,
’s mi ag ionndrainn na gruagaich –
’s i mo luaidh, ’s i mo ghaol.									8

[Beurla]

[TD 417]

Tha ’n cuan is e farsaing
eadar mise ’s mo leannan,
stiùir ruighinn, buill tharrainn,
siùil gheala is gaoth.										12

Thig t’ìomhaigh thar mhara,
t’ìomhaigh annamh, a leannain,
a dh’oidhche ’s a latha
tro lasan na gaoith.										16

Thig grian is thig latha,
thig reultan, thig gealach,
thig mise dhuit dhachaigh
le aiteas is faoilt’.										20

Ma phòsas tu, mun till mi,
fear as feàrr leat na mise,
na gabh pòitear no misgeir,
’s na gabh idir fear faoin.									24

[Beurla]

[TD 418]

363 [Is Mear a Bhreabas i Sàil]

[unordered drafts]

Is mear a bhreabas i sàil,
’ruith leis air sàile gaothar,
na tuinn ’na dèidh fo chop
ri ’deireadh ’s an loch fo chaoraich								4
mheara luatha nan ceòs
’nan dreòs o fhuaradh ’s ’nan loman
a’ mèilich is [a’] roid
air lèana ’n locha fon oiteig.									8

I ’ruith is clàr cha fhliuch
air àirde thuinn, ’s gach beic dhi
deas, tuath, iar is ear
ga feitheamh ’s an loch ga leadairt.								12
Cho beadaidh ris an làir
air là na rèis ’s i ’beiceadh.
A’ ruith ron ghaoith air sàil’
a sàil is mear a bhreabas.									16

[Beurla]

[TD 419]

’S math an cuspair bàird
bàta dubh ga moladh.

Chan eil a leithid air muir
aig luaths, aig cumadh, ’s i socrach.								20

Ri brosnachadh chan fhèith
siùil gheala nuair a thogas

Stuadhan ’na dèidh ri sàil
ga leagail ’s an àird ga togail.									24

*

’Dol ris ’s a slinn fo chop
giùig oirre ri fuachd fhuaraidh,
is clis a bhreabas i sàil
ruith leis air sàile uaine.									28

Is mear a fhreagras i stiùir
is siùil air fairge ghleannaich
fo ghaoith a nì den t-sàil’
àrdain is gleannain [	]									32

a’ coiseachd ann thar dhronn
nan tonn ’s gan cur ’nan ceathach,
is mear a bhreabas i ’sàil.
Cà bheil air sàile seis di?									36

*

[Beurla]

[TD 420]

I ’ruith ’s na tuinn a shad
a’ falbh gu fasgadh bhuaipe,
am bàta dubh fo shiùil,
’na h-ioghnadh air muir uaine.								40

An loch gu lèir mu ’sàil
ruith leis air sàile ghleannaich,
on chùrsa cheart cha chrom
fo throm na gaoithe greannaich.								44

Leis is ris a lios
’s i clis gu fasgadh ’s fuaradh,
cathadh mara a mios
is tric a bhlais i cuach dheth.									48


364 I ’Ruith Leis

Is mear a bhreabas i sàil
’ruith leis air sàile gaothar.
Is mear a bhreabas i cop,
’s an loch ’na lomain chaorach.								4

[Beurla]

[TD 421]

365 [Dùghall a’ Seòladh]

[drafts for “Mochtàr is Dùghall”]

Dh’fhàg e còrsa ’s sheòl e siar uaith
gus an robh gach donn is liath dheth,
gach buidhe, uaine agus riabhach,
gach creag is craobh, gach fraoch is riasg dheth,
gach rèidhlean ’s bruthach, tulach ’s sliabh dheth						5
gorm am bun an speur is cian uaith,
gus an deach iad às fon iarmailt
’s a dh’fhosgail buaine a’ chuain siar dha.
Còmhla sheòl na luingeas liatha,
a’ gabhail air fhiaradh ’s air fhiaradh;								10
U-bàta ’s E-bàta gan iarraidh.
Thàinig orra, ’s iad san fhiaradh
trast an domhain an oidhche ’ciaradh

*

cùl fàire thall chailleadh a’ ghrian air
an dorcha aognaidh sgaoil a sgiathan								15
trast an domhain an oidhche ’ciaradh
a thug na dathan is an sgiamh dheth
thar na sàile aon sgàile a liath i
’s na reultan òir ’nan dreòs san iarmailt
a dh’oidhche is a là ’dol siar dhaibh								20

[Beurla]

[TD 422]

’tionndadh deas is tuath, ’s mar fhianais
Dùghall ann ’na shaighdear rianail
sa chuan shìorraidh, ’s tìr air iarraidh
sgaoil na sgàilean air sàil’ an sgiathan
gach dath ga dhubhadh aig dubhar ’s ciaradh							25

*

Sheòl iad fàire ’s fàire ’s fàire
sheòl iad làithean agus là dhiubh
thionndaidh sear gu fearann ’s fàilte.
Lean iad sear aig briseadh latha
agus thog iad còrsa aineoil									30
còrsa allta thall na h-Aifric
agus caolas caol Ghiobraltair.

Bha Dùghall an-sin is e ’na òigear
ga thoirt gu h-èasgaidh gu beul a’ mhòrtair
ceann uidhe a shlighe ’s cha b’fhios ’s cha b’eòl da						35
fiosaiche ris cha robh còmhla.
’s e dearbh à saoghal am baoghal còmhraig.
Ghiorraich a bhàs air ged a b’òg e
is dùnadh shùl is e làn sòlais
a bheag ’s a bheag mar a sheòl i								40
dhùinte a là mar dhùinte còmhla
’s ceann uidh’ a rathaid faisge na ’n còrsa.

*

[Beurla]

[TD 423]

Gealach cha d’èirich. Bha ’n speur ’na chriathar
mhìltean reul ’nan leus, ’s b’e ’n sgiamh e,
grian fodha mar nach robh i riamh ann.							45
Chaidil cuid ’s iad cuidhteas fiamh ann
’s na luingeas cogaidh bhith gan iadhadh.

Chaidh air tìr ’n Aildìr an Dùghall –
ghiorraich e rithist air ceann a chùrsa
am fearan sgìth, is sgrìobhadh dùnadh							50
air a rann am beanntan Thùnais.
’S ann a bha e taingeal sunndach
’s e ’teachd on mhuir gun d’ruigeadh ùir leis

am fiathachadh nach gabh diùltadh
don truagh, don t-sàr, don tràill, don phrionnsa,						55
a bheirear am bothan bochd ’s an lùchairt
air sàil, air tìr, do sgìos, do lùths ann,
cuireadh falbh, ge searbh, a-null e.
Bha ’n cuireadh deiridh feitheamh ri Dùghall
gach madainn is gach feasgar dhlùthaich							60
air, gun fheum an guidhe no ’n dùlan.
Bha ’n Gefreit fon adhar dhùmhail
’lìomhadh a’ mhortair gus am b’ùr e.

[Beurla]

[TD 424]

366 [Och-òin mar a dh’Fhalbh Sinn]

[draft]

Och-òin mar a dh’fhalbh sinn
togail siùil ri croinn àrda.
’Dol sìos o Chluaidh ’s an speur fo ghruaim
’s a’ mhuir ri fuaim ghàbhaidh.
Och-òin mar a dh’fhalbh sinn.								5

Arainn ris is Manainn leis
’s mo chridhe deas gu sgàineadh.

Briosgaid chruaidh is tarrainn bhuan
’s am meata duairc gar smàladh.

Slat is seòl ’s a’ ghaoth mar cheòl								10
’s mo làmhan reòta, cràiteach.

Seòl is slat is ròpa chas
is driop gun stad is spàirn ann.

Cathadh mara ’s sneachd gar dalladh
’s an caiptean chaill na h-àirdean.								15

Roinn stalla ’s i dlùth ’s na h-àirdean dùint’,
neòil dhùmhail ’s gaillean làidir.

Gach cunnart cuain gu tiugh mun cuairt
’s gur fada bhuainn Astràilia.

Falbhaidh sprochd is nì mi boch								20
an latha thogas Àbhann.

[Beurla]

[TD 425]

A’ ghaoth ’na smùid is dithist air stiùir
’s i ’ruith an cùrsa ceàrr oirnn.

Gun fhios gun eòl gun chinnt air chòir
an tog sinn còrsa sàbhailt’.									25

Tha ’ghaoth an ceann ’s an stiùir cho teann –
is seo mo rann sa Ghàidhlig.

<eng>Further couplets of undetermined position:<gai>

An cuan fo ’sròin gu fìor bhun-sgòth
’s i ’seòladh mach o Àbhann.

Fo chrannaibh loma, lùbte, nochda								30
’ruith chon na taoibh o thàinig.

Na tuinn ag èirigh gus an speur
aig dèine ’n doininn dhàna.

Is mion sa chuan am bàrca luath
ged bhiodh i uair glè stàtail.									35

Riofadh shiùil ge rag na dùirn
is neart is lùths air t’fhàgail.

Riofadh shiùil, buill tharraing ’s stiùir
is blàths is lùths air t’fhàgail.

Fàire, fàire, fàire, fàire,									40
fàire anns gach àird oirnn.

[Beurla]

[TD 426-427]

[Beurla, Albais]

[TD 428]

371 [Thèid na Fèilltean Seachad]

[unfinished draft]

Fèill Brìde is Fèill Eòin
Nollaig Mhòr ’s a’ Challainn
mar choin a’ ruith bhàrr èill
thèid na fèilltean seachad.									4
Là buidhe Bealtainn bric
an Inid is an Carghas
mar ruith le gleann aig fiadh
na bliadhnachan a’ falbh bhuainn.								8

Mar shèideag gaoithe làidir
na ràithean a’ dol tharainn.

An Lùnastal ’s an Dùlachd
ùine is uair ’dol às bhuainn.									12

An-dè ’s an-diugh ’s gach là
a-màireach is an-earar
gach là a’ falbh ’na leum
mar each rèis aig marcach,									16
Samhradh agus Geamhradh
Earrach air chall is Foghar
mar shruth ’na steall le eas
gach feasgar is madainn mhoch dhuinn.							20

[Beurla]

[TD 429-431]

[Albais]

[TD 432]

378 Cha Tig Mòr, mo Bhean, Dhachaigh

(ath-dhèanamh air seann òran)

Cha tig Mòr, mo bhean, dhachaigh,
cha tig Mòr, mo bhean ghaoil;
cha tig Mòr, mo bhean, dhachaigh
bho chlachan nan craobh.									4

Thig Màrt is thig Foghar,
thig todhar, thig buain,
ach cha ghluais mo bhean dhachaigh
bho chlachan nan stuadh.									8

Thig blàth air a’ ghiuthas,
cinnidh duilleach air gèig,
cinnidh gucag air luachair,
ach cha ghluais mo bhean fhèin.								12

Thig grian is thig gealach,
thig madainn le faoith’,
thig oidhche, thig latha,
ach cha charaich mo ghaol.									16

[Beurla]

[TD 433]

Eiridh grian anns na speuran,
èiridh eòin bhàrr nan geug,
èiridh ceò bhàrr nan slèibhtean,
ach chan èirich i fhèin.									20

Laighidh grian, laighidh gealach,
laighidh balachan sgìth,
ach cha laigh i nam leabaidh,
’s i ’na laighe sa chill.										24

Fosglaidh Earrach na ràithean,
fosglaidh blàthan as ùr,
fosglaidh còmhla air doras,
ach chan fhosgail i sùil.									28

Bha mi uair agus shaoil mi
a saoghal bhith buan,
ach cha ghluais i dhomh dhachaigh
bho chlachan nan uaigh.									32

Thig Foghar, thig Earrach,
’s lom mo leac is gur fuar.
Cha dùisg caoineadh do mhàthair –
dèan ba-bà a-nis, uain.									36

[Beurla]

[TD 434]

379 Is Fada Thà mi ’m Ònar

Hì hoireann ò, hi-rì ho-rò
is fada thà mi ’m ònar
hì hoireann ò, hi-rì ho-rò.

Nuair bhà mi leis na caileagan
gum feuchainn blas am pòige,								5
ach nise their iad uile rium,
“Sheann duine, ’s mòr do dhòchas”.

Hì hoireann ò, hi-rì ho-rò.

Nan tigeadh arm na Frainge oirnn,
cha bhithinn las ’nan còmhdhail –								10
ach ’s bòsta seann duin’ agam sin,
’s mi glagach, brùite, breòite.

Dh’fhalbhainn slèibhtean ’s mharbhainn fèidh
air garbhlach fèin ’s mi ’m òigear;
bhuailinn beum is ghearrainn leum								15
is dhèanainn feum an còmhrag.

Ach nise ’s seann fhear crùbain mi –
mo dhùrachd gun till òige –
is riumsa their na caileagan
“Bi ’fanachd bhuainn led bhòstan!”								20

[Beurla]

[TD 435]

[Albais]

381 [Thàin’ Trath-nòin]

[drafts]

Dè do bheachd air èirigh
lainnireach na grèine?
No dè do bharail air a laighe,
’s latha seachad ’s lèirsinn?									4
Is ann mar sin dhomh fhèin e
a-nis, bhon chiar mo speuran.
Mo ghrian bhoillsgeach theich ro oidhche,
’s oillt an deaghaidh èibhneis.									8

Rim mhadainn b’aotrom, mear i,
mo chas, air fraoch nan leathad.
Fàire òg mo là bu deònach.
Thàin’ trath-nòin ’s is sean mi.								12
O mhochthrath gu tràth feasgair
na cnocain is na creagan –
Slia’ mo luaidh cha tig a-nuas
’s cha tèid mi suas am-feasta.									16

Chan fhaic mi thu, a Chaolbheinn,
a-nis on dh’fhàs mi aosta.
An àite chnuic an tàmh ’s a’ chruit
’s ceum tuisleach chasan caola.								20

[Beurla]

[TD 436]

382 Air Leathad Slèibhe

Air leathad slèibhe ’s an Cèitean ann,
’n àm dùsgadh eunlaith len èigheach fann,
a’ ghrian ag èirigh, ’s mo chridh’ ag èirigh,
’s an dealt ag èirigh bho fheur ’s bho chrann.							4

B’e ’n sòlas àraidh bhith ’n làthair shliabh
is dreòs na fàire an-àird a’ triall,
eòin an fhàsaich rin ceòl beag tràthail
air lòn ’s air àilean a-bhàn, ’s air riasg.							8

Tùis is boladh aig roid nan còs,
aig fraoch air cnocain mholach chòrr;
fonn ciùil aig osnaich chiùin na h-oiteig,
’s i ’dùsgadh mochthrath air monadh ’s sgòrr.						12

Guileag chrotaig, ’s i moch air sgèith
os cionn a’ mhonaidh, a’ dol na sèis;
cùirnein solais air chùirnein solais
an driùchd air fochann, air roid, air gèig.							16

Air leathad slèibhe ’s an Cèitean air,
’n àm dùsgadh eunlaith len èigheach mear;
driùchd air gèig ann, air flùr, air feur ann,
’na smùid ag èirigh ri grèin san ear.								20

[Beurla]

[TD 437-439]

[Albais, Beurla]

[TD 440]

386 Over the Isles to America
Null Thar nan Eileanan dh’Ameireaga

(ruidhle)

Null thar nan eileanan dh’Ameireaga gun tèid sinn.
Null thar nan eileanan dh’Ameireaga gun tèid sinn,
Null thar nan eileanan dh’Ameireaga gun tèid sinn;
null rathad Shasainn agus dhachaigh rathad Èireann.						4

Saoil thu ’n tèid mi leat thar a’ chuain bheucaich?
Saoil thu ’n tèid mi leat thar na mara cèine?
Ghaoil, gun tèid mi leat thar a’ chuain bheucaich,
null rathad Shasainn agus dhachaigh rathad Èireann.						8

Null anns an eilthireachd dh’Ameireaga gun tèid sinn.
Null sinn nar n-eilthirich! Dh’Ameireaga gun tèid sinn.
Null anns an eilthireachd dh’Ameireaga gun tèid sinn,
null rathad Shasainn agus dhachaigh rathad Èireann.						12

Saoil thu ’n tèid mi leat thar a’ chuain bheucaich?
Thèid mi cuide riut, ’s cha bu ruith ach leum sin.
Ghaolain, thèid mi leat fada gu tìr chèin ann,
null rathad Shasainn agus dhachaigh rathad Èireann.						16

[Beurla]

[TD 441]

Null anns an eilthireachd nar n-eilthirich gun tèid sinn.
Null sinn nar n-eilthirich! San eilthireachd gun tèid sinn.
Null anns an eilthireachd nar n-eilthirich gun tèid sinn,
null rathad Shasainn agus dhachaigh rathad Èireann.						20

Togail bhailtean ann ’s gleann air ghleann ga lèirsgrios.
Far am biodh na laoich, caoraich ann a’ mèilich;
cìobairean is coin sa choirre bhiodh na fèidh ann –
Null rathad Shasainn agus dhachaigh rathad Èireann.					24

An saoil thu fhèin an tèid mi leat thar a’ chuain bheucaich?
Saoil thu ’n tèid mi cuide riut air druim na mara èitigh?
Thèid mi leat. ’S tu leanas mi ged chreanadh mi gu geur air,
null rathad Shasainn agus dhachaigh rathad Èireann.						28

Mo ghealladh seo, is bheir mi dhuit e – fuireach na do dhèidh ann
cha dèan mi. Thèid mi cuide riutsa, ’s chan e ruith ach leum sin.
Beannachd bhuam le tìr nan cnoc. Is soraidh e ’s cha trèigsinn;
null rathad Shasainn agus dhachaigh rathad Èireann.						32

Dùthaich chan eil againn san eilthireachd gun tèid sinn.
Null sinn, ged theirinn e! Dh’Ameireaga gun tèid sinn.
Dùthaich chan eil againn. Nar n-eilthirich gun tèid sinn,
null rathad Shasainn agus dhachaigh rathad Èireann.						36

[Beurla]

[TD 442]

Sgur air cur is buain, is buailtean gun sprèidh annt’;
Fògradh agus ruaig air tuath ’s màil gan èigheach;
thèid sinn bho na glinn gu Innseanaich an cèin ud,
null rathad Shasainn agus dhachaigh rathad Èireann.						40

Null thar nan eileanan, etc.


387 Soraidh an Sgoileir

Seo slàn agus soraidh
le fàsach a’ mhonaidh;
Dhia, cha b’fheàrr leam mar shochar
na na cnocain fam chòir;									4
na tha de sgòrr is de dh’aonach
eadar òrdag ’s a’ Chaolbheinn,
a’ mhòinteach ’s am fraoch
air an aotrom a’ bhròg.									8
Mi ’dol bhuaith sin gu Sasainn,
’s chan ann luath a bhios m’astar,
gus na duain anns an Laideann
is gu eachdraidh na Ròimh,									12
is gu Hòmar ’s gu Greugais.
Seo mo shoraidh, a shlèibhtean.
Gus an till mi bho chèin ruibh
seo nam dhèidh “soraidh ò”.									16

[Beurla]

[TD 443]

<eng>
George Campbell Hay:
A Review

[TD 444]

[Blank]

[TD 445-500]

“A STEY BRAE AN’ BONNIE”
A Short Biography
[Beurla]

[TD 501-517]

THE POETIC CRAFT
Aspects of Form and Language
[Beurla]

[TD 518]

[Blank]

[TD 519-538]

“OUT OF THE MIDST OF LIFE”
Recurrent Themes in Hay’s Poetry
[Beurla]

[TD 539-671]

Commentary to the Poems
[Beurla]

[TD 672]

[Blank]

[TD 673]

Appendices

[TD 674]

[Blank]

[TD 675-679]

APPENDIX 1

SOURCES
[Beurla]

[TD 680]

[Mapa]

[TD 681-684]

APPENDIX 2

A GLOSSARY OF LOCHFYNESIDE PLACE-NAMES
[Beurla]

[TD 685-688]

APPENDIX 3

SONG SETTINGS
[Beurla]

[TD 689-692]

APPENDIX 4

BIBLIOGRAPHY
[Beurla]

[TD 693-697]

INDEX OF TITLES
[Beurla]

[TD 698]

[Blank]

[TD 699-704]

INDEX OF FIRST LINES
[Beurla]

[TD 705-709]

INDEX OF PLACE-NAMES
[Beurla]

[TD 710]

[Blank]

[TD 711-713]

INDEX OF PERSONAL NAMES
[Beurla]
