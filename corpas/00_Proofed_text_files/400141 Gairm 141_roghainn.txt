[TD 13]

An <eng>Gunfighter<gai>
le Iain Mac a’ Ghobhainn

Nuair a bha mi òg bha tè anns a’ bhaile ris an canadh iad Violet. Bha i uabhasach tiugh, cho mòr ri, mar a their iad, taigh. Bha a màthair diadhaidh anns an dòigh àbhaisteach, ’se sin ri ràdh gu robh i dol don eaglais gun sgur ach a’ càineadh daoine air cùl an cinn. ’Se aodach dubh a bha i cleachdadh an còmhnaidh, agus tha cuimhn’ am gum biodh sruthan beag bho a sròin. Cha robh càil agam fhìn mu deidhinn, is i ’na suidhe ris an teine agus ag ràdh,

‘An cuala tu gu bheil Anna trom a-rithist?’

neo,

‘Tha iad ag ràdh gu robh an deoch air Coinneach an-raoir ’s gun do chuir e an càr anns an dìg.’

Sin a’ chuimhn’ a th’agam oirre.

Co-dhiù bha iad ag ràdh gu robh Violet ga bual adh, oir bha Violet làidir agus ladarna. Agus ceart gu leòr bhiodh a sùilean dubh an-dràsda ’s a-rithist ’s chanadh i,

“Thàinig tuainealaich orm ’s thuit mi air an làr agus bhuail mi mo mhaoil air a’ bhòrd.”

Aig amannan bha i cur truas orm. ’S iongantach mar a th’ann air tòir airgid a bha Violet nuair a bha i bualadh a màthar.

’Sann aig àm an dàrna cogadh mòr a bha seo agus bha mise sia bliadhna deug. Bha mi air tionndadh an aghaidh a’ bhaile agus an aghaidh na h-eaglais. Bha mi faireachdainn am baile cumhang ’s bha mi leughadh leabhraichean ùra agus bha mi ’g argumaid gun sgur. 

Phòs Violet fear à ceàrnaidh eile den eilean. An truaghan bochd, bha muinntir a’ bhaile ag ràdh, an truaghan bochd. Chan eil càil a dh’fhios aige dè rinn e. Agus bha sin ceart cuideachd. Bha e’g obair aig a’ chuaraidh agus cha mhòr gu robh e faighinn a bhiadh làitheil bhuaipe. Aon latha thàinig e thadhal oirnn, agus thubhairt e. ‘A bheil fhios agaibh dè bh’agam gu mo dhìnnear an-diugh? Bha,’ ars esan, ‘sgadan saillt is còcoa’. O mo chreach, arsa mo mhàthair, agus an dèidh sin bhiodh i toirt biadh dha.

Thàinig tinneas stamaig air, agus ann am bliadhna neo dhà bha e


[TD 14]

marbh. Bha Violet ’s a màthair a-rithist anns an taigh. Thòisich i dol suas am baile air a’ bhus agus a’ tilleadh dhachaigh anmoch leis an deoch. Bha i cleachdadh sgiorta ghoirid, agus a calpannan cho mòr ’s cho tiugh. Tha mi creidsinn gu robh i a-nise ceithir bliadhna deug air fhichead. Nuair a bha an deoch oirre bhiodh i seinn òrain shalach. 

An truaghan bochd, bhiodh mo mhàthair ag ràdh, ’s i smaoineachadh air Cailean a bhàsaich leis an stamaig leòinte. Ach bha mi fhìn a’ smaoineachadh air Violet leis an sgiort ghoirid dhearg. Bha i coltach ri biasd mhòr còmhdaichte ann an teine.

Aon latha chaidh mi thadhal oirre.

“Tha dùil am Lunnainn a thoirt orm,” arsa Violet. Bha a sliasaidean uabhasach reamhar. Bha a màthair ’na suidhe ann an còrnair den rùm. ’Sann a bha i coltach ri prìosanach. Cha robh i ’g ràdh smid ’s i cho liugach. Bha Violet a’ lìonadh an rùm: ’sann a shaoileadh duine gu robh i dol a bhriseadh a-mach às an taigh coltach ri flùran coimheach.

Aig aon àm thubhairt i ri màthair, ‘Dùin do chab’, agus bha a màthair sàmhach anns a’ bhad.

Bha a màthair a’ cur truas orm ach aig a’ cheart àm bha mi toilichte. ’Sann a bha Violet coltach ri Spiorad na Saorsa, cho làidir, cho treun. Sin mar a tha cuimhn’am oirre, oir chan fhaca mi i tuilleadh.

Dìreach nuair a bha mi dol a-mach an doras, dh’èigh i às mo dhèidh, ‘Cosgaidh siud dà nota,’ agus rinn i lachan mòr gàire.

Bho chionn ghoirid bha mi bruidhinn ri Calum, fear a chaith a chuid bu mhotha de bheatha a’ seòladh.

‘An cuala tu càil a-riamh mu dheidhinn Violet’, arsa mise ris, agus sinn a-mach air na h-eòlaich a bha uair anns a’ bhaile.

Chuir e phìob ’na bheul agus thubhairt e, a’ cur a-mach sgòthan ceò, ‘O chunna mi i uair neo dhà. Ach tha mi cluinntinn gu bheil thu fhèin a-nis ’na do mhanaidsear air banca.’

‘Tha,’ arsa mise. ‘Tha dithis chloinne agam -- agus bean.’

‘Uill, uill,’ arsa esan, agus e a’ toirt sùil orm.

‘Co-dhiù,’ ars esan ‘bha thu faighneachd mu dheidhinn Violet. Innsidh mi dhut mu dheidhinn an dà thuras a chunna mi i. Bha i ’na seasamh ann an Soho, agus i cho mòr ri taigh. Agus a bheil fhios agad dè ’n aodach a bh’oirre,’ ars esan, agus thòisich e ri gàireachdainn. ‘Bha,’ ars esan, ‘sgiorta leathair dhubh. Smaoinich.’ Agus thòisich e ri gàireachdainn a-rithist. ‘Bha mise air tìr aig an àm. Chunna mi ann am meadhon Soho i agus a bheil fhios agad co ris a bha i coltach?’ Agus thòisich e ri gàireachdainn a-rithist.

‘’S ann a bha i coltach ri <eng>gunfighter<gai>.’

Shuath e a shùilean.

‘Cha deach mi bhruidhinn rithe idir.

‘Agus’, ars esan ’na soluis a’ dòrtadh sìos. Cha deach gu dearbh.’


[TD 15]

‘Soho,’ arsa mise rium fhìn, mar gum bithinn a’ smaoineachadh air àite seann-sgeulach a chitheadh duine ann am bruadar.

‘Ann an sgiorta leathair,’ ars esan a-rithist. ‘Chan thaca tu càil a-riamh coltach ris.’

‘Uill, uill,’ arsa mise, ‘nach robh sin fhèin neònach.’

Agus smaoinich mi air a’ bhalach a bha uair a’ leughadh leabhraichean a bha e falach air an lobhta, leabhraichean coltach ri <eng>No Orchids for Miss Blandish<gai>.

‘Uill, uill,’ arsa mise agus thàinig na deòirean gu mo shùilean, agus mi smaoineachadh air Violet ann an Soho, an <eng>gunfighter<gai>, ’s a casan sgeapte agus dìreach mu a coinneamh a màthair còmhdaichte ann an dubh.

‘Uill, uill,’ arsa mise, ’s mi ’g èirigh gu mo chasan.

‘Dè ’ n aois a bhios a’ chlann agad a-ni?’, dh’èigh Calum às mo dhèidh?’

‘Trì deug is còig deug,’ arsa mise. Sin na h-aoisean a tha iad.

‘Uill, uill,’ ars esan, ‘nach e na bliadhnachan a tha ruith.’

Bha ceò a’ tighinn às a phìob, agus deòirean na gàire air aodann fhathast.

‘Tha thu ceart gu leòr,’ arsa mise, ‘tha thu ceart gu leòr.’

[Sanas]


[TD 18]

SGOIL FHEARANN-DOMHNAILL
le Seònaid NicDhonnchaidh

[Dealbh]
Seo seann dealbh de Sgoil Fhearann-Dòmhnaill, an sgìre Shlèibhte, san Eilean Sgitheanach. Chaidh a ghabhail mu 1920.

* * * * * * * * *

B’e na tidsearan a bha os ar cionn Oighrig Mhàrtainn à Stafainn is Seumas Christie, fear Gallda. Seo a’ chlann, a’ tòiseachadh aig an làimh chlì anns an t-sreath chùil:

Crìsdean Iain Fhionnlaigh, Iain Raonaid, Iain Mhata, Iain Chaluim Bhàin, Aonghas Aonghais Raghnaill, Dòmhnall Màrtainn, Iain a’ Mhinisteir, Daibhidh Aonghais Ia’ Ruaidh, Ruairidh MacCruimein, Dòmhnall Uilleam Chaluim Bhàin.

An dara sreath:

Màiri NicAsgaill, Mòrag Eòghainn, (is a piuthar bheag, Anna, air làimh aice ris an aghaidh), Màiri Alasdair Amarsdan, Katie Ann Sheonaid Ruaraidh, Mòrag Chailein, Peigidh Alasdair Ailein, Cathie a’ Mhinisteir, Màiri Alasdair Ailein, Seasaidh Ann Eachainn, Màiri Anna an Fheargasdannaich, Chrissie NicCruimein, Bessie a’ Mhinisteir, Annag Borbra, Ceiteag Alasdair Ailein, Seasaidh Eòghainn, Dolina Dhòmhnaill Mhòir.

An treas sreath:

Aonghas Chailein, Jackie Iain Chlachair, Dànaidh MacCruimein, Calum Eachainn, Eachann a’ Mhinisteir, Niall Dhòmhnall Lachlainn, Dòmhnall Dhòmhnall Lachlainn, Eòghann Beag Eòghainn, Murchadh Raonaid, Alasdair Aonghais, Ailein MacCruimein, – agus an dithis nigheannan beaga a’ cumail suas na sgliat san fhìor aghaidh: Seasag Aonghais is Ceiteag Dòmhnall Lachlainn.


[TD 19]

Tha cuimhn’ agam fhìn gu robh còir aig triùir eile bhith an làthair:- Alasdair Eachainn, Seonaidh Beag Eachainn agus Ceiteag an Fheargasdannaich. Bha mar sin còrr is da fhichead a’ dol an sgoil a dh’ Fhearann-Dòmhnaill agus cuiridh e annas air mòran a chluinntinn gu robh còig sgoiltean eile an Slèibhte an uair sin: Sgoil na h-Airde, Sgoil Aird-vàsair, Sgoil Thòcavaig, Sgoil an Druim-fheàrna agus Sgoil Dhuibheasdail -- gun ghuth air “Sgoil Dhòmhnaill Pheadair” far an robh caileag òg à Achadh na Cloiche a’ toirt ionnsachadh do chloinn cìobar an Dal a’ Bhile. Bha an t-àite cho iomallach ’s nach fhaigheadh i dhachaigh ach deireadh na seachdainneach.

Cha robh sgoilear aig nach robh Gàidhlig ruidhteach fhileanta. Bha Gàidhlig aig “Miss Martin” agus bha sin feumail nuair a thigeadh an fheadhainn bheaga an sgoil gun aca ach Gàidhlig agus an t-eadar-theangachadh gu Beurla a’ tòiseachadh on chiad latha. “’S mòr cumhachd na h-eisimpleir,” agus gu dearbh, le bhith cluinntinn na feadhainn mhòra, suarach an ùine gus am biodh clann gu math beag a’ toirt oidhirp air a’ Bheurla.

Bha am maighstir-sgoile air a bhith an Aird Shlèibhte an toiseach agus is iomadh sgeulachd air an tugadh e làmh a bhuineadh do dh’eachdraidh is beul-aithris na sgìre. Tha cuimhne agam an là a dh’ainmich e gu robh seann bhodach beò anns A’ Chill-Mhòir fhathast aig an robh cuimhne air Loch nan Uraichean a bhith air a slaodadh le lìon feuch am beirte air an “each uisge” is e an dèidh nighean òg bhrèagha a ghoid leis às an àirigh an Gleann Shàsaig is gabhail a-steach don loch leatha. Ach chan fhacas a dubh no dath riamh. ’Se duine beag tapaidh a bha an “Christie”. Bha e ’na eildear is ’na chlèireach anns an Eaglais Stèidhichte agus chan eil e annasach e fhèin -- agus Miss Martin cuideachd -- bhith cho fìor dhìcheallach ri leasan Bìoball ionnsachadh dhuinn a’ chiad rud a h-uile madainn.

’Se sgoil-mhara cuspair a bha am maighstir-sgoile glè mhath air is bha eòlas math aig na balaich mhòr air mum fàgadh iad aig 14. Eadar Aird-Shlèibhte is Fearann-Dòmhnuill is iomadh sgiobair a chaidh roimh na làmhan aige. Bha e bòsdail às a sin -- gun cuireadh e balach gun “drochaid” le sgoil-mhara! (Ach cha robh guth air ràdar no rud sìos bhuaithe san là sin).

Ris an tìde bhrèagha thogadh e fhèin is na gillean mòra orra don ghàrradh len cuid spaidean is eile -- fhad’s a bhiodh na h-igheannan a’ fuaigheal is a’ fighe. Chan eil cuimhn’ agam air mòran “P.T.” fhaotainn ach an uair ainneamh a thigeadh tè timcheall -- tha mi cinnteach à Ard-Sgoil Phortrìgh. ’S cha bu mhotha na sin a bha dh’fheum againn air -- ’s a h-uile creutair againn air coiseachd na sgoil. (Gu dearbh ’sann a’ ruith bu trice bha sinn!) Bha na h-uimhir a bha tighinn à Bràigh na Teangan. Cha b’e mhàin gu


[TD 20]

robh an t-astar fada ach bha an rathad, ma b’airidh e air an ainm, scarbach curs, droch cheann bhrògan no chasan rùisgte. Cha robh caiseart no aodach aig clann an uair sin seach mar a th’aca ’n-diugh. Tha fios gun d’rinn e cruaidh sinn!

Tarraing -- sin cuspair eile air nach eil cuimhn’ agam mòran spèis a bhith am Fearann-Dòmhnaill. An uair ainneamh a chluinneamaid gum biodh tarraing againn an dèidh àm dìnnearach thilleamaid an sgoil le rudeigin à clais an rothaid -- mar bu trice meanglan smeur no caorainn. Cha b’e ’n t-iongnadh nach tug neach againn a-mach ìre sam bith anns an loidhne sin!

Bha suim mhòr againn an claisean an rothaid as t-Earrach is toiseach an t-Samhraidh nuair a thòiseachadh na h-eòin bheaga air neadachadh is bha mòran fhlùraichean rin cruinneachadh. ’S iomadh achlais mhòr de “shaighdearan” a gheibheadh Miss Martin on chloinn bhig aon uair ’s gum biodh “Là buidhe Bealltainn” seachad. Bha earrann mhath de ar n-ionnsachadh air taobh a-muigh den taigh-sgoile. ’S dòcha gu bheil an uimhir sin againn a bharrachd air cloinn an là an-diugh is a’ chuid mhòr dhiubh air an toirt an sgoil is dhachaigh le busaichean -- no càraichean am pàrantan.

Uair aineamh gheibheadh sgoilear “bursaraidh” a chuidicheadh e gu dhol air adhart gu Ard-sgoil Phortrìgh. Mar bu trice dheanadh iad glè mhath -- a thaing sin, tha mi cinnteach, chan ann a-mhàin dhoibh pèin ach do Christie. Chumadh e ceann an amail ri tidsear à sgoil mhòr sam bith. Bha e faotainn an “Teachers' World” gu cunbhalach is a’ dèanamh deagh fheum dheth.

’Se glè bheag a bha air a chur a-mach air leabhraichean leughaidh. A bharrachd air an t-seann leabhar-lann aig Coats -- is bha sinn air an rùchd a thoirt à sin o chionn fhada -- chan eil cuimhn’ agam ach air aon leth-dusan bloigh leabhair, gun dealbh gun eile aig ceann an t-suidheachain aghaidh, is mar bu luaithe chuireadh tu crìoch air do chuid cunntais ’sann a b’fheàrr do sheanns’ air grèim fhaotainn air <eng>Westward Ho, Quentin Durward<gai> no a leithid.

Tha mi sa’ bharail gur e dithis mhinistearean, ceathrar nursaichean, is seachdnar thidsear thàinig às na bheil san t-seann dealbh seo, a bharrachd air iomadh cosnadh eile a b’ fhiach. Bha e air a sparradh air cloinn an là sin gur e faotainn air adhart faotainn air falbh. Saoil an robh mòran aig sin ri dhèanamh ri bàs na Gàidhlig?

Thoiribh sùil far na sheas sinn airson fear nan dealbhan. Seo gnoban beag àrd ri cùl a’ bhalla am pàirc nan nighean. Sin far an robh am feur snog gorm. Sin cuideachd far an robh iomadh greis


[TD 21]

thoilichte againn. Mar an robh sinn a’ faotainn “dràma” a b’fhiach san sgoil bha sinn a’ dèanamh suas ar dràma fhìn an uair a thòisicheamaid air “taighean beaga”.

Bha sinn air port cruinnich a chur air a h-uile picean -- a h-uile soitheach briste bu bhrèagha na chèile -- is air an stopadh sa’ bhalla -- ’se sin ar cuid-ne dheth ’n bhalla -- agus dh’fhanadh sinn an sin gus am faigheadh sinn a’ chiad chèileadaran . . . Cha b’fhiach na h-ainmean againn fhìn ach a h-uile h-ainm a b’fhasanta na chèile; Abair gnothaichean mòra ’s fealla-dhà! Geama eile a bh’againn, ’se “A’ chearc ’s an coileach” . Bhiodh a’ chearc air toiseach ’s i cur a h-aghaidh air a’ choileach is esan a’ cur roimhe gum faigheadh e dh’ionnsaigh nan isean a bha ’na loidhne fada a’ slaodadh ri chèile air cùl na circe. Bha ’n geama seo car trom air peiteanan! Chan eil fhios agam ciamar a fhuair sinn grèim air <eng>“Here we go gathering nuts in May,”<gai> no <eng>“London Bridge is broken down,”<gai> ach tha e collach gu robh an fheadhainn Bheurla sin bitheanta sna h-Eileanan-a-Muigh cuideachd.

Bha balla cloiche a’ roinn pàirc nan nighean bho phàirc nan gillean. A dh’aindeoin sìde bhiodh na balaich ag iomain. Is bha bhuil ann! Cha robh bileag feòir air fhàgail sa’ phàirc aca-san: bha tàmh-uisge cuideachd ris an taobh ìosal agus ’sann an sin bu trice a bhiodh iad a’ sabaid airson am ball. Abair poll! As t-Samhradh tha cuimhn’ agam na balaich a bhith ruith mach is dhachaigh aig àm dìnnearach le “giord” mar a theireadh iad ris a’ chuibhle baidhsagail a bhiodh iad a’ stiùireadh cho snasail le lùbach de uèir. Cha robh na rothaidean mòra cho cunnartach an uair sin, is bha na meircean air an ithe cho lom aig a’ chrodh ’s gu robh e soirbh ruith cas-rùisgte orra.

Cha robh mòran cur-seachad againn taca ri cloinn an là-an-diugh ach cha robh ionndrain againn air nì air nach robh eòlas againn. Uair no dhà fhuair sinn fèisd Nollaige bho mhuinntir A’ Chnuic -- Màidsear Kemble ’s a bhean agus bho na Màrtannaich a bha an Ostaig Ard. ’Se othail a bh’ann aig àm fèill a’ chruidh. Bhiodh na dròbhairean a’ dol seachad an oidhche roimhn àm is dh’fheumadh na gillean mòra bhith às dèidh a’ chruidh len cabair mhaide -- co-dhiù ’se math no milleadh a bha iad a’ dèanamh. ’Sann an siod a bha ’n èigheach -- crodh a’ geumraich, coin a’ comhartaich, dròbhairean a’ feadaireachd is clann ag othail. Aon là fèille tha cuimhn’ agam an sgoil a dh’fhaotainn ma sgaoil mu mheadhoin là is rinn a’ chuid mhòr againn air Armadal is pàirc na fèille. ’S mi fhuair mo lèireadh air an rathad sìos an uair a sgailc mi m’òrdag mhòr ri upag mhòr cloiche aig Drochaid


[TD 22]

a’ Mhuilinn. Is cuimhn’ eile th’agam air an aon fhèill -- gun tug m’athair air ais dhachaigh “Lòcan”, a bhò shnog Ghàidhealach aig an robh am bainne brèagha tiugh bho nach robh e faotainn oirre ach ochd notaichean!

Is iomadh bliadhna o chaidh a h-uile sgoil an Slèibhte a chur còmhla ri Fearann-Dòmhnaill. Tha an sgoil fhèin ’na seasamh gun mòran atharrachaidh on taobh a-muigh ach gun deachaidh am balla meadhanach a thoirt air falbh is teàrr a chur air a' phàirc-chluich
gu lèir. Ach o chionn beagan bhliadhnachan fhuair Slèibhte rud air an robh iad glè fheumach -- sgoil ùr. Agus sgoil bhrèagha da-rìreadh! Tha “Sgoil Shlèibhte” air a togail aig a’ Chill-Bhig ann an raoin brèagha ’coimhid a-mach air an Linne Shlèibhteach is a-null gu Loch Nibhis is Mallaig. Cha b’urrainn mi smaoineachadh air suidheachadh bu ghrinne. Tha ceathrar thidsearan os cionn mu cheithir fichead sgoilear is ceithrear eile a’ tadhal mu leth là san t-seachdain airson cuspairean sònraichte -- aon dhiubh Gàidhlig. Chan eil ach beagan aig a bheil Gàidhlig mar chiad chànain.

Tha a h-uile goireas san sgoil: compiutairean is eile agus biadh brèagha air a dheasachadh is air ithe air an làraich. Taobh a-muigh na sgoile tha farsainneachd gu leòr aig a’ chloinn le raoin ball coise taobh na sgoile, airson inbhich cho math ri sgoilearan.

A h-uile piseach leotha!

[Dealbh]


[TD 24]

LEASACHADH AGUS CANAN

(Beachdan air feallsanachd is buaidh Bòrd Leasachaidh na Gaidhealtachd, le fear a bha ag obair dhaibh fad dà bhliadhna).

le Maoilios Caimbeul

Siostam agus Luachan

Anns an alt seo bidh mi a’ toirt suil air a’ bhuaidh a tha aig an stèidh choitcheann a tha ann am Breatann -- no an ‘establishment -- air a’ Ghàidhlig. Leis an stèidh choitcheann chan eil mi dìreach a’ ciallachadh na structuran a-mhàin, ach cuideachd na beachdan a tha daoine a’ gabhail riutha gu nàdurrach, cho nàdurrach ri bhith ag analachadh. Tha mi ciallachadh creideamh ann an adhartas, ann an cumhachd airgid agus calpa, ann am prothaid mar bhun-phrionnsabal, ann an saidheans agus san teicneolas ùr agus anns an t-siostam fhèin.

Tha an creideamh sin a’ ciallachadh gu bheil luachan àraidh aig an fheadhainn a tha a’ stiùireadh an siostaim.

Bha uair ann agus bha luachan tur eadar-dhealaichte aig A’ Ghàidhealtachd agus na bha aig a’ chòrr de Bhreatainn. Nuair a bha na cinnidhean aig àird an neirt ’se calmachd ann an cath, dìlseachd dha d’ fhine fhèin agus fialaidheachd na prìomh luachan a bha aig daoine. A-nise, gu ìre mhòir, tha A’ Ghàidhealtachd air gabhail ris na luachan ‘Eòrpach/Sasannach’ a chaidh ainmeachadh, mar a ta a’ mhòr-chuid dhen t-saoghal.

An-dràsda tha sinn a’ faicinn ath-bheothachadh -- mas e sin am facal -- air na luachan ‘Sasannach’ fo stiùireadh Thatcher. ’Se prothaid, agus saorsa a bhith aig duine prothaid a dhèanamh, na bun-phrionnsabail a tha air cùlaibh na feallsanachd aice. Saorsa dhan duine air leth gu h-àraidh, ach cò, no dè, tha pàigheadh air a son?


Feallsanachd Schumacher

Anns an leabhar <eng>Small is Beautiful<gai>, a chaidh fhoillseachadh an toiseach ann an 1973, tha an t-eaconomair E. F. Schumacher nach


[TD 25]

maireann a’ cur an cèill feallsanachd airson eaconomachd a tha a’ dol tur an aghaidh na prionnsabail a bha, agus a tha fhathast a’ riaghladh eaconomaidh a’ mhòr-chuid dhen t-saoghal, ach gu h-àraidh na dùthchannan as beartaiche. Ged a bha Schumacher ’s dòcha a’ smaoineachadh air a’ mhì-chothrom a tha eadar na dùthchannan beartach agus an fheadhainn bhochda, tha na tha e ag ràdh fìor dhan mhòr-chuid dhen t-saoghal. Seo geàrr-chunntas air na smuaintean aige.


Na Nithean a tha Ceàrr

’Se fàs eaconomach gun chrìch, prothaid, agus margaidh shaor na luachan as àirde a tha aig an eaconomair agus aig dùthchannan na h-iar.

Chan obraich sin air dà adhbhar: thig beartas nàduir gu crìoch, agus chan fhuiling an àrainneachd an truailleadh, am màbadh agus an spùinneadh a tha i a’ faighinn.

Tha an eaconomair a’ cur prìs airgid air gach nì, mar gun gabhadh prìs a chur air nithean mar bòidhchead, slàinte, cultur agus gnè ar beatha.

Tha prothaid agus a’ mhargaidh a’ tighinn ro dhaoine agus na feuman aca.

Tha eòlas a’ faighinn barrachd inbhe na tha gliocas.


Mar a Ghabhas Nithean a Chur Ceart

Feumaidh an eaconomaidh a bhith ag obair do dhaoine ’s chan ann ’nan aghaidh.

Tha feum air gnìomhachasan agus buidhnean beaga a bhitheas fo bhuaidh nan daoine anns a’ choimhearsnachd.

Feumaidh eòlas a bhith fo bhuaidh gliocais anns an dòigh a tha sinn a’ dèiligeadh ri beartas nàduir, am fearann agus an teicneolas ùr.

Bha còir a bhith a’ gabhail slighe a’ bhealaich, eadar Prothaid a bhith againn mar dhia agus tur-smachd a bhith aig an riaghaltas thairis air an eaconomaidh.

Bu chòir cumhachd a bhith leis an duine choitcheann thairis air a bheatha fhèin, agus chan ann leis an eòlaiche.

Sin dìreach blasad dhe na tha Schumacher ag ràdh. An nì a tha cudthromach mu dheidhinn na feallsanachd aige ’se gu bheil e a’ coimhead air cùisean gu h-iomlan. Chan eil e seachnadh ceistean moraltachd, cultuir agus luachan.


[TD 26]

Na Structuran

’Se a’ chiad nì a bheir sinn an aire dha gu bheil structuran neo-fhaicsinneach agus faicsinneach ann a tha toirt buaidh oirnn. Leis an fheadhainn neo-fhaicsinneach tha mi ciallachadh an dòigh-smaoineachaidh a tha fuaighte ris a’ chultur smachdail; is iad sin creideamh ann am prothaid, ann an sòghalachd, ann an adhartas gun chrìch agus ann an eòlas.

Leis na structuran faicsinneach tha mi ciallachadh na buidhnean Riaghaltais agus prìobhaideach a tha ag èirigh a-mach às a’ chultur smachdail. Aig co-labhairt air dà-chànanas ann an Inbhir Nis ann an 1984 chaidh liosta a thoirt dha na bha làthair dhe na buidhnean poballach aig a bheil làthaireachd bheag no mhòr ann an Roinn na Gàidhealtachd. Bha 161 buidheann air an liosta, mòran dhiubh a chaidh a stèidheachadh le Achd Pàrlamaid Bhreatainn. ’Se Beurla a’ chainnt oifigeil aca agus tha a’ mhòr-chuid aca nan dòigh fhèin a’ taisbeanadh luachan a’ chultuir smachdail.

Tha cuideachd na buidhnean prìobhaideach a’ riochdachadh na luachan sin. Mar a tha Schumacher a’ sealltainn, tha na luachan -- agus an cànan (Beurla anns an dùthaich seo) leis am bheil iad air an giùlan -- air an snìomh a-staigh anns na meadhanan foghlaim. ’Se na h-aon luachan a tha air an craoladh tro na meadhanan foghlaim air a’ Ghàidhealtachd agus anns a’ chòrr de Bhreatainn. Le sin tha e nàdurrach gum bi buidhnean prìobhaideach cuideachd ag obair tron chultur smachdail.

Gun fiaradh na fìrinn faodaidh sinn a ràdh gu bheil bàs na Gàidhlig sgrìobhte air na structuran faicsinneach agus neo-fhaicsinneach sin. Chan e a’ Ghàidhlig a-mhàin a tha a’ fulang, ach na mion-chànanan air feadh an t-saoghail. Tha e a’ tachairt anns a h-uile dùthaich far a bheil an cultur smachdail a’ gabhail ri luachan sòghalach agus a’ dleasadh dha fhèin ùghdarras riaghlaidh. Agus sin an saoghal air fad.

Schumacher a-rithist:

<eng>‘Unintentional neo-colonialism is far more insidious and infinitely more dificult to combat than neo-colonialism intentionally pursued. It results from the mere drift of things, supported by the best intentions.’<gai>

Ged is ann air na dùthchannan bochda a bha e a’ bruidhinn, saoilidh mi gu bheil na facail sin fìor mu ar suidheachadh-ne.


Bòrd na Gàidhealtachd

Bu thoigh leam Bòrd Leasachaidh na Gàidhealtachd a ghabhail mar
eisimpleir air na structuran faicsinneach, agus sealltainn air mar a the


[TD 27]

e a’ coimhlionadh an cliath-smuain a tha Schumacher a’ cur fo ar comhair.

Tha beagan eòlais agam air dòigh-obrach A' Bhùird bhon taobh a-staigh leis gu robh mi ag obair ann airson còrr agus dà bhliadhna. Còig bliadhna deug air ais tha cuimhne agam a bhith faighneachd dhiom fhìn: Dè tha Am Bòrd a’ dèanamh airson leasachadh na Gàidhlig? Aig an àm sin cha robh càil. Carson? Dè tha Am Bòrd a’ dèanamh a-nise? Sin na ceistean dhan robh mi ag iarraidh freagairt, agus tha mi ’n dòchas le bhith ag obair dhan A’ Bhòrd airson greis gun d’fhuair mi freagairtean, agus cuideachd sealladh beag air mar a tha na structuran faicsinneach a tha gar riaghladh ag obair.

Nuair a chaidh Am Bòrd a stèidheachadh le Achd Pàrlamaid ann an 1965 chanadh cuid gur ann le deagh rùn dhan Ghàidhealtachd a chaidh sin a dhèanamh. Bha daoine mothachail gu robh an Roinn air dheireadh a thaobh eaconomaidh agus leasachaidh. Bha cuid ann an ùghdarras dhen bheachd gu robh an sluagh fad air ais, no ’s dòcha coma co-dhiù, nuair a bha cùisean a’ tighinn gu gnìomhachas. Ged a bha am facal ‘sòisealta’ air ainmeachadh bha fios aig a h-uile duine gur e a bhith cruthachadh obraichean agus ghnìomhachasan ùra an nì cudthromach. Cha robh cultur air ainmeachadh.

Tha e air a chur sìos anns an Achd nach fhaod Am Bòrd innse cò tha faighinn cuideachaidh. Tha an dìomhaireachd sin feumail, mar a chì sin.

’Se a’ chiad nì a bheir sinn an aire dha gun deachaidh Am Bòrd a stèidheachadh mar ionnstramaid airson leasachadh eaconomach agus, mar a tha Shumacher a’ sealltainn, nuair a tha sin mar sin ’se prothaid am bun-phrionnsabal. De airgead A’ Bhùird tha mu leth, no £18 millean, a’ dol a-mach air tabhartasan, iasadan agus air earrannan-maoineis. Chan eil e gu diofar cò a gheibh an t-airgead sin fhads a chruthaicheas iad obraichean agus a nì iad prothaid. Tha e fìor a ràdh nuair a tha e a’ tighinn gu cultur agus luachan spioradail sam bith gu bheil airgead agus prothaid dall.

Nise chan eil mi ag ràdh idir gu bheil a bhith a’ dèanamh prothaid ceàrr. ’Se tha mi ag ràdh gu bheil e riatanach sealladh iomlan a bhith aig eaconomairean, no aig duine sam bith, nuair a tha iad an sàs ann an leasachadh.

Tha e fìor gu bheil aon roinn anns A’ Bhòrd, an Roinn Leasachaidh shòisealta agus culturach gun a bhith coimhead air prothaid a-mhàin. Ach cuimhnicheamaid nach eil ach còignear, de luchd-obrach A’ Bhùird -- a-mach às còrr agus 260 -- ag obair innte, agus gur e criomag dhen airgead a tha aca -- gu math nas lugha na millean.

’Se an dara nì a bheir sinn an aire dha gu bheil an fheallsanachd sin aig A’ Bhòrd a’ ciallachadh nach eil sealladh air leth aca bhon


[TD 28]

t-sealladh chumanta – ’se sin sòghalachd. Chan eil duine saidhbhir agus a’ dèanamh prothaid. Chan eil e gu diofar dè seòrsa luachan, cànan, no cultur a bhitheas aig daoine fhads a bhitheas iad a’ faighinn beòshlainte. Tha Schumacher a’ sealltainn nach eil na luachan dall sin a tha ceangailte ri airgead gu leòr.

Tha nithean a’ sruthadh on chreideamh chumanta. Tha e ciallachadh gu bheil leasachadh eaconomach agus cultur air an sgaradh bho chèile. Chan e a-mhàin gu bheil iad air an sgaradh, ach tha sloc do-thomhas eadar na dhà. Chan fhaod smuaintean faoin, lag mu chultur a bhith a’ truailleadh agus a’ milleadh an smuain chruaidh eaconomach.

Tha e ciallachadh nach eil e gu diofar cò gheibh airgead cuideachaidh bhon Bhòrd fhad’s a bhitheas an gnìomhachas aca soirbheachail. Tha e ciallachadh nach eil fhios aig A’ Bhòrd fhèin, no aig duine eile, co às a tha na daoine a tha a’ faighinn a’ chuideachaidh. Chan eil ceist mar sin ceadaichte.

Tha an aithisg phrìseil sin, Cor na Gàidhlig, a dh’ùghdaraich Am Bòrd ann an 1982 ag ràdh:

<eng>‘The stabilisation of population figures is supportive<gai> (airson a’ chànain) <eng>in so far as it retains a native population within the traditional Gaelic area, but destructive to the extent that it depends on a large influx of non-Gaelic population.’<gai>

’Se an fhìrinn, ma tha an sluagh a’ fas agus an eaconomaidh ‘fallain’ nach eil e gu diofar leis A’ Bhòrd dè an cànan a bhitheas daoine a’ bruidhinn. Dhan A’ Bhòrd chan eil ceistean mar, ‘Dè bhuaidh a tha aig na poileasaidhean againn air a’ chànan?’ ceadaichte.

A-nise, nam biodh Am Bòrd ag obair ann an Lunnainn ’s dòcha nach biodh e gu diofar cò gheibheadh an cuideachadh. Airs bith dè thachras anns an eaconomaidh, tha cultur agus luachan Lunnainn air an dìon gu ìre tro na structuran -- gu h-àraidh fòghlam. Ach chan eil sin fìor idir air a’ Gàidhealtachd far a bheil an sluagh tearc, an cultur lag agus a’ mhòr-chuid dhen fhòghlam tro mheadhan na Beurla.

Chan eil Am Bòrd ach ’na eisimpleir. Tha a’ chuid as motha de bhuidhnean ag obair leis an aon fheallsanachd. Tha e ciallachadh gu bheil a’ Ghàidhealtachd ag atharrachadh gu luath le buaidh bhon taobh a-muigh, ach cuideachd bhon taobh a-staigh.

Tha cuid mhath, ’s dòcha a’ chuid as motha, de shluagh na Gàidhealtachd a’ gabhail ri luachan nan sòghalach, nì a tha ’na chuideachadh mòr dhan chultur smachdail.

A bharrachd air an riaghailt mhòr -- prothaid -- tha nì a thuilleadh ann a tha fìor mun Bhòrd agus mu bhuidhnean eile, nì a tha a seulachadh gu bheil an siostam ag obair. Is e sin crannchur an luchd-obrach . . .


[TD 29]

Luachan nam Bùirdeasach

Tha Schumacher a’ dèanamh eadar-dhealachadh eadar eòlas agus gliocas agus ag agairt gur h-ann air saoghal an eolais a tha saoghal an latha an-diugh stèidhichte. Tha eòlas a’ cur na ceist, Ciamar? ach gliocas a’ cur na ceist, Carson? Nuair a tha sinn a’ faighneachd Carson? tha sinn a’ ceistneachadh na luachan a tha gar cuairteachadh.

Is iad na bùirdeasaich muinntir a ‘Chiamar?’ Leis na bùirdeasaich tha mi ciallachadh an cuibhreann sin dhen t-sluagh aig a bheil na luachan seo gu coitcheann: tha iad a’ dèanamh uaill às, agus feum de, eòlas agus fòghlam, agus a’ faighinn inbhe agus beòshlainte tro bhith reic an eòlais aca; no tha iad a’ dèanamh airgead às malairt no gnìomhachas air choreigin.

Chan e nach eil a’ cheist, Carson? uaireannan ag èirigh ann an inntinn nam bùirdeasach, gu h-àraidh mur boin e/i dhan chultur smachdail. ’S dòcha gun can e ris fhèin. Co dha bha còir agam a bhith dìleas? Ma tha Gàidheal ag obair taobh a-staigh na structuran smachdail agus fhios aige, can, gu bheil am buidheann anns a bheil e a’ marbhadh a chultur fhèin, dè tha e a’ dol a dhèanamh? Faodaidh e ràdh. Tha na luachan aig a’ buidheann nas cudthromaiche. Fuirichidh mi far a bheil mi. Cha chan mi guth. Faodaidh e ràdh. Tha an t-airgead ro mhath. Fuirichidh mi far a bheil mi. Cha chan mi guth. No ’s dòcha gu can e. Obraichidh mi taobh a-staigh an siostaim. Cuiridh sinn an siostam gu feum an dualchais.

’Se a’ chrois leis an roghainn mu dheireadh gu bheil na structuran faicsinneach agus neo-fhaicsinneach a dh’ainmich mi mar tha a’ ruith an siostaim. ’Se glè bheag as urrainn do aon duine, no dithis no triùir, a choimhlionadh taobh a-staigh an siostaim. ’Se an sporan a tha riaghladh, agus a thaobh bhuidhnean poballach ann an Alba ’sann aig a’ chultur smachdail ann an Lunnainn a tha na h-iuchraichean.

Nuair a bha mi ag obair aig A’ Bhòrd bha mi a’ faicinn gur h-ann mar sin a bha cùisean. Tha Am Bòrd a’ fasdadh dhaoine air sgàth an eòlais phroifeasanta a tha aca. Ach ’se na daoine a tha a’ gabhail ri luachan A’ Bhùird -- luachain a’ chultuir smachdail -- a tha aig an inbhe as àirde. Anns an dol seachad faodaidh sinn toirt an aire gu bheil dà Bhòrd ann, am bòrd riaghlaidh, is iad sin na seachdnar a tha air an taghadh leis an Riaghaltas, agus an luchd-obach as àirde a tha a’ cur an sàs poileasaidh an Riaghaltais agus a’ Bhùird Riaghlaidh. Airson cùisean a dhèanamh sìmplidh canaidh sinn Bòrd 1 agus Bòrd 2.

Faodaidh sinn a bhith cinnteach gu bheil na structuran sin fìor airson a’ mhòr-chuid dhen siostam a tha gar cuairteachadh. Ann an aithghearrachd -- prothaid, eòlas, reic agus ceannach anma, agus buaidh tro structuran faicsinneach agus neo-fhaicsinneach.


[TD 30]

‘Cor na Gàidhlig’

Gu ruige na bliadhna 1982 ’se glè bheag de dh’airgead agus nas lugha de thìde a bha Am Bòrd a’ cosg air a’ Ghàidhlig. Mar a chunnaic sinn cha robh adhbhar aca. Bha cultur taobh a-muigh feallsanachd agus raon-ghnothach A’ Bhùird. Cuideachd, chanadh iad, cha robh iad a’ faighinn iarrtasan airson cuideachadh bho na Gàidheil. Mean air mhean bho 1982 tha Am Bòrd air a bhith cur airgid ann an adhbhar na Gàidhlig gus na chosg iad, anns a’ bhliadhna 1985/86, còrr agus £200,000. Mar a chunnaic sinn chan eil an sin ach criomag bheag às lofa mhòr A’ Bhùird. Ach carson a’ chriomag fhèin? An e gu robh feallsanachd ùr aig A’ Bhòrd a bha a’ dol an aghaidh tè a’ chultuir smachdail?

Chan e idir. ’Se an t-adhbhar dha tachairt gu robh cuid de luchd-obrach A’ Bhùird deònach rudeigin a dhèanamh, agus às a sin thàinig am buidheann a chuir ri chèile an aithisg Cor na Gàidhlig. Tha Am Bòrd ri am moladh airson gabhail ri cuid dhe na molaidhean a tha anns an aithisg sin, gu h-àraid am prìomh mholadh -- a bhith stèidheachadh am buidheann piobrachaidh agus comhairleachaidh, Comann na Gàidhlig (CNAG).

Tha an sgrùdadh a chaidh a dhèanamh air staid a’ chànain ann an Cor na Gàidhlig air leth feumail agus cudthromach. Tha an aithisg a’ toirt dealbh dhuinn air staid dhòrainneach a’ chànain agus na h-adhbharan eachdraidheil a tha air cùl an t-suidheachaidh; ag innse dhuinn anns an fharsaingeachd na nithean matha a tha air a bhith tachairt agus na h-uireasbhaidhean; agus cuideachd a’ comharrachadh na slighe air adhart.

Tha a aithisg cuideachd a’ sealltainn na tha ceàrr air na structuran -- sin na stèidh-bhuidheannan, mar na h-ùghdarrasan ionadail, aig a bheil buaidh air ar beatha. Seo beagan dhe na tha ceàrr:

<eng>‘They are characterised by fragmentation of effort and lack of liaison, misconceptions and outdated stereotypes of the nature of the modern Gaelic community, a tendency to isolate the linguistic aspect from other aspects of community development, and the lack of sophisticated research into communal development from a linguistic viewpoint.’<gai>

Airson gu bheil na structuran cho lag bha an aithisg a’ moladh gum bitheadh buidheann ùr ann, Comhairle na Gàidhlig, a bhiodh a’ lìonadh na beàrn. Bhiodh am buidheann ùr a’ dèanamh nithean mar seo:

<eng> ‘. . . providing information, liaison, research and development facilities in the Gaelic field generally, but particularly for the


[TD 31]

agencies with which it would be linked.’<gai>

agus

<eng>‘. . . our purpose should be to provide a bank of resources, knowledge, skill and expertise on which such organisations could call at will.’<gai>

Tha <eng>‘the agencies with which it would be linked’<gai> a’ ciallachadh Comhairle nan Eilean, Roinnean na Gàidhealtachd agus Strathchluaidh, Bòrd Leasachaidh na Gàidhealtachd agus An Comunn Gàidhealach.

A bharrachd air a bhith a’ comhairleachadh bhuidhnean eile bhiodh CNAG cuideachd a’ gabhail phròiseactan os làimh iad fhèin.

Chì sinn bho na chaidh a ràdh gur h-e am bun-phrionnsabal a bhith ag obair còmhla ri buidhnean a tha ag èirigh às a’ chultur smachdail. (Chan eil mi a’ cùnntadh A’ Chomainn Ghàidhealaich ’nam measg). Mar a chunnaic sinn, tha craobh mhòr ann dhiubh sin le iomadh geug agus iad stèidhichte air luachan a tha aineolach mu luachan culturach, no tur nan aghaidh.

’Se a’ cheist a tha ag èirigh: A bheil sinn a’ dol a dh’ath-bheothachadh na Gàidhealtachd le bhith ag obair còmhla ri buidhnean a tha le aon làimh a’ cuideachadh na Gàidhlig, aus leis an làimh eile a’ cur às dhi? Chan eil a’ cheist dubh agus geal. ’S dòcha nach eil dòigh eile ann. Tha an siostam ann agus ’s dòcha nach urrainn dhuinn atharrachadh. No an urrainn? Chan e ceist dhùinte a bha còir a bhith ann.

Seallamaid air cuid dhe na buidhnean. Tha Am Bòrd 1 a’ toirt taic do CNAG agus do phròiseactan Gàidhlig, ach tha cuid dhe na tha ann am Bòrd 2 -- luchd-obrach A’ Bhùird le àird inbhe -- gu tur an aghaidh na Gàidhlig. Tha iad an aghaidh inbhe sam bith a thoirt dhan chànan ann an obair choitcheann A’ Bhùird, ach gu h-àraidh ann an dad co-cheangailte ri malairt agus gnìomhachas. Tha na trì Ughdarrasan Ionadail a’ cruthachadh clasaichean agus sgoiltean Gàidhlig. ’Se ceum mòr a tha sin. Ach dè mu dheidhinn an luchd-obrach aca? Dè an luach a tha anns a’ chànan anns an obair choitcheann aca?

Saoilidh mi gu robh còir structuran Gàidhealach le luachan Gàidhealach a bhith ann. Tha toiseach tòiseachaidh air a bhith ann le CNAG, Comhairle nan Sgoiltean Araich, Comann an Luchd Ionnsachaidh, Fèis Bharraigh, Aonadan Gàidhlig ann an sgoiltean, na meadhanan craolaidh (gu ìre), Sabhal Mòr Ostaig, Fearann Eilean Iarmain agus mar sin air adhart. Tha fallaineachd na Gàidhlig an crochadh air fàs tighinn orra sin. ’Se a’ chrois gu bheil iad sin gu ruige seo air a bhith ag earbsa ri taic bho structuran a’ chultuir smachdail.


[TD 32]

Obair A’ Bhùird airson na Gàidhlig

Mar a chunnaic sinn tha Am Bòrd Gàidhealach anns na ceithir bliadhna mu dheireadh air barrachd ùidh a ghabhail ann an ceist na Gàidhlig, agus chan fhaod sinn an cuideachadh a thug iad seachad a chur an dìmeas. Gidheadh, cuimhnicheamaid gu bheil dà thaobh air a’ cheist agus gu bheil Am Bòrd a’ dèiligeadh ri Gàidhlig ru ruige seo mar phròiseact sam bith eile -- can tuathanachas èisg no forsaireachd. Ach eadhon ged a tha, tha mòran air tachairt.

’Se am prìomh nì a rinn Am Bòrd a bhith a’ cuideachadh le Comann na Gàidhlig a chur air chois. Tha CNAG air a bhith ag obair ann an dà phrìomh roinn: anns na coimhearsnachdan (gu h-àraidh còmhla ris an òigridh) agus am measg bhuidhnean nàiseanta agus ionadail -- a’ cruthachadh bhuidhnean-obrach, a’ comhairleachadh agus a’ piobrachadh, ach gu h-àraidh a’ dèanamh cheanglaichean eadar diofar bhuidhnean. Anns na bliadhnaichean air thoiseach tha mi ’n dùil gum faic sinn cho cudthromach agus a tha an obair-sa air a bhith (ged is ann taobh a-staigh nan structuran smachdail a tha CNAG ag obair).

’Se an obair co-cheangailte ri fòghlam ma dh’ fhaoite an obair as cudthromaiche -- a’ cuideachadh Comhairle nan Sgoiltean Araich agus Comann an Luchd-ionnsachaidh, a’ comhairleachadh nan ùghdarrasan ionadail agus Oifis na h-Alba, agus a’ cruthachadh
structuran, mar na clubaichean òigridh, Sradagan, aig an rong ionadail.

Tha am Bòrd cuideachd air a bhith a’ cuideachadh CNAG le pròiseactan àraidh a chur air adhart. ’Nam measg tha Iomhaigh, am buidheann fiosrachaidh/sanasachd stèidhichte ann an Slèite.

A thaobh a bhith a’ cuideachadh bhuidhnean eile, faodaidh Am Bòrd Tabhartas Sòisealta a thoirt dhaibh no corra uair cuidichidh iad air stèidh Phròiseactan. Feumaidh pròiseact a gheibh taic a bhith ùr, annasach agus airidh, agus ’sann airson am pròiseact a chur air a chasan a bhitheas an cuideachadh. Mar as trice mairidh an cuideachadh trì bliadhna. Gheibh buidhnean eile cuideachadh tro thabhartasan malairt A’ Bhùird.

Chuidich Am Bòrd le bhith a’ cur na leanas air bhonn: Acair, Sabhal Mòr Ostaig, CNSA agus CLI. Tha 10 -- 20 buidheann Gàidhlig a’ faighinn Tabhartas Sòisealta ann am bliadhna.

Seo cuid dhe na bha mise ris fhad’s a bha mi aig A’ Bhòrd: a’ dèanamh rannsachadh am measg luchd-obrach A’ Bhùird airson faighinn a-mach cò bha ag iarraidh teagasg ann an Gàidhlig; a’ cur chlasaichean air bhonn; a’ cuideachadh le Dearc, am buidheann


[TD 33]

prògraman chomputair, agus Toradh, buidheann airson stuth Gàidhlig a reic, a thòiseachadh, a’ cur taisbeanadh-sgoile agus an sgeime airson luchd-turais, Blasad den Iar, air adhart anns an Eilean Sgitheanach; a’ dealbh poileasaidh airson na Gàidhlig dhan Bhòrd; a’ dèiligeadh ri iarrtasan airson tabhartasan sòisealta agus a’ dèanamh ceanglaichean le buidhnean eile.


Co-dhùnadh

Chì sinn gu bheil Am Bòrd air tòrr adhartais a dhèanamh anns an taic a tha iad a’ toirt dhan Ghàidhlig, ach chì sinn cuideachd gu bheil sgaradh ann eadar eaconomachd agus leasachadh cànain. Tha feum air feallsanachd a bheir na dha còmhladh, chan ann dìreach ann an obair A’ Bhùird Ghàidhealaich ach ann a bhith a’ coimhead air a’ Ghàidhealtachd anns an fharsaingeachd.

Tha mi air mòran cheistean a thogail anns an alt seo mu ar suidheachadh mar Ghàidheil, agus chan eil mi a’ dol a leigeil orm gu bheil mi cinnteach às na freagairtean, ach tha beachd agam orra. Thòisich sinn le bhith a’ bruidhinn air saorsa, an t-saorsa a tha Thatcher a’ tairgse dhuinn. ’S dòcha gu bheil saorsa eile ann, saorsa luachan, cultur agus cànan dhuinn fhìn a bhith againn agus na structuran a dhealbh a ghiùlanas na nithean sin.

An-dràsda chan eil ann ach structuran briste a tha an crochadh airson am bith air a’ chultur smachdail. Cha tuirt mi guth air Comhairle nan Eilean, ach ’s docha gu bheil na thuirt mi mun Bhòrd fìor gu ìre mun deighinn-san cuideachd. A bheil feallsanachd aca a tha a’ dèanamh ceangail eadar leasachadh eaconomach agus cànan? Dè na luachan a tha a’ stiùireadh an luchd-obrach inbheach?

Nuair a bha mi aig A’ Bhòrd bha a’ cheist sin ag èirigh dhòmhsa. Dè na luachan dha robh còir agam a bhith dìleas, luachan a’ chultuir smachdail no luachan a tha a’ dol a dh’ adhartachadh na Gàidhlig? Tha mi cinnteach gu bheil an aon strì ann an cridhe gach Gàidheal a tha ag obair anns an siostam. ’S dòcha nach urrainn buidheann mar Comhairle nan Eilean a bhith beò le dà thighearna, Mamon na Beurla, agus na structuran agus na luachan a tha fuaighte rithe, agus saorsa nan Gàidheal agus na Gàidhlig?

Ach ’si a’ Chomhairle ’s dòcha an aon bhuidheann poballach a dh’fhaodadh a bhith ’na cheannard dha na Gàidheil -- nam biodh an toil ann.


[TD 37]

DEALBHANNAN
le Iain MacLeòid

Is ann an uair a chuimhnich e air Thòmas Tait a thàinig e staigh air Tormod dè dhèanadh e. ’Se fear de na maighstirean-sgoile Gallda bha ann an Tòmas Tait, duine beag smachdail, comasach. An uair a bhitheadh e deiseil a dh’èigheach a-mach na h-ainmeannan às an leabhar-ainm anns an sgoil a h-uile madainn, dhùineadh e ’n leabhar, shlìobadh e stais aige, chanadh e, “Agus is mise Tòmas Tait!” agus an uair sin thòisicheadh obair an latha.

Cha robh Tòmas pòsda agus bha dà chur-seachad aige air an robh e cosg, cha mhòr, a h-uile mionaid saor a bha aige, gàirneilearachd agus obair-chamara. Bha na craobhan ubhal ’s na craobhan plumbais aige ainmeil air feadh na sgìre agus bhitheadh pàirt de na dealbhannan a bhitheadh e togail gam foillseachadh anns na pàipearan naidheachd. Ged a bha eagal am beatha orra roimh Thòmas, bhiodh cuid de na gillean agus Tormod ’nam measg, a’ goid nan ùbhlan agus nam plumbaisean air. Bha seo soirbh gu leòr dhaibh, oir chitheadh iad Tòmas a’ falbh air a bhàidhsagail ’s a chamara air a chùlaibh agus bhiodh fhios aca gun robh rathad fosgailte aca staigh dhan ghàrradh, oir bha Neilidh Bheag a bhitheadh a’ glanadh an taighe dha ’s a’ dèanamh a bhìdh, a’ dol dhachaigh a h-uile feasgar aig còig uairean.

Aona mhadainn, an deaghaidh dhaibh creachadh mòr a dhèanamh an oidhche roimhe sin, dh’èigh Tòmas a-mach na h-ainmeannan mar a b’àbhaist, ach an àite am Bìoball mòr a thoirt far na sgeilpe, dh’èigh e mach sreath eile de dh’ainmeannan, ainm Thormoid ’nam measg, agus dh’òrdaich e na gillean sin a-mach air an ùrlar.

Chaidh iad uile le iongnadh is eagal, oir bha fhios aca gum b’iad an fheadhainn a chaidh an gairm a-mach an dearbh fheadhainn a chreach gàrradh a’ mhaighstir am feasgar roimhe sin.

An uair a bha iad uile ’nan seasamh ’nan sreath air a bheulaibh thug Tòmas a-mach còmhdach litreach mòr às an deasc. Cha robh guth ri chluinntinn anns an rùm-teagaisg. Bha na ciontach a’ sìor fhàs na bu diùide agus bha càch uile, cha mhòr, an imis a dhol à cnàimh na h-amhaich a’ fiachainn ris an rud a bha anns a’ chòmhdach fhaicinn.

Cha robh cabhag sam bith air Tòmas an rud a bha anns


[TD 38]

a’ chòmhdach a thoirt às. Chuir e sìos air uachdar an deasc e, sheall e air na ciontaich agus an uair sin, air a shocair, tharraing e às a’ chòmhdach an rud a bha ann. An deaghaidh sin thog e suas an dealbh a bha e air a thoirt às agus chunnaic a’ chlann uile aodannan nan sianar ghillean a bha air an ùrlar, a’ coimhead suas air na h-ùbhlan ann an tè de na craobhan aig Tòmas.

Is ann greis mhath an deaghaidh làimhe fhuair iad a-mach ciamar a thug e ’n car asda. Chuir e am bàidhsgail am falach anns an t-seada agus ged nach fhaca iad a’ falbh e, bha dùil aca o nach robh am bàidhsagail an àite àbhaisteach ri taobh doras an taigh-sgoile, gun robh Tòmas air togail air. Chan fhaca iad a’ chamara am falach arms a’ chraoibh anns an robh na h-ùbhlan a b’fheàrr, no an snàilean a bha ruith eadar putan na camara agus uinneag an rùm-chadail gu h-àrd.

Bliadhnaichean an deaghaidh sin an uair a bha Tormod a’ fàgail na bun-sgoile thug Tòmas dha an dealbh. Bha fhios aige gun robh ùidh aig Tormod ann an obair-chamara agus an uair a bha Tormod anns an àird-sgoil bhiodh Tòmas a’ toirt comhairle is cuideachadh dha o àm gu àm an uair a thòisich e air a shaothair a chur a-staigh gu taisbeanaidhean a’ chlub chamara.

Cha robh cuimhne aig Tormod le cinnt cuin a thòisich e air fàs teagmhach mu Eilidh an toiseach, ach ’sann mun àm a thòisich i air fàs na bu bhrèagha ris na bha i o chionn iomadach latha. Cha robh gnothaichean air a bhith ceart eatorra bhon latha chaidh ìnnse dhi nach b’urrainn dhi leanabh a bhith aice. Dh’fhàs i na b’ iarrataiche an deaghaidh sin ’s bhiodh i ’n còmhnaidh gearain nach robh aodach gu leòr aice ’s nach robh i faighinn air falbh air saor-làithean cho tric ’s a bha mnathan eile. Ach o chionn mìosan air ais bha e mar gun tàinig i g’ a h-ionnsaigh fhèin a-rithist. Bhiodh i uaireannan a’ gàireachdraich ’s ag ìnnse sgialachdan beaga èibhinn dha.

Ach dh’aithnich e gun robh rudeigin ceàrr. Bha i ro leòmach uairannan, rud nach robh i roimhe idir.Cha robh brosgal a’ tighinn gu nàdarrach dhi. Eil fhios an robh i toirt a char às? Chuir an smaoin seo seòrsa de ghaoir ’na fheòil agus chuir e bhuaithe i a’ chiad turas no dhà a thàinig i staigh air, ach mar bu mhotha bha e beachdachadh air mar a bha Eilidh ga giùlan fhèin ’sann bu làidire bha inntinn a’ ruith air an aon rathad. Bha e mar gun robh fiabhras air, gus mu dheireadh ’s gann gun robh rud sam bith eile air inntinn a latha ’s dh’oidhche. Thàinig e staigh air uair no dhà cuideachd gun robh seo caran èibhinn, oir cha robh Eilidh air a bhith uimhir air aire on bha e suiridhe oirre.

Is ann an uair a bha e ’g obair anns a’ ghàrradh latha a chuimhmch e air cleas Thòmais Tait. Thug e sùil air a’ chraoibh uinnsinn a bha mu choinneamh cùl an taighe far an robh doras, agus uinneagan nan rumannan-cadail gu h-àrd. Bhitheadh e soirbh gu leòr camara a chur


[TD 39]

anns a’ chraoibh air a seatadh airson dealbhannan a thogail aig amannan sònraichte dhen latha. Bha gnothaichean na b’ fhasa dhasan na bha iad do Thòmas leis mar a bha teicneolas air tighinn air adhart fad nam bliadhnaichean.

An ath Dhisathurna an uair a bha Eilidh anns na bùthainnean thug e ’n t-àradh a-mach às an t-seada, chuir e ris a’ chraoibh uinnsinn e agus chaidh aige air a’ chamara a chur am falach anns a’ chraoibh. Cha robh eagal air gum faiceadh duine e ris an obair seo oir bha an taigh ’na sheasamh leis fhèin air iomall a’ bhaile agus air fhalach le lùb anns an rathad agus, co-dhiù, bha daoine cho eòlach air fhaicinn ag obair le camara nach saoileadh iad càil dheth.

Smaointich e gur e obair gu math suarach agus cealgach ris an robh e, ach aig an aon àm chuir e iongnadh air gun robh e faireachadh pàirt dhen aon togail inntinn a bhitheadh e faireachadh an uair a bhitheadh e fiachainn ri dealbhannan bheathaichean is lusan a thogail. Air cùlaibh a h-uile faireachdainn eile, ged tha, bha falamhachd uabhasach ’na inntinn, ach chùm e bhuaithe na smaointean sin. Bha fhios aige nach b’ urrainn dha stad a-nise. Bha ’n fhiabhras air cus grèim fhaighinn air inntinn.

A’ chiad uair no dhà a choimhead e air toradh na camara cha d’fhuair e sian. Bha e faireachadh rudeigin eadar faochadh agus briseadh dùil, ach cha do dh’fhalbh an fhiabhras. Chaidh seachdain seachad gun chàil sam bith anns a’ chamara. Bha e faireachadh caran sgìth agus shaoil e gun robh ’n fhiabhras inntinn air traoghadh beagan. Chaidh seachdain eile seachad.

Madainn Disathurna chuir e roimhe gun toireadh e nuas a’ chamara an uair a bhiodh Eilidh anns na bùthainnean. Dh’fhairich e seòrsa de dh’uallach a’ togail dheth an uair a dh’fhuasgail e na bannan a bha ceangal na camara ris a’ chraoibh agus a thug e nuas i. 

An uair a chunnaic e ’n dealbh bha e mar gun cuireadh cuideigin sgian ’na dhruim. Chitheadh e Eilidh dol a tharraing nan cùirtearan anns an rùm-cadail a bha iad a’ cumail airson aoighean agus air a cùlaibh anns an t-seòmar chitheadh e aodann fireannaich. Cha dèanadh e mach cò bha ann.

B’fheudar dha suidhe. Bha fhiaclan a’ snaigeadaich agus bha a h-uile ball ’na chorp air chrith. Bha craiceann aodainn a’ faireachadh mar gun robh e ’na theine.

An uair sin dh’èirich bith uabhasach ’na chridhe. Bha sgeanan a’ tiormachadh air sgàl air an t-sinc agus nan robh Eilidh ’s am fear eile air a bhith ’n làthair aig an àm bha fhios aige gun robh e air murt a dhèanamh. Aig an aon àm bha e faireachadh seòrsa de thoileachas mì-nàdarrach gun do bhuadhaich e. Cha tug iad a char às-san idir. Ach air cùlaibh nam faireachdainnean sin uile bha e mothachail air


[TD 40]

falamhachd uabhasach. Bha e mar gun robh an taigh agus an àirneis uile air atharrachadh agus air fàs coimheach dha. Ann an saoghal cèill is reusain a bha mar gun robh e air an taobh eile de ghloinne bhon t-saoghal fhiabhraiseach anns an robh e, bha bròn eagalach airson na beatha bha traoghadh air falbh.

Cha robh fhios aige dè cho fad ’s a shuidh e mar sin, mar chloich, gun ghluasad anns an t-sèathar anns an t-saoghal mhì-nàdarrach ud. An uair sin chuala e cuideigin a’ coiseachd suas an staran dhan doras aghaidh. Dh’aithnich e na ceuman aig Eilidh.

Cha do ghluais e.

Cho luath ’s a thàinig i staigh dhan chidsin far an robh e ’s a chunnaic i aodann thuig i gun robh rudeigin ceàrr. Lean i a shùil a-null gu far an robh na dealbhannan.

An uair a choimhead i orra dh’fhàs a h-aodann geal, thuit i air ais ann an sèathar, chuir i a làmhan suas gu h-aodann agus thòisich i air caoineadh mar gum briseadh a cridhe.

An uair sin thog i ceann is choimhead i air.

“Nach eil e coltach riut!” ars ise. “An àite bruidhinn a-mach!” Dh’fheumadh tusa an dòigh seo a ghabhail, dòigh cho ìnnleachdach, ’s cho beag, ’s cho suarach!”

Cha robh sùil aige ri seo.

“Cò e?” ars esan.

“Chan aithne dhuit-sa e. Cha robh mi dol ga fhaicinn tuilleadh. Cha robh a h-uile càil bha ann ach mar fhiabhrais. Thuirt mi ris nach pòsainn e.”

Rinn e gàire.

“Bha dùil agam-sa gun robh thu pòsda mar thà!”

“A bheil esan pòsda?”

Cha do fhreagair i e.

An uair sin thuirt i.

“Bha thusa dùinte san t-saoghal bheag agad fhèin. Bha thu toilichte gu leòr, a’ faighinn air adhart aig d’ obair ’s le do chamara ’s do ghàrradh. Bithidh tu ceart gu leòr. Tha thu làidir san dòigh sin.”

“Rinn mi mo dhìcheall,” ars esan.

“Tha mi creidsinn gun d’ rinn.” ars ise.

Dh’èirich i.

“Tha mi falbh gu Sìne,” ars ise.

Chaidh i suas an staidhre ’s chuala e i pacaigeadh.

Bha e ’na sheasamh anns an trannsa an uair a thàinig i nuas. Thug i sùil air ’s i teàrnadh na staidhre. Stad i greiseag aig an doras aghaidh ’s a cùlaibh ris mar gun robh i feitheamh fiach an canadh e rudeigin.

Ach cha leigeadh a’ phròis leis guth a ràdh.

Chaidh i mach agus dhùin i ’n doras. Dh’fhairich e na ceuman


[TD 41]

aice a’ falbh a-mach an geata.

Thill e dhan chidsin. Bha e faireachadh gun robh e glaiste ann am falamhachd uabhasach.

Bha a’ chamara ’na laighe air a’ bhòrd. Thog e eadar a dhà làimh i agus le uile neart shad e air an làr i.

Bheireadh e an saoghal nam bitheadh gnothaichean mar a bha iad o chionn seachdainean agus nach robh e air cleas Thòmais Tait a dhèanamh riamh.


[TD 59]

MAIREAD NI’ DHUNNACHAIDH
le Calum MacMhaoilein

Ann an teis meadhan baile Chromòir ann an Sgìre na Pàirc ann an Leòdhas, tha cnoc ris an abrar ‘Cnoc an Taigh Mhòir’. Tha grunnan de thaighean snasail air a’ chnoc seo anns an latha a th’ann, ach is ann a thàinig an t-ainm bho thaigh mòr a bh’air a’ chnoc anns na linntean a dh’fhalbh -- taigh mòr anns an robh a’ fuireach uachdaran fearainn aig an robh fo a churam sgòid mhath de Sgìre na Pàirce.

Bha aig aon àm a’ fuireach anns an Taigh Mhòr fear do ’m b’ ainm Dunnachadh -- duine treun, foghainteach, agus ged a bha e sin, bha e socair agus stòlda agus bu rian beatha dha, “An rud nach buin dhuit, na buin dhà.”

Bha nighean bhòidheach aig Dunnachadh do ’m b’ ainm Màiread -- nighean mu sheachd bliadhna deug de dh’aois, air an robh cuailean òr-bhuidhe sìos mu a guaillean. Bha tòrr aig Dunnachadh mu a deidhinn, agus bheireadh e dhi nì sam bith a bha ’na chomas.

Bha Peigi mun aon aois ri Màiread, agus bha i a’ fuireach ann an taigh beag faisg air an Taigh Mhòr -- taigh a bha air a chumail airson luchd obraich Dhunnachaidh. Bha i ’na nighean thlachdmhor, ghasda, agus bu chompanach dìleas do Mhàiread i.

Air oidhcheannan fada a’ Gheamhraidh cha robh aig na caileagan de chur-seachad ach a bhith a’ figheadh agus ag èisdeach ri na sgeulachdan a bhiodh na bodaich ag innseadh fhads a bhiodh iad a’ càradh na lìn agus gach inneal iasgaich eile; ach an uair a thigeadh an Samhradh bhiodh iad a’ siubhal air feadh na Sgìre, a’ buachailleachd a’ chruidh.

Aon latha, thuirt Màiread ri a h-athair, “Nach biodh e glè mhath nan togadh sibh bothan beag ri taobh Loch Crois Ailein. Dh’fhuirinn-sa ann airson greis mhath den t-Samhradh, agus dh’fhuireadh Peigi còmhla rium. Bhiodh e glè mhath dha na h-aighean a bhith ag ionaltradh mu bhruachan an locha.”

“Ma ta,” fhreagair a h-athair, “Nach cuala tu a riamh mu Sheilch Loch Crois Ailein. Cha bhiodh e sàbhailt do chaileagan òga mar a tha sibh-se a bhith am fianais Loch Crois Ailein ann an tuiteam na h-oidhche. Chan eil fios gu dè an cron a dhèanadh an uilebheist oirbh


[TD 60]

nan tigeadh e an taobh a bha sibh. Ach nam biodh sibh deònach air fuireach mu mhìle na b’fhaisg air an taigh, tha lochan beag taitneach ann, far am bithinn-sa deònach air bothan a thogail dhuibh.”

Rinn Dunnachadh mar a gheall e agus thog e bothan ri taobh an lochain thaitnich, a bha fhathast gun ainm fhaighinn. Bha Màiread ri a faicinn gu tric mu bhruachan an lochain, agus an ùine ghoirid is e Loch Nighean Dhunnachaidh a chanadh mòran ris an loch, agus bha sgorr os cionn an locha a fhuair an t-ainm “Sgorr Ni’ Dhunnachaidh.”

Chuir Màiread agus Peigi, agus cuid de na companaich eile aca, seachad iomadh latha sona anns a’ bhothan, ag iasgach nan lochan agus a’ siubhal nam blàr a bha mun cuairt orra. Bha am breac glè phailt ann an Loch Crois Ailein air an dara taobh agus air Loch Caitseal air an taobh eile, agus an dràsda ’s a rithist bheireadh iad bradan à abhainn Thorosdaidh. Bha na h-aighean a bha iad a’ buachailleachd air an deagh bheathachadh agus bha a h-uile nì a’ dol gu math dhaibh.

“Tha mi toilichte,” arsa Màiread ri Peigi aon fheasgair ciùin, “gur ann an seo a thog m’ athair am bothan, agus nach b’ann far an robh mis’ ag iarraidh.”

“Tha gun teagamh,” fhreagair Peigi, “agus chan eil eagal oirnn gun cuir seilch no uilebheist air bith dragh oirnn a seo.”

Ach cha robh cùisean cho math is a bha Peigi an dùil. Latha bha siud, chaidh Màiread agus Peigi sìos chun an loch le slatan ann an dùil gun glacadh iad breac no dhà a dh’itheadh iad gu an suipeir. Cha robh e fada gus an robh deagh shuipeir fo an comhair, agus bha iad a’ pasgadh an slatan an uair a chual’ iad fuaim air an cùlaibh agus dh’èirich uilebheist an àird às an loch. Bha ceann dubh air mar ceann eich, agus druim glas le earball fada coltach ri beathach snàigeach. Bha coltas oillteil air agus bha Màiread ’s Peigi air chrith le eagal ach chaidh aig Màiread air dèanamh air a bhothan cho luath ’s a bheireadh a casan i.

Ach! mo Chreach! Thug i sùil gus am faiceadh i càite an robh Peigi, agus chunnaic i an t-seilch, le aon sgal dha earball, a’ sguabadh Peigi don loch. Bha Peigi a’ dèanamh oidhirp air faighinn gu tìr, ach bha an t-seilch roimpe gach uair. Bha Màiread air tìr ach cha robh nì ann a b’urrainn dhi a dhèanamh gus a companach a chuideachadh ach clachan a fhuair i am bòrd an loch a thilgeadh air an uilebheist. Bhuail i e uair no dhà ach cha do chuir sin dragh sam bith air. Chunnaic i gu robh Peigi a’ lagachadh agus fhuair i clachan na bu mhotha, ach cha do leig e air gu robh i ann, gus mu dheireadh thug Peigi suas, agus bhàthadh i.

Thionndaidh an t-seilch an uair sin gu dhol an dèidh Màiread. Bha deagh fhios aice nach seasadh am bothan beag aice fada ris, agus nach robh tèaruintteachd dhi ann. Rinn i às sìos Gleann Eòirsiadair, ach


[TD 61]

ma rinn, bha esan às a dèidh aig deagh astar. Chunnaic Màiread, ged a bha an t-eagal gu ìre bhig ga dalladh, gu robh am beathach air a chruth atharrachadh an uair a thàinig e gu tìr. Bha e nis na bu choltaiche ri each agus thuig i gur e each-uisge a bha ann.

Rinn i suas a h-inntinn gur e dèanamh air an taigh agus air a h-athair a b’fheàrr, ged a bha astar fada aice ri ruith. Thug i sùil air a cùlaibh agus chunnaic i gu robh an t-each-uisg’ a’ tighinn fhathast, agus ged a bha i a’ dol na bu luaithe na bha i a riamh, bha an uilebheist a’ toirt a-steach oirre. Ged a bha e nis na bu choltaiche ri each, cha robh an t-earball aige air fàs càil na bu lugha agus, leis a’ mhaill a bha seo a’ cur air, cha robh e idir comasach air a dhol cho luath ri each a’ dian ruith. Nuair a thuig Màiread seo thug e spionnadh às ùr dhi, agus chaidh aice air a dhol cho luath agus nach robh an t-each-uisg’ a’ tighinn na b’ fhaisg oirre. Bha i a’ fannachadh ach bha fhios aic gu robh a beatha an crochadh air cumail a’ dol gus a ruigeadh i cobhair nach robh ri fhaighinn na b’fhaisg oirre na fadhail Loch Chromòir.

An uair a thòisich i a’ direadh a-mach às a’ ghleann, bha i a’ fàs cho fann agus gu robh i a’ faireachadh gu feumaidh i toirt suas. B’fheudar dhi stad, agus chuir i a-mach na bha i air itheadh, agus a-measg seo bha cnap mòr fala. Ach chaidh aice air a dhol air adhart agus thug e beagan misnich dhi an uair a chunnaic i an uilebheist a’ stad gus an fhuil a bha i air a chur a-mach òl.

Lean i air a h-adhart gus ma dheireadh dhìrich i suas gualainn cnuic agus chunnaic i taigh a h-athar. Thàinig glaodh às a beul a bha cho cruaidh agus gun cuala a h-athair i, an uair a bha e a’ toirt sùil a-mach mun deigheadh e a chadal.

Chrioslaich e a chlaidheamh mu a mheadhan gun dàil agus rinn e air an èigh oillteil. Nuair a nochd e ris an fhadhail chunnaic e Màiread a’ tighinn, ’na ruith, a-nuas am bealach os cionn an loch, agus uilebheist air choreigin às a dèidh. Choinnich e iad aig an fhadhail, agus rinn e air a’ bheathach le chlaidheamh rùisgte. Bha am beathach sgìth às dèidh a bhith ruith an tòir air Màiread, agus cha do sheas an t-sabaid fada gus an d’fhuair Dunnachadh làmh an uachdair air an uilebheist agus mharbh e e.

Bha Màiread air tuiteam ann an laigse, agus b’fheudar do Dhunnachadh a cur tarsainn air a ghuaillean airson a toirt dhachaigh, ach cha robh e fada gus an robh na thachair air an oidhche oillteil ud air a dhol às a cuimhne.

Ach tha cuimhne air na tachartasan seo fhathast anns na h-àiteachan don tug an sgeula seo ainm -- Sgorr Ni’ Dhunnachaidh, Blàr na Fala, agus Meall na h-Eubha.


[TD 71]

SEUMAS
le Eilidh Watt

Air Dihaoine, is spògan a’ chloc a’ dìreadh gu meadhoin oidhche, bha Seumas ’na shuidhe ri taobh an stòbh a bha fhathast blàth, leis fhèin anns a’ chidsin is pàipear naidheachd ’na làimh. Thug e brag air duilleig ga tionndadh, thug e sgailc ealamh air a’ phàipear ga dhèanamh cothrom, thug e sùil eile air a’ chloc, is theann e ri leughadh a-rithist. Bha e a’ feitheamh is cha b’ann foighidneach a bha e. An ceartuair, is e crom, bha ’n solas a’ deàrrsadh air falt bàn air fà s tana, air gaoisdeanan buidhe-bhàn air mullach nam peirceallan àrda ged bha ’n fhiasag air a bearradh gu lom, air aodann cnàmhach, ruiteach, air colann dhèanta, èasgaidh, air duine bha còrr is leth cheud bliadhna a dh’aois. Bha ’n duine seo beachdail: bhitheadh e ri speuradaireachd, is bhreithnicheadh e an aimsir is an seòl-mara gu h-eagnaidh; bheireadh e breith air a cho-chreutair is cha robh foighidinn aige don fheadhainn nach peanasaicheadh luchd dèanamh an uilc. “Ghabhainn cuip nan con daibh,” theireadh e aig àm is e air a bhrosnachadh. Cha robh teagamh aig neach san èisdeach ach nach dèanadh e sin ach an cothrom a bhith aige.

Bha Seumas air triùir nighean a thogail gus an dàinig iad gu inbhe, triùir a bha air an taigh fhàgail is air an robh meas an t-sluaigh a bha nis a’ cur eòlas orra, triùir a bha riamh a’ moladh am pàrantan is an togail a fhuair iad bhuapa. A-nis bha Seumas a’ feitheamh ri Niall-Ailean, an gille a thàinig an dèidh an triùir nighean is a bha mar ubhal a sùla aig a mhàthair, b’esan a bha gun tighinn dachaigh gus an t-àm seo a dh’ oidhche.

Ach bha Niall-Ailean air taigh En Afraca fhàgail. Ar leis gun robh blas na fala mu fhiaclan is thilg e smugaid; chuir e meur fhaiceallach ri pheirceall ach cha robh an craiceann briste oir b’e a’ bhois is cha b’e an dòrn a fhuair e: fo anail mhallaich e na balaich Ghallda; chinnich e e fhèin is ghabh e ’n rathad, a bhrògan boga, glasa, gun fuaime.

Cha robh solais ris an rathad ach bu choma leis oir le sùilean a chleachd dorchadas na h-oidhche is rathad cruaidh fo chois cha robh eagal air gun rachadh e dhìth. Air chùl sin cha robh iarraidh aige air gum faiceadh neach e. Bha e air a bhith cluich chairtean an taigh En


[TD 72]

Afraca. Bha gillean Gallda sa’ chuideachd is bha Niall-Ailean am beachd gun tug iad a char às. Bha e nis air fhoghlam gum bu ghlice dha bhith air a theanga a chumail. Bha e air a thàmailteachadh nach robh an t-airgead aige ach b’fheàrr dha bhith air a ghealltainn daibh is iasad fhaotainn bho mhàthair.

Thainig càr ’na choinneamh is chaidh Niall-Ailean air a’ bhruaich is an rathad aimhleathann. B’e Niall Beutan a bh’ann. Sheinn e ’n dùdach. Cha chluinneadh athair càr a bhith aigesan ged bha e ’n aois. Bhon bhruaich choimhid e mun cuairt. Bha solais sna taighean a bha sgapte suas is sios air an t-slios. Bha dà sholas san taigh aca fhèin a’ ciallachadh gun robh athair fhathast air a chois. Cha robh e airson fhaicinn an ceartuair. Na bu tinne air bha solas mòr aig Ceit Anna is gun chùrtain air a h-uinneig. Chaidh e suas chun an taighe is choimhid e staigh.

Ach mu dheireadh chuir Seumas a cheann air a thaobh is dh’èisd e, a shùilean air a’ chloc. Leag e ’m pàipear is e a’ cluinntinn ceuman aotrom a’ tighinn chun an dorais. Chual e ’n doras a bhith fosgladh is a’ dùnadh ach cha dàinig an còrr fuaime. Ar leis gun do sheas neach is aonach air, a chùl ris an doras mhòr. Nar nach dàinig an còrr fuaime dh’fhosgail Seumas doras a’ chidsin is thuirt e ann an cagar crosda, “Thig a-steach a seo, a Nèill.”

Dh’fhàg e ’n doras fosgailte is thill e far an robh e ’na shuidhe. Ann an ceann mionaid thàinig fleasgach àrd, caol, a-steach, fear a sheas is a dhà làmh air a chùlaibh is iad an tacsa ris an doras a bha e air a dhùnadh. An ceartuair sheas e air a dhà bhonn, an àite bhith mar bu trice a bhitheadh e a’ seasamh is an dàrna sàil ri uchd na coise eile.

Cha b’e seo a’ chiad turas a mheas Seumas a mhac is ghabh a shùil a-staigh com deas ann am peitean tana, ballach; casan fada làidir air an còmhdach ann am briogais aimhleathann dheirg is bha a chasan ann am brògan so-lùbach glasa. Ach cha do lean a shùil fad air nì dhe sin oir bha aodann a’ bhalaich cho geal ri brù easgainn. Chuir mèinn an aodainn Seumas air ais ann an tìm gus am fac e le sùil inntinne balaich òga a bha aig a’ chogadh còmhla ris, balaich a bha creathnachadh le oillt. Dè chuir leithid a dh’eagal air Niall-Ailean? Am fac e tasg neo an Donas fhèin?

Ged bha a ghuth geur nar bhruidhinn e cha robh e cho crosda is a dh’ fhaodadh e.

“Càit ’n robh thu gus an t-àm seo a dh’oidhche?” dh’fhaighnich e.

Tharraing Niall-Ailean anail fhada roimh shròin mun duirt e, “Cha robh mi ’n àite sam bith.”

Las fearg athar. “Dè seòrsa freagairt a tha sin? Bha thu ’n àiteigin. Càite ’n robh thu?”

“Bha mi còmhla ris na balaich. An taigh En Afraca.”


[TD 73]

“A’ cearrachd còmhla ris na gillean? Cò na gillean a bh’ann?”

“Dìreach na gillean - - - is dithis ghillean Gallda eile.”

Rinn Seumais gàire gun mhire is thuirt e gu seirbh, “Ma chaill thusa chan fhuirich na laoich Ghallda gus an tog thus na faochagan a phàigheas ’ad. An do chaill thu?”

Cha dàinig lid bho Niall-Ailean.

“Dè na chaill thu?”

“Da fhichead not.”

“Is bha thu ’m beachd fhaotainn bho d’ mhàthair? Chan fhaigh sgillinn. Gheibh thu bhuams’ e agus pàighidh tu air ais a h-uile sgillinn.”

Ach a dh’aindeoin crosdachd thàinig stad ann a Seumas is b’e iomagain a chuir a ghuth cho geur. “An robh thu sabaid?”

“Cha robh - - - Bha.”

“Dè ’n truaighe a tha cur riut?”

Choimhid Niall-Ailean mun cuairt mar gun robh an cidsin is a h-uile nì air fheadh annasach dha is fhliuch e a bhilean mun duirt e is a shùil air athair. “Thac mi Ceit Anna. Mharbh mi i. Ach cha robh cothrom agam air.”

Chaidh mionaid shlaodach seachad mun duirt athair ann an cagar tùchanach, “Dè thuirt thu, Nèill?”

Cha do fhreagair Niall-Ailean ach choimhid e air athair mar gun robh e cho annasach dha is a bha ’n saoghal ùr anns an robh e niste. Thug e a làmhan bho chùlaibh is sgap e a mheòir is dhùin e iad ri chèile mar gun robh e ag amharc air inneil neònach. Bha e ’m beachd nach robh athair ga thuigsinn. B’iomadh turas a bha e na bu chrosda airson lochd beag. Cha robh e tuigsinn. Carson nach do las fearg sgriosail ’na aghaidh. Chuir ath-ghluasad athar gnè de dh’uabhas air Niall-Ailean is aig an aon àm thug e neoni de mhisneachd dha.

Dh’fhaoidte gum b’e seo a’ chiad turas a chrom Seumas a cheann eadar a làmhan ach bha eanchainn ag obair mar inneal-dhìon nach robh a’ meas math neo olc ach a-mhàin ciamar a dhìonadh e a theaghlach is e fhèin. Thigeadh uabhas is dìteadh is fearg ’nan tìde fhèin. Nuair a bhruidhinn e bha a ghuth làn earalachaidh, “Is e an t-Agh fhèin a chuir dèideadh air do mhàthair is a chuir ’na sìneadh i. Chan eil mi airson gun caraich i. Tha fuil air do liop is pat air do ghruaidh. Nigh thu fhèin is na fàg spot a bhrathas tu air seirbheadar. Theid mi fhèin suas far am bheil do mhàthair.

Fads a bha Niall-Ailean ga nigheadh fhèin rinn athair air rùm na mnà ag ràdh aig an doras, “Am bheil an dèideadh nas fheàrr, a Shìne?”

“Tha, neoni bheag. ’Sann a bha mi tuiteam ’nam chadal.”

“Tha mi duilich, a luaidh, tha mi duilich. Bha mi dol a dhèanamh cupa tì. An gabh thu drùdhag?”


[TD 74]

“B’e ’n t-àm e gu dearbh! Tha mise dol a chadal is na dùisg thusa nar thig thu. An deach Niall-Ailean a laighe?”

“Cha deach e fhèin. Chan eil e ach tràth a dh’oidhche aig a leithid. Gabhaidh e cupa còmhla rium. Ach siuthad thusa, caidil. Na bitheadh cabhag èirigh ort a-màireach is ni mise norrag san t-sèidhir mhòir.”

“Fads a tha a h-uile sian ceart,” arsa Sìne gu cadaltach.

Cha duirt Seumas facal ri mhac gus an robh iad ’nan suidhe aig a’ bhòrd is Seumas air mugan de thì làidir, dhubh, anns an robh steall mhath bhranndaidh a lìonadh don dithis aca. Cha robh iarraidh aig a h-aon aca gun itheadh iad ged bha bonnaich bheag’ air a’ bhòrd. Shlug Niall-Ailean balgam neo dhà gu cabhagach mar gun robh feum aig fhèithean air neart a shùghadh air ais. An teis meadhon balgam leag e am muga is bhrùchd fuar-fhallas ’na ghrìogagan air liop àrd is air mala. Bha Seumas am beachd gun robh an deoch làidir dol ga chur a dhìobhairt is bha e gun truas dha. Bha fallas fuar air fhèin nar a thuirt Niall-Ailean fo anail, “A Dhè, nach ann a dh’fhàg mi m’anorac ann an taigh - - - an taigh Ceit Anna.”

Ghabh Seumas balgam mun duirt e cho socair is ged b’e sin a cheàird “Ol sin sìos is gheibh sinn i an ceartuair. An dràsd’ innis dhomh a h-uile lid fiach dè ’s urrainn a dhèanamh.”

“Bhell - - - bha sinn an taigh En Afraca a’ cluich chairtean. Cha robh sealbh air na cairtean agamsa is chaill mi - - - Cha b’e seo a’ chiad turas dhomh beagan a chall ach - - -

“Ach thug do mhàthair ghòrach an t-airgead dhut. Coma, lean ort.”

“Dh’fhàg mise na bu tràithe na càch is choisich mi nall.”

“An do thachair neach riut?”

“Chaidh càr Nèill Beatuin seachad orm aig an drochaid.”

“Cuin a dh’fhàg thu taigh En Afraca?”

“Beagan an dèidh a deich. Chan eil mi dearbh chinnteach.”

Thug Seumas sùil air a’ chloc. “Seadh,” ars esan.

“Chunnaic mi gun robh solas aig - - - aig Ceit Anna is chaidh mi far an rathaid is choimhid mi staigh. Bha i leatha fhèin. Cha robh i air a bhith aig an dragh na cùrtainean a tharraing ri chèile. Bha i ’na suidhe a’ coimhead air TV, a’ smocadh is glaine bhodca ri taobh.”

“Dìreach,” thuirt Seumas, “theireadh i nach cuireadh a’ bhodca fàileadh far a h-ainle.”

“Chaidh mi staigh is thug i dhomh glaine bhodca is tharraing i na cùrtainean ri chèile is shuidh sinn a’ coimhid air TV airson tiotan. Dh’innis mi dhi mar thachair is nach robh an t-airgead agam, gun robh na balaich a’ falbh a-màireach is nach robh iad a’ falbh às aonais an cuid airgid.”

Thàinig stad anns an eachdraidh gun fhios aige dè na chleitheadh e.


[TD 75]

“Dhiùlt i airgead dhut is chuir thu fhèin às dhi air sgàth na sgillinnean suarach sin?” thuirt Seumas gu seirbh.

“Cho do dhiùlt i idir. Cha b’ann mar sin a bha idir, air mo mhionnan cha b’ann. Cha d’rinn i ach gàire a dhèanamh is chaidh i a dh’iarraidh a baga is thuirt i, “Nach eil e cho math an diugh ri màireach,” ge be an ciall a th’aig sin. Thug i dhomh ceud not. Thug i dhomh barrachd is a dh’iarr mi.”

Bha Niall ’na thosd a’ cagnadh a liop ìosal le fiacalan làidir geala is fallas fuar air nar chuimhnicheadh e air an anorac a bhrathadh e.

“Carson a-nis a chuir thu làmh innte?” ars athair car às-creideach.

Thionndaich Niall-Ailean bhon bhòrd is bha e a’ coimhid sìos air a bhrògan glasa mun do fhreagair e ceist athar.

“Bha sinn nar suidhe ri taobh a chèile air an t-sòfa is thòisich ise air mo phògadh. Bha a beul cho ronnach, salach, is gun do chuir i sgreamh orm is phut mi bhuam i.”

“Is cha b’e seo a’ chiad turas,” ars athair ann an guth anns nach robh moladh no dìteadh.

“Cha b’e,” dh’aontaich a mhac, a cheann crom, ach le barrachd iongnaidh na nàire. “Cha b’e. Ach bha ’n nochd eadar-dhealaichte. Gus an seo b’e seòrsa de spòrs a bh’ann. Ach a-nochd - - - a-nochd - - - ar leam gun robh seòrsa de - - - seòrsa de thruailleachadh innte is nar thàinig i orm a-rithist is a-rithist ghabh mi ’n fhearg rithe. Chuir mi mo làmhan mu h-amhaich. Cha robh mi - - - cha robh mi airson làmh a chur air a com. Cha robh sian ’nam bheachd ach a cumail bhuam gus am faighinn cothrom teicheadh. Saoilidh mi nach d’rinn mi leithid sin a dh’fhàsgadh oirre.”

Bha Niall-Ailean a-nis car crosda mar gum b’e coire Ceit a bh’ann. Ciamar a dh’innseadh e sin do athair. Chùm e air, “Bha mis ’n dùil gum b’ann a gàireachdaich a bha i gus an d’rinn i fuaim neònach. Leig mi às a h-amhaich is - - - is chrath mi i. Laigh a ceann air a thaobh, ach bha i beò. Tha mi cinnteach às sin oir rinn i osna bheag. Dòcha nach eil i marbh idir. Dòcha nach robh - - - Ach tha.”

“Dòcha,” ars athair, “Is dè rinn thu nuairsin?”

“Rug mi air a’ ghlaine a bh’air a bhith agam is thaom mi an drabhag a bh’innte ann an glaine Ceit. Nigh is chuir mi seachad a’ ghlaine agam fhìn. Dh’fhàg mi air an teine ach chuir mi às an solas is thàinig mi nuas.”

Choimhid e air a mheòir mar gun robh annas aige dhiubh. Bha ’n dithis aca sàmhach, inntinn Sheumais air dè dhèanadh e; inntinn Nèill air dè rinn e.

Chuimhnich e mar chaidh e suas is a choimhid e a-staigh. Bha ise is a dà chas sgapte ris a’ bhlàthas, a sgiort os cionn a glùinean a’ nochdadh rolagan reamhrachd. Bha a sùilean letheach dùinte an


[TD 76]

aghaidh ceò cigarette a bha ’n oisean a beòil. Air leth-thaobh, air bòrd, bha glaine bhodca; bha ’n TV aice air. Chuir esan uilt na meòir ris a lòsan is ghnog e gu socair. Thionndaich ise gu h-ealamh, ga sgioblachadh fhèin. Nar dh’aithnich i cò bh’ann smèid i air a-staigh, an doras gun ghlasadh aice.

Chaidh e a-staigh gu dàna, gun an còrr iarraidh. Cha do dh’èirich ise far an t-sòfa ach bha a h-aodann gu h-aoidheil ris is i ag ràdh, “Thig a-nuas. ’Sann a bha mi ’m beachd gun robh thu air mo thrèigsinn buileach glan.”

Cha duirt Niall-Ailean guth is shuidh iad ri taobh a chèile airson tiotan ag amharc air TV gus an duirt ise, a’ tionndadh ris, “Is chan eil facal agad do Cheiteag! Ach a chiall ’sann a tha pat air do ghruaidh. Stad thusa is nì Ceit nas fheàrr e.”

Leis na facalan rug i air cheann air ga phògadh le pògan beaga air a’ phat mar gum b’e leanabh a bha i a’ pògadh.

“Bheil siud nas fheàrr?” ars ise, a’ gàireachdaich.

“Tha,” thuirt Niall gu gruamach a suathadh na gruaidhe. “Ach nach eil modh agad idir?”

Ghàir Ceit Anna a-rithist is thuirt i, “Dòcha gum b’fheàrr leis a’ ghille mhòir dràm. An gabh thu bhodca? ’Se th’agam fhìn.”

“Tha mi coma ged ghabhainn drùdhag,” thuirt Niall-Ailean a’ beothachadh.

Dh’èirich Ceit Anna gu socair a’ dèanamh air chùl Nèill gus na cùrtainean a tharraing. Anns an dol seachad chrom i a’ cur fhalt às òrdugh is fios aice gum bu lugh’ air i bhith ris a leithid. Chrath e cheann cho mì-fhoighidneach ri mart air an do laigh creathlag is nar a thuit an anorac aige air chùl an t-sòfa cha do thog i e.

Ann an tiotan thill i le glaine fhalamh ach dhrùidh i a glaine fhèin mun do lìon i an dà ghlaine ag ràdh, “ “Nach math dhuinne nach eil am bodach gar faicinn. Ach a rud nach cluinn cluas is nach faic sùil - - - Ach dè chuir cho dreamach a nochd thu?”

Bha Niall-Ailean làn tàmailt chionns gun do leadair na balaich e is thug e faochadh dha inntinn a leigeil ri Ceit ged mhair fearg.

“Mas e sin na tha cur riut,” arsa Ceit nar thàinig an aithris gu crìch, “Thàinig thu chun an dearbh thè a bhitheas toilichte cobhair a dhèanamh ort.”

Dh’èirich i is chaidh don ath rum às an do thill i le baga às an dug i ceud not a shìn i do Niall-Ailean.

“Chan eil uiread sin a dhìth orm,” arsa Niall is ged nach do shìn e a làmh airson na notaichean bha boillsgeadh na sainnd ’na shùilean.

“O, ’ille, tha còrr is na dh’fhòghnas agamsa.” Bha a guth dubhach, seirbh ach lean i oirre na bu chridheile, “Siubhad thusa, gabh an t-airgead. Chan eil duine leis am b’fheàrr leam e bhith aige na agad


[TD 77]

fhèin. Siubhad, gabh e.”

Cha do dh’iarr e an còrr tathann is phaisg e na notaichean ùra ’na phòca slèisne a’ toirt taing dhùrachdach dhi.

“Ach am bheil pòg idir agad do Cheiteag is i cho math dhut?” ars ise.

Gun fhacal leag Niall-Ailean pòg ealamh, stuama, air a gruaidh.

Thionndaich Ceit Anna air a’ cur a beul ronnach air a bheul gus an do phut e bhuaidhe i gun iarraidh aige air a sgreamh a chuir i air fhalach bhuaipe.

Eadar deoch is tàmailt chaidh Ceit Anna air bhoile. Thug i an ath ionnsaigh air ag ràdh gu suarach, “An tà nam b’e Mòrag - - - ”

Cha d’fhuair i cothrom an còrr a ràdh. Cha b’urrainn di bhith air toibheum na b’an-tlachdmhor a dhèanamh na gun ainmicheadh i Mòrag aig an àm seo is Niall-Ailean an dùil nach robh fios aig neach air thalamh a’ bhuaidh a bh’aig Mòrag air. Mar gun spraidheadh ni-eigin ’na eanchainn a chuir sradagan dearga mu choinneamh a shùilean is a dhall e air dè bha e ris, thionndaich e is rug e air ghualainn oirre is an uair sin air amhaich. Le mire olc gun rian theannaich e a mheòir oirre nar mhothaich e do a dearg chlisgeadh. Chitheadh e a teanga dorcha ghorm ’na beul air a chlab. Le sin mar gun traoghadh fearg is neart leig e às a ghrèim is thuit a ceann gu socair air a gualainn mar gun robh i ann an neul. Cha robh amharas idir aige gun robh i marbh. Choimhid e oirre. Chaidh e air a ghlùinean mu coinneamh is choimhid e oirre ach meur cha do chuir e oirre. Chan fhac e neach san t-suidheachadh seo riamh is chuir e eagal air.

Chaidh seo troimh inntinn ann a sealladh is chual e athair ag ràdh, “Cait’ bheil an t-airgead a fhuair thu bhuaipe?”

Chuir Niall-Ailean a làmh ’na phòca slèisne is thug e mach pasgan tana. Gun ghuth shìn athair a-mach a làmh anns an do chuir a mhac na notaichean, e fhèin cho balbh ris. Dh’fhosgail Seumas na notaichean às a chèile is an uairsin dh’fhosgail e mullach a stòbha is chuir e còig notaichean a fichead, fear às dèidh fir, air na h-èibhlean a bhrotanaich e gus an do chnàmh an lasair. Bhuail e air Niall-Ailean gun do ghabh athair fìor thlachd ann a bhith losgadh na notaichean air, gun robh gràin aig air a mhac is thuirt e gu casaideach, “Dh’fhaodainn a bhith air an t-airgead a chumail. Cha b’e ghoid a rinn mi.”

“Theagamh gun do dh’fhàg thu comharraidhean gu leòr gun a h-airgead a bhith agad. Notaichean ùra. Aireamh a h-uile fear aig a’ bhancair is cò dhan tug e iad.”

Thug Seumas sùil air a’ chloc is chaidh e chun an dorais is choimhid e mach. Nar thill e thuirt e, “Chan eil solas san àite. Tha e cho math bhith falbh. Na dùisg do mhàthair.”

“Càite bheil sinn a’ dol?” arsa Niall-Ailean a’ dèanamh air a bhuinn


[TD 78]

gu neo-shùnndach.

“A dh’iarraidh d’anorac” thuirt athair.

“Nach dèan sibh pèin an gnothach? Tha ’n anorac air chùl an t-sòfa.”

Thug athair aon sùil fhada air a mhac ga chur ann a leithid de shuarachas is gun do chrom e a cheann is gun d’rinn e air an doras mun duirt athair idir, “Theid thu suas is coimhididh thu air a’ chron a rinn thu. Cuimhnich seo, ’ille, chan ann air do sgàthsa ach air sgàth do mhàthair is do pheathraichean a tha mise a’ fuasgladh na dula a chuir do ghòraich fhèin mu d’ amhaich. Mach leat.”

Gun fhacal an còrr is gun fhuaim rinn iad air taigh Ceit Anna, Niall-Ailean ceum as dèidh athar is iad a’ stad an dràsda is a-rithist ag èisdeach. Bha ’m baile ’na shuain.

Aig an doras thuirt Seumas, “Thuirt thu gun robh na cùrtainean ri chèile?”

“Tha,” thuirt Niall-Ailean le liopan tioram.

“Cha chuir sinn air solas idir oir tha ‘torch’ agam a nì chùis.”

Is gann nach robh iad cho eòlach ann an taigh Ceit Anna is a bha iad ’nan dachaigh fhèin is cha d’rinn iad oidhirp air làraichean mheòir a shuathadh às. Cha robh doras an rùm anns an robh Ceit buileach dùinte is phut Seumas e le gualainn na làimhe san robh ’n ‘torch’. Dheàrrs e ’n solas gu h-ìosal air an làr an toiseach is an uairsin air Ceit ged bu leòr solas an teine. Bha ’m boireannach ’na leth suidhe ’na leth sìneadh air an t-sòfa, a ceann air a gualainn, a h-aodann air fàs dorcha.

“Tha i marbh,” arsa Seumas mar gus an seo an robh e ag àrach mìr dòchais. “Na buin do nì ach tog leat d’anorac.”

Sheas Niall-Ailean is choimhid e air a’ chorp is nar chunnaic e cho beag tàlaidh ’s a bha san torradan liusbach las fhearg a-rithist ris an tè aig an robh a bhathais Mòrag ainmeachadh is gu mì-fhoighidneach sheas e aig an doras a’ feitheamh, sàil na bròige ri uchd na t’èile. Cha do ghluais nì, bha ’n TV sàmhach, is bha ’n t-sàmhchair neònach a’ cur dragh air.

“Chan fhaic mi nì às àite,” thuirt Seumas a bha coimhid mun cuairt gu faiceallach mun do thionndaidh e ris na cùrtainean. “Cha chuir iad a bhith dùinte iongnadh air Eilidh Mhòir is gheibh sinn a-mach às aonais solais.”

Nar ruighich iad an cidsin aca fhèin thuirt Seumas, “Is e do mhàthair a tha cur dragh orm. Na dèan fuaim a dhùisgeadh i a’ cur cheistean. Dh’fhaodadh i dhol suas a choimhid air Ceit Anna is tighinn air a chorp. Cha dean sin an gnothach.”

Nuair nach d’rinn Niall-Ailean air a’ chidsin fhàgail thuig athair dè bha cur dragh air is chunntais e mach às pasgan de sheann notaichean an t-suim a bha dhìth air a mhac.

“Pàighidh mi sibh air ais,” thuirt an gille is mhothaich athair


[TD 79]

don fhaochadh a bha e air fhaotainn mar gun robh barrachd eagal aige bho na balaich, no bhon chron a rinn e.

“An ta nì thu sin ’s a h-uile sgillinn de. ’S feàrr dhut dhol a chadal an dràsda.”

Cha dug Niall-Ailean fa-near dè cho sgìth is a bha e gus an do leag e a cheann air a’ chluasaig. Bha e sgìth nar dhùisg e is riaraichte a bhith dèanamh mar a stiùireadh athair is gun fhios aige dè ’n cala air an robh e stiùireadh. Ach airson latha no dhà, airson seachdain no dhà bha Niall-Ailean mar gum b’eadh eadar-dha-lionn gun e tighinn am bàrr ach nar nach b’urrainn da daoine a sheachnadh.

Shuidh Seumas leis fhèin, gun chadal, fad na bha air fhàgail den oidhche. Ged bha e a’ cur uabhas air cho beag uallach is a bha nis air a mhac cha dàinig e riamh ’na inntinn a bhrath don phoileas. Cha robh moit sam bith air airson mar dh’fhiachadh e a mhac a dhìon ged nach rachadh e le dheòin an aghaidh an lagha. Bu choma leis dè bha ceart no ceàrr sa’ ghnothach seo, seach nach rachadh neach eile a pheanasachadh, cha toireadh e dragh no mi-chliù air a theaghlach.

Sa’ mhadainn bha Seumas ag èigheach mar is tric a rinn, “Ach bheil guth agaibh air tighinn gu biadh an-diugh idir mun teid e a dholaidh? Tha e deiseil agam.”

Bu ghann a fhuair iad suidh aig a’ bhòrd gus an duirt e.“ Bithidh tusa, a Shìne, a’ dèanamh air a’ bhaile is air fear na fiaclan cho luath is a gheibh thu ’n cothrom. O tha fios agam nach d’rinn thu àm ris ach cha chuir e thu bho dhoras nad èiginn.”

Rinn Sìne lethsgeul neo dhà ach mar dhèanadh Sìne toll chuireadh Seumas tarrag ag ràdh nach robh iarraidh aigesan air a bhith cadal ann an sèithir oidhch’ eile. Bha e fhèin is Niall-Ailean a’ dol don mhonadh nar dh’fhalbhadh i gus coimhead dè na puill a ghabhadh cumail fosgailte.

An cois seo uile dh’fhalbh Sìne don bhaile is dh’fhalbh na fir don mhonadh. Bha latha gaothach, grianach ann, le sgòthan mòra geala a’ ruith a chèile is a’ cur sgàile ruiteach air an talamh a chuir cruth neo-sheasmhach, ùr air. Aig àm eile chanadh Seumas gun robh e coltach ri beatha ’n duine; an diugh cha dug e guth air sin is e a’ bruidheann gus nach bitheadh sàmhchair eadorra no a’ bruidheann air nì nach rachadh às an inntinn. Ach ge be dh’aithris e mu dhaoine glice, dòigheil, a bha nis a’ cnàmh, cha dug Niall-Ailean lid dheth air bòrd is ann an greiseag, is iad am fianais nan taighean, thuirt athair, “Suidheamaid an aodann na creige seo airson mionaid.”

Leis na facalan chuir e sàil a bhròige an tacsa ri claich is shuidh e a’ sgrùdadh na bha mu chomhair. An ceann tiotan thuirt e, “Càr a-nall an rathad. Chan eil mi ga aithneachadh. Seo dhutsa a’ ghlainne. ’Sann agad is fheàrr fradharc co-dhiù.”


[TD 80]

[Sanas]


[TD 81]

Ach cha robh Niall-Ailean fad gus an do leag e a’ phrosbaig ri ghlùin is thuirt e le teanga mhaoil, “Tha mi ’m beachd gur e na gillean a bha ’n taigh En Afraca a-raoir a th’ann.”

“Tighinn gad lorg?” Aig uair eile bhitheadh Seumas air gàire a dhèanamh ag ràdh, “Cuiridh na ‘bullyboys’ ud an t-eagal oirbh uile.”

An-diugh is e a’ mothachadh gilead an aodainn òig shìn e a làmh is chuir e gu coibhneil i air aobrann a mhic ag ràdh, “Ach a Nèill, a mhic, carson nach dàinig thu thugamsa? Nach eil fhios agad gum bheil mise cho measail ort is a bha athair riamh, is ged - - - ”

Cha duirt e ’n còrr is fios aca le chèile gum b’e briathran an cùl-seallaidh a bha seo.

“Tha iad a’ dol don taigh cheàrr, tha iad a’ dol gu taigh Ceit Anna. Chì iad i.” Bha clisgeadh ann an guth Nèill ach bha guth athar gu riaghailteach nar a thuirt e, “Mar as luaithe a gheibhear i is e is fheàrr.” Rinn e air a chasan a’ mothachadh gun robh iad air fàs rag bhon dè.

Sheas iad a’ coimhead an dithis a chaidh an toiseach chun an doras aghaidh is timcheall an taighe. Cha robh na gillean seo gu bhith air an cur dheth a-rèir coltais, smaointich Seumas le faireachadh aige don ghille a sheas ’na fhallas ri thaobh. Ann an ùine ghoirid bha na balaich air ais is rinn iad air a’ chàr a’ tarraing air falbh aig astar neo-cheadaichte.

Bithidh an ceòl air feadh na fìdhle uair sam bith a-niste. Is fheàrr a bhith a-staigh mun till do mhàthair. Tha ’n fheadhainn ud a’ siubhal aig astar nam beannachd.”

“Tha,” dh’aontaich Niall-Ailean, “ach is ann a tha iad a’ dèanamh air an aiseag.” Bha faochadh ’na ghutha.

Bu ghann daibh ruigheachd sìos gus an dàinig Sìne, i glè riaraichte leis mar chaidh dhi. “Fads a bhitheas mise a’ dèanamh grèim bìdh dhuinn an teid thusa gu Ceit Anna le stuth a fhuair mi sa’ chemist dhi, a Nèill?”

“Theid mi fhìn ann. Is mi ’s èasgaidhe fhathast,” thathann Seumas; is dh’fhalbh e.

Leis an lethsgeul seo aige ghabh Seumas suas, am pasgan ’na làimh. Dhealbh e dha fhèin mar chleachd e bhith deanamh is mar sin chuir e uilt ris an doras ag èigheach, “Bheil thu staigh a Cheit?”

Sheas e mionaid mun d’fhosgail e an doras a-muigh ag ràdh gu cridheil “Mis a th’ann, a Cheit.”

Mun d’fhuair e cothrom an ath dhoras fhosgladh chaidh fhosgladh dha le polasman. Ghabh Seumas ceum air ais is mar gm b’eudar dha lethsgeul a dhèanamh do aodann amharasach an lagha thuirt e, “Mise th’ann. Thàinig mi nuas le stuth a fhuair Sìne do Cheit Anna an-diugh as a’ chemist.” Thog e am pasgan. “Ach am bheil dad ceàrr?”

Ged dh’fhiach e coimhead a-staigh bha gualainn leathainn an lagha


[TD 82]

a’ cur bacadh air.

Bhell - - - Tha. Chaochail Ceit Anna. Fhuair Eilidh i marbh.”

“A, dhuine chridhe, nach i fhuair am bàs aithghearr. Bha i shìos againne an dè fhèin is cha chuala mi gun robh i a’ gearain. Dhuine! dhuine!”

Cha d’fhuair e cothrom an còrr a ràdh ged bhitheadh e air a shon oir nochd Eilidh Mhòr air cùlaibh a’ pholasman ag ràdh gu tùrsach, ‘“N tu fhèin a th’ann, a Sheumais? Naidheachd bhochd, bhochd. Is mise fhuair an creathnachadh. Brònag bhochd. Leatha fhèin. Chan fhios cuin a gheibh mi thairis air.”

“Suidh thusa, Eilidh, is nì fear de na balaich cupa tì dhut, fads a bhitheas mi fhìn shìos aig taigh Sheumais. Thig an ambulance an ceartuair. Nar a thilleas mi innsidh tu dhomh a h-uile lid. Theid sìos còmhla ri Seumas an ceartuair.”

Cha b’e truas a-mhàin a thug air Dòmhnall Iain, am polasman, iarraidh oirre suidhe ach gun robh e ’m beachd nach cuireadh i nì seachad ach mar bha e. Ann an àite mar seo cha bhitheadh ach anshocair nan dùisgeadh fearg no amharas gun adhbhar. Mar sin bha e airson tighinn gun fhiosda air muinntir Sheumais. Chuir e riamh iongnadh air na bha aig daoine treibhdhireach ri chleith is na chleitheadh iad nar thigeadh polasman a chur cheist. Mar sin bha Seumas taobh a-muigh an taighe mun robh e buileach cinnteach gun robh e airson falbh.

Air an rathad sìos b’e Seumas a thuirt gu tùrsach, còmhraiteach, “Bhell, bhell. Cò chreideadh e? Boireannach òg. An aon aois rium fhìn. Is e chuireas an dragh air Sìne.”

“Bhitheadh Sìne eòlach oirre?” dh’fhaighnich Dòmhnall Iain cho tùrsach, còmhraiteach, ris.

“Bha sinn uile eòlach oirre, tè chaidh a thogail ri ar taobh.”

Nar nach d’fhuair e Sìne sa’ chidsin dh’èigh Seumas, “Bheil thu sin a Shìne? Tha mi fhìn is Dòmhnall Iain, ’m polasman an seo.”

Thainig Niall-Ailean e fhèin ach cha dug na h-inbhich mòr-aire dha.

Chuir Sìne fàilt air Dòmhnall Iain a dhiùlt am biadh a thathann i air agus b’e Seumas a thuirt, “Naidheachd bhochd agam dhut, a Shìne. Tha e coltach gun do chaochail Ceit Anna feadh na h-oidhche. Fhuair Eilidh Mhòr i nar thainig i nall.”

“A, an truaghan,” arsa Sìne a’ suidhe, “ged nach eil ann ach rud ris an robh sùil aice. Tha mi duilich nach robh duin’ againn còmhla rithe aig na mionaidean mu dheireadh,”

“Carson a bhitheadh sùil aice ris a’ bhàs?” arsa Dòmhnall Iain.

Bu mhath gum b’ann air Sìne a chur e a’ cheist oir cha bhitheadh biùg air tighinn bho Niall-Ailean no bho athair.

“Bhell,” arsa Sìne, ach gun chabhaig is a h-inntinn air an tè a


[TD 83]

chaochail leatha fhèin, “aon chòig-latha deug air ais, thainig i nuas. Cha robh thusa mun taigh ’n lath’-ud, a Sheumais. Bha i air a bhith aig an doctair. Fhuair i rabhadh teann bhuaidhe: cha mhaireadh i fada nan cumadh i oirre air an t-seòl air an robh i; ro shomalta; cus smocaidh; cus - - - ”

Thug i sùil an leughadh i dè na bha fhios aig Dòmhnall Iain air na dh’òladh Ceit thruagh. Cha b’e h-àite a dhèanamh na bu ghlice mar robh fios aige. Lean i oirre. “Thuirt i nach robh ise dol a dh’atharrachadh a doigh beatha a bha ga freagairt airson làithean mì-ghealltanach. Bha i ’n dòchas nach bitheadh fad aice ri fuireach. Brònag bhochd, fhuair i a h-iarradas. Is i leatha fhèin, ged bha i cho aoidheil, còir.”

“An robh càirdean aice idir” dh’fhaighnich Dòmhnall Iain.

Cha robh ach càirdean fad-às, oghaichean piuthar seanmhair; peathraichean; tè pòsda aig Allt-a-Chaim is an t’èile taobh Nottingham. Faoidte gun robh cleamhnas aice ri En Afraca. Bhitheadh fios aigesan. Ceit bhochd.”

“Cha duirt mise nach b’e ’n tè sin ann an Allt-a-Chaim a chaochail toiseach na seachdain,” arsa Dòmhnall Iain. Cha do chuir neach teagamh às na thuirt e agus cha robh teagamh idir aig Niall-Ailean ged chùm e bheachd aige fhèin.

Le taingealachd gun cheilge chaidh Seumas don eaglais mar a chleachd e is nar dh’fhaodadh e chaidil Niall-Ailean a bha nis an dòchas nach cluinnte an còrr mu Cheit Anna.

Ach bha car eile ann an adhairc an daimh. Toiseach na seachdain thadhail Eilidh Mhòr le iomadh naidheachd annasach do Shìne. Dh’aithris Sìne iad uile le a beachdan fhèin is beachdan Eilidh do Sheumas a dh’èisd gu sàmhach oir cha bu mhath leis tionnsgeul riamh. Bha a’ bhruidheann a’ dol nach b’e bàs nàdurra a fhuair Ceit Anna ged nach canadh am polas dad gus am faigheadh iad fios bhon fhear a bha sgrùdadh a’ chuirp; chaidh airgead a ghoid ged nach deach bristeadh a-staigh is cha do chleachd Ceit Anna a bhith glasadh doras ach nar chuimhnicheadh i; bha làraichean mheòir feadh an taighe ach nar chuirte cheist b’ainneamh an neach nach do thadhail a taigh is nach do chuir meur air bad àirneis uair neo uaireigin is cha robh Ceit riamh air a togail le bhith a’ cur deàrrsadh ann an àirneis taighe. Bha ’n t-àite ’na ghaoir le fathainn a bha cathachadh an aghaidh fathainn eile. Cha dug Seumas a bheachd is sheachainn e gach cruinneachadh.

Cha do chuidich na dh’aithris an doctair ris na polasmain. B’e cor a cridhe a b’adhbhar bàis do Cheit. Bha sin cinnteach. A-rèir an doctair aice fhèin cha robh seo ’na iongnadh dhàsan. Ach bha làraichean air an amhaich is bha iad a’ co-chòrdadh ri i bhith air a tachdadh, ach ged


[TD 84]

chaidh a bruthadh cha deach a tachdadh gu bas. Chaidh na làraichean a dhèanamh is i beò. chionns gun robh an rùm ro bhlàth, le teine bhith air, cha b’urrainn daibh a ràdh leis an eagnaidheachd àbhaisteach cuin a dh’eug i ach aig àm sam bith eadar meadhon oidhche is trì uairean sa’ mhadainn. Ma chaidh ionnsaigh mhortachail a dhèanamh oirre b’ann le fear, neo tè a b’aithne dhi oir cha robh nì às àite. Ach bha aon nì às àite. Thuirt Eilidh Mhòr nach do chleachd Ceit a bhith a’ fàgail a baga le airgead gu neo-shuimeil ri taobh air an làr.

Chuir seo am poileas air seòl eile oir chuir am bancair aice e fhèin car ùr sa’ ghnothach. Thuirt esan gun dug e dà cheud not do Cheit ann an notaichean ùra is gun robh an àireamh aige is cha b’urrainn di bhith air an cosg oir cha do thill gin air ais thuige. Ged rannsaich iad an taigh cha robh sgeul air not de sin ged bha notaichean beaga is airgead prann feadh an taighe.

Ach bha Dòmhnall Iain air dhol air chèilidh air En Afraca a dh’innis dha na b’aithne da. Bha dithis bhalach air a bhith bhos às Nottingham aig tiodhlacadh piuthar màthar dhaibh; shloinn e iad air ais gu seanair Ceit; bha iad am beachd gum b’iad a shealbhaicheadh na dh’fhàgadh Ceit; an cois sin cha bhitheadh e ach modhail dhaibh a tadhal is thug e fhèin stiùireadh air an taigh dhaibh; an deach iad ga tadhal nar dh’fhàg iad a thaigh cha b’fhios dha ach b’e bharail nach deach oir bha e anamoch mun dh’fhàg iad an dèidh grèim suipreach. Cha robh dad aige ’nan aghaidh ach a bheachd fhèin gun gabhadh iad a h-uile cothrom air airgead a dhèanamh; b’ann mar sin a bha ’n saoghal. Cha b’ann de dhearbh fhuil a bha iad ach bha cleamhnas eadorra.

Bha e soirbh gu leòr na balaich a lorg. Dh’aidich iadsan gun deach iad gu taigh Ceit Anna ach gun robh i fuar-mharbh mun d’ràinig iad. Air chùl sin dh’aidich fear aca gun dug e ceud not às baga Ceit Anna. Ach dà cheud cha dug is b’e chabhag is cion smuaintinn a thug air sin

[Sanas]


[TD 85] 

fhèin a thogail. Cha deach iad a dh’aon ghnothaich a ghoid ach a chur eòlas air bana-charaid dha màthair chionns gun robh iad san àite. Thuirt muinntir an àite nach robh earbsa ri chur ann am facal feadhainn a ghoid bhon mharbh. Cha robh ’n còrr ri ràdh.

Chuir e iongnadh air Seumas is thug e faochadh dha nach dug iad iomradh air na fiachan a bh’aca air Niall-Ailean. Airson Niall-Ailean shuathadh e gruaidh a bha air leigheas is rinn e cinnteach nach robh na bu lugha na da fhichead not ’na phòca.

Mar sin bha’n saoghal ions mar a bha e; ach cha robh buileach. Ge be theireadh an saoghal bha fios aig Seumas gun deach mort a dhèanamh is gun robh esan a’ toirt dìon do mhortair. Nar chluinneadh e a mhac a’ feadarsaich mar nach robh uallach air ged chuir e anam don t-sìorraidheachd roimh àm, shuidheadh e gun ghuth ann an saoghal ciar. Riamh nar chitheadh e meòirean làidir a mhic air adhairc caora, no fiù’s a’ teannachadh air sgein aig a’ bhòrd, thuiteadh sàmhchair dhomhainn air is gun freagairtean a-nis aige do cheistean an t-saoghail.

Cha robh fios aig Seumas gun deach Niall-Ailean don mhonadh air latha is e gu sùnndach, a cheum gu h-aotrom, làidir, gun for aige ach air òige is air a neirt fhèin. Thug e sùil far a ghualainn is thug e ’n aire do thaigh falamh Ceit Anna. Gun rabhadh bhòchd na deòir is bha e a’ burralaich mar bha e uair ’na bhalchan is gun aige ach fòirneart cuideigin na bu làidire na e fhèin fhulang. Is bha e a’ caoidh Ceit Anna mar nì prìseil a chaidh a ghoid bhuaidhe, Ceit Anna a shlànaicheadh a leòn le pògan beaga, le briosgaidean milis, a dhìonadh e bho saoghal cruaidh. Is bha e a’ caoidh ìomhaigh eile a chaidh a bhristeadh air, ìomhaigh athar a bha uair treibhdhireach, a pheanasaicheadh airson cron. Ar leis nach robh ’na athair ach plaosg cruaidh gun eitne.

Mun do nigh e aodann ann an uisge tàmh blàth na mòintich cha robh ann fhèin ach cnò gun eitne. Chaidil e airson mionaidean goirid, aodann ri teas na grèine. Nar dhùisg e bha e deiseil, dian gus aghaidh bhraiseach a chur ris an t-saoghal. Thàinig an cothrom na bu luaithe na bha dùil aige.

Goirid an dèidh sin thàinig Eilidh Mhòr gu taigh Sheumais. Bu ghann dhi am fàilteachadh gus an do chuir i làmh ’na pòca às an dug i topan leathrach, glas a bha uair ’ dannsa ri bròig Niall-Ailean. Bha sùilean an dithis fhear air an topan a dh’fhaodadh am brath; ach cha robh sgeun ann an sùilean Niall-Ailean.

“An ann leatsa a tha seo?” thuirt i ris a’ ghille is an topan air a bois.

“’Sann gu dearbh,” ars esan gu sùnndach a’ sineadh a làimhe is a togail an topain. “Tha greis bhon dh’ionndrain mi e. Càit an d’fhuair sibh e?”

“Fhuair gu dearbh ann an taigh Ceit Anna. An latha a chaochail


[TD 86]

an truaghan. Dìreach aig an doras nar bha mi dol a-staigh mhothaich mi dha air an làr. Dh’aithnich mi gum b’ann leatsa bha e is chuir mi ’nam phòca e am beachd a thoirt dhut nar chithinn thu. Ach nar chunnaic mise an truaghan ad chaidh a h-uile sian eile tur far m’aire gus an ceartuair fhèin nar chuir mi mo làmh ’nam phòca is an d’fhuair mi e.”

Chuimhnich Seumas mar chunnaic e Niall-Ailean ’na sheasamh an oidhche-ud ach is eudar nach robh cuimhne aig a mhac air nì oir bha e tilgeadh an topain o bhois gu bois gu h-aotrom fads a bha Eilidh a’ bruidheann is an uairsin dhùin e a mheòir mun topan ag ràdh gu cridheil. “Tha mi toilichte gun d’fhuair sibh e. Theid agam air a cheangal air ais.”

Ma bha amharas aig Eilidh leagh e air falbh leis a’ chinnt nach b’e giùlan na cionta a bh’aig Niall-Ailean. Le facal goirid dh’fhalbh Niall-Ailean, a mhàthair a’ coimhead gu deònbhach air fear a bha mar ubhal a sùla. Rinn Eilidh gàire is thuirt i, “’N òige.” Aig an doras thilg Niall-Ailean, mar is tric a dhèanadh e nis, grad-shealladh làn sgeigeireachd air athair.

Dhùraich Seumas leum ga leadraicheadh. Bha ’n t-iarradas cho làidir is gun do dhùin e a shùilean, an fhuil a’ dìreadh gu cheann, is bruidheann nam boireannach ’na h-aon bhodhar-fhuaim ’na chluasan. Ach ’na shaoghal ciar bha Sìne is na h-ighnean fhathast gun a bhith air an ìoslachadh.

[Sanas]


[TD 87]

AN SGEILP LEABHRAICHEAN

Iain Mac a’ Ghobhainn An t-Eilean agus an Cànan,
(ISBN 903204 17 7) (Roinn nan Cànan Ceilteach, Oilthigh Ghlaschu. £3.00)

Tha bàird ann a chailleas an dèineas is an analachadh le fannachadh teintean dòrainneach na h-òige, ach chan eil Iain Mac a’ Ghobhainn den chomann sin. Bhon leabhar seo, is bhon leabhar-bhàrdachd mu dheireadh a sgrìobhadh leis sa’ Bheurla, <eng>A Life<gai>, faodaidh sinn tuigsinn gu bheil rudeigin ùr a’ tachairt ann an obair-chruthachaidh Mhic a’ Ghobhainn, is am bàrd a’ cnuasachd air cuspairean a b’annsa leis bho thùs le earbsa is abaichead ùr, ged a tha e dlùthachadh faisg ri trì fichead bliadhna a dh’aois.

Is toigh le bàird Ghàidhealach an fhicheadamh linn an dàintean a cheangal ri chèile ann an structairean nas leudaichte, mar a rinn MacGill-Eain sna Dàin do Eimhir, MacThòmais ann an Rathad Cian no Caimbeul Hay ann am Mochtàr is Dùghall a dh’fhairtlich air a chrìochnachadh. Tha faclan is ìomhaighean is seantansan gan ath-aithris is gan leasachadh air dòighs gun stad na dàintean sìngilte a bhith ’nan criomagan briste, aithghearr, gach aon air leth, is gum faod am bàrd sealladh farsaing a ghabhail air obair, a chànan, is a mhuinntir, agus air an àite sònraichte san t-saoghal gu lèir.

Tha Mac a Ghobhainn a’ dèiligeadh ris a’ chànan ann am fichead dàn, agus ris an eilean ann an ceithir fichead agus a seachd. Is iad sin, tha mi smaoineachadh, na cuspairean as fhaisge ri a chridhe: a shuidheachadh fhèin ,mar shrìobhadair a tha dà chànan aige, is gun esan comasach a dhìlse shlàn a thoirt do aon den dithis; agus an ceangal a th’aige ri muinntir eilein a bha ga shàrachadh, agus a fhuair


[TD 88]

e às bhuaithe, ach nach faod e a dhiochuimhneachadh oir b’e sin saoghal a leanabais, an saoghal gun chiont san do fhreumhaicheadh a bhàrdachd.

Tha na dàintean uile air an sgrìobhadh ann an rannan saora. San dara cuid tha na rannan a’ fàs ’nan earrainn bheaga ann an dòigh a bheir gu ar cuimhne am bàrd Ameireaganach Walt Witman le cho coibhneil misneachail is a tha a’ bhàrdachd, a’ feuchainn ri buaidh a thoirt air dealachadh nam poball agus nan cultur. Tha gnùis, is e fàs aosda (Tha lìon mun cuairt do shùilean’) a’ cur nar cuimhne a’ chailleach san dàn ‘An Tobar’ aig Ruaraidh MacThòmais, agus tha Mac a’ Ghobhainn a’ dèiligeadh ris an ainneart gun chiall a chì sinn gach latha sna pàipearan-naidheachd is air an telebhisean anns an aon dòigh ri Edwin Morgan.

Tha Mac a’ Ghobhainn ag iarraidh sealladh is cuspairean is dòigh-sgrìobhadh bàrdachd nan Gàidheal a leudachadh, ach feuchaidh e ri sin a dhèanamh ann an dòigh shònraichte. Tha a’ Ghàidhlig a sgrìobhas e gu math tric neo-bhàrdail, air a truailleadh le faclan is pearsannan bho chulturan coigreach: ‘Cuin a chual tu òran gaoil fo verandah do Chouncil house?’ Cumaidh e air gu bheil Gàidheil an latha an diugh eòlach air dùthchannan is air mòr-thìrean eile: ‘ “Tha cuimhn ’am air Manitòba,” ars esan . . . Ann an Edinburgh bidh sinn a’ dol do restaurant Armenian . . . Aig Christmas bha mi fhìn is Sheila ann a Minorca . . .’ Tha a’ mhòr-chuid den àbhachd a tha ’na beirm ris an leabhar uile a’ tighinn bhon mheasgadh seo eadar saoghalan eadar-dhealaichte: ‘Nuair a thàinig mi mach do dheàrrsadh na grèine bha mi coltach ri John Wayne a’ sgiùrsadh nam ministearan às mo rathad.’

Is e na Sasannaich a thàinig o chionn ghoirid a ghabhas ris na seann dòighean: ‘Bha mi bruidhinn le Sasannach, ’s caomh leis a bhith buain na mònach’. Ar leam gu bheil Mac a’ Ghobhainn ag ràdh nach feum a’ Ghàidhlig a bhith eagalach roimh shaoghalan is chulturan ùra, ach a bhith gabhail riutha gu misneachail chum a h-àite fhèin fhaighinn ’nam measg.

Mar a ghluaiseas e air adhart, tha ‘An t-Eilean’ a’ fàs nas suilbhire is nas calma. Tha bòidhichead àraid aig cuid de na rannan (A’ tighinn dachaigh le peilichean bùrn, aon anns gach làimh. Cha robh mi airson gun tuiteadh boinneag . . . mar gum b’eadh a’ toirt mo bhàrdachd dhachaigh gun fhios nach caillinn i’), agus tha ìomhaighean os-fhìreach ann: ‘Tha na h-eilthirich a’ crònan air na rubhachan, Cuin a gheibh sinn dhachaigh?’ Bu chòir don Ghàidhlig na h-ìomhaighean (‘tha sinn ag iarraidh sgeulachdan ùra, dathan ùra, tha sinn a’ fàs sgìth de na facail ud’) agus na sèisdean a bu ghnàth dhi a thrèigsinn: Dh’iarrainn adhradh don chorp ’s don inntinn,


[TD 89]

’s chan ann an còmhnaidh do na cnàmhan’. Chaidh rannsachadh a dhèanamh air freumhaichean na Gàidhlig aig toiseach an leabhair (‘cò shaoileadh, gum biodh freumhaichean ròis cho treun’). Tha iad cho treun is gum bris na ròsan a-mach bhon chiste-laighe aig deireadh an leabhair, is iad ’nan làn-maiseachd a’ caogadh ruinn bho bhroinn.

Crìsdean Whyte


Eilidh Watt, Gun Fhois (112 dd. ISBN 0 86334 060 1. <eng>Macdonald Publishers<gai>. Dun Eideann. 1987. £4.95)

Tha mi a’ creidsinn gu bheil Eilidh Watt air aon de na sgrìobhaichean Gàidhlig as motha a chuir an clò de sgeulachdan ann an eachdraidh ar litreachais. Bidh na leughadairean aig Gairm glè eòlach air Eilidh Watt, is chì. iad gu bheil a peann air ghluasad anns an àireamh seo fhèin.

Anns an leabhar seo tha i air dusan sgeulachd a thoirt cruinn a tha uile gu lèir a’ buntainn ris an dà-shealladh air dòigh air choreigin. Tha sgeulachdan mu mhanaidhean is mu thaibhsichean is mu bhreithneachadh os-nàdurrach air a bhith cumanta ann am beul-aithris na Gàidhlig, is fèill orra. Agus dh’fhaodadh gu bheil am breithneachadh seo nas cumanta a-measg Ghaidheal na tha e a-measg Ghall, às bith carson. ’Sann às an dualchas sin gun teagamh a tha na sgeulachdan aig Eilidh Watt ag èirigh, agus tha feadhainn aca aig a bheil dlùth-cheangal ris an dualchas: daoine a’ faicinn mhanaidhean a tha gam buaireadh, is uaireannan a’ stiùireadh am beatha, taighean anns an deach murt a dhèanamh, is a tha a’ giùlain a’ ghaisidh sin ’nan eachdraidh an dèidh sin, daoine air a bheil uallach fad am beatha a chionn ’s gu bheil buaidhean os-nàdurrach annta fhèin.

Tha grunn de na sgeulachdan a-mach air a’ cheangal a tha eadar na buaidhean seo agus creideamh, co-dhiù an smachd a dh’fhaodas a bhith aig creideamh, ’s aig a’ Bhìoball fhèin, air droch spioradan. ’S dòcha gu bheil seo a’ dol seachad air an fhianais a tha sgeulachdan mun dà-shealladh a’ toirt dhuinn, a’ dèanamh mìneachadh orra is dòcha nach giùlain iad gu cothromach.

Agus a-rithist tha sgeulachdan ann a tha a’ tighinn beò air sgàth na tuigse a tha iad a’ nochdadh mu obrachadh inntinn an duine, ged a dh’fhaodas dìomhaireachd a bhith annta a tha a’ coimhead coltach ri dìomhaireachd an dà-sheallaidh. Saoilidh mi aig a’ cheann thall gur h-iad seo na sgeulachdan as fheàrr buileach. Chuirinn sgeulachd a h-aon-deug anns an t-sreath seo, oir ged a tha an dà-shealladh innte,


[TD 90]

’sann air sgàth a’ mhic-meanmainn a th’innte a tha i cho drùidhteach ’s cho luachmhor.

Glè thric tha Eilidh Watt a’ fàgail mìneachadh na sgeulachd an urra ruinn fhìn, mar ann a sgeulachd a dhà, mun bhuaidh eagalach a bha aig droch spioradan air choreigin (bho thaobh an ear an t-saoghail a-rèir coltais) air Pàdraig Saighdear. Agus tha iomadh cumadh aice air na sgeulachdan, bho inneas ann an taigh-cèilidh gu leabhar-latha a dh’fhàgadh le tè a fhuair bàs fo bhuaidh nan droch spiorad.

Tha Ro-ràdh anns an leabhar, a’ dèanamh beagan mìneachaidh air an dà-shealladh, ach ’sann anns na sgeulachdan fhèin a tha an èifeachd. Bu mhòr am beud, saoilidh mi, nach deach ainm air leth a chur ris gach sgeulachd, oir tha a leithid a’ cur seòrsa de sheula air sgeulachd 's ga dhèanamh nas fhasa do dhaoine iomradh a thoirt orra.

Còrdaidh na sgeulachdan seo ri mòran 's tha sinn an comain an ùghdair aon uair eile.

Ruaraidh MacThòmais

[Sanas]


[TD 91]

<eng>Towards the Human<gai>, le Iain Mac a’ Ghobhainn (200 t.d. £7.95. còmhdach bòg. <eng>Macdonald Publishers<gai>. Dun Eideann. 1986)

Leabhar aistidhean a tha seo, chan e bàrdachd no sgeulachdan, ged a tha mòran ann mu litreachas, is mu bhàrdachd gu h-àraidh. Leabhar Beurla cuideachd, ach leabhar aig a bheil a ghnothach gu mòr ris a’ Ghàidhealtachd is ris a’ Ghàidhlig. Tha e air a roinn ’na cheithear earrannan. Tha aon aistidh fhada, <eng>‘Real People in a Real Place’<gai>, a’ lìonadh na ciad earrainn; tha trì aistidhean san dara tè, <eng>‘The Poet’s World’<gai>; agus tha seachd san treas tè, <eng>‘The Gaelic Poet’<gai>. Gheibhear an uair sin earrann eile fon ainm <eng>‘Scottish Poetry’<gai>; tha ochd aistidhean innte seo. A bharrachd air a’ chiad aistidh fhada, chan eil ach ceithir rudan san leabhar gu lèir nach robh an clò mu thràth.

Ma tha ùidh agad san raon anns a bheil Mac a’ Ghobhainn ag obair, gheibh thu cruinneachadh an seo a tha làn rudan matha. Dh’fhaodadh duine tòiseachadh le <eng>‘Between Sea and Moor’<gai>, an aistidh a bu shònraichte, shaoil mise, a bha san leabhar <eng>As I Remember<gai> (1979). A liuthad uair a sgrìobh Mac a’ Ghobhainn mu òige san Rubha ’s an dèidh sin tha seo ùrail, cho beothail, cho eireachdail.

Tha rudan fìor mhath aige cuideachd air na ceithir bàird as ainmeile sa’ Ghàidhlig, còmhla ris fhèin, san là an-diugh, agus tha alt ann a sgrìobh e ann an 1974, 150 bliadhna às dèidh breith Dhonnchaidh Bhàin. Bidh iad seo tlachdmhor is feumail dhan Ghàidheal is dhan Ghall. San treas earrainn tha e a-mach air bàrdachd Albais is Bheurla, agus air aigne a’ bhàird Albannaich san fharsaingeachd. Tha e a’ sealltainn air MacDhiarmaid ceithir tursan, agus gheibhear ’na iomlanachd an seo <eng>The Golden Lyric<gai>, a nochd o Akros mar leabhran ann an 1967. Tha cunbhalachd sa’ bheachd a th’aige air MacDhiarmaid a tha gu math làidir, ged a chuireadh gu lèor ’na aghaidh (is rinn iad sin), agus tha mòran ann a tha tarraingeach. A-rithist, tha aistidh aige air Garioch a tha comharraichte -- tha liut air leth aig fear-sgrùdaidh a bheir breith cho cruinn ’s cho cothromach air bàrd cho ao-coltach ris fhèin air a h-uile dòigh agus a bheir an leughadair leis gach ceum dhen t-slighe. Sin ann an glè bheag a bhriathran cuideachd. Tha aistidhean ùidheil eile ann air Seòras Brus is Stiùbhart Conn.

Chan eil teagamh, ge-ta, nach e a’ chiad aistidh a’ chuid as drùidhtiche dhen leabhar air fad. Chaidh <eng>‘Real People in a Real Place’<gai> a sgrìobhadh, tha e coltach, an 1982, ged nach deach a foillseachadh thuige seo.

Tha i fada -- còrr is 50 taobh-duilleig -- agus Mac a’ Ghobhainn air an cothrom a ghabhail meòmhrachadh air


[TD 92]

iomadach ceist co-cheangailte ri beatha an Eileanaich a tha a’ fuireach sna h-Eileanan -- beachd an t-saoghail a-muigh air, eadar luchd-turais is luchd-riaghaltais; a chàradh ri linn na thachair an eachdraidh nan Eilean is mar a bha saoghal làidir eile a’ brùthadh orra; a chreideamh is ealain (gu h-àraidh a bhàrdachd is òrain, is an seo tha grunn eiseamplairean eadar-theangaichte aige, ’nam measg tionndadh air leth snasail a rinn e air An Ataireachd Ard); agus a chànan, agus na thachras na chaillear i. Gheibhear iomradh cuideachd air an Eileanach a thèid a dh’fhuireach dhan bhaile is nach bi ach ’na ’allmharach an comhair na bliadhna’, mar a thuirt bàrd eile. Cha chreid mi gun do sgrìobh Mac a’ Ghobhainn riamh cho mionaideach seo -- ach ann an sgeulachd -- air cor a mhuinntir fhèin, is e fhèin ’nam measg, agus ’s d’fhiach na th’aige air a’ chuspair a leughadh is ath-leughadh.

Cha robh ach dà rud san leabhar mu robh teagamh agam. Chan eil an sgrìobhadh ann am <eng>‘Modern Gaelic Poetry’<gai> idir cho math ris a’ chòrr, saoilidh mi, agus tha cuid mhath air tachairt san fhichead bliadhna o nochd e. A-rithist, bha mi mì-shaorsainneil mu rudan a bha an lùib <eng>‘A Note on Modern Gaelic Poetry’<gai>, ged nach bu toigh leam tòiseachadh air cur ’nan aghaidh!

’S dòcha gu bheil sinn cho eòlach air Mac a’ Ghobhainn mar sgrìobhadair is nach eil sinn a’ cur an luach air a bu chòir dhuinn. Tha buadhan sònraichte aige, agus ’sann nas fheàrr is nas fheàrr a tha an rosg Beurla aige a’ fàs. Tha an inntinn, mar a bha i o thùs, fìrinneach, treibhdhireach. Tha còrr is deich bliadhna fichead o dh’fhoillsich Calum Dòmhnallach <eng>The Long River<gai>, agus ’s math an leabhar seo fhaicinn an sreath ùir nan <eng>Lines Review Editions<gai>. Tha facal-toisich aig Ruaraidh MacThòmais, rud a tha glè fhreagarrach cuideachd. Agus air a’ chùl dealbh Iain chòir fhèin is deagh chraos gàire air, mar as tric a chithear e!

Iain MacDhòmhnaill


John Stoddart, <eng>Awen y Gael (140 dd. Cyhoeddiadau Barddas.<gai> 1987. £4.95)

Ann an Gairm 139 bha iomradh air leabhar de eadar-theangachaidhean <eng>(Cerddi Gaeleg Cyfoes)<gai> a rinn Iain Stoddart bho bhàrdachd Ghàidhlig na linne seo, gu Cuimris. Cha robh e fada ga leantainn le leabhar eile, an turas seo le eadar-theangachadh air còrr is leth-cheud dàn Gàidhlig a rinneadh eadar 1411 agus 1914. Tha e fortanach gu bheil leithid Iain Stoddart ann, gus blas na


[TD 93]

bàrdachd againne a thoirt dha na Cuimrich ’nan cànan fhèin.

Tha iomradh goirid aige an toiseach air eachdraidh nan Gaidheal ann an Albainn, agus tha e an uairsin a’ toirt ruith air eachdraidh ar bàrdachd, a’ mìneachadh d	òighean nan seann bhàrd ionnsaichte, leithid Clann Mhuirich, agus a’ leantainn na h-eachdraidh troimh na linntean (òrain na Fèinne, òrain an t-sluaigh, Iain Lom, bàird na h-ochdamh linn deug ’s na naoideamh linn deug, a’ crìochnachadh le Màiri Mhòr, Niall MacLeòid, Mgr. Ailean is Coinneach MacLeòid). Tha an t-eadar-theangachadh aige glè thric a’ leantainn meadaireachd nan òran Gàidhlig, is uaireannan a’ cur rìomhadh Cuimreach (cynghanedd ’s a leithid) orra cuideachd. Mar eisimpleir, seo mar a tha e ag eadar-theangachadh a’ chiad rann den dàn aig Niall Mòr MacMhuirich, Soraidh slàn don oidhche a-rèir (tha an comhardadh Cuimreach air a shealltainn an seo le clò Eadailteach):

Soraidh slán don oidhche a-réir,
fada géar ag dul ar gcúl,
dá ndáiltí mo chur i gcroich
is truagh nach í a-nocht a tús.

<eng>(I neithiwr rhaid canu ’n iach,
darfu bellach, erys poen;
pe ’m crogid rhown eto dro
i brofi heno ’r un hoen.)<gai>

Anns na dàin Chuimreach tha e a’ leantainn cruth is ruithim nan òran Gàidhlig, agus tha iad sin de iomadh seòrsa: sreathan fada ‘Cumha Sheathain’ is rannan Eachainn Bhacaich, rannan trì-shreathach Iain Luim is ochd-shreathaich Shìleas na Ceapaich, ceòl-mòr ‘Moladh Mòraig’ agus ceathramhan na ‘Birlinn’. Tha an taghadh tuigseach is iomchuidh, agus bheir an leabhar seo deagh iuchair do na Cuimrich gu bhith a’ faighinn sealladh air beairteas ar bàrdachd-ne.

Tha sinn fada an comain Iain Stoddart.

Ruaraidh MacThòmais.

(Gheibhear an leabhar seo bho Ghairm).


Duncan McDonald Sinclair, <eng>The Blacksmith’s daughter<gai> (Air fhoillseachadh leis an ùghdar. <eng>Loch Cottage<gai>, Kinloch Rannoch, PH16 5PR. 1987).

Bithidh gu leòr de luchd nam Mòdan eòlach air Donnchadh Sinclair mar fhear-ciùil air a’ phiàno. Ged nach toigh leis fhèin an t-


[TD 94]

[Sanasan]


[TD 95]

ainm Mac na Ceàrdaich ’se sin a th’ann ann a seagh, oir bha a sheanair ’na ghobha ann an Cinn Loch Raineach, agus b’ann ri taobh na ceàrdaich a thogadh e.

Anns an leabhran seo tha e a’ snìomh ri chèile eachdraidh-beatha a mhàthar ’s an teaghlaich bhon tàinig i, agus eachdraidh a’ bhaile bho thoiseach na linne seo, nuair a bha daoine òga a’ dol gu dannsan, is eadhon dannsa an t-sabhail, le lèintean geala air a stuthaigeadh, is a’ dèanamh uaill à deagh threabhadh ’s a leithid sin.

Tha an sgeulachd mar gum biodh i air a h-innse le a mhàthair, agus tha seo air a dhèanamh gu sgilear. Bha bloighean co-dhiù aige de sheann leabhraichean-latha, agus tha fhios gu robh guth a mhàthar fhathast ’na chluasan. Bha liut sgrìobhaidh aig a sheanair, air taobh athar, a bha ’na mhinistear ann an Cinn Loch Raineach, agus tha e glè choltach gun do lean seo ris an ogha, Donnchadh.

Tha greis bho leugh mi leabhran beag a rinn a leithid de dhrùidheadh orm, ’s a thug beò cho slàn caob den t-seann shaoghal.

R. MacT.


Pol Mac a’ Bhreatunnaich, Air druim an eich sgiathaich (ISBN 0 86152 069 6. v + 64dd. Acair. Steòrnabhagh.
1987. £3.95)

Bidh luchd-leughaidh an ràiteachain seo eòlach air sgrìobhadh Phòil Mhic a’ Bhreatunnaich, ach seo a’ chiad leabhar slàn aige ann an Gàidhlig.

’Sann à Barraigh a tha e, agus bha e san sgoil nuair a thòisich an cogadh mu dheireadh, is eagal air gum biodh e seachad mus fhaigheadh e air falbh. Dh’ionnsaich e ceàird rèidio, Morse ’s a leithid sin, agus an ceann ùine chaidh e gu rèiseamaid nan saighdearan-paraisiut. ’Se an t-each sgiathach, no Pegasus, suaich-


[TD 96]

eantas na rèiseamaid, agus ’sann mu dheidhinn nam bliadhnachan a bha e innte, agus gu h-àraid 1944-47, a tha an leabhar.

’Se sgeulachd inntinneach a th’aige, air a deagh innse. Bha e an sàs anns an Fhraing ’s anns a’ Ghearmailt, air ais ’s air adhart bho <eng>D-Day<gai> gu crìch a’ chogadh Eòrpach, air cùl loidhnichean an airm Ghearmailtich ’s an teis-meadhan an spreadhaidh, agus glè fhaisg air far an tàinig an cogadh gu a cheann. Agus an dèidh sin thug e greis mhath ann am Palestine, mus d’fhuair na h-Iùdhaich an dùthaich dhaibh fhèin, ’se sin Israel.

Tha deagh liut aige air sgeulachd innse, agus leanaidh an leughadair e ’na shòlas is ’na bhròn, a’ dèanamh gàirdeachas còmhla ri a chompanaich ’s gam fàgail gun deò air blàran na h-Eòrpa. Bha deasachadh na bu chùramaich air an sgeulachd a dhèanamh na bu shoilleire an siud ’s an seo, ach cha chuir seo cus bacaidh air an leughadair anns a’ chumantas. Bheir e iomadach tachartas is faireachdainn gu cuimhne an fheadhainn a chaidh troimh na bliadhnachan sin, agus is math is fhiach an sgeul a leughadh.

R. McT.

[Sanas]
