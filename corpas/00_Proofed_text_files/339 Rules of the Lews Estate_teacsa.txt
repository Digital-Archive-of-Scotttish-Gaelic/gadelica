[TD 1]

RIAGHAILTEAN ’us CUMHACHAN air am bi FEARANNAN, GABHAILEAN no EARRANNAN-ROINNTE a dh’fhearainn*, agus SEILBHEAN eile, ann am BARANACHD LEÒDHAIS, air an suidheachadh; agus Riaghailtean àir son na h-oighreachd; stéidhichte le SEUMAS MOTHANACH, Ball do Phàrlamaid na h-Impireachd—Saor-shealbhadair agus Uachdaran an fhearainn agus na Baranachd sin,—Riaghailtean, Cumhachan agus Reachdan a bhitheas mar fhiachaibh air féin, air an luchd-aont, air an oighreachan ’us air an dream a thig ’nan àit, no luchd-cùram an tiomnaidh-san, a choimhead; ged nach bi na Riaghailtean ’us na Cumhachan sin, gu sonraichte, ach gu cumanta, air an ainmeachadh no ’n réiteachadh ’sna h-Aontaichean†.


1 Feumaidh na Cumhachan agus na Riaghailtean so bhi air an coimhead leis a h-uile Tuathanach, a fhuair aont air a rìaghladh leo, mur bi atharrachadh cumhnant san aont. Ma thig fear aont sam bith gu briseadh creideis, no gu a chuid a chall air son fhiachan, no gu aontachadh sin a thoirt seachad gu toileach air son luchd an féiche, bithidh an aont, ma thoilicheas an t-Uachdaran, air a meas gun bhrigh, agus air a cur air chùl, mar gu’n ruitheadh i mach air an doigh ghnathach.

2 Cia b’e air bith agartas air son call, no air son aobhar eile a bhitheas aig Tuathanach an aghaidh an Uachdarain, co dhiu ’sann a reir na h-aonta no nach ann, cha’n fheud sin moille no bacadh a chur air paigheadh a mhàil shuidhichte aig na h-amannaibh th’air an ainmeachadh san aont, no seasamh mar aobhar air son paigheadh a dhiultadh, dh’aindeoin caochla cleachdaidh, no lagha sam bith eile.


* Lotaichean-fearainn.
<eng>† Leases.<gai>


[TD 2]

3 Bithidh a h’uile fearann chaidh ainmeachadh, agus gach fearann eile a th’air an suidheachadh, air an cumail a mach a bhi suidhichte air gach cumhnant a th’air an cur sios gu mion sa ghabhaltas no ’san aont a thugadh orra sin; agus ma dh’ eireas connspaid no easaonachd sam bith eadar luchd-aont, no sealbhadairean nam fearannan, gabhailean, no earrannan fearainn, no seilbhean sam bith eile, a thaobh an criochan, no mu ròidibh no còraichean agus saorsainnean sam bith eile, ann an co-cheangal ris na fearannan sin fa leth, bithidh gach connstri agus atharrachadh beachd eadar an Tuath mu’n leithidean sin do chùisibh air an cur fo bhreth an t-Seamarlain, seach na cuisean air nach àill leis bhreth a thabhairt, no a mheasas e ni’s freagaraich chur fo bhreth Bàillidh na Baranachd ann an cuirst lagha; agus bithidh breth an t-Seamarlain no breth ’us binn Bàillidh na Baranachd ceangailte air a h-uile taobh gun atharrachadh.

4 Bithidh e mar fhiachaibh air an Tuathanach, a chòir a thig air do thuarasdal a mhaighstir-scoile agus airgiod-rathaid, a phaigheadh do’n Uachdaran maille ris a mhàl, a thuilleadh air gach càin ’us cìs eile tha lagh ag orduchadh reir gna ’us cleachdadh agus achd Parlamaid; ach ma chi an t-Uachdaran iomchaidh feudaidh e obair an rathaid agairt an àit an airgid; agus feumaidh an Tuath an còir fa leth a thig orra do sheirbhis a cho-lionadh; a’ tarruing goireis air son togail agus leasachadh eaglaisean, gàraidhean chladh, taighean agus aitribh mhinisteirean, taighean-scoile, agus mhaighstirean-scoile, muìllnean, cladhanan agus daim uisge, agus gach obair chumant eile bhios iomchuidh san sgìreachd, nuair a gheibh iad rabhadh bho’n t-Seamarlan, no bho neach eile fo’ ughdaras; agus ma dhiùltas iad sin, tagrar dhiù luach na seirbhis—am fios a bhi air a thoirt ann an sgriobhadh do gach aon do’n Tuath leis a mhaor, no neach eile le ordugh an Uachdarain no an t-Seamarlain fo’ a sgriobhadh-san, no an rabhadh a bhi air a chur suas air dorus na h-eaglais, no ann an àite follaiseach eile san sgireachd.

5 Tha an t-Uachdaran gleidheadh còir iomlan dha fein air gach meinn-shlochd, miotailt, meinn, clach-aoil,


[TD 3]

gainmheach, coireal, criadhach, gairbheal*, màrla agus tochailt† do gach seòrs, anns an talamh no air ’uachdair,—mar an ceudna air celp, feamainn‡, agus gainmheach-shligeach, le làn shaorsainn dha féin no do mhuinntir eile, iad sin obrachadh, a ghnathachadh, a shealbhachadh, agus an giùlan air falbh, agus a chum na criche so, taighean a thogail, rathaidean agus gach ni eile a dheanamh a bhios iomchuidh air son na còraichean sin a chleachdadh gu a bhuannachd fein—ach gu’m bì còir aig na Tuathanaich air paigheadh fhaotainn air son briseadh talmhainn, no call air bith a thig orra bho’n aobhar sin, a reir meas, mar dh’ainmichear an deigh so.

6 Tha’n t-Uachdaran mar an ceudna gleidheadh còir dha fein air gach allt, abhainn, agus eas, a th’air an oighreachd, le comas an gnathachadh air son muillnean, taighean-ceirde‖ no air son feum air bith eile, agus le comas muillnean no togalaichean eile, linneachan, agus feadanan uisge air son muìllnean a chur suas, agus na h-uillt ’us na h-abhnaichean sin atharrachadh mar chi e iomchuidh—ach bithidh còir aig an Tuath air call air bith a dh’fhuilingeas iad an lorg nan obraichean sin, bhi air a dheanamh suas daibh—meud a challa gu bhi air a mheas mar mhìnichear an deigh so.

7 Tha’n t-Uachdaran thuilleadh air sin, gleidheadh dha fein, eoin agus beathaichean seilg do gach uile gne, th’air a h-uile fearann a theid a shuidheachadh, agus gach iasg air uisg, ma’s allt, loch, no abhainn ’s am bi e, agus còir iomlan dha fein agus do mhuinntir eile le ’ughdaras-san air sealg ’us iasgach orra a reir an toile, air dòigh ’s nach dean iad cron air arbhar no tuathanas. Cha bhi còir sam bith aig Tuathanach air sealg no iasgach gun chead sgriobhte o’n Uachdaran no ’Sheamarlan; ach bithidh e mar fhiachaibh air, an t-iasg, na h-eoin seilg ’s an uibhean a dhìon co math ’s is urrainn da agus fios a thoirt gun dàil do’n t-Seamarlan no do Fhear-gleidhidh na seilg, mu neach air bith a bhriseas an riaghailt so.


<eng>* Quarry.
† Fossils.
‡ Seaweeds.
‖ Manufactories.<gai>


[TD 4]

8 Ma ghlacar aon air bith do’n Tuath, no an seirbhisich, no neach a bhunas do’n teaghlaichean no tha taghal an taighean, ag milleadh no cur dragh air eoin seilg, no air dòigh sam bith ciontach ann a bhi cur as daibh fein no do’n uibhean, no ann an glacadh an eisg, ma gheibhear ciontach iad, leagar orra mar pheanas, punnd Sasunnach air son a cheud chiont; agus ma ni iad ath-bhriseadh air an riaghailt so, diolaidh iad ioc dhubailt ’sa bhlianna* sin, thuilleadh air gach peanas a’ tha’n lagh ag òrduchadh.

9 Thu làn chomas aig an Uachdaran air craobhan a shuidheachadh ann an earrainn no earrannan sam bith do’n fhearann chaidh a shuidheachadh agus an dion le gàradh; ach còir a bhi aig an Tuath air leagadh sios so mhàl air son earrainn sam bith bheirear mar sin uath, a reir na tha iad paigheadh sa bhlianna air son an iomlain (co dhiu tha e n àiteach no nach ’eil) mar shuidhicheas luchd-meas. Bithidh aig an Uachdaran mar an ceudna làn shaorsainn uair air bith, air na craobhan tha fàs air earrainn sam bith do’n oighreachd a ghearradh sios ’s an giulan air falbh.

10 Bithidh e ceadaichte do’n Uachdaran ath-shealbh a ghabhail air roinn sam bith do’n fhearann, air son a bhuan-shuidheachadh† no a ghnathachadh air son taighean a thogail air, agus bithidh còir aig an Tuathanach air isleachadh ’sa mhàl air son earrainn sam bith bheirear mar sin uaith, freagarach do’n 9mh riaghailt, ach a reir meas air an dòigh cheudna.

11 Bithidh comas aig an Uachdaran seann rathaidean a dhùnadh agus rathaidean ùr a dheanamh far an togair e;—dìgeachan agus cladhanan uisge a dheanamh, agus iad sin, co dhiu bhios iad ùr no sean, atharrachadh ’sa dhìreachadh, an deanamh domhainn no farsuing, troimh earrainn sam bith do’n fhearann a chaidh a shuidheachadh, ’us mar an ceudna an criochan eadar gach seilbh fearainn san oighreachd atharrachadh, us an deanamh dìreach; agus bithidh còir aig an Tuath air àrdachadh no isleachadh sa mhàl, a rèir mar bhuannaicheas no chailleas iad le leithid sin a dh’atharrachadh, mar a bhios sin air a mheas gu cearst.


<eng>* Year.
† Feu.<gai>


[TD 5]

12 ’N uair bhios an Tuath ag imeachd gu eaglais, feill, aiseag, no àit co-chruinnichidh sam bith, feumaidh iad fein ’us an teaghlaichean, agus an seirbhisich, cumail air na ròidibh-mòra agus air na frith-ròidibh a dh’òrdaicheas an t-Uachdaran no’n Seamarlan, agus bithidh a h-uile neach nach gleidh an riaghailt so, fo pheanas agus fo agartas lagha.

13 Cha’n fheud an Tuath milleadh air bith a dheanamh air na gàraidhean, no air na claisean uisge agus na callaidean a tha no bhitheas air an cur suas, ach an gleidheadh gu curamach air son dìon nan òg-choilltean, agus fiodh sam bith a tha fàs, na tha air a chur nan seilbhean fearainn, no nan criochaibh fa leth; agus cha cheadaich Tuathanach air chor sam bith do dh’eich crodh, caoraich no mucan ’s leis féin, no ’s le neach eile, ionaltradh ann an coille sam bith, no air an dìgean taobh an rathaid; ach ’s eigin da a leithid sin do chall innseadh gun dàil; agus mur dean e sin, thig air fein an call a dheanamh suas, agus deich tastain a phaigheadh gach uair a bhriseas e an riaghailt so.

14 Cha ’n eil Tuathanach gu cosnadh, no àit air bith na sheirbhis, a thoirt do mhearlaich-sithne, no do mhuinntir air an do dhearbhadh mearla; feumaidh e dealachadh riu gun dàil, co luath sa dh’iarrar sin air leis an Uachdaran no a Sheamarlan; ni mò a cheadaicheas e do’n leithidibh sin fasga fhaotainn bho a sheirbhisich na bho ’iochdrain.

15 Cha’n fhaod aon do’n Tuath, no do mhuinntir eile, uisgebeath a dheanamh air sheòl mi-laghail, no fìon, portair, leann, no deoch làidir, a reic, gun chead sgriobhadh an Uachdarain no a Sheamarlain. Bithidh aontaichean na muinntir a bhriseas an riaghailt so gun teagamh air am meas gun bhrigh.

16 Bithidh comus aig an Tuath, mòine a bhuain ’sa giùlan dachaidh a mhàin air son am feum fein, far an comharraich an t-Uachdaran, a Sheumarlan, no a Mhaor o àm gu àm. Gearraidh iad a mhòine air na còraichean a bhios roinnte dhaibh, agus sin ann an dòigh fhreagarach, a cumail nam poll cònard, gun bhi cladhach shlochdan, ach a leagail an fhòid-uachdair


[TD 6]

sìos gu d̀oigheil, cunbhallach ann an ìochdar a phuill leis a ghlasaich an uachdair, agus mar chi na maoir iomchuidh, a’ cumail nam poll tioram le claisean a ghearradh air son an t-uisge a ghiùlan air falbh.

17 Cumaidh an Tuath na ròidean-mòine ’us an drochaidean, agus dìgean air taobh an rathaid, ann an deagh òrdugh, a deanamh ròidean, dhrochaidean agus dhìgean, far am faic an t-Uachdaran no an Seamarlan iomchuidh; air son so, agus a chum nach bi uisge-taimh a fantainn air a mhòintich, ni gach Tuathanach a tha buain mòine, obair aon là a h-uile blianna le a sheirbhisich agus eich uile; agus mur bi seirbhiseach aige, ni e fein obair là aig àm sam bith a chomharraicheas an t-Uachdaran no an Seumarlan, ’n uair a gheibh e rabhadh: agus ma dhiultas no ma dhearmadas an Tuathanach an t-seirbhis so a dheanamh, feumaidh e dà thastan a dhioladh air son gach duine, agus crùn air son gach là a dhearmadas e each ’us cairst a chur gus an obair; feumaidh e sin a phaigheadh a thuilleadh air a mhàl, air beulaobh an t-Siorram, no aig cùirst-cearstais air bith eile. Cha’n fheud e a mhòine a leagadh air taobh an rathaid-mhòir, no anns na dìgean no cladhanan ri thaobh; ach ma’s fheudar a leigeal taobh an rathaid, cha ’n fhàgar fàd no smùir air an rathad, no san dìge ri thaobh, a tha an conaidh gu bhi air a cumail rèith. Feumaidh an Tuath umhlachd a thoirt do riaghailtean air bith eile a churar air chois o àm gu àm leis an Uachdaran, no a Sheamarlan, no neach sam bith le ughdaras uatha-san, a thaobh buain, àrach, agus tarruing mòine. Paighidh gach aon a bhriseas iad, punnd Sasunnach air son gach briseadh (no caillidh e a chòir air mòine) le breth an t-Siorram no Bàillidh no Baranachd.

18 Bithidh e mar fhiachaibh air an Tuath aon uair san dà bhlianna, dìgean an rathaid-mhòir a ghlanadh agus na dìgean ’us na cladhanan uisge a tha no bhios air an gearradh air an fhearann shuidhichte; agus ma bhios cuid do no dìgean no na cladhanan uisge sin, a’ freagairt air son tiormachadh earrannan a dh’fhearann eile ’san oighreachd, feumaidh an Tuath uile, na dìgean agus na cladhanan sin a ghlanadh san àm cheudna, ma bhios iad a dol tarsuing orra, no co-ruith ri


[TD 7]

crìochan an gabhailean, no am fearainn fein, ma mheasas as an t-Uachdaran no an Seamarlan a leithid sin do ghlanadh iomchaidh; agus ma dhiultas no ma dhearmadas an Tuath sin a dheanamh an deigh iarraidh orra le facal no sgriobhadh, bithidh còir aig an Uachdaran an obair sin a dheanamh air chost na Tuatha,’ us bithidh e mar fhiachaibh orra an cost sin a phaigheadh cò-lamh ris an ath mhàl—teisteas-sgriobhte an t-Seamarlain, a bhi na dhearbhadh air a chost ri phaigheadh, bho dhearmad na Tuatha.

19 Cha ghearr Tuathanach sam bith foid no sgrathan, ’us cha bhris e uachdar feurachais lóin, no sleibhe gun chead sgriobhte an Uachdarain no an t-Seamarlain; agus air son gach briseadh air an riaghailt so, paighidh e punnd Sasunnach a thuilleadh air màl na blianna anns am faighear e ciontach, agus thar sin, an call a rinn e le milleadh talmhainn a dheanamh suas, mar a shuidhichear le luchd meas.

20 Cha ’n fhaod Tuathanach fraoch a losgadh air sliabh aig àm air bith do’n bhlianna ach le ordugh agus a reir seòladh an Uachdarain no a Sheamarlain; agus ma bhriseas Tuathanach sam bìth, no a sheirbhisich, no neach d’a theaghlach, an riaghailt so, paighidh e mar pheanas, cuig puinnd Shasunnaich a leasachadh air son gach briseadh, maille ri màl an blianna san d’rinn e an coire, agus sin a bhàrr air paigheadh air son an dochann a rinneadh do’n talamh, agus peanas air bith a tha lagh ag orduchadh air son a leithid do chiont, mur deanar aithnichte gu soilleir do’n Uachdaran no d’a Sheamarlan, gur h-ann o chriochaibh eile a thainig an teine, no gu’n robh e air fhadadh le neach-eigin nach bunadh do theaghlach an Tuathanaich

21 Cha ’n fheud Tuathanach roinn no ath-roinn a dheanamh air taighean no aitribh a tha, no bhios air an togail air a chòir-san, no air stàbuill no bàthaichean, no aon diu sin a bhunas do’n ghabhaltas atharrachadh gu bhi ’nan taighean-cònaidh, agus chum bacadh a chur air briseadh an fhearainn le earrannan a dheanamh do’n ghabhail, tha ’n Tuathanach a cur mar fhiachaibh air fein, nach ceadaich e do neach pòsda sam bith, co-roinn a bhi aige do’n fhearann maille ris fein,


[TD 8]

mar d’ fhuair e cead an Uachdarain no’n t-Seamarlain roi sin ann an sgriobhadh, agus neach sam bith a gheibhear a cur an aghaidh na riaghailt so, measar e mar fhear fòirnidh, d an dligheach ’a ghrad chur air falbh a’ seilbh.

22 Is eigin do gach Tuathanach cònaidh a ghabhail maille ri’ theaghlach air an fhearann a shuidhicheadh air, agus uiread do stoc a chur air, ’sa chi an t-Uachdaran no an Seamarlan iomchuidh; agus ma tha còir aig Tuathanach air ionaltradh a tha cumanta do Thuath eile maille ris-san, cha’n fheud e gun ordugh sgriobhte uatha-san, crodh, caoraich, no eich, a chumail a bharrachd air na bhios air an socrachadh leò-san bho àm gu àm. Cha bhi caoraich, crodh, no eich, le neach sam bith eile, ag ionaltradh air fhearann-san, agus air son a h-uile caora, no each, no marst; a cheadaicheas e air fheur an aghaidh an riaghailt so, pàighidh e do’n Uachdaran cùig tastain sa bhlianna mar leasachadh màil co-lamh ris a mhàl ghnathaichte; ach cha n-eil Tuathanach sam bith gu bhi air a bhacadh bho spreidh a bheathachadh ann am bà-thaighean, no le nèapaichean ’san raon a churadh gu bhi air an icheadh le caoraich air an cròthadh le lian* no ataig†.

23 Cha bhi còir ionaltraidh no saorsainn eile aig an Tuath, air sliabh no mòintich, an taobh a muigh do chriochaibh àraidh an fhearainn a shuidhichear orra a dh’aindeoin atharrachadh cleachdaidh a bha ann roimhe so, ’s cha cheadaichear gobhair, no caoraich bheaga na dùcha bhi aca. Agus a chionn gu m bi earrann mhòr do Leòdhas car ùine air a suidheachadh air Tuath a gabhail cònaidh ann am bailtean-fearainn‡ agus aig am bi còir co-ich air mòintich a bhunas do na bailtibh sin; uime sin, a chum ’s nach gleidh neach sam bith crodh, caoraich, no eich, ach na bhios a reir a sheilbh fearainn, comharraichear a chosgradh fein gach blianna do gach aon leis a mhaor, no le neach air bith a dh’òrdaicheas an t-Uachdaran no an Seamarlan: agus cha’n fheudar mar sin dol thairis air a chosgradh a shaoileas an t-Uachdaran no a Sheamar-


<eng>* Net.
† Pailing.
‡ Townships.<gai>


[TD 9]

lan, no a mhaor a ghiulanas a ghabhail, ’sa bhios a reir a mhàil a tha gach Tuathanach a pàigheadh. Anns a chosgradh so measar marst le aon àl gus am bi i blianna dh’aois, no dà mharst fo thrì blianna, no cuig caoraich-bhàna,* no seachd caoraich bhrocach, mar aon shuma: agus each no pónaidh mar dhà shuma.

24 Cha-n fheud an Tuath an talamh aognachadh le bàrr, ach àiteachadh sa ghiullachd gu seòlta riaghailteach a reir nòs deagh thuathanachd; agus mar bi caochla cumhnant sna h-aontaichean, feumaidh iad an gabhailean fa leth àiteach, le cuairst cheithir gne barra ’chur gach aon na sheal fein; se sin Neapaichean, Buntàta, Cogull, no gne fheur sam bith air a mhathachadh ’sa cheud bhlianna. Eòrna no Corc (air an cur le fras feòir) air an dara blianna; air an treas blianna, Feur (ma churadh e bhlianna roimhe), agus air a cheathramh blianna Corc. Mar curar frasan feòir air an dara blianna co-lamh ris an eòrna, no bàrr sam bith eile, feumar neapaichean no buntata a chur an treas blianna. Mar sin cha n-fheudar dà bhàrr gheal, se sin corc no eòrn a thogail an deigh a cheile, no barrachd air dà bhàrr gràin ré na cuairst; agus mur lean iad an riaghailt so, pàighidh iad dà phunnd Shasunnach a leasachadh màil, a thuilleadh air a mhàl shuidhichte, air son a h-uil acair a dh’àiticheas iad air sheol eile.

25 Feumar an t-inneir agns a chonnlach, no mathachadh air bith eile a thogar air gach gabhail a bhi uile air an caitheamh ’sam buileachadh orra fein. ’Nuair a ruitheas an aonta, feumaidh an Tuathanach a tha dol a mach neapaichean, connlach, no feur sam bith a bhitheas a chorr air beathachadh geamhraidh na spreidhe, a thoirt seachad do’n Tuathanach a tha tighin a steach; ’us feumaidh esan sin a ghabhail, sa phàigheadh a reir meas.

26 Maille ris a bhàrr gràin deireanach aig ruith aonta, agus an deigh neapaichean, no bàrr uaine air a bhlianna roimhe sin, bithidh còir aig an Uachdaran, no aig Tuathanach a thig a steach, frasan feoir a chur aig an àm iomchuidh, agus feumaidh am fear a tha dol


<eng>* Cheviot.<gai>


[TD 10]

mach, iad sin a chliathadh gu cearst. Bithidh còir mar an ceudna aig an Uachdaran no aig an Tuathanach a thig a steach, am fearann a churar mar sin le frasan feoir, a mhathachadh le aol.

27 Anns a h-uile gabhail air am beil caoraich, feumaidh an Tuathanach a thig a steach, an stoc a ghabhail air meas, agus am pàigheadh gun dàil, air neo urras chinnteach a thoirt do shealbhadair nan caorach gu’m bi iad pàighte air an ath-àm* an deigh an àm sin; agus ma thuiteas fearann sam bith ann an làmhan an Uachdarain aig ceann aont, gabhaidh esan an stoc chaorach air meas, ’g am pàigheadh air an dòigh cheudna: ach ma dh’ fhàgas Tuathanach sam bith a ghabhail mu’n ruith an aont, bithidh e aig toil an Uachdarain, co dhiu a ghabhas no nach gabh e fein, no an Tuathanach a thig a steach an stoc a reir meas, ach cha ghabhar aig uair air bith, bho’n Tuathanach a theid a mach barrachd chaorach thar cosgradh ceadaichte an fhearainn.

28 Feumaidh gach baile, buachaill no buachaillean a bhi aca a reir mar bhios iomchuidh, agus am pàigheadh a bhi air a dheanamh suas a reir ioc gach neach, gu bhi gleidheadh, ’s a gabhail gach cùram iomchuidh, do chaoraich, chrodh, ’us eich, a bhaile sin (cuideachd no air leth a reir cumhnant). Taghaidh am baile triuir do’n Tuath gu bhi seòladh a bhuachaille ’na dhleasanas, agus cha ’n fheud neach air bith ach iad sin, gnothach a ghabhail ris; ach a thaobh ainmeachadh a bhuachaille agus a thuarasdail, feumar aont an Uachdarain no a Sheamarlain fhaotainn, agus bithidh e nan comas-san buachaille a chomharrachadh ma bhios easaonachd sam bith am measg na Tuatha.

29 Cha ’n fheud an Tuath, ’s cha cheadaich iad do neach eile muran† a spìonadh, ach gleidhidh iad e gu cùramach o chron sam bith, agus Tuathanach sam bith a mhilleas no spìonas muran a chaidh a chur, no shuidheachadh, no tha fàs, no cheadaicheas do neach eile sin a dheanamh, pàighidh a cuig puinnd Shasunnaich, le breth an t-Siorram, air son gach uair a ni e sin. Cha ’n


<eng>* Term.
† Bent<gai>


[TD 11]

fhaod an Tuath, eòrn’, corc, no bàrr geal sam bith a spìonadh, no sin idir a cheadachadh, ach gearraidh iad an t-iomlan deth le corran no le speal: air neo pàighidh iad punnd Sasunnach do leasachadh màil air son gach acair arbhar, eòrn’, corc, bàrr geal, no as-bhuainn, a spìonas iad le a fhreumhaibh.

30 Feumaidh an Tuath, na bhios aca do ghràn ri’ bhleth a thoirt a dh’ionnsuidh aon do na muillnean sa chearnaidh sam beil iad fein, agus am molltair gnathaichte a phàigheadh.

31 Bithidh còir aig an Uachdaran air na taighean, ,geataichean, gàraidhean, callaidean, faingean chaorach, us gach aitribh eile tha na bhios air an cur suas air an fhearann sin; agus na bhios air an togail diubh sin aig toiseach gabhaltais, agus fhad sa mhaireas an aont measar iad le daoine freagarach, air an comharrachadh leis an Uachdaran agus leis an Tuathanach air gach taobh; agus bithidh e mar fhiachaibh air an Tuathanach an gleidheadh ’s an cumail suas rè na h-aont, co maith sa fhuair e iad; aig ceann na h-aont measar iad a rithist air an doigh cheudna; agus ma dh’fhàsas iad ni’s measa no ni’s lugha ann an luach, feumaidh an Tuathanach an làn-leasachadh, no cost air sin a dheanamh mar a tha an aont aig agairt, ach bithidh leigeadh sios cothromach air a thoirt air son milleadh sam bith a dh’fhuilingeas iad o shianntan no o aosmhorachd.

32 Chum ’us gu’n aithnichear am bi na taighean gàraidhean ’us nichibh eile a dh’ainmicheadh, ri dol an èis mar bhios an aont a ruith, bithidh e ceadaichte do’n Uachdaran, no d’a Sheamarlan, no do neach eile le’n ughdaras, na taighean-aitribh, agus leasachaidhean orra fheuchainn; agus ma chi iad easaidheachd, failingeadh no cion leasachaidh no glanaidh, air na caochladh, thaighean, challaidean, dhìgean, dhraineachan, chladhanan uisge, a tha nis air an deanamh no ’g an deanamh, gheibh an Tuathanach rabhadh sgrìobhte, o’n Uachdaran no o a Sheamarlan, no o neach eile le ughdaras uath’, ciod a tha iomchuidh a bhi deanta, agus mur bi gach leasachadh dhiu sin air a chriochnachadh air dòigh chearst agus fhreagarach air chinn an àm a dh’òrdaicheadh san rabhadh, bithidh e


[TD 12]

laghail do’n Uachdaran gach ni a bhios a dh’uireasaidh orra, agus gach glanadh a dheanamh suas le-luchd-obair a chomharraicheas e fein, agus bithidh e ceadaichte dhaibh sin, a dhol a steach do na taighean agus na seilbhean sin, agus bithidh an sgrìobhadh-san na dhearbhadh gu lèoir air an t-suim àirgid a chostar orra; agus mur bi an t-suim sin paighte gun dàil, buidhinnear i le òrdagh an t-Siorram.

33 Feudaidh an t-Uachdaran sgriobhadh-dìon o theine a thoirt a mach na ainm féin bho Thaigh-arachais* air bith, air na taighean a th’air gach gabhail, agus feumaidh an Tuathanach leth na cost a phàigheadh maille ri màl na Caingeis, an uair a sheallar dha sgrìobhadh-saorsainn† air sin.

34 Feumaidh an Tuathanach Ròd (se sin ceathramh earrainn Acair) a chur air leth air son lios, dluth ri thaigh-cònaidh agus a dhìon le gàradh cloiche no fàil, mur eil a shamhuil sin do lios a cheana aige, agus gleidhidh e gu cùramach craobhan-meas, agus gach seòrs craobh ’us preas, a chi an t-Uachdaran iomchaidh a chur anns an lios air son feum no tlachd, agus feumaidh e bhi freagarach air son call air bith a nithear orra.

35 Cha ’n fheud mucan a bhi fa sgaoil, no air an cead fein, ach a bhi fo chuing ann an àite freagarach a bhios air a chumail glan agus tioram.

36 Cha bhi e ceadaichte do’n Tuath, no do neach sam bith feamainn chelp‡ a ghearradh air son mathachadh, ach a mhàin do’n Uachdaran no do neach a gheibh cead uaithe no o’n t-Seumarlan, ni mò a dh’fheudar feum a dheanamh do ghne fheamainn sam bith air son mathachadh no air son ni sam bith eile, gun òrdugh an t-Seamarlain; agus cha togar bruchd fheamainn a thig air tìr le fein, ’us nach bi freagarach air son celp, ach aig na h-amannaibh, ’us o na h-àitibh, agus a reir nan riaghailtean a chuireas an t-Uachdaran no an Seamarlan o àm gu àm air chois.

37 Cha’n e mhàin gu’m feum an Tuath a chelp agus an fheamainn a tha fàs air cladaichean an gabhailean,


<eng>* Insurance Office.
† Receipt.
‡ Sea-weeds.<gai>


[TD 13]

no’n còraichean, a dhion sa ghleidheadh, ach feumaidh iad fios gun dàil a thoirt mu neach sam bith a bhrathas orra, agus a h-uile cuideachadh a dheanamh chum an leithidean sin a dhearbhadh ciontach. Feumaidh an Tuath an uair a dh’ iarrar orra, feamainn a ghearradh air na h-earrannan do’n chladach a tha ceangailte ri’n còraichean féin, mar a chomharraicheas an Seamarlan iad sin, agus celp a dheanamh dhi a h-uile blianna aig na h-amannaibh a dh’òrdaichear dhaibh. Cha’n iarrar air gach duine barrachd air trì tunnachan, ach feumaidh i a bhi deanta gu math agus le deagh chùram, agus a bhi air a gleidheadh gu dionach, sàbhailte, air chunnart na muinntir a ni i, gus an cuirear i air bòrd shoithichean a thig gu a giulan air falbh. Air son deanamh na celp so gach blianna, gheibh an Tuath pàigheadh a reir mar chòrdas iad féin ’s an t-Uachdaran mu phrìs an tunna, ann an sgrìobhadh ris an cuir iad an ainm air gach taobh; ach mur bi a chelp air a gleidheadh gu sàbhailte, bithidh am fear a rinn i freagarach air son na chaillear orra o’n aobhar sin aig an fhèill; agus cha bhi còir aig Tuathanach sam bith air pàigheadh fhaotainn air son call feòir ri deanamh na celp.

38 Feumaidh an Tuath uile gach copag, buaghall-an-buidhe, agus lus salach, a th’air an fhearann, no air na ròidibh dlu dhaibh, a ghearradh no spìonadh, mu’n d’ thig iad fo fhras; agus mur dean iad so, bithidh còir aig an Uachdaran daoine eil’ a chur ris an obair so, agus a deanamh air chost Tuath an fhearainn is fhaisg air laimh.

39 Feumaidh Tuath Ionadan-iasgaich*, mu’n reic iad an t-iasg (ma churar sin mu’n coinneamh) urras a thoirt seachad a riaraicheas an t-Uachdaran no an Seamarlan, gu’m pàigh iad an ioc gu riaghailteach; agus gus am faigh iad an t-urras sin, bithidh na bàtaichean-iasgaich, na lìn, agus gach ni a bhunas do ’n Tuath sin, freagarach air son pàigheadh an ioc, a reir còir dhligheach an Uachdarain. Feumaidh an Tuath sin, umhlachd a thoirt do riaghailtean sam bith a chuirear air chois leis an Uachdaran no’n Seamarlan o àm


<eng>* Fishing Stations.<gai>


[TD 14]

gu àm, airson an t’iasgach a chur air adhart, agus greadhadh ni’s fearr a dheanamh air truisg, langanan, tuisg, agus gach iasg eile, ’nan sailleadh, mur mheasar sin a chum buannachd nan iasgairean.

40 Cha ghleidh aon do’n Tuath gunna no arm-teine eile sam bith, air neo bithidh e saor do neach sam bith an glacadh air son an Uachdarain; agus chum na crìche so, bithidh còir aige féin ’us aig a Sheamarlan no aig neach air bith eile le’n ughdaras-san, air dol a steach do’n taighean agus an rannsachadh air son an leithidibh sin; agus air do ghunna no gunnaichean a bhi air am faotainn, measar gur leis an Tuathanach iad, agus pàighidh e crùn a pheanas air son gach aon a gheibhear a bhàrr air e na gunnaichean a chall.

41 Cha cheadaichear do Thuathanach sam bith, gun òrdugh an t-Seamarlain, coin-seilg a chumail, no barrachd air aon chù-chaorach; agus neach sam bith aig am faighear tuilleadh air aon chù-taighe, no aon chù-chaorach gun chead, pàighidh e air son gach cù crùn ’sa bhlianna do’n Uachdaran, maille ris a mhàl.

42 Bithidh leabhar-cuimhne air a chumail leis a mhaor anns gach sgìreachd, san cuirear sios na caochla chomharran-chaorach a bhunas do ’n sealbhadairean, agus bithidh e mar fhiachaibh air gach Tuathanach no co-thuathanach, co luath ’sa gheibh iad aont, cunntas mion ’us puncail a thoirt mu’n chomharradh aige-san no aca-san; agus feumaidh an Tuath na riaghailtean a nithear le òrdugh an Uachdarain no a Sheamarlain a thaobh gleidheadh an leabhair so a choimhead, air neo na peanasan fhulang a dh’ainmichear ann do an luchd-brisidh.

43 Do bhrigh gu’m beil margadh sonraichte gu bhi ann an Steòrnabha, air son reic feòla agus gach lòn eile, ’s fheudar do’n Tuath e sin, no àite saor sam bith eile ’sa Bhail’ a chomharraicheas an t-Uachdaran, no a Sheamarlan, no Bàillidh na Baranachd, a fhrithealadh, agus cha cheadaichear dhaibh ròidean no sràidean, no frith-ròidean Steòrnabha a dhomhlachadh le cairstean no bùthan-reic* a chur orra, no bacadh a chur orra air


<eng>* Stalls<gai>


[TD 15]

doigh sam bith eile ann an reic am bathar, air neo bheir ear uatha na niche a bhios nan dragh air a chausair, agus agrar iad gu laghail air son am mi-riaghailteachd.

44 Feumaidh an Tuath agus an seirbhisich ’us an iochdarain gèilleadh do na riaghailtean a tha, no a bhitheas air an sonrachadh leis an Uachdaran no le luchd-cearstais, air son rian ni’s fearr a chumail air na h-aisigean ann an Eilean Leòdhais.

45 Frithealaidh an Tuath Cùirstean Baranachd Leòdhais, ’n uair a theid an sumanadh d’an ionnsaidh, agus bheir iad umhlachd do’n achdan, an òrduighean agus an riaghailtean, agus pàighidh iad an sin a chost dhligheach, a reir lagh ’us gnath ’us cleachdadh.

46 Bithidh dithis no tuilleadh mhaor-sìth*, no luchd-meas, air an ainmeachadh leis an Uachdaran no a Sheamarlan anns gach cearnaidh, air am bi e mar fhiachaibh, cha ’n e mhàin dleasanais àraidh luchd-sìth no luchd-meas a dheanamh, ach mar an ceudna a h-uile cuideachadh a thoirt chum umhlachd fhaicinn do na riaghailtean so, agus iad fein a ghiulan anns gach ni tha ’n co-cheangal ri deagh riaghladh na h-oighreachd, mar a bhunas do’n dreuchd; agus feumaidh iad a mhionnachadh, gu’n co-lion iad gu dìleas dleasanas an dreuchd, ’nuair a dh’iarrar sin orra leis an t-Seamarlan no le Bàillidh na Baranachd a reir lagha.

47 Mur bi caochla cumhnant air a dheanamh air doigh eile, bithidh a h-uile meas a th’air an toirt fainear ’s na Riaghailtean so, no ’sna litrichean-cumha a tha an co-cheangal riu, a reir breth dithis dhaoine eòlach a thaghar, aon leis an Uachdaran no a Sheamarlan, agus an aon eile leis an Tuathanach; agus ma dhiùltas an dara buidheann no a bhuidheann eile, no ma chuireas iad dàil ann am fear-breith a chomharrachadh, an sin bithidh còir aig an àrd Shiorram no aig Siorram Leòdhais air iarrtas an darna buidheann, dithis dhaoin’ ainmeachadh mar luchd-breith; agus ma bhios eas-aonachd sam bith eadar na daoine a theid mar so a thaghadh ’us a chur air leth, ainmichidh iadsan treas duine do’n innis iad am barailean fa leth, agus am meas a


<eng>* Constables.<gai>


[TD 16]

rinneadh le gach fear aca; agus cha ’n fheud meas an treas-duine a bhi os ceann a mheas is àirde, na fo’n mheas is isle a chuirear an geill dha, agus bithidh breth an luchd-meas no’n treas duine ceangailte air gach taobh gun atharrachadh.

48 Feumaidh an Tuath na taighean-cònaidh a tha an co-cheangal ri’n aontaichean a thogail air an gabhailean fa leth, do chlach ’us aol, no do chlach ’us criadh ach, geinnte le clach ’us aol, air neo far nach ’eil clachan goireasach, le fàl no seol togail eile a chithear iomchuidh, agus bithidh mullaichean nan taighean air an còmhdach gu dion le criadh-leac*, no le fraoch, no connlaich; bithidh urlàr an taigh-chònaidh ceithir eòrlaich dheug os ceann an talmhainn air an taobh a muigh, agus bithidh dorus aig an taigh-chònaidh air leth o dhorsan nam bàthaichean, no taighean na spreidhe, agus balla-dealachaidh† eatorra, chum gu’m bi dol a steach ’s a mach do na taighean-cònaidh ni’s fhurasd’ na le bhi dol troimh bhàthaichean no stàbuill; bithidh mar an ceudna àitean cadail fa leth aig na firionnaich o na boirionnaich. Bithidh àirde dà throigh do chloiche mar steidh aig na taighean a tha’n taobh muigh do’n taigh-chònaidh, agus togar a chuid eile do na ballachan le fàl no air sheòl eile a chithear iomchaidh, agus tuthar iad le connlaich ’us criadhach, no le fraoch, mur bi atharrachadh doigh air a shonrachadh leis an Uachdaran no’n Seamarlan.

49 Feumaidh an Tuath leth na cost a phàigheadh, airson na litrichean-cumha, no na h-aontaichean a scrìobhadh ’us a dhuth-bhualadh,‡ maille ri cìs na Bann-righ ’n uair a bhios iad air an sgrìobhadh air paiper-buailte,‖ agus tha an t-Uachdaran agus an Tuath ag aontachadh an ainmean a chur ris na litrichean-cumha air paiper-buailte ’n uair a dh’ iarras an dara buidheann no a bhuidheann eile sin a dheanamh ann an co-cheangal ris na Riaghailtean so; agus ma thachras do Thuathanach seilbh a ghabhail uair air bith air bonn-litir sgriobhte gun i bhi buailte, bithidh an gabhail seilbh sin, ged nach ’eil e a reir lagha, gidheadh seas-


<eng>* Tiles.
† Partition.
‡ Printing.
‖ Stamped paper.<gai>


[TD 17]

ach, agus bithidh a choimhead ceangailte air an dà bhuidheann anns a h-uile ponc freagarach do na riaghailtean so, agus ma dh’fheumas buidheann sam bith a dhol gu lagh gus na cumhachan so, no na litrichean aont a dhaingneachadh, agus chum na litrichean sin a bhualadh air doigh gu’n seas iad ann an cùirst lagha, bithidh ’sa cheud àit, cost a bhualaidh orra, a leth air gach taobh, ach mu dheireadh thig an cost so air an dream a chailleas an tagair, co dhiu a dh’òrdaicheas no nach òrdaich a chùirst lagha sin.

50 Thaobh ’us gu’m beil mòran call ùine agus airgid a dh’fhaodadh a bhi air am buileachadh ni bu bhuannachdail, an lorg iomairt lagha, thuilleadh air mòran aimhreit agus mì-run; tha ’n t-Uachdaran gu dùrachdach a moladh do’n Tuath ’us a dh’fheadhainn eile air ’oighreachd, an àit a dhol gu cùirst lagha, iad an cùisean a chur fo bhreth Bàillidh na Baranachd, no dithis air bith eile a shonraichear taobh air thaobh; no ma dh’éireas connspaid air bith eadar an Tuathanach a tha dol a mach agus am fear a thig a steach, no eadar an t-Uachdaran agus aon air bith d’a Thuath, a thaobh ni sam bith a bhunas do na Riaghailtean so, no do na litrichean-cumha, no mu chumhnantan nach ’eil air an ainmeachadh annta, no thaobh seadh, no mìneachadh air aon do no Riaghailtean so, bithidh iad sin air an cuir fo bhreth Bàillidh na Baranachd, no’n t-Siorram mar an t-aon Bhreitheamh.

51 Mnr fàg an Tuathanach a sheilbh a reir cumhachdan na h-aont, ach gu’m fan e anns an t-seilbh gun aont, no air doigh air bith eile, gun chumhnant ùr sgriobhte feumaidh e, fhad ’s a ghleidheas e’n seilbh mar sin, màl dùbailt a phàigheadh gach blianna air son an fhearainn, aig no h-amannaibh gnàthaichte, a thuilleadh air gach dlighe eile a dh’òrdaicheadh leis na Riaghailtean so.

52 ’N uair a ruitheas an aont a th’aca an cearst uair no aont eile an deigh sin, feumaidh an Tuath mion chunntas sgriobhte a thoirt do’n Uachdaran, no d’a Sheamarlan roimh an ath Fheillmairstin an deigh ruith na h-aont, mu ni sam bith a bhios aca ri agairt air son meas, no còir sam bith a th’aca, no a shaoileas iad a


[TD 18]

bhi aca, a reir cumhachan an h-aont, no a thaobh aobhar sam bith eile, an aghaidh an Uachdarain,—chum gu’m bi na cunntais sin air an rannsachadh agus air an suidheachadh fhad ’sa gheibhear cearst iad aig an àm sin: agus tha an Tuath a fhuair aont a reir nan cumhachan so, ag aideachadh agus ag aontachadh le sin, agus mur toir Tuathanach a tha dol a mach a leithid do chunntas a dh’ainmicheadh seachad san àm shuidhichte, nach bi dad air bith do’n t-seòrs’ a dh’ainmicheadh aige ri thagair an aghaidh an Uachdarain, agus nach bi bonn-tagair tuilleadh aige air son a leithid sin. Mar an ceudna, ma gheibh Tuathanach athnuadhachadh air aont, no ma ghabhas e aont air fearann eile, gun a leithid sud do chunntas a chur a steach ’n uair a ruith aont a mach, mu chòraichean a bha aige fo’n aont, measar gu’m beil e leis an dearbh ni sin ag aideachadh nach ’eil ni sam bith aige ri thagair, agus gu’m bi é-comasach dha cuir a steach air son a leithid an deigh sin.

53 Bithidh e mar fhiachaibh air gach buidheann a dh’ainmicheadh a cheana, na cumhachan so a choimhead anns a h-uile ponc a reir am brìgh agus am fior sheadh co maith ’s ged a bhitheadh iad air an cur sìos gu mion ’s na litrichean-cumhnant.

’S an àite mu dheireadh. Air do’n Uachdaran a bhi ro dhéidheil air an t-sluagh iunnsachadh agus fhòghlum, mur an t-aon mheadhon gu’n deanamh feumail agus beusach, agus leis an rùn sin, air dha làraichean thaighean-scoile a dheònachadh, agus caochla thaighean-scoil’ agus mhaighstirean-scoil’ ullachadh aig a chost féin, tha e gu dùrachdach ag earalachadh air pàrantan ’us air gach neach eile, air am beil cùram cloinne, a chlann a chur do’n scoil aig an aois iomchaidh, se sin eadar cuig agus ceithir blianna deug; agus ma dh’fhanas leanabh sam bith do’m bi an scoil goireasach air falbh aisd’ ceithir-là-deug ’n deigh a cheile, ’us mur urrainn am pàrantan no’n luchd-cùram aobhar iomchaidh air son sin a thoirt do’n Uachdaran, no d’a Sheamarlan, no do mhaighstir-scoil a cho-thionail d’am bun iad, coisnidh iad sàr-dhiombadh an Uachdarain, agus dùnar iad a mach o na taisbeanan


[TD 19]

air an deadh-ghean is ionmhainn leis a nochdadh a ghnàth d’a Thuath a ghiùlanas iad fein gu cliùteach. Agus tha Seumas Mothanach air a shon fein agus luchd-seilbh na h-oighreachd so na dheigh, agus an Tuath tha gu aont agus litir-chumhnant fhaighinn a reir nan cumhachan a dh’ainmicheadh, ag aontachadh so bhi air a sgrìobhadh, agus na litrichean-cumhnant mar an ceudna, ann an leabhraichean cuirst an t-Seisein, no ann an leabhraichean iomchaidh eile, air son a bhi air an gleidheadh sàbhailt’ annta sin, agus chum gu’m faighear barantas* no ughdaras, agus gach meadhon làghail eile gus na riaghailtean so agus na litrichean-cumhnant a dhaingneachadh, ’s an cur ann an cleachdadh, air iarrtus a h-aon do’n dà bhuidheann fa leth: agus chum no crìche sin tha iad, agus gach aon aca ag ainmeachadh mar phrocadairean, agus mur dhearbhadh air sin, tha na gnothaichean so sgriobhte air an taobh-duilleig so do phaiper-buailte agus air taobh aon duilleag thar fhichead roimhe so, le Domhnull Bremner Cléireach do Ghordon Stuart, agus Cheine, Luchd-lagha,† agus tha an Seumas Mothanach ceudna a cur ainm riutha, aig Cinellan fagus do Inner-feotharan, air an ochdamh là fichead do cheud mhios an fhoghar’ ’sa bhlianna, ochd ceud deug ’us dà fhichead ’s a naoi, an làthair nam fianaisean so, Daniel Francis Magniac, Cléireach do Edbhards agus Mathie, Ceannaichean a th’ann an Lunnainn, agus Tomas Copinn, seirbhiseach do Sheumas Mothanach a chaidh a ràdh.

SEUMAS MOTHANACH.


<eng>* Decreet.
† Writers to the Signet.<gai>


[TD 20]

[Bàn]


[TD 21]

<eng>WEIGHTS AND MEASURES.<gai>
[Beurla]


[TD 22]

[Beurla]


[TD 23]

[Beurla]
