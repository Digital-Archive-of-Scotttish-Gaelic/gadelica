[C 1]

SUILEABHAN

CALUM MACFHEARGHUIS

[C 2]

[Mapa]
ruagail a rinn Suileabhan

FASACH REODHTE MULLACH AN T-SAOGHAIL

Chunna mi reultan on adhair mu cheithir-thimcheall an t-saoghail. Chunna mi reultan nach robh an adhar idir!

An Talamh Fhuar
A’ Chruithneachd
Winnipeg
Halifax
Na Stàitean Aonaichte
New York
San Francisco
Jacksonville
New Orleans
Florida
Meacsaco
Tampico

AM PASAIFIC
ISLAND QUEEN

Brasail
Rio de Janeiro
Valparaiso
Buenos Aires
Patagonia
Na Fòclands

Bha mi ùine ghoirid ann am Patagonia ris a’ bhuachailleachd. Bha ùine ghoirid ro fhada leam.

Bha mi null ’san nall, gus mu dheireadh dh’aithnichinn cha mhór a h’uile tonn a bh’anns a’ Chuan Siar.

AN CUAN SIAR A TUATH
AN CUAN SIAR A DEAS

An Roinn Eòrpa
AFRACA
An Eipheit
Port Said
Lourenco Marques
Cape Town

Bha fàsach Afraca cho teth ris an Loch Theine, ’s bha mhór-chuid dha na caileagan cho dubh ris a’ ghual.

Ruisia
Murmansk
Odessa

Bha na Ruiseanaich déidheil air am biadh. Dh’itheadh iad an sgadan eadhon gun a bhruich.

“Fad mo shiubhail, bha mo cheum air a riaghladh le Gealach Na Seilbhe agus Grian a bha tric air a falach fo neul na daoraich…”

Sìona
Shanghai
Na h-Innseachan
Karachi
Calcutta

AN CUAN INNSEANACH
AN CUAN SÌONACH

Astrailia
Peart
Newcastle
Sydney
Hobart
New Hebrides
Fiji
New Zealand
Auckland

Mortairean Muic

FASACH REODHTE MAS AN T-SAOGHAIL

[C 3]

GAIRM

SUILEABHAN

Calum MacFhearghuis

[TD 1]

SUILEABHAN

CLO-BHUALAIDHEAN GAIRM — Leabhar 59

[TD 2]

[Blank]

[TD 3]

SUILEABHAN

Sgeulachdan à eachdraidh-beatha Iain MhicLeòid (1889-1956)

air an innse ’na chainnt fhèin cho fad ’s a ghabhas dèanamh, agus cumadh air a chur orra le CALUM MACFHEARGHUIS

deilbh-pinn le Calum MacFhearghuis

GAIRM
Glaschu
1983

[TD 4]

Air fhoillseachadh an 1983 le
GAIRM
29 Sràid Bhatairliù, Glaschu G2 6BZ

Clò-bhuailte le
John G. Eccles Printers Ltd.
Inbhir Nis

ISBN 901771 71 6
© 1983 Calum MacFhearghuis

Thug an Comann Leabhraichean cuideachadh don Fhoillsichear gus an leabhar seo a chur an clò

Fhuair sinn pàirt dhe na deilbh bho BBC Hulton Picture Library

Thug an Comann Leabhraichean barantas don Fhoillsichear, agus cuideachadh gus an leabhar seo a chur an clò

[TD 5]

CLAR-INNSE

																Taobh-duilleig
   Roimh-ràdh																7
   Iain MacLeòid, mac Thormoid Uilleim									10
1	Blàr anns an Sgoil														11
2	Eathar-rathaid MhicAoidh												15
3	Adhlacadh a’ Cheàird													18
4	Cruidheadh a’ Choin													23
5	Daoimean an Cù														25
6	Mo Chiad Chosnadh													30
7	Bòrd na Sgoile															34
8	Anns a’ Mhailisidh														37
9	Aiseag a Chanada														41
10	Aonghas Bàn à Borgh													44
11	Càirdean thall ’s a-bhos													47
12	Lannan Eisg ann am Manitoba											51
13	Cuilean an Ròin															54
14	Tàrnach chon na Smiogaid												58
15	Madaidh-allaidh															61
16	Dà Shuileabhan an Top an Dos											67
17	Ann an Uisge Niagara													70
18	Halifax agus Fàileadh na Mara											73
19	Tocasaid Ruma															75
20	Sàboind ann an Oban													78
21	Mortairean-muic														82
22	Gealach na Seilbhe														84
23	Ann am Fàsach Astràilia													88
24	Kookaburra																92
25	Newcastle gu Sydney													95
26	Suirighe ann an Suva													99
27	Each a’ Ghoisdidh														102
28	Nuair a bha mi an Kalamazoo											105
29	Taobh staigh a’ Phrìosain												108
30	Sìthichean ann a Philadelphia											115
31	Strùp na Creich															117
32	Riasladh ann an Jacksonville											120
33	Leann-dubh ann am Meacsaco											125
34	An Ceige																128
35	Sùil air Ais																131
	Man a Chunnacas Suileabhan											133
	Annas Naidheachd (1)													137
	Annas Naidheachd (2)													139

[TD 6]

[Blank]

[TD 7]

Roimh-ràdh

Chaochail Iain MacLeòid, mac Thormoid Uilleim à Port Mholair, ann an 1956 aig aois 67. Chan eil mòran ann an Eilean Leòdhais nach eil air cluinntinn mu Shuileabhan, agus nuair a bhàsaich e bha iomadach duine ann a bha deuchainneach nach deach oidhirp a dhèanamh air an eachdraidh aige a sgrìobhadh fad ’s a bha e fhathast maireann.

B’e sin an eachdraidh iongantach! Bha e air an saoghal a shiubhal agus air a bheòshlaint a chosnadh ann an dusan rìoghachd, ann am badan cho cian ris na fàsaichean fuara tuath air Cruithneachd Chanada agus na fàsaichean teithe ann an Astràilia.

Bha e air seòladh ri oir nan deighean aig “mullach an t-saoghail”; air a dhol, grunn uairean, mu Cheap Horn; agus, aig aon àm, air seòladh ’na fhear-criutha air soitheach Ruiseanach a-mach à Odessa. Iasgair, seòladair, sgalag tuatha, nàbhaidh, bocsair, sealgair, croitear — sin cèardan ris an robh e aig àm no àm air choreigin. Ach cha chleitheadh e fhèin gu robh e air a bhith ’na “hard-case” — misgear, prìosanach, dìol-dèirce a thill gu slàinte ann am baile àraich ’s a fhuair àite, dòigh agus toil-inntinn a-measg a chàirdean.

Mìos no dhà an dèidh do Shuileabhan bàsachadh thurchair dhomh coinneachadh ri Tormod Thormoid Mhurchaidh Dhòmhnaill (Tormod a’ Bhloody mar as fheàrr a dh’aithnichear e) air Union Street ann an Glaschu. ’Se Tormod còir, mac piuthar athar Shuileabhain, fear aig a bheil mion-eòlas air an eachdraidh air a bheil an leabhar seo a’ toirt làmh.

Arsa Tormod, “Am faca tu an uireas cunntais a bh’anns a’ Ghasait air beatha Shuileabhain? Nam biodh muinntir Phort Mholair air an dleasdanas a dhèanamh, bha am pàipear-naidheachd air a bhith làn bho cheann gu ceann le eachdraidh mo charaid. ’S le innse na fìrinn, cha mhòr as fhiach thu fhèin, a chaith uairean mòra thìde ’na chomann, nach do sgrìobh thu dhan Ghasait an cunntas air an robh Suileabhan airidh.”

Seo mar a bha anns a’ phàipear:

<eng>The Late Mr John MacLeod
John MacLeod (Sullivan) died peacefully at his home, No. 11 Port Voller, on Wednesday 22nd August.

His loss will be keenly felt by the community, for not only was his home the ceilidh house, but he was their seanchaidh.

[TD 8]

Few alive anywhere could have equalled his wealth of experience and his own natural exuberance and gift for expression in both languages. He was a fascinating figure as he sat on his stool by the blazing peat fire.

He educated himself in the hard school of travel and there was little anyone could tell him of the geography of seaboard countries throughout the globe. His graphic accounts of “full-rigged sailing ships” always contained a wealth of information regarding sea and wind currents as well as the astronomy of the southern hemisphere.

During his illness he was patient, and even happy. He smiled tolerantly at sympathisers but frowned at over-sentimentality. He accepted the inevitable calmly, happy in the knowledge that he had lived his life fully.

A brief outline of his biography might read: at 13 played truant from school to spend a bare-footed season fishing on the East Coast; emigrated to Canada, became a trapper in the North-west Territories, worked on the prairie wheatlands; went to sea and rounded the Horn several times; went to the U.S. and worked on farms in Central America and oil-wells in Texas, experienced the lawlessness of the Prohibition era; left for Australia and became a “Sundowner” for two years during the Depression; was shipwrecked and marooned on a Polynesian island; sailed with Communist Russian-Finn between Odessa and the Orient; saw service on lightships at home.

He returned to his native island, to what he claimed to be the happiest existence in the world.<gai>

Leis an àrdan a bha air Tormod cha robh a mhisneachd agam na dh’innseadh dha gur mise a bha air a’ bhìdeag a bh’anns a’ Ghasait a sgrìobhadh. Ach thug mi bòid air an fheasgar sin feuchainn ris na sgròbagan a bha Suileabhan fhèin air a chur thugam anns a’ Bheurla eadar-theangachadh agus sin, còmhla ris na sgeulachdan a bha agam fhìn ’nam chuimhne, a thrusadh ann an leabhar.

Bha Suileabhan fileanta gu leòr anns a’ Bheurla — Beurla chàm a bha e air a thional anns na rìoghachdan iongantach a shiubhail e. Agus ged nach robh foghlam sgoile ’na cheann chuireadh e peann air pàipear, uair seach gach uair, a sgrìobhadh na Beurla chàm, ged a b’ann leis a’ Ghàidhlig a bha inntinn air a h-obrachadh. Coltach ri iomadach Gaidheal eile ’na linn, cha d’fhuair e riamh eòlas air litreachas na Gàidhlig agus bu mhòr am beud. Cha do choinnich mi ri duine eile aig an robh an comas a bha aige air sgeulachd innse. Bha e a’ dèanamh sin, chan ann a-mhàin le facail dhealbhach Ghàidhlig (air an sgeadachadh an siud ’s an seo le guidhe no griasaich Bheurla) ach cuideachd le a shùilean, le crathadh a chinn, le dhòrn, ’s le bhòtann — gu dearbha, bha an sgeulachd aige ga h-innse le chorp ’s le cheudfaithean air fad.

Eadar 1950 agus 1954, nuair a bhithinn saor is air fòrladh às an Oil-thaigh, bhithinn gach dàrnacha h-oidhche suas is sìos a Steòrnabhagh a’ suirighe air Sandra, a’ chaileag a phòs mi ann an 1958. Aig aon uair deug a dh’oidhche thiginn bhàrr a’ bhus aig ceann rathaid Bhrocair agus dheidhinn a-steach a chèilidh air Suileabhan agus Seonag. Nuair a dh’fhidreadh mo mhàthair mi a’ dol air mo chorra-

[TD 9]

bioda dham leabaidh ann an àmhar na h-oidhche, bhiodh i a’ cur às mo leth gu robh leannan eile agam a bhàrr air tè Steòrnabhaigh! ’S cha robh i fada ceàrr an sin. Bha Suileabhan agus Seonag na b’fheàrr na leannan eile — gu h-àraid am bodach fhèin, nach iarradh air luchd-tadhail aig àm sam bith, moch no anmoch, gabhail dhachaigh. Cha robh teirigeachdainn air blàths na cagailt aige, agus cha robh ceann air na bh’aige de sgeulachdan ’s de dh’abhcaidean. Nach bochd gu robh mi anns an latha bha siud gun theip-racòrdar!

Cha do thòisich mi air sgrìobhadh nan sgeulachdan airson an cur ann an leabhar gu mu 1971, ged a bha iad air a bhith a’ bruich ’nam inntinn airson aon fhichead bliadhna roimh sin. Bha Suileabhan fhèin air beagan a sgrìobhadh dhomh anns a’ Bheurla air a bheatha suas gu 1907 — ach bha sin a’ fàgail a’ mhòr-chuid dha bheatha gun chunntas sgrìobhte oirre. Ach b’iongantach an rud e: cho luath ’s a dheidheadh sgeulachd asaid ’nam chuimhne troimh bhith a’ seanchas ris na càirdean anns an Rubha, thigeadh Suileabhan agus shuidheadh e ’nam mheanmna ri mo thaobh, gam bhrosnachadh ’s gam mhisneachadh. Iomadach uair shaoilinn gu faicinn e a’ crathadh a chinn a’ feuchainn ri innse dhomh gu robh mi air a dhol iomrall, no gam agalladh airson nach fhaighinn grèim air rud a bha e air a stèineadh dhomh uair is uair. Ach mar bu trice shaoilinn gum b’e faoilt a chithinn air aodann, agus ’s minig a chuala mi a ghàire air cùl mo mheanmna nuair a chuimhnichinn air na facail aige fèir man a bhiodh iad a’ tighinn às a bheul.

Tha a-nise sia bliadhna fichead bho chaochail Suileabhan. Tha mi an dòchas gun toir a thathaich (a tha fhathast beothail anns a’ Chleitig agus ann an Cnoc nan Arbh) agus na càirdean a leughas na sgeulachdan seo maitheanas dhomh ma tha mearachdan anns an eachdraidh. Chan urrainn dhomh ach a ràdh gun do rinn mi m’uile dhìcheall ri briathran mo charaid a thrusadh mar a bha iad ’nam chuimhne.

Ged a tha iomadach bliadhna mhòr air a dhol seachad mus d’fhuair mi air an obair a thoirt gu buil, tha mi an-diugh ro thoilichte gu bheil an sgrìobhadh a-nise dèanta, gus am bi na sgeulachdan ann an clò, ’nan cuimhneachan air mo charaid. Chan eil anns na sgeulachdan a tha mi air a thaghadh ach sop às gach seid — criomagan às an eachdraidh mhòir a tha fhathast beò air cuimhne an t-sluaigh. Dh’aindeoin sin, tha mi an dòchas gun còrd iad ris an luchd-leughaidh, ach gu h-àraid, gu bheil uimhir unnta ’s gun toir Tormod a’ Bhloody maitheanas dhomh airson nach do lìon mi duilleagan a’ Ghasait leotha ann an 1956!

Calum MacFhearghuis
An Lùnasdal, 1982

[TD 10]

Iain MacLeòid, mac Thormoid Uilleim
1889-1956

1894-1902		Anns an sgoil
1903			’Na chuibhlear air bàt’-iasgaich aig trì deug
1903			As t-fhoghar — air ais anns an sgoil
1903-04		Air bàt’-iasgaich ann an Sasainn
1904-05		Bliadhna anns a’ Mhailisidh
1906			Ris an iasgach ann an Sasainn ’s an Sealtainn
1907			Sheòl e a Chanada à Grianaig
1907-10		Ann an Canada is anns na Stàitean
*1910-14		Ris an t-seòladh
*1914-18		Anns a’ Chogadh Mhòr
*1918-20		Ris na lìn-mhòra ann am Port Mholair
*1920-24		Anns na taighean-solais
1924-35		’Na mhac stròdhail air feadh an t-saoghail
1935			Air ais ann am Port Mholair
1936			Phòs e Seonag ’Ain Anndra
1937			Ag obair aig an Loch Sloy Hydro Scheme
1939-45		Ris an obair latha ann an Steòrnabhagh
1945-56		Ann an ceann an taigh-chèilidh ann am Port Mholair

* Seach nach eil mòran dha eachdraidh ri fhaotainn anns na sgrìobhaidhean aige no aig a theaghlach, tha e duilich a bhith buileach cinnteach às an ùine a chaith e ris gach aon dha na sgrìoban seo.

[TD 11]

1 Blàr anns an Sgoil

Cha robh Sgoil na h-Aird ach deugachadh a bhliadhnachan a dh’aois nuair a thòisich mise dol innte. Bha mo mhàthair is m’athair air an uireas foghlaim a bh’aca fhaighinn anns an Sgoil Dhubh — bothan cheap a bha air lot Iain Bhig. Bha Sgoil na h-Aird ’na h-aitreabh mhòr gheal, le uinneagan mòra agus ùrlair fhiodha. Abair thusa gu robh mise ’nam thof nuair a thòisich mi dol dhan an sgoil, ’s a fhuair mi mo chiad leabhar. Ach cha robh mi fada innte gus an robh dubh-ghràin agam oirre fhèin agus air na bh’innte airson mo theagaisg. Bruidhinn air aintighearnas agus brùidealachd! Bha feadhainn dha na tidsearan nach robh càil na bu chaoimhe ris a’ chloinn na bha na maoir a bh’ann am Belsen ris na h-Iùdhaich! Ach ma bha a’ mhòr-chuid aca dona dhuinn, bha aon fhear ann a bha ’na fhìor chù — fear MacAoidh a Dùthaich MhicAoidh. Gille mòr eireachdail; falt bàn air agus stais feusaig fo shròin. Bha “cùram” air MacAoidh, agus air Latha na Sàboind dheidheadh e dhan an eaglais cho caomh ris an uan. Ach a Dhia, air Di-luain, cha robh mòran air sgeul dhan a’ chùram. Bha e ’na dhearg shradagan leis a’ chuip agus le a chantanas. B’e sin an gnè tidsigidh a bh’anns an fhasan anns an latha ud — foghlam <eng>through fear!<gai> Yessir. Mura robh crith ’nad fheòil ag èisdeachd an tidseir, bha e smaoineachadh nach robh thu a’ toirt a-steach càil.

Bha mi dà bhliadhna dheug nuair a chaidh mi gu clas MhicAoidh. Bha mi ’na mo bhrogach mòr tapaidh agus bha mi air fàs cho treun ’na mo chorp ’s nach robh feagal agam roimh bhalach sam bith eile a bh’anns an sgoil. Cha robh latha nach robh mi ann an top nan dos ri feareigin. Agus mu dheireadh, cha robh duine aca air nach gabhainn. B’e sin mo bheachd fhìn co-dhiù. Ach MacAoidh! O, bha feagal agam roimh MhacAoidh. Bha e na bu mhotha na bha mise. Bha ’n cuip aige! Agus bha Bòrd na Sgoile air a thaobh agus cha robh ùghdarras ann, ach an Cruithfhear, na bu chumhachdaich’ na Bòrd na Sgoile.

Aon mhadainn gheamhraidh, chuir mo mhàthair às an leabaidh mi — O, madainn ghreannach chac, le gaoth bho thuath ann agus mill shneachd aice, agus sgromag deighe air na lòin. Dh’ith mi mo lit agus a-mach à seo mi mar a b’àbhaist air mo chasan luirmeachd, agus trì leabhraichean agam air iall a bha mi air a ghoid à stàball Aonghais Uilleim. Thàinig mo mhàthair dhan an doras às mo dhèidh agus thug i dhomh seann chòta bh’aice fhèin, agus chuir mi sin mu mo cheann. Bha mi suas mu Loch an Dùin mus an do chuimhnich mi nach robh mi air fàd

[TD 12]

mònach a thoirt leam. No problem! Ghoid mi fear à cruach Shlingeam agus lean mi orm. Chuala mi a’ chlag ga bualadh mus robh mi buileach air còraichean na sgoile, ach bha mo chasan cho fuar ’s nach ruitheadh iad dhomh.

Nuair a chaidh mise steach dhan a’ chlas le mo phasgan leabhraichean agus m’fhàd fo m’achlais, agus còta mòr mo mhàthar mu mo cheann, chunna mi gu robh a’ chòrr dhan chloinn ’nan suidhe gu rianail air na sèithrichean agus MacAoidh le cheann anns an register. Dh’fheuch mise ri dhol seachad air, air mo chorra-bioda. Cho luath ’s a chaidh mi seachad air dh’fhairich mi sràic theine ’nam chalpannan agus nuair a thionndaidh mi chunna mi gu robh an tidsear air ràis dhan a’ chuip a leigeil thugam. O, ged a bha mi air mo ragadh dh’èirich sradag unnam fhìn. Leig mi dhiom an còta bhàrr mo chinn, agus leig mi mo phasgan leabhraichean an crochadh ris an iall a bha ’nam làimh. Sheas mi aige. Nuair a chunnaic e seo, rinn e orm. ’S nuair a bha e gu bhith agam, thug mi dha na leabhraichean mu thaobh a chinn. Thuit e air ais agus rinn e ràn man ràn tairbh.

Thruisich e e fhèin, leig e às an cuip agus rinn e orm a-rithist. Ma rinn, rinn mise air-san. Chuir mi mo ghàirdeanan mu mheadhon agus thòisich mi a’ dìodhadh, gus na thòisich e a’ call na h-analach. O, bha mi a’ gabhail air. ’Sann a bha iongnadh orm gu robh duine a bha air inbhe a ruighinn cho bog ’na mo làmhan.

Ma bha an clas air a bhith ’nan suidhe sàmhach nuair a ràinig Suileabhan, bha iad a-nise de shrian — a h-uile duine aca ag èigheachd rium a mharbhadh. “Gabh dha! Gabh dha! Gabh dha!”

Abair thusa gun d’fhuair mise brosnachadh air a’ mhadainn ud. Agus abair thusa gun tug mise dhaibh soiree, a’ gleac ri aintighearna na sgoile.

Tha mi smaoineachadh gu robh MacAoidh gu fanndaigeadh. Bha an dà shùil aige man dà ugh a-mach às a cheann. Ach seo ’sann a chunnaic e mo dhà spàg mhòr gheal fodha air an làr. Bha esan le dà bhròig thacaideach air. Thog mac an diabhail a bhròg agus leag e i le uile neart air adhbrann mo chois. Leig mi às mo ghrèim agus thuit mi air an làr ag aobadaich. ’S cha robh sin ’na iongnadh. Shèid mo chas, ragte mar a bha i ann an gaoth an t-sneachd, gus an robh i uiread ri lof!

Chunna mi MacAoidh os mo chionn agus thug e orm, leòinte ’s mar a bha mi, seasamh air a bheulaibh.

<eng>“Now,”<gai> ars esan (cha bhruidhneadh e rinn ach anns a’ Bheurla), <eng>“you have a choice. Are you going to take your punishment for your conduct from me or shall I send you to the headmaster?”<gai>

O, bha fhios agam nan cuireadh e chon a’ mhaighstir-sgoile mi gun deidheadh mo mhàthair a ghairm gu Bòrd na Sgoile, ’s cha robh mi airson sin. Thuirt mi gun gabhainn mo chruaidh-fhortan bhuaithe-san. Bruidhinn air cruaidh-fhortan! Chuir e ’na mo sheasamh ai sèithear mi agus thug e deich sràicean dhomh mu na calpannan ’s na manachanan.

[TD 13]

[Dealbh]
Foitealar, Goitealar, Tom an Fhithich ’s an t-Siùmpan

[TD 14]

Rud iongantach, cha do dh’fhairich mi pian às dèidh a’ chiad trì no cheithir a shràicean. Bha aodannan na cloinne anns a’ chlas ag innse dhomh gu robh mi air rud a dhèanamh dhaibh air a’ mhadainn ud nach b’urrainn do MhacAoidh a mhilleadh leis a’ chuip.

Man a thachair, cha robh facal brèig ann an sin. Anns na seachdainean às dèidh na sabaid ud, dh’fhàs MacAoidh na bu dhùinte ann fhèin. ’S mathaid gun do ghabh e aithreachas airson cho fineachail ’s a bha e air a bhith rinn. Co-dhiù, cha tug mi riamh maitheanas dha airson a’ phronnaidh a rinn e orm air a’ mhadainn ud, agus rinn mi a bheatha gu math searbh dha mus deach a’ bhliadhna ’na cèis. Ach chan eil an sin ach sgeulachd eile.

[TD 15]

2 Eathar-rathaid MhicAoidh

Thàinig fear gun itean is laigh e anns na slocan;
Thàinig fear gun bheul agus dh’ith e e.

An dèidh cur mhòr shneachd, ’s na bailtean dùinte fon an aon fhilleadh, thàinig an aiteamh air an oidhche. Nuair a dh’èirich sinn airson a dhol dhan sgoil, bha na ròidean glan ach bha na cuitheachan fhathast domhainn anns na dìgean. Chaidh mi dhan sgoil man a b’àbhaist air mo chasan luirmeachd agus chuir mi latha mòr cànranach seachad ann an sin. Bha MacAoidh air a bhith rinn ’na leòmhann le a theanga agus leis a’ chuip.

Nise, ged nach robh dad agam-sa mu cheann a’ Chaoidhich, feumaidh mi aideachadh gu robh e treibhdhireach ’na dhòigh fhèin agus gu math ìnnleachdach. Bha e air inneal a dhèanamh a bha ’na h-iongnadh ann an Sgìre an Rubha. B’e seo eathar-rathaid a bha e air a dhèanamh a baighseagail! Bha e air crann a cheangal os cionn na cuibhle-thoisich, agus air seòl a chur ris. Bha dà halyard aige air dà sgeòid an t-siùil, agus bhiodh sin aige ’na dhùirn air an trusadh, air na handlebars. O, bha MacAoidh ìnnleachdach all right, ach bha dà chron air an eathar-rathaid. Anns a’ chiad àite, seach gu robh an seòl roimhe — O, bha earball an t-siùil beagan os cionn a fhradhairc ceart gu leòr — bha e uaireannan duilich dha na bha roimhe air an rathad fhaicinn. Anns an dàrna h-àit’, bha neart na gaoithe anns an t-seòl a’ dèanamh duilich do MhacAoidh an eathar-rathaid a stad — gu h-àraid ma bha seann chailleach no làir Iain Bhig (aig an robh droch chlaistneachd ’s nach cluinneadh fuaim na conacaig) a’ dol a sheasamh roimhe air an rathad mhòr! Rinn sinne, a bha fo ùghdarras fear nan inneal, iomadach ùrnaigh bheag ’nar cridhe gun cuireadh an eathar-rathaid MacAoidh bhàrr na h-amhach, ach dh’fhàs mo ghràdh cho ealanta leis an t-seòl ’s nach robh coltas gu faigheadh ar h-ùrnaighean èisdeachd.

Air an latha bha siud, chunna sinn e a’ dol air an inneal aig Druim Oidealair. Bha aidhreag mhath gaoith ann bhon iar-dheas agus lìon sin an seòl. Bha treud mhòr chloinne air an rathad a’ tighinn dhachaigh às an sgoil agus thòisich MacAoidh a’ sèideadh na conacaig riutha agus sgap iad roimhe. Mus do ràinig e ceann Loch an Dùin bha e a’ siubhal cho luath ri seabhag air iteig.

Bha mise agus sgaorr bhalach eile ’nar seasamh faisg air taigh

[TD 16]

[Dealbh]
Bha na tuinn ag èirigh air gach taobh dheth

[TD 17]

Thormoid Dhòmhnaill ’ic Dhòmhnaill. Chan eil càil a chuimhn’ agam cò am fear againn a thuirt nam b’e seabhag a bh’ann am MacAoidh gun cuireadh e gu talamh i le clach. Anns an linn a bha siud, bha a h-uile balach air a bhreith is clach aige ’na làimh. Chuireadh feadhainn dha na seòid ud — Big agus Tormod Chailein — cluais à poit-mhùin bho astar ceud slat. O bha iad cinnteach, ’ille. No doubt about that!

Uill, thàinig am meall a shad sinn air MacAoidh dìreach nuair a ràinig e an lùbadh a th’anns an rathad. Cha do bhuail aona chlach air fhèin, ach chaidh a h-uile h-ùmag a thilg sinn ann an glaic an t-siùil. Dh’fheuch an truaghan ris an dà halyard a leigeil às a làmhan, ach anns an eireapais a bh’aige ’sann a dh’fhalbh an eathar bhàrr an rathaid. “A Dhia,” arsa cuideigin, “geall gu bheil sinn air a mharbhadh!”

Null leinn thuige, sinn fhìn ’s a h-uile leanabh eile a bha air teiche roimhe bhàrr an rathaid. Bha MacAoidh ann an sin anns an dìg, e fhèin ’s a h-uile cabar ris an robh e air a bhith ceangailte. Bha e ’na throsd ann an cuithe sneachd, agus nuair a chuir e e fhèin ’na sheasamh bha e man bodach-starraig, bog fliuch agus snagardaich air fhiaclan. O, bha thu air an dèirig a thoirt dha.

Ach nuair a fhuair e an deò air ais, bha e leis an droch nàdur man cat air lìon-beag! O, bha e troimh-a-chèile, agus chaidh e buileach ’na bhreallaich nuair a thairg sinn dha a thogail dhachaigh.Sin an seòrsa duine bh’ann: cha robh taing an taigh a sheanar!

Thog MacAoidh an t-inneal agus choisich e leis sìos an rathad. B’e sin an sealladh mu dheireadh a fhuair sinne air. Cha deach e chaoidh tuilleadh dhan sgoil. ’S ma thogair. Ma cheud mìle uair ma thogair. Bha e air mo bheatha fhìn agus beatha a h-uile leanaibh eile a bha air a bhith fodha a dhèanamh cho searbh ’s gu robh sinn air fàs man a bha e fhèin — ’nar fineachan. Chan eil mi a’ dol a ràdh gu robh a’ chlann a bha fodha uasal, caomh ’nan gnè ’s ’nan dualchas. Bha a’ bhochdainn mhòr, agus an droch grèidheadh a bh’oirnn anns a’ bhochdainn, gar dèanamh mosach, borb an aghaidh an t-saoghail. Nam biodh MacAoidh, ’s na tidsearan air fad, air iochd a shealltainn dhuinn an àite brùidealachd, ’s mathaid gu robh an t-oideachadh a bha iad a’ feuchainn ri thoirt dhuinn air a bhith gu barrachd probhaid dhuinne agus dhaibh-san. Ach mar a thachair, dh’fhaillich air MacAoidh ar spiorad a bhriseadh, agus anns a’ cheann thall chaidh an eathar-rathaid aige ’na spealgan ann an dìg Thormoid Dhòmhnaill ’ic Dhòmhnaill agus, mar an ceudna, chaidh a mhisneach agus an t-ùghdarras a bh’aige oirnn ’nan smùragan.

[TD 18]

3 Adhlacadh a’ Cheàird

Millidh droch comhluadair deagh bheus!

Deagh bheus a bh’ann an Seonaidh Nàsan — fear a dh’èirich anns an fhoghlam gus an robh e ’na Phrofeasair of Divinity. Ach mhill a bhith ann an comann Shuileabhain e aon latha ’s e ’na “loonie” a’ dol dhan sgoil. Bhiodh sinn naoi no deich bliadhna dh’aois, ’s bha mise agus Seonaidh ’nar suidhe ri taobh a chèile anns a’ chlas. Bha taobh aig na tidsearan ri Seonaidh ’s bha ùidh aig Seonaidh anns na bha iad a’ teagaisg dha. Ma bha trì leabhraichean agam-sa, bha ultach dhiubh aig mo charaid. Balach gasda, modhail, èasgaidh a bh’ann. Cha robh e coltach ri duine eile a bha dol dhan sgoil ’nar linn. Bha a’ chòrr againn ’nar fineachan agus cha robh sin ’na iongnadh. Bha Bòrd na Sgoile gar ceusadh a-staigh, nuair a bha ar mana air an ach-a-muigh. Bha iad a’ feuchainn ri foghlam a stèidheadh ’nar cinn le Beurla, nuair a bha a’ Ghàidhlig ’nar cnàmhan chon an smior! Abair thusa gu robh obair nan tidsearan cruaidh; agus ma bha, bha beatha na cloinne deich uairean na bu chruaidhe: beatha a h-uile leanaibh ach beatha Sheonaidh Nàsan, anns an robh modhalachd agus tuigsinn bhon a’ chìch.

Chan eil càil a dh’fhios agam dè thug air Seonaidh teiche còmhla rium às an sgoil air an latha bha siud. Ach tha deagh chuimhn’ agam orm fhìn ’s air fhèin a’ liùgradh anns na puill mhònach anns a’ Mhòintich Mhòir, gus nach fhaiceadh na tidsearan sinn bho Druim Oidealair.

“Càit,” arsa Seonaidh, “a bheil sinn a’ dol?”

“Tugainn,” arsa mise, “suas a Shiadar. Tha tiodhlacadh ceàird ann an càmpa nan ceàrdan an-diugh.”

Cha robh Seonaidh airson a dhol a Shiadar idir. Bha briogais ùr air nach robh seachdain a dh’aois, agus cha robh e airson a gànrachadh ann an càmpa nan ceàrdan. Uill, ’sann a thug an rud a bha cur dragh air Seonaidh idea dhomh.

“Bheir sinn dhinn ar briogaisean,” arsa mise, “agus cuiridh sinn iad air falach ann an cruach mhònach. Ma thèid sinn chon an adhlacaidh gun bhriogaisean, saoilidh na ceàrdan gum buin sinn dhaib’ fhèin!”

Thug sinn dhinn ar briogaisean ’s cha sguireadh Seonaidh a ghàireachdainn. Chuir sinn ar cuid aodaich air falach ann an cruach a’ Ghriogalaich aig ceann rathad Sheiseadair, agus ghabh sinn ceum suas romhainn gu Cnoc Chùsbaig. Bha ar geansaidhean againn sìos gu ar glùinean man frocaichean, agus chuir sinn riasg air ar calpannan ’s ar

[TD 19]

h-aodainn gus nach biodh sinn a’ coimhead ro spaideil. Thàinig meall uisge agus mus do ràinig sinn a’ chàmpa bha sinn man dà eireag air an robh mias shaplaisgean air tuiteam! O, bha sinn suathaid, agus ma bha, bha na ceàrdan bochd a’ coimhead a cheart cho robach. Chuala sinn ceala-ghlòir na càmpa mus do dhìrich sinn gualainn Shiadair. Bha dà phìobair ann a’ gabhail dà dhifir marbhrann agus leth-dusan leth-bhalach leis na feadanan a’ gabhail port sam bith a thigeadh ’nan cinn. Bha èaladh de dh’iseanan beaga air an leth-chòmhdach a’ cuachail timcheall nan teantachan man uain a’ lorg am màthraichean ann am faing. Ann an doras aon theanta bha cailleach mhòr uabhasach gun fiacaill ’na claigeann agus i ag iorram, agus pigidh uisge-beatha aice ’na h-uchd. Cho luath ’s a chunnaic a’ chailleach sinn, dh’èigh i oirnn a-null.

[Dealbh]
Iain MacLeòid eile — Seonaidh Nàsan

[TD 20]

“Co leis a tha sibh?” ars ise.

Mus do dh’fhosgail Seonaidh a bheul thuirt mise, “Tha sinn le Alasdair Mòr a Ceann nam Buailtean.”

“O, ’s mi dh’aithnich,” ars ise, ’s i a’ cur a’ phigidh air a ceann. “Oghaichean na deagh sheanmhar. Trobhaidibh gus am faigh sibh drùdhag às a’ phigidh.”

Thug i am pigidh do Sheonaidh an toiseach, agus cho luath ’s a chaidh an t-uisge-beatha air a theangaidh thòisich e ga dhèabhadh a-mach às a bheul man gum biodh e air a dhearg losgadh. Thòisich a’ chailleach a’ gàireachdainn, a’ faicinn na drèin a bha air aghaidh Sheonaidh. Co-dhiù, nuair a thairg i am pigidh dhòmhsa ghabh mi e, agus dh’òl mi deagh bhalgam às. O, ged a bha luairean ’na mo cheann bha mi gu math mear agus rinn mi ruidhle air beulaibh na bana-cheàird, ’s na bh’agam ris a’ ghaoith!

Seo ’sann a thàinig iad a-mach à bothan cheap leis an dust — ciste air a dèanamh man bucas chiopar le bùird thana gheal. Thaom sgaorr mhòr bhoireannach a-mach às a’ bhothan agus a h-uile tè aca le a ràn fhèin. Abair thusa ùpraid agus an dà chonadail a bha a-measg nan ceàrdan a’ cleasachd ’s a’ ceala-ghlòir man a bha càch. Bha aona nighean ann — bhiodh i mu chòig bliadhna fichead agus naoidhean aice air a gualainn, ’s cha leigeadh i dhaibh a’ chiste a thàirngeachadh gus am faiceadh an naoidhean a sheanair. Seo ’sann a dh’èigh a’ chailleach mhòr, ’s i air am pigidh fhalamhachadh, ma bha leanabh na tè ud a’ dol a dh’fhaicinn a’ bhodaich, gu feumadh na h-oghaichean gu lèir sealladh fhaighinn air. Mo chreach, na bh’ann an siud de dh’oghaichean, bho giodramain bheaga bhìodach gu gillean mòra treuna!

“Tugainn,” arsa Seonaidh, “mus aithnich na gillean seo nach buin sinn dhan an treubh aca!”

Anns na facail, ’sann a thòisich dithis bhalach mu chòig bliadhna deug a dh’aois gar geur-leanmhainn — balaich mhòra thapaidh le falt ruadh orra agus breacan-seuna air an aodannan.

“Leig dhaibh!” arsa cailleach a’ phigidh. “Chan eil unnta ach bhur fuil ’s bhur feòil fhèin!”

Co-dhiù, a’ chiad failmeas a fhuair sinn dh’fheuch sinn às — mi fhìn agus Seonaidh — agus cha robh cù chaorach air breith oirnn ’nar ruith gus na ràinig sinn cruach mhònach a’ Ghriogalaich. Nigh sinn sinn fhìn ann an sruthan ann an cliathaich an rathaid agus an uair sin chaidh sinn chon na cruaich a lorg nam badan a bha sinn air a chur innte air falach. Gu sealladh Nì Math orm-sa, cha robh sgeul air na briogaisean. Bha a’ chruach gu bhith againn ri talamh nuair a chuala sinn boireannach a’ tighinn gu ar cùlaibh ’s cliabh mònach aice air a druiim.

[TD 21]

[Dealbh]
Feadhainn dhan chrodh aig a robh fìor dhroch fhasan

[TD 22]

“Carson a tha sibh air cruach a’ Ghriogalaich a leagadh, a dhà pheasain ghràinde?”

“O,” arsa Seonaidh, ’s e coimhead cho tùirseach, “chuir sinn ar briogaisean dhan chruaich air falach agus chan eil a-nise sgeul orra!”

“Tha adhbhar air sin,” ars am boireannach. “Chunna mise beathach mairt a’ cagnadh aodaich anns an dearbh bhad tha seo fad na madainn. ’S bochd nach robh fios agamsa gu robh an damh a bha siud a’ dèanamh a sheacaid air na briogaisean agaibh-se!”

Lach ise, ach cha robh a’ chùis idir èibhinn leinne.

Liùgair mi fhìn is Seonaidh sìos ri dromannan nam poll mònach gus na ràinig sinn Loch an Dùin. Dh’fhuirich sinn ann an sin air falach gus an deach a’ ghrian fodha. Nuair a ràinig mise dhachaigh bha mo mhàthair deiseil dhomh leis an t-srap. Cha robh putan agam a dh’fhosgailinn airson mo bhriogais a leigeil gu làr! Rinn mo mhàthair mo mhàs gu math goirt, chan ann a-mhàin airson leigeil do dhamh à Siadar mo bhriogais ithe, no idir gun do chaill mi latha anns an sgoil, ach airson gu robh i fhèin air leigeil dhan t-Sàtan toirt a chreids’ oirre gu robh mise air a dhol le Geodha Mhòr Sheiseadair!

Bha Seonaidh rudeigin na bu shealbhaiche air an fheasgar ud. Nuair a ràinig e, bha a phàrantan air falbh dhan a’ choinneamh. Seach gum b’e briogais ùr a bha e air a chall, chaidh e suas dhan a’ chùlaist agus, leis an t-siosar, gheàrr e na casan bhàrr briogais a fhuair e ann an ciste. Seonaidh a’ chruaidh-fhortain! ’S beag a bha a dh’fhios aige gu robh e air an siosar a chur air an aona bhriogais cheart a bh’aig athair — briogais na deise Shàboind. Air an ath Shàboind, chan fhaigheadh a mhàthair lorg air briogais uasal Nàsan agus chan fhaigheadh am bodach dhan t-searmon. Ach thàinig Di-luain a’ Bhreabain air Seonaidh air latharna-mhàireach, nuair a bha athair a’ càradh lìon. Dè a fhuair Nàsan ann an abhras an lìn ach dà osan briogais na deise. Bha an lìon air mì-leòn Sheonaidh a ghlacadh ’na theis-meadhon agus, tha mi creidsinn airson na h-aon uair ’na bheatha a chaidh am brogach sin a chronachadh le toillteanas, dh’fhàg am buidhe-ròp ràisean ’na chuid mhanachanan!

’S iomadh uair a thuirt Seonaidh rium bho thàinig sinn le chèile gu inbhe gun dh’ionnsaich e leasan a bha feumail dha fad a bheatha air an latha ud. An aon leasan a dh’ionnsaich mise — agus feumaidh mi sin aideachadh — ’se nach eil e glic do dhuine a bhriogais fhàgail ann an cruach mhònach nuair a tha an t-acras air crodh Shiadair!

[TD 23]

4 Cruidheadh a’ Choin

Rud iongantach a th’ann, man a ghabhas obair a’ ghobha grèim air inntinn balaich. ’S iomadh uair a thìde chuir mi seachd aig ceàrdach ’Ain ’ic Iain, coimhead man a bha an gobha a’ cur chruidhean air each. Dheidhinn fhìn agus Uilleam, mo bhràthair beag, suas chon na ceàrdaich gu math tric agus an t-each ’na sheasamh cho solt ris an uan, fad ’s a bha na spìcean gan cur troimh na ladhraich aige. Tha mi smaoineachadh gur h-e a’ chuimhne as òige a th’agam air Uilleam, e bhith ’na shuidhe anns an t-sabhal ’s e ri tartar le òrd air maide, ’s ag ràdh gur h-e gobha a bha gu bhith ann nuair a dh’fhàsadh e mòr.

Bha cù agam air an robh Daoimean, agus bha e air a bhith anns an taigh bho riamh. Bheireadh e fad an t-samhraidh a-muigh còmhla rinn air na cnuic, agus fad a’ gheamhraidh ’na laighe, ’na ghurrach ris an teine. Nuair a bha Uilleam mu sheachd bliadhna dh’aois rinn ’Ain Chaluim, bodach a bha fuireachd ri ar taobh, cairt do dh’Uilleam gus am biodh i aige air Daoimean. Cairt mhath a bh’innte cuideachd, le dà chuibhle air an dèanamh à dà cheann baraille. Dheidheadh Uilleam suas is sìos an rathad le Daoimean eadar na dromaichean a’ slaodadh na cairt gus mu dheireadh a robh Daoimean fhèin mionnaichte gum b’e each a bh’ann!

Ged a b’fheàrr le Daoimean cnàimh feòla na muilnean fodair, cha do chuir Uilleam umhail air airson sin. Dh’aindeoin sin, ann an sùilean Uilleim, bha aon chron aige air Daoimean a dh’fheumte a chur ceart. B’e sin gu robh Daoimean gun chruidhean. Chaidh Uilleam suas gu ’Ain mac Iain leis a’ chù agus dh’fhaighnich e dha an cuireadh e cruidhean air. Chaidh an gobha bho shic a dhroma a’ gàireachdainn. Thuirt e ris gu robh na cruidhean a bh’aige-san ro mhòr airson cù, ach gheall e an obair a dhèanamh dha cho luath ’s a dh’fhàsadh Daoimean mòr man each! Ann an cealla-deug, cho-dhùin Uilleam gun toireadh an cù iomadach bliadhna mus biodh e cho mòr ri eich na ceàrdaich. Cha robh leigheas air a’ chùis ach gun cuireadh e fhèin cruidhean air anns an spot. Chuir e dearg iongnadh air m’athair aon latha nuair a thàinig e air, aig màs an taighe, ’s e air na cruidhean a thoirt bhàrr dà sheann bhròig leis fhèin. Ach càit an robh e dol a dh’fhaighinn dà chruidh eile? Uill, chaidh e air feadh nan taighean a dh’iarraidh seann chaisbheairt do Dhaoimean, ach cha robh duine anns a’ bhaile aig an robh an rud a bha a dhìth air. Mu dheireadh, fhuair e dà labaid bròig

[TD 24]

anns a’ chladach agus thug e an latha leis an òrd gus an d’fhuair e dhiubh na cruidhean.

Daoimean bochd! Chaidh m’athair dhan bhàthaich agus fhuair e an cù ann an sin ceangailte ann am bobhal na bà. Bha Uilleam ann an sin cuideachd leis an òrd ’s na cruidhean agus fichead spìc taraig a bha e air fhaighinn à ceàrdach ’Ain ’ic Iain. Bha an cù foighidneach gu leòr, ach abair gu robh ceist aige ga faighneachd le a shùilean, ach dè a bh’ann an rùn a mhaighstir. Man a thurchair, thàinig an èighe gu robhas air sìthichean fhaicinn ann an lota Iomhair. Ruith a’ chlann air fad sìos a Chnoc nan Arbh agus Uilleam ’nan cois. Man a bha air tachairt iomadach uair roimh sin, bha na sìthichan air a dhol à sealladh mus do ràinig iad a’ bhuaile far an robh iad air a bhith a’ cluich. Ach nuair a thill iad air ais chon an taighe, cha robh cruidhean agus taraigean Uilleim rim faighinn thall no bhos. Bha na sìthichean air an goid às an t-sabhal. Cha tug Uilleam a-riamh maitheanas dhaibh. Nas mò, cha deach Daoimean a chruidheadh, ged as iomadh latha às dèidh sin a bha aige ri chaitheamh eadar dromaichean na cairt.

[TD 25]

5 Daoimean an Cù

Cha b’e cù chaorach a bh’ann an Daoimean, ach cù bhalach! Cù mòr, molach, dubh nach robh umhail do dhuine, ach a bha cho ciallach ri seana bhodach. Bha e deamhnaidh gu bhith caithris na h-oidhche, agus cha robh saigh anns a’ cheann againne dhan Rubha a bheireadh àl nach fhaiceadh tu obair Dhaoimein againne a-measg nan cuileanan aice. Ach ma bha e math air sìolachd ’s air suirigheachd, ’sann a bha e buileach math air sealg robaidean. Bha e thuca man an saighead! Cha chuireadh robaid a ceann a-mach air beul a tuill nach robh ann an dearg chunnart a beatha, ma bha cù molach Thormoid Uilleim anns an astar!

Latha bha siud, ’sann a chaidh sinn a-mach dhan an t-Siumpan leis. Bhithinn mu dhà bhliadhna dheug, agus sgaorr bhalaich bheaga na bu lugha na mi fhìn còmhla rium. Gheall mi dhaibh gu faigheadh Daoimean robaid dhuinn. Chaidh an cù an sàs ann an toll faisg air Taigh nan Coastguard ann am mullach cnoc an t-Siumpain. Chaidh e troimhn riasg man muileann agus sinne a’ briseadh an talaimh roimhe le sàilean ar brògan. Dh’obraich Daoimean gu math, a’ sgrìobadh is anail ’na uchd. Thug sinn an sin a’ chuid mhòr dhan latha is a h-uile duin’ againn air ar gànrachadh leis an riasg, ’s an cù a’ gingeals nuair a dh’fhidreadh e gu robh robaid roimhe anns an toll. Lean sinn oirnn, a’ briseadh an rèisg gus, mu dheireadh, thug sinn man aire gu robh an toll a’ dol fo Thaigh nan Coastguard. Abair thusa tàmailt gu robh sinn air an latha chur seachad gun chàil againn air a shon.

“Tugnaibh dhachaigh,” arsa mise. “Tugainn, Daoimean!” Chan èisdeadh Daoimean. Dh’innis e dhuinn le shùilean gu robh e gu bhith aig an robaid. Lean e air, ’s e a’ gingeals, ’s na spuirean ’s na fiaclan aige a’ fosgladh saobhaidh mòr fo balla an taighe.

Nise, feumaidh tu a thuigsinn nach robh balla an taighe idir air a’ ghaireal, ach gu robh e man gum biodh e air a chur air seòladh air uachdar an rèisg. Cha bhiodh Coastguards a’ tighinn a dh’fhuireach dhan taigh ach airson trì mìosan a’ gheamhraidh. Nuair a sheall sinne steach dhan uamh a bh’aig Daoimean air a chladhach, chitheadh sinn bùird an ùrlair os ar cionn.

Uill, bhrùth sinn bòrd no dhà suas, agus cha b’fhada gus an robh sinn gu math seasgair, sona ’nar suidhe ann an sèithrichean nan Coastguard. Abair thus gu robh magaidean iongantach anns a’ bhad

[TD 26]

ud, agus log-book a bha cuideigin air a sgrìobhadh ag innse mu na soithichean a bha air a dhol mu Cheann an t-Siumpain ann an trì mìosan a’ gheamhraidh.

Bha teileafon ann agus clag bhrèagha air a sgriubhaigeadh air a’ bhalla. Clag dìreach man clag baighseagail, ach gu robh i air a dèanamh de rud man òr. Sgriubhaig mise sin bhàrr a’ bhalla agus thòisich mi ga bualadh le spàin teatha a fhuair mi air a’ bhòrd. Bha am fuaim aice cho binn ri càil a chuala sinn riamh.

“Tugnaibh dhachaigh leis a’ chlag!” arsa duine bho dhuine, agus a-mach leinn dhachaigh. Dh’fhàg sinn Daoimean bochd a’ saothair anns an dorchadas ann an glutadh an taighe, agus cha do thill e dhachaigh airson trì latha. ’S bha e cho seang, sàraicht’ nuair a raport e ’s nach bruidhneadh e ri duine!

Co dhiù, ràinig sinn na taighean ann am Port Mholair leis a’ chlag; agus cò bh’ann an sin, aig ceann taigh Mhurchaidh Aonghais, ach Seonaidh Aonghais Mhòir ’s e air fòrladh bhon a’ Phoileas an Glaschu.

“Dè th’agaibh ann a sin?” ars esan.

Sheall sinn dha a’ chlag agus chluich mise port dha oirre leis an spàin teatha. Bha sinn cho umhail agus cho neo-chiontach a’ dèanamh sin. Cha robh ann an Seonaidh ach duin’ òg — fear de bhalaich a’ bhail’ againn fhìn. Chan fhaca sinn cron sam bith anns an rud a bha sinn air a dhèanamh agus cha robh ciont fon ghrèin oirnn.

Anns a’ mhadainn Di-luain, chaidh mi dhan sgoil leis a’ chlag. Ach cha robh mo thòin air an t-seat a bhlàthachadh nuair a thainig teachdaire bhon a’ mhaighstir-sgoile gam iarraidh.

Nuair a chaidh mi steach a rùm a’ mhaighstir-sgoile, ’sann a chunna mi ann an sin poileasman. Dh’fhaighnich e dhomh an robh mi air clag nan Coastguard a ghoid. Thug mi a’ chlag às mo phòcaid — agus an spàin teatha — agus thug mi dha iad. Uill, an ath rud, thuirt e rium gu robh e a’ falbh sìos gu mo mhàthair le sumanadh. Bha an troc na croich ud — mac Aonghais Mhòir — air mo thoirt suas dhan an lagh!

Uill, gu sealladh Dia orm, bidh cuimhn’ agamsa chaoidh air troimh-a-chèile mo mhàthar, a bha ’na bantraich, an uair a ràinig mi dhachaigh, ’s a dh’innis i dhomh gu robh aice ri mo thoirt dhan Chùirt ann an Steòrnabhagh air an ath Dhi-luain. Bha i ’na cùis-thruais. Cha b’e sin dhòmhs’ e. Cha robh mi riamh air a bhith am baile Steòrnabhaigh agus bha mi toilicht’ air an teans fhaighinn a dhol ann, ged a dheidheadh mo chrochadh airson mo chuid mì-leòn.

Cha robh agam ach an aon bhriogais agus, an oidhche Shathairn’ mus deach sinn suas am baile, ’sann a chunnaic mo mhàthair gu robh toll air an tòin aice.

“’S fheàrr brèid na toll!” Ars ise, agus thug i brèid à poca flùir, man a bha anns an fhasan, agus thòisich i a’ fuaigheal mo bhriogais.

Abair thusa tofaichean , mi fhìn ’s mo mhàthair, nuair a dh’fhalbh

[TD 27]

[Mapa]

Taigh Thormoid Uilleim, Loch a Tuath, Bàgh Shiadair, Geodha Ghàraidh, Caisteal Mhic Crèachait, Rubha Chailligeadh, Am Port, An Ordag, Rubha Meadhonach, Allt Amadail, AN CEANN BEAG, CAMAS THUINN, An t-Sròin Lè, NA FLEISEARAN, PORT NAN GIURAN, An Grianan, An Siumpan, An Taigh-solais, Blàr nan Eun, Druim Airigh An t-Siumpain, A’ Bhreun Loch, BROCAIR, Taigh Shuileabhain, Cnoc nan Eun, Loch an t-Siumpain, Cnoc an Fhithich, Fideagadh, Druim Shiadair, SIADAR, Gu Steòrnabhagh, Cnoc Chailein, A’ Mhòinteach Mhòr, Druim Oidealair, Loch an Dùin, Toll Dubh, Cnoc Chùsbaig, An Taigh-Sgoile, Allt Shinegeadh, A’ Chleitig, Cnoc nan Arbh, PORT MHOLAIR, An Leabaidh Laighe, Goitealar, An Clàr, Camas Creag Mhurchaidh Mhòir, Druim Falasgair, An Druim Fada, AN AIRD, Na Lìrigean, Am Port, An Ceannach, Foitealar, Bilidh Mhòr, Sròin ’Ain Riabhaich, Cnoc nan Cròg, Bàgh Phort Mholair, An Druim Buidhe, SEISEADAR, Allt Dìbidil, An Tobhta Rainnich, Cnoc Shealair, Bàgh Sheiseadair, Rubha Chuidinis, A’ Gheodha Mhòr, Sgor nan Cat, An Rubha Deas, Am Bogha Mòr, Ris na Lìn-Mhòra.

[TD 28]

sinn dha ar cois suas a Steòrnabhagh. Bha ise ann an aodach dubh na bantraich agus mise air mo chasan luirmeachd agus <eng>240 POUNDS NET<gai> sgrìobhte, ann an dearg, air tòin mo bhriogais!

Anns an linn agam-sa bha na balaich garbh gu sadadh chlachan. Cha bhitheadh faoileag no cat no srainnsear air a thighinn chon nan còraichean againn gun clach a chluinntinn le srann aice mu chluasan. Ann an Sanndabhaig, bha tòrr dha na taighean an sin le craobhan mu na dorsan aca — craobhan lan eòin. Cha robh mòran eòin unnta mas deach Suileabhan seachad orra. Bha meall chlachan agam dhan a h-uile craobh agus fras itean os cionn Shanndabhaig.

Nuair a ràinig sinn Steòrnabhagh, ’s a chunna mi na sràidean, ghabh mi dearg uabhas. Cha robh mi air creidsinn gu robh uiread siud a dhaoine anns an t-saoghal air fad. Dh’fheuch mi ri faighinn às air mo mhàthair ach chùm i sùil orm, a h-uile tionndadh a dhèanainn, ’s i a’ leantainn an sgrìobhaidh a bha air màs mo bhriogais.

Anns a’ Chùirt, chaidh mo cheasnachadh gu mion. Chuir mise a’ choire air Daoimean ach bha am bugair sin am badeigin aig an àm sin, tha mi glè chinnteach, ag innse dha na coin eile man a bha e air mise chur a thaigh na croich! O, cha chreideadh an siorraidh facal dha na dh’innis mi. Bha mi air greigh leanabh a thoirt dhan olc. Bha mi air taigh a bhuineadh dhan Riaghaltas a bhriseadh agus clag an Rìgh a ghoid. Dh’òrdaich e gun deidheadh mo chronachadh anns a’ bhad, le seachd sràicean air mo thòin. B’e siud an tòin a bha iomraiteach ann an Steòrnabhagh air an latha ud!

Chaidh mo thoirt gu rùm beag air cùl na Cùirt agus beannag a chur mu mo shùilean gus nach fhaicinn cò bha gam bhualadh. Bha dà làimh a’ cumail mo dhùirn gu math teann agus làmh eile air m’amhaich airson buille mo chridhe a thomhais. Dh’fhairich mi iad a’ toirt dhìom mo bhriogais, agus cha do dh’fhàg iad eadhon brèid nan <eng>240 POUNDS<gai> eadar mi ’s na sràicean. Nuair a bha mo leasan seachad chuala mi guth ag ràdh, <eng>“We’re sorry we had to do this, son!”<gai> Dhragh mi a’ bheannag bhàrr mo shùilean agus chunna mi an triùir a bha rium. O, chuir iad a’ bheannag air ais orm agus thuirt iad nach robh càil a ghnothaich agam a bhith air sealltainn. Uill, ged nach robh mi ach ’nam leanabh shaoil mi gum b’e nì iongantach a bh’ann nach robh iad dhomh airson gu faicinn iad — man gum biodh ciont agus nàire orra gu robh iad air gabhail orm.

Nuair a chunna mi mo mhàthair bha i a’ gal, ach thog i oirre nuair a chunnaic i nach robh deur ormsa. Chaidh sinn cuairt air na sràidean agus na cidheachan mus do ghabh sinn ar rathad air ais dhan Rubha.

Choisich sinn na deich mìle dhachaigh tòrr nas misneachail’ na bha sinn air a bhith anns a’ mhadainn.

Bha Daoimean le faoilt air aodann rinn aig an doras. ’S bha bean Thormoid Iomhair ann an sin cuideachd ’s i ’g innse dhuinn gu robh

[TD 29]

prais bhìdh aice air ullachadh dhuinn air ar coinneamh. Chaidh sinn a-null a thaigh Thormoid Iomhair, ach nuair a dh’fheuch mise ri suidhe aig a’ bhòrd chan fhaighinn air suidhe, le sèid agus teas mo mhanachan. Dh’òl mi mo bhrot ’s mi ’nam sheasamh agus, airson trì latha, cha d’fhuair mi cobhair ach ’nam shìneadh. Man a thubhairt mi, bha <eng>240 POUNDS<gai> sgrìobhte air mo thòin; agus airson nan trì latha bha mo bhriogais a cheart cho làn ri poca bola!

[Dealbh]

[TD 30]

6 Mo Chiad Chosnadh

Dhùin a’ ghriùlach Ghearmailteach an sgoil aig toiseach an t-samhraidh agus chaidh a’ chlann a leigeil air feadh na fìdhle! Bha an sgadan cho tiugh timcheall a’ chost ’s nach mòr nach robh e a’ brùchdadh gu tìr. Bhiodh na bàtaichean-iasgaich an uair sin a’ tighinn gu Bàgh Phort Mholair — bhitheadh ’nam ficheadan — agus ’s gann gu robh mise agus mo chomhaoisean gar togail fhìn às a’ chladach, bho mhoch gu dubh a’ sgudailearachd timcheall nan eathraichean a bha mach ’s a-steach bho na bàtaichean. O, là an àigh a bha siud! Air latha àraid, thug sgiobair tè dha na bàtaichean cuireadh dhomh a dhol a-mach air an eathar aige gus am faighinn mo dhiathad air bòrd a’ bhàta. Cha b’e ruith ach leum! Thug an còcaire dhomh truinnsear mòr brot agus cnap feòla ’na theis-meadhon. Abair thusa fioda do bhalach fireann ’s e ri fàs! Shuidh an sgiobair còmhla rium aig a’ bhòrd ’s a phìob ’na bheul, agus shaoilinn gu robh fiamh a’ ghàire air aodann gam fhaicinn ag ithe. “Siuthad, a chòcaire!” ars esan nuair a bha mi deiseil, “thoir dha truinnsear eile agus feuch gun toir thu dha pìos ceart de dh’fheòil an triop seo!” Dh’ith mise brot is feòil gus na sgog mi. Thug mi taing dhan chòcaire agus dh’fhalbh mi suas air deic còmhla ris an sgiobair.

“Dè,” ars esan, “man bu chaomh leat, gus an tèid an sgoil air ais, a thighinn còmhla rinn chon an iasgaich?”

O, dheidheadh! ’S mise dhèanadh sin anns a’ bhad!

“Bheir mi dhut an sgumair-sa, ma-tha, agus faodaidh tu an sgadan a bhios a’ tuiteam às na lìn a ghlacadh agus a bhith agad dhut fhèin, airson an toirt dhachaigh gu do mhàthair no a reic airson stòcair.”

Bha an sgumair man tàbh — cas mu thimcheall air sia troighean a dh’fhaid; cearcall air ceann sin agus lìon crochait’ ris a’ chearcall. Dh’fheuch mi an sgumair anns a’ mhuir ach thuirt an sgiobair gun ionnsaichinn gu math luath an dòigh a b’fheàrr air obrachadh nuair a bhithinn còmhla riutha a’ tarraing nan lìon. Chuir eathar air tìr mi agus ruith mi dhachaigh a dh’innse dha mo mhàthair gu robh mi a’ dol gu muir.

Bidh cuimhn’ agam air a’ chiad latha a sheòl sinn fad ’s a bhios mi beò — dà cheud agus còrr bàta, trì siùil air gach tè, a’ gabhail sìos mu Cheann an t-Siumpain, ’s gun aca ach anail bheag gaoith airson an gluasad.

[TD 31]

Rinn mi cosnadh math leis an sgumair. Bha e comasach dhomh eadar sia is seachd tasdain a thoirt dha mo mhàthair a h-uile seachdain a chuir mi seachad leis. Ach faodaidh tu bhith cinnteach nach b’ann leis an sgumair a-mhàin a bha mi ag obair fad ’s a bha mi air a’ bhàta. Bha mi oirre ’na mo chuibhlear agus, anns an latha ud, bha an cuibhlear ’na sgalag aig an robh iomadach rud ri dhèanamh. Ach cha robh agam ach an òige agus bha mi gu math èasgaidh air a h-uile obair a chuir an sgiobair ’na mo rathad. O, cha robh aige ach a bheul fhosgladh agus leumainn thuige, ged nach robh mi ach na trì bliadhna deug a dh’aois. ’Se burt mòr a bh’ann gu robh iad ag èigheachd “an cuibhlear” orm!

’Se cuibhlear a bh’aca air an fhear aig an robh ris a’ bhuidhe-ròp a chuibhleadh — ròpa mòr garbh a bha a’ ruith fo na lìn gus an cumail còmhnard anns a’ mhuir.

Bha dhà dheug de cheirslichean ròpa air a’ bhàta — ceudan troigh a dh’fhaid — ’s a h-uile troigh a bha sin cho trom ris an luaidh le teàrr.

Seo ’sann a thàinig an seusan ann an Steòrnabhagh gu ceann, agus anns an dearbh àm sin chaidh an sgoil fhosgladh an dèidh na griùlaich.

“Iain, a bheil thu dol air ais dhan sgoil a-màireach?” ars an sgiobair. “Tha sinne a’ falbh dhan Bhruaich a-màireach — ’s bochd nach eil thu air an sgoil fhàgail is sinn gun chòcaire.”

Dh’innis mi dubh-bhreug dhan sgiobair — gu robh mi air aois sgoile a chur seachad. Dh’innis mi dha dìreach an rud a bha e airson a chluinntinn, agus tha amharas agam gu robh deagh fhios aige gu robh mi air a’ bhreug innse. Chaidh mi dhachaigh agus cha do leig mi guth orm ri mo mhàthair. Anns a’ mhadainn chur i dhan sgoil mi man a b’àbhaist. ’S beag a bha dhùil aice, nuair a thill a’ chlann às an sgoil feasgar, gu robh mise gu bhith anns a’ Chuan Arcach, air mo shlighe dhan Bhruaich.

Chaidh sinn a-steach do Weic air madainn latharna-mhàireach, agus chuir mi teileagraf dhachaigh a dh’innse far an robh mi: <eng>“Enjoying a cook’s life. Plenty herring. Love, John.”<gai> Tha mi creidsinn, nam biodh grèim air a bhith aig mo mhàthair orm air an là ud, gu robh i air mo thoirt às a chèile le a beul! Co-dhiù, nuair a ràinig sinn a’ Bhruaich bha mi air saoghal ùr. Upraid na Galldachd air a h-uile còrnair agus Beurla ris a h-uile oisean. ’Sann an sin a chunna mi a’ chiad trèana. Sheas mi ga faicinn ’s i ri gluasad. Bha mi a’ smaoineachadh gum b’i an rud bu mhìorbhailich’ a b’urrainn do dhuine a choimhead.

Bha an obair a bh’orm cruaidh dha-rìribh. Chan fhaighinn ach dhà no trì a dh’uairean a thìd a chadal aig aon àm, a latha ’s a dh’oidhche. Cha robh tuarasdal agam ga fhaighinn, ’s a dh’aindeoin sin bha mi air mo ghrèidheadh man fear dhan chriutha. Aig dà-reug a mheadhon-oidhche thòisicheadh na balaich a’ tarraing nan lìon, agus mise ’nan

[TD 32]

cois. Gu math tric bha an capstan an urra rium. ’Se an capstan an aon inneal air bòrd a bha air obrachadh le stioma agus ’sann leis a bha na lìn aca gan tarraing. A h-uile cairteal na h-uarach bha agam-sa ri dhol gu h-ìosal a chur tuilleadh guail dhan bhoilear. Nuair a bhiodh na lìn air an tarraing dh’itheadh an criutha faisg air bascaid sgadain air a bhruich agus air a ròstadh. Bha coirichean is poitean teatha agam daonnan air an stòbha airson copan a thoirt dha na balaich uair sam bith a dh’fheumadh iad e.

Aig Lùnasdal chaidh sinn leis an t-soitheach a Shealtainn, agus dh’iasgaich sinn an sin airson sia seachdainean. An aon rud air a bheil cuimhn’ agam a thachair aig am àm sin ’se man a chaidh dhuinn air latha brèagha grianach ’s gun deò air a’ ghaoith. Bha druiftear a Lowestoft ri ar taobh — druiftear le einnsean — agus dh’iarr an sgiobair tobha oirre a-mach chon an iolla-sgadain. Rinn i sin agus thug an sgiobair dhomh-sa a’ chuibhle-stiùiridh airson an t-soitheach Shasannach a leantainn. ’Sann orm a bha a’ mhoit ’nam sheasamh leis a’ chuibhle.

“’S math a stiùireas Admiral John MacLeod, RNR!” arsa fear dha na balaich.

“Dè a th’ann an RNR?” arsa mise.

<eng>“Runaway Rascal,”<gai> ars an sgiobair. Rinn na balaich gàire agus chaidh iad a-mach air deic a dh’ullachadh nan lìon. Seo ’sann a chuala mi èighe, agus an ath shùil dhan tug mi chunna mi dà dhuine anns a’ mhuir, air tuiteam bhàrr an druifteir. Chunna mi feadhainn dha na Sasannaich air bòrd a’ sadadh dhiubh an cuid aodaich, a’ dol a leum às an dèidh. Chaidh fear dha na bha air tuiteam fodha ’s am bàta againne gu bhith aige. Ghabh na balaich Ghaidhealach chon a’ bhuidhe-ròp a bh’againn gar tobhaigeadh agus bhris iad troimhe le làmhadh. Nuair a fhuair sinn chon a’ bhalaich a bha fhathast air flod bha e le bheul fodha ’s e air a bhàthadh. Latha cianail a bha siud. Cha d’fhuaradh an dàrna corp a-riamh. Thill an dà bhàta gu Lerwick is pilleag againn aig leth a’ chroinn agus chaidh sinn chon an tiodhlaicidh ann an ceann dà latha. Fhios agad, bha deagh chàirdeas eadar criuthaichean nam bàtaichean anns an latha bha siud, as bith co às a thigeadh iad.

Thill sinn a Steòrnabhagh air an t-siathamh latha dhan t-Sultainn. Bha an sgiobair air £2.10 a thoirt dhomh ann a Weic air an t-slighe dhachaigh, agus bha preusantan agam gu mo mhàthair — plèide caismior, poit-teatha air a dèanamh de phisdeal, agus botal mòr uisge-beatha.

Nuair a chunnaic mo mhàthair mi cha robh de chridhe aice na leigeadh dhi mo chruaidh-fhortan a thoirt dhomh. Dh’fhuiricheadh sin meadh-bhlàth gu madainn! Thug mi dhi a’ phlèide ’s a’ phoit agus bha deòirean ’na sùilean a’ gabhail bhuam mo chiad chosnadh. Ach nuair a thug mi às mo mhàileid am botal mòr thug i dhomh sgal dha

[TD 33]

teangaidh. An dèidh sin, thug mi oirre drùdhag bheag a ghabhail mus deach i dhan leabaidh, agus an uair a fhuair mi failmeas oirre dhòirt mi dhomh fhìn drama agus dh’òl mi sin air mo cheann. Chaidh mi dhan leabaidh mionnaichte gu robh an saoghal mòr agam air a chur fo mo chasan. Cha robh càil a dh’fhios agam air an oidhche sin gu robh Bòrd na Sgoile a’ dol a thoirt breitheanas orm mus bithinn mòran na bu shine!

[TD 34]

7 Bòrd na Sgoile

Thàinig am Poidhleat, an cuipear-in, le sumanadh thugam fhìn is gu mo mhàthair mus robh mise air càil ach dùsgadh às mo shuain. B’e siud latha mo chroich dhòmhsa. Throid mo mhàthair rium fad an latha ’s i a’ maoidhean orm a h-uile seòrsa peanais airson an teaghlach a mhaslachadh. ’S math a bha fhios agam, ge-ta, nach b’ann air cliù an teaghlaich a bha a h-aire, ach air na chanadh Bòrd na Sgoile ris an dithis againn ann an Steòrnabhagh agus na dhèanadh iad, ’s mathaid, air mo chorp.

Suas leinn a Steòrnabhagh man a dh’òrdaich an sumanadh. Bha an t-slighe suas rudeigin airsnealach, agus feumaidh mi ràdh gu robh neul orm fhìn air eagal ’s nach deidheadh a’ chùis dhuinn ro mhath. Cha do bheannaich mi an latha eadhon do dh’eòin Shanndabhaig, agus leig mi dhaibh suidhe air na spiorsan gun dragh a chur orra!

Nuair a chaidh sinn a-steach dhan an Taigh-chùirt thàinig crith ’nam fheòil is mi a’ cuimhneachadh air a’ chuip a bha air sèid a chur ’na mo thòin a-roimhe. Bha còignear fhireannach ’nan suidhe anns a’ chùbainn; daoine air an còmhdach man èildearan, am falt agus am feusagan air an cìreadh, ’s na h-aodainn aca cho glan, le gleans an t-siabainn, ’s gu robh iad man còig sgàthanan. Seòid eireachdail a bh’unnta, agus nuair a thòisich iad a’ còmhradh le an guthan bìogach Gallda bha iad a cheart cho leòmach, naomh ’s gu saoileadh tu gum b’iad na siorraidhean aig Latha Mòr a’ Bhreitheanais!

Anns a’ chathair, ’nan teis-meadhon, bha an troc a bha air mo dhìteadh aison clag an Rìgh a ghoid. Bhruidhinn e ri mo mhàthair cho uaibhreach, suarach ’s gu robh thu air a chreidsinn, mura biodh fhios agad air a chaochladh, gum b’e bana-cheàrd gun ghliocas gun fhaireachdainn a bh’innte. O, chuir an t-Eiphiteach grànda dearg theine aiste, urchaill an dèidh urchaill as an six-pounder, airson gu robh i air cus srian a leigeil leam, ’s nach robh i air m’oideachadh man bu chòir. Thuirt mise rium fhìn ga èisdeachd, “Bliadhna no dhà eile, a Ghaidheil, is bidh mise mach fo bhur spògan agus mo thruaighe thusa, ma thig mise ort ann an cùil anns nach bi fianais air mo dhèantanas!”

Cheasnaich na bodaich eile mo mhàthair, anns a’ Ghàidhlig, a thaobh mo theisteanas agus, man a bha nàdurrach, rinn ise, brònag, a dìcheall ri mo dhìon. A robh mi ceannasach, buaireant’ anns an dachaigh?

Cha robh, ars ise, cha robh unnam ach balach math.

[TD 35]

Am bithinn a’ toirt dùbhlan dhi?

Cha bhiodh, bha mi umhail, snog. ’S mar sin air adhart.

An uair sin, thionndaidh iad orm-sa leis na ceistean.

“Carson,” arsa fear aca, “a ruith thu às an sgoil?”

“Cha b’e ruith às an sgoil a rinn mi,” arsa mise. “Chaidh an sgoil a dhùnadh leis a’ ghriùlach Ghearmailteach agus, seach nach eil ’nam mhàthair ach bantrach bhochd, chaidh mi a-mach a chosnadh beagan airgid aig an iasgach.”

Thug am freagairt sin a’ ghaoth às an siùil.

Chuir na bodaich an cinn cruinn ann am pow-wow agus, ann an ceann dhà no thrì mhionaidean, sheall “bodach na mì-rùin” rium agus thuirt e rium gu robh agam ri aon cheist a fhreagairt le fìrinn.

“A bheil thu,” ars esan, “deònach air tilleadh dhan sgoil, no a bheil e ’nad shùil ruith air ais chon na mara?”

Thuirt mi gu robh mi airson a dhol dhan sgoil. ’S math a’ chuimhne a th’agam air aoibhneas mo mhàthar an uair a leig iad às mi. Bu mhòr am faothachadh a fhuair mi fhìn cuideachd nuair a thuig mi nach robhas a’ dol a chur “blind man’s buff” orm, agus a’ dol a dhèanamh càth air m’fheòil leis a’ chuip. ’S ged a fhuair mi am faothachadh sin rinn an co-fhaireachdainn a bh’agam ri mo mhàthair àrdan a thogail ’nam chridhe. Bu mhòr an gamhlas a bh’agam do mhac na croich ud, a loisg oirre leis an six-pounder, is ise gun fhoghlam gun Bheurla airson a neo-chiont innse. ’S bha an gamhlas sin agam dha, gu h-àraid an uair a shuidh sinn air Gàrradh an Acrais ’s a bhris i air a gal.

O, ’s bochd nach tug na deòirean a shil i air an latha ud, agus an t-aithreachas a ghabh mi ga faicinn, feac asam fad mo bheatha. An àite sin, ’sann a bha ’nam nàdur a bhith a’ breabadh an aghaidh nan dealg. Nuair a ràinig sinn Sanndabhaig thilg mi dusan ùmag dha na craobhan agus chrean na dìdigean-breac air an earraig a bha Bòrd na Sgoile air a thoirt às mo mhàthair agus a h-uile tàthag a bha iad air a shadadh oirre.

Ach tha seanfhacal ann a tha ’g ràdh: Chan eil duine gun dà latha ach duine gun latha idir. Dà bhliadhna an dèidh dhomh an sgoil fhàgail — bhithinn còrr air còig bliadhna deug, ’nam bhrogach mòr tapaidh, air a thighinn dhachaigh às a’ Mhailisidh — chaidh mi turas suas a Steòrnabhagh a dh’iarraidh botal meadasain dha mo mhàthair. Chaidh mi steach a bhùth an drugaist, agus ann an sin air cùl a’ chunntair bha duine ’s còta geal air. O, bha e gam gheur-choimhead bho chaidh mi steach air an doras, agus bha mi fhìn le faireachdainn gu robh mi air an duine fhaicinn roimhe.

Rinn mi mo ghnothaich agus nuair a bha mi mach an doras dh’èigh e air ais orm.

<eng>“John MacLeod,”<gai> ars esan, <eng>“the son of Widow MacLeod of Portvoller!”<gai>

[TD 36]

Shìn e a làmh agus ghabh mi grèim oirre. ’Sann anns an dearbh dhiog sin a thàinig e steach orm cò e. Cò a bh’agam ach bodach nan sràicean — bodach grànda nan tàthag a bha air mi fhìn ’s mo mhàthair agalladh anns a’ Chùirt. Bha esan agus mise a-nise ann am bùth an drugaist ’nar h-aonar, gun dhuine faisg a bheireadh fianais air dad a dhèanainn air. Ach, a bhròinean, chaidh mì-rùn sam bith a bh’agam dhan duine às mo cheann nuair a chuir e a làmh ’na mo làimh — làmh bheag, bhog, bhoireann. Bha i dhut dìreach man gum biodh tu air grèim a ghabhail air leth-phunnd sausages! Agus nam bithinn air dìogadh oirre bha i air a dhol ’na gaorr.

<eng>“I have always regretted that I was the one who had to represent the long arm of the law, in cases of boys like yourself.”<gai>

Chùm mi grèim air an làimh aige agus sheall mi rithe le sgàig.

<eng>“Long arm of the law,”<gai> arsa mise. “A Dhia, ’s beag a bha dhùil agam-sa gu robh cnap taois ceangailte rithe!”

Rinn an duine gàire. ’S math a thuig e co air a bha mi a-mach.

<eng>“Mind you give your mother the medicine night and morning!”<gai>

Chuir mi am botal air ais air a’ chunntair.

“Thug thusa dhomh-sa is dha mo mhàthair cus dha do mheadasain a-roimhe. Dearg phuinsean,” arsa mise, “nach do rinn feum dhìse no dhomhsa. Feuch thusa spàin às a’ bhotal thu fhèin, agus ’s mathaid gun dèan i leigheas air an neimh agus an dìth carthannais a tha nise cur dragh air do chogais!”

Nuair a thug mi dha an tàrnach sin dh’fhàg mi e, ach ’air a dh’innis mi dha mo mhàthair carson a bha mi air tilleadh à Steòrnabhagh gun am botal, thug i aghaidh dhomh seach nach robh mi air fhathamas a thoirt dhan an duin’ uasal. Dh’aindeoin sin, dh’fhàs i na b’fheàrr agus, ged nach aidicheadh i fhèin e, cha do chreid mise riamh nach e an sgeulachd leis na thill mi às a’ bhaile mhòr a bha air a misneachadh, agus air an ruag a chur air a tinneas.

[TD 37]

8 Anns a’ Mhailisidh

Bhathas air a bhith cho teann orm ’na mo leanabh agus gu robh fadachd orm gus an ruiginn inbhe. Bha mi a’ smaoineachadh nan tòisichinn a’ cosnadh gun tigeadh sealbh air mo chrann agus gu faighinn furtachd agus sòlas. Fhios agad, tha leanabh dualtach air a bhith mar sin co-dhiù, a’ smaoineachadh gur h-e a thighinn gu inbhe an aon rud as prìseil’ air an urrainn dha cinnteachadh. Ach bho thig e gu inbhe — ’s gu h-àraid bho thèid e ’na bhodach man mise — seallaidh e air ais agus chì e nach eil càil anns an t-saoghal cho brèagha agus cho prìseil ris an òig’.

Fad ’s a bha mi a’ dol dhan sgoil bha farmad mo chridhe agam ris na gillean a bh’anns a’ Mhailisidh. Bha iad cho glan ’s cho fearail air an comhdach anns an fhèileadh ’s gu robh miann agus cìocras agam air an t-saighdearachd. O, don’t get me wrong! Bha na chuir mi seachad de thìde aig an iasgach air còrdadh rium fìor mhath. Ach aona latha, ’s mi air a thighinn air tìr ann an Steòrnabhagh, ’sann a thachair mi ri Murchadh Dhòmhnaill Thormoid, ’s e ’na Chaiptean Airm, air a thighinn dhachaigh air fòrladh. Bha esan a’ coimhead cho glan spaideil ri rud a cheannaicheadh tu ùr-nodha à bùth Sheumais. Agus bha mise ’nam gheansaidh, ’nam bhriogais iasgair agus ’nam bhòtannan, air mo lanaigeadh ann an lannan agus roilean an èisg, coltach ri rud a chuireadh muir a thìr! Thuirt mise rium fhìn air an latha sin, “A Shuileabhain, carson nach eil thusa cho spaideil ri mac Dhòmhnaill Thormoid? Tha thu a cheart cho eireachdail ris, nam faiceadh daoine na tha dhìot fo lannan an èisg!”

Fhuair mi leabhar bhon Arm troimhn phost, ag innse dhomh mu dheidhinn a’ Mhailisidh agus, aig aois nan ceithir bliadhna deug, shoighnig mi air. ’S a bhalaich ort, ’s mise bha uasal nuair a chuir iad gam iarraidh a-mach gu Fort George, ’s mi air mo ghabhail a-steach dhan <eng>Third Seaforth Highlanders<gai> — rèiseamaid cho ainmeil ’s a bh’ann am Breatainn. Cha robh mise fad’ ann am Fort George gus an tug mi man aire gu robh tuilleadh is còrr ann am beatha ’n t-saighdeir a bharrachd air spadaireachd: moch-eirigh, biùgailearan, beugalaidean, spaidsearachd, spit-and-polish agus am Probhost Sàirdseant. O, am Probhost Sàirdseant: duine man hippopotamus — goirid anns na casan, beul mòr is guth mòr agus sùilean beaga, prabach, geur! Seach gu robh mise cho òg, thòisich na fir eile a’ gabhail brath orm. Dèan

[TD 38]

siud! Dèan seo! Tha thu ro òg airson daorach a ghabhail! Sìn mo lèine dhomh!

Nise, cha deach mise dhan an t-saighdearachd airson a bhith ’na mo sgalag do dhuine geal. No, sir! Dh’innis mi sin dha na balaich eile. Dh’innis mi e dhan Phrobhost Sàirdseant. ’S mu dheireadh thug iad orm innse dhan Cholonel. Ma-tha, cha do rinn m’innseadaireachd mòran feum dhomh. Fhuair mi deich latha fichead <eng>confined to barracks.<gai> Ma dh’innseas mi ’n fhìrinn, cha b’e buileach nach robh mi umhail bu choireach gun d’fhuair mi mo dhonas air an latha sin. Bha mi air mo chit-bag a chall leis cha mhòr a h-uile stiall a bha an Rìgh air a thoirt dhomh — mo chota mòr, mo shiobht agus fichead magaid a bha iad air a thoirt dhomh airson mi fhìn agus mo ghunna a chumail spaideil. ’Se ceusadh a bh’anns an deich latha fichead ud. Chuir iad mi a dh’obair air a h-uile saothair mì-chàilear — seobhalaigeadh guail, rùsgadh bhuntàta, nighe ùrlar. Nam biodh iad air leigeil dhomh na gnìomhan sin a dhèanamh le saorsa cha robh e air a bhith buileach cho neo-thlachdmhor. Ach bha dòlas de bhiùgailear aca a bha a’ cluiche port air a’ bhiùgail a h-uile leth-uair a thìde. Bha agam-sa ris an rud a bha mi a’ dèanamh fhàgail, agus raportadh chon a’ bhiùgaileir. Abair thusa gun dèanadh am biùgailear gàire nuair a chitheadh e mise a’ tighinn a-mach às na tuill cho luath ’s a chluinninn am port. A Inbhir Nis a bha am biùgailear. Bhiodh e dà bhliadhna na bu shine na mi fhìn.

Bha deoch agus tadhal a’ chanteen air a chrosadh dhomh; ach aon fheasgar às dèidh ceithir uairean, nuair a bha obair an latha seachad, dh’fhaighnich mi dhan bhiùgailear an raportadh e mi nan deidhinn a-steach dhan chanteen a dh’òl pinnt. O, cha chanadh esan facal, cho fad ’s a thiginn a-mach cho luath ’s a chluinninn fuaim na biùgail. All right, ma-tha. Steach leam agus dh’òl mi dà phinnt. Nuair a thàinig mise mach bha am Probhost Sàirdseant gam fheitheamh, agus thug e dhomh agalladh air beulaibh nam balach eile a chuir an dà phinnt leanna ’nam fallas troimh mo chorp! An ath uair a chuala mise a’ bhiùgail, chaidh mi chon a’ bhiùgaileir agus dh’èigh mi facail air ann an Gàidhlig agus ann am Beurla a bha gu math ceòlmhor. Thuirt mi ris gun coinnichinn e air latha brèagha air choreigin, ’s gum pàighinn e airson a cheilg. Uill, phàigh mi am biùgailear gu math na bu tràithe na bha dùil aige.

Bha fhios agam air an t-slighe a bhiodh e a’ gabhail ann am beul na h-oidhche air ais bhon a’ chanteen. Bha mi air a bhith a’ rùsgadh shnèapan feasgar, agus thagh mi cnapanach mòr tapaidh de shnèap agus chaidh mi leatha ann an cùil. Nuair a dh’fhosgail am biùgailear an doras man a dheidheadh e steach dha na barracks, leig mi thuige an t-snèap agus bhuail i air mu thaobh a chinn. Cho luath ’s a dh’fhidir mi gu robh direct hit ann, ruith mi mun an oisean timcheall cùl nam barracks, a-steach air uinneag an taigh-mùin, agus leig mi ’nam

[TD 39]

shìneadh air mo leabaidh a’ leughadh leabhar. Ann an còig mionaidean dh’fhosgail an doras agus thàinig am Probhost Sàirdseant a-steach le dà mhilitary policeman.

“Air do chasan ’s a-mach à seo!”

Thug iad dhan gheàrd-house mi agus thòisich am Probhost Sàidseant gam cheasnachadh. Chan aidichinn càil. Thàinig oifigear eile agus lean iad orm air an aon srian, ach chan fhaigheadh iad asam ach gu robh mi air a bhith ’nam leabaidh a’ leughadh leabhar. Mu dheireadh leig iad às mi agus air latharna-mhàireach chuala mi gu robh am biùgailear anns an ospadal.

Seachdain an dèidh sin, bha e air ais leis a’ bhiùgail. Chaidh mi far an robh e agus dh’fhaighnich mi dha càit an robh e air a bhith.

“Tha deagh fhios is cinnt agad air sin,” ars esan, ’s e cur a làmh troimh dhosan. “Ach mus fhàg thu Fort George gheibh thu do thoillteanas. Bheir mise sin ort!”

Thighearna, ’sann a chaidh innse dhuinn ann an latha no dhà gu robh iad gar cur air draft gu càmpa. Càite? Cha d’fhuair mi riamh a-mach. Ach bha againn anns a’ chiad cheum spaidsearachd bho Fort George chon an stèisein a b’fhaisg’ oirnn, aig Campbeltown (no Ardersier mar as aithne dhuinn an-diugh e). Bha sinn a’ dol an sin air trèana. Chaidh a h-uile cùmhnant a dhèanamh agus chaidh 1,250 saighdear ullachadh airson a dhol air dà thrèana. Chaidh sia ceud againn a mhàirdsigeadh airson trèana fhaighinn aig aon uair deug anns a’ mhadainn agus sia ceud gu leth — mi fhìn ’nam measg — gu trèana aig dà uair feasgar. Co-dhiù, cha tàinig trèana dhan an stèisean gu robh e sia uairean sa’ mhadainn. Smaoinich air sin — còrr mòr air sia ceud saighdear anns a’ bhaile bheag a bha siud, fuar fann gun bhiadh gun leabaidh airson a’ chuid mhòr dhan oidhche.

Mu dheireadh chaidh na balaich de shrian. Thòisich iad a’ briseadh a h-uile càil air an leagadh iad sùil. Thug iad trèana a thàinig chon an stèisein às a chèile. Chaidh poileasmain air feadh siorrachd Inbhir Nis agus, mas math mo chuimhne, bho badan cho fada ri Peairt, a ghairm chon an stèisein airson ar ceannsachadh. Aig aon àm cha robh dùil agam gu faighinn às a’ chath le mo bheatha. Ach mu dheireadh chaidh ar cur air ais gu Fort George agus chaidh càin 12/6 a chur air a h-uile duine a bh’anns an <eng>Third Seaforth Highlanders<gai> airson an dìol a bha iad air a dhèanamh air an stèisean. ’S cha b’e sin am blàr mu dheireadh anns an robh mi fad ’s a bha mi anns a’ Mhailisidh. Ghabh Sàirdseant grèim orm aon latha, fèir mus robh mo bhliadhna crìochnaichte.

Ars esan, “Tha lagh anns an rèiseamaid seo gu bheil aig a h-uile saighdear ri fhiachan a phàigheadh mus fhàg e Fort George.”

“Chan eil sgillig aig duine orm-sa,” arsa mise.

“’S mathaid nach eil sgillig,” ars esan, “ach tha barrachd air aon seòrsa fhiachan anns an t-saoghal.”

[TD 40]

Thug e mi gu cùl nam barracks, far an robh am biùgailear is dithis no triùir de shaighdearan gam fheitheamh. O, bha a h-uile càil an òrdugh. Referee, agus a h-uile càil. Cha robh brògan gu bhith anns an t-sabaid no bìdeadh.

Uill, chaidh sinn ann an cràic a chèile. Ma bha mise gun mòran liut agam air sabaid, bha balach Inbhir Nis buileach maol. Ged a bha mi dà bhliadhna na b’òige na e thug mi dha a dhòlas. Nuair a bha am plùdraigeadh seachad chrath sinn làmh a chèile. Dh’aidich sinn gu robh sinn air an t-olc a dhèanamh air a chèile agus dhealaich sinn le sin.

Nuair a thill mise dhachaigh dhan an Rubha thuirt mi ris na càirdean gu robh mi a’ dol a thilleadh dhan an t-saighdearachd, ach ’na mo chridhe bha fhios agam nach cuirinn orm tuilleadh, dham dheòin, fèileadh spaideil an Rìgh.

[TD 41]

9 Aiseag a Chanada

Bha mi air iasgach a’ gheamhraidh a chur seachad ann an 1907, agus shuidh mi aig an taigh fad an earraich ’s mo mhana mach chon an t-saoghail mhòir a bha feitheamh rium ann an tìrean cèine. Thurchair gun tàinig pàipear-naidheachd dhan an taigh againn, agus ann an sin leugh mi mu dheidhinn nan obraichean mòra a bha air chois anns an Talamh Fhuar. Bha am pàipear-naidheachd a’ toirt cunntas cuideachd mun an tionndadh a bh’ann am beatha dhaoine a bha air a bhith deònach air an cùl a chur ris a’ ghanntar ann an Alba, agus a chaidh a Chanada a lorg am fortan. Air an fheasgar sin fhèin sgrìobh mi air falbh a dh’innse gu robh mi airson a dhol dhan Talamh Fhuar, agus mus robh an t-earrach seachad fhuair mi fios gum bithinn, ma bha mi air a shon, an cois greigh Leòdhasach a bha a’ dol dhan an aon astar ann an ùine ghoirid.

An ath rud bha mi aig ceann an taighe a’ toirt pòg dham mhàthair is mi an impis m’aodann a chur air saoghal mòr na dunaidh! Tha deagh chuimhne agam fhathast man a dhealaich i rium.

“Cuimhnich,” ars ise, “air leasan a’ Bhìobaill agus cùm as an olc! Dia gum biodh air do chrann.”

Cuimhnich air leasan a’ Bhìobaill agus cùm às an olc! ’S bochd, ged a chuala mi a’ chomhairle sin, nach do dh’èisd mi rithe air mo shiubhal.

Ann an Grianaig, chaidh trì cheud duine às an eilean air bòrd an New Media — soitheach mhòr uabhasach — tè dhan an Allen Line; an t-soitheach bu mhotha a bha mi riamh air fhaicinn. Cha b’e Gaidheil a bh’oirre a-mhàin. Bha Greugaich, Iùdhaich agus Ruiseanaich oirre cuideachd — a h-uile duin’ againn a’ falbh an cuideachd a chèile gu Tìr a’ Gheallaidh.

Cho luath ’s a dh’fhàg sinn Cluaidh, bhuail an fhairge sinn — tonnan mòra garbha — agus bha sinn an sin, gun fhaothachadh bhon a’ gharaisich, airson trì latha. Bha na Leòdhasaich cho eòlach air droch mhuir ris na sgairbh. Cha b’ann man gillean an là an-diugh a bha sinn. Tha feadhainn de sheòid nam bailtean againn an-diugh air a bheil tòinean fo nach deach pinnt sàil a-riamh.

Bha stiùbhartan na soithich gu bhith marbh le cur na mara; agus bha feadhainn dha na daoine a bh’oirre à tìrean cèine, cha b’ann a-mhàin le cur na mara, ach le feagal ’s gun deidheadh an New Media

[TD 42]

[Dealbh]
Am Broomielaw bho uinneag an <eng>Sailors’ Home<gai>

[TD 43]

dhan ghrùnnd. Chuidich na Gaidheil na creutairean sin cho math ’s a b’urrainn dhuinn. Nuair a thàinig fèath, thòisich na daoine a’ tighinn às na cùiltean. Bha a h-uile duine dòigheil, ’s ar sùil dhan iar, far an robh Canada ’na laighe romhainn. Air fhionnaraidh ’sann a chunna sinn feadhainn dha na Ruiseanaich ’nan seasamh aig porthole, man gum biodh rudeigin aca ga fhaicinn anns a’ chuan. Cha dearcadh sinne air càil agus cha robh de Bheurla againn eadarainn na b’urrainn dhuinn foghlam bhuapa co ris a bha iad a’ coimhead. Dh’fhàs an fhionnaraidh fuar greannach agus chaidh sinn fodha ’nar sìneadh. Nuair a dh’èirich sinn anns a’ mhadainn chaidh mi fhìn agus balach à Tolstadh a dh’fhaicinn na mara bhon phorthole. Bha na Ruiseanaich far na dh’fhàg sinn iad, a’ dearcadh dhan an aon àirde. Sheall sinn a-mach dhan chuan agus chunna sinn ann an sin, chanainn mu chòig mìle bhàrr ar cùrsa, beinn mhòr gheal na bu mhotha na Mùirneag ag èirigh os cionn uachdar na fairge. Bha i ’nar sealladh airson còrr air uair a thìde, agus an uair sin thàinig t’èile air fàire agus an dèidh sin tè eile dhan an aon meud. Fad an latha sin, lean na stacaichean deighe sinn. Abair thusa gun do chuir an sealladh a fhuair sinn mìorbhail oirnn, gu robh deighean anns an robh na mìltean tonna a chudthrom air seòladh gu rathad mòr a’ Chuain Siar bho na fàsaichean sneachd a tha air mullach an t-saoghail.

Bha athainn aca anns an latha ud — <eng>“Everything is bigger and better in the New World.”<gai> Bha na deighean man gum biodh iad a’ toirt dearbhadh dhuinn air fìrinn an fhacail sin.

Air an latha mu dheireadh leig iad dhuinn a dhol air deic, agus air an fheasgar chunna sinn am fearann a’ nochdadh a-mach às a’ cheò. Bha sròn na soithich còmhnard air Halifax, Alba Nuadh. Thàinig dotair agus fir nan Customs air bòrd cho luath ’s a ràinig sinn. Dh’ullaich a h-uile duine againn a chiste-mara, agus nuair a bha na gnothaichean air fad air dòigh, chaidh ar leigeil gu tìr. Bha a h-uile rud a bhuineadh dhomh, ach mo chàirdean, agus na bha de dh’aodach air mo dhruim, anns a’ chiste-mhara. B’e sin na bha mi air a shàbhaladh à cosnadh chòig bliadhna — dà shiobht, dà lèine agus ceithir paidhrichean shocais. Chan eil fhios agam bho Dhia carson a thug mi leam uamha de chiste-mhara nuair a dh’fhaodainn a bhith air na bh’agam dhan t-saoghal a thoirt leam ’na mo phòcaidean! Ach sin man a chaidh mise air tìr anns an Talamh Fhuar — Tìr a’ Gheallaidh. Bha acras ’na mo stamag agus ganntar ’nam chiste agus bha fadachd mo chridhe orm gus am faighinn air an dà chuid a lìonadh.

[TD 44]

10 Aonghas Bàn à Borgh

Thug an trèana sinn dha na fàsaichean air cùl Halifax gus na ràinig sinn stèisean beag mu chuairt air ceud mìle an ear air Kenora. Bha sleighs ’nar coinneamh agus pailteas phlaideachan leotha airson ar cumail blàth. Còmhdhailean iongantach a bh’anns na sleighs — ìnnleachdan nach robh sinn riamh air fhaicinn roimhe. Bha na Gaidheil a’ faireachdainn gòrach ’nan suidhe unnta seach gu robh iad air an sgeadachadh le dathan brèagha agus clagan beaga gliongach nach b’urrainn a bhith ’nan tàmh. Abair thusa gàireachdainn agus fealla-dhà! Bha eadhon na h-eich fhèin ’s na reineasan air an sgeadachadh anns an aon dhòigh, agus nuair a chaidh sraon dhiubh air an t-sneachd bha sinn man gum biodh sinn a’ danns ri ceòl aig nach robh ciall. Ach thàinig obair nan each gu crìoch agus an uair sin bha againn ri coiseachd. O, choisich sinn iomadach mìle, a’ stad an dràsda ’s a-rithist ag òl cofaidh agus an uair sin a’ leantainn oirnn air frith-ròidean troimh choilltean ’s troimh chreagan. Mu dheireadh ràinig sinn càmpa — càmpa mhòr le taighean fiodha agus teantaichean. B’e sin ar ceann-uidhe.

Bha dà fhichead duine a’ còmhnaidh anns a h-uile cabain agus iad ann às gach treubh agus fine. Bha pailteas bìdh againn — biadh math. Bha Innseanaich a’ tighinn dhan chàmpa a h-uile latha le iasg reòdhta. Gheibheadh tu d’aodach às na stòir-aodaich blàth seasgair; dh’fheumadh tu sin airson do dhìon a-measg an t-sneachd ’s nan deighean. Fhuair sinn ceithir latha airson fois a ghabhail agus airson sinn fhìn ullachadh. An uair sin, chon na h-obrach! Bha dà theine gan cumail a’ dol fad na tìde — falasgan mòra fiodha. Bha aig dà “bhull-cook” Frangach ris na teintean a chumail a’ dol gun abhsadh. Abair thusa gu robh obair orra a’ sàbhaigeadh fiodh ’s a’ biathadh nan lasraichean.

Bha reveille aig sia uairean sa’ mhadainn agus bha an obair a’ tòiseachadh aig seachd. Upraid gu leòr an uair sin a’ reubadh slighe troimhn fhàsaich dhan Ghreat Trans-Continental Railway. Chluinneadh tu na h-ùird, na pìcean ’s na làmhaichean mìle romhad ’s air do chùlaibh a’ pronnadh ’s a’ cladhach ’s a’ slacadaich, agus bha sin a’ leantainn bho mhoch gus am biodh e dà-reug. Bha’n uair sin uair a thìde agad airson do dhiathad. Sin an aon fhaothachadh a bha thu a’ faighinn gus an tigeadh an obair gu ceann aig ceithir uairean feasgar.

[TD 45]

Bha iomadach Gaidheal ag obair air an <eng>Trans-Continental Railway,<gai> ’s ma bha duine eile ann bha Aonghas Mac a’ Ghobhainn à Borgh. O, balach eireachdail bàn, ’s bha e sia troighean air a bhonnan. Cha robh duine thachradh ris nach robh e a’ gabhail thuige fhèin mar charaid. Bha e làn dibhearsain agus faoilt gàire an còmhnaidh air ìomhaigh. Ged a bha Aonghas Bàn mòr ’na chorp cha robh ann ach gille òg. Cha b’urrainn dhomh mionnachadh dè cho aosda ’s a bha e, ach chuirinn e mu m’aois fhìn.

Latha bha siud bha an gang againn a’ gearradh na slighe troimh aodann cnuic agus bha an gang a bha romhainn air reubadh glaim mòr às a ghualainn. Thuirt an gafar gu robh againn ris a h-uile mìr a bha romhainn a spadadh air falbh le dynamite. Rinn sinn tuill ann an aodann na creige leis an driola — sia tuill mu chuairt air deich troighean bho chèile. Chuireadh sprodan dynamite dha na tuill, fad ’s a bha fear leis an driola mhòr a’ fosgladh a-mach nan sgàineanan a bha gu nàdurrach anns a’ chreig. Chaidh na sprodan dynamite a sheotadh dha na tuill agus a h-uile duine a ghairm ri fasgadh. Loisg iad an dynamite agus dh’fhalbh na h-urchaillean aon-dhà-trì-ceithir-còig. Dh’fhuirich sinn ri fasgadh.

Chithinn Aonghas Bàn ann am fasgadh sgeir ’s a mheuran aige ann an tuill a chluasan a’ feitheamh ri steall theine an t-siathaimh pìos dynamite. Ach cha do thachair càil. Seo dh’èirich an gafar agus dh’òrdaich e sinn fuireachd anns na tuill gus am faiceadh e dè bha ceàrr. Thill e ann an greis agus thuirt e gu robh aodann na creige air tuiteam air a faid agus gu robh an siathamh sprod dynamite air a chall anns a’ gharbhlaich. Thuirt duine bho dhuine gu robh e deònach air tòiseachadh ag obair, agus dh’àithneadh dhuinn a bhith faiceallach. ’Se Aonghas Bàn a’ chiad dhuine a bha muigh a-measg na garbhlaich. Bha geamhlag aige ’na làimh a’ tionndadh nan clachan. Dh’èigh an gafar — Frangach beag suigeartach le feusag liath air; dh’èigh e rinn an aire thoirt. Thòisich feadhainn a’ sadadh chlachan sìos dhan abhainn agus feadhainn eile leis na h-ùird mhòr a’ briseadh nan sgeirean a cha ro throm airson an carachadh. Chaidh uair a thìde seachad agus bha feadag an dà-reug gus a dhol. Chuala mi Aonghas Bhorgh ag èigheachd rudeigin. Nuair a sheall mi bha e ’na chrùban os cionn sgeir, thall aig aodann na creige. “Tha toll anns an sgeir seo,” ars esan, “ach tha e falamh.” Thog e a’ gheamhlag agus chunna sinn e ga cur chon an tuill.

Leig an gafar sgarathart ris an sgeir a sheachnadh, ach an àite dha sin a dhèanamh chuir e a’ gheamhlag a-steach. Gu sealladh Dia orm, thàinig a’ bhrag agus thàinig meall chlachan agus ùir air muin an luchd-obrach. Suas leinn a-measg nan sgeirean gu far an robh Aonghas. Bha e ann an sin ’na laighe air a dhruim, bog ’na chuid fala. Thogadh e agus stad an obair. Chaidh a thogail ’s a chur ’na shìneadh anns an ospadal. Cha b’e ospadal man a dh’aithnicheas sinn a bh’ann, ach log

[TD 46]

cabin air cùl na càmpa. Nuair a sheall an dotar ri Aonghas, chunnaic e gu robh sgealb dhan gheamhlaig ’na chlaigeann.

Bhàsaich e an oidhche sin fhèin. Bha a’ chàmpa fo bhròn; eadhon an gafar Frangach — shaoileadh tu gun tàinig fichead bliadhna dh’aois air ann an iomlaid dà latha. Thàinig e far an robh mi agus dh’fhaighnich e dhomh an aithnichinn cuideachd Aonghais ann an Alba. Thuirt mi ris nach aithnicheadh.

“’S truagh an rud e,” ars esan, “gun do thog a phàrantan balach eireachdail man Aonghas airson a chall ann am fàsach chreagan ann an Canada.”

“B’fheàrr leam,” arsa mise, “gum b’urrainn dhomh a dhol air ais a dh’eilean m’eòlais airson na facail a tha sin a ràdh riutha.”

Shuidh sinn an sin gu math brònach agus gheall mi dhomh fhìn, man a gheall mi dhan ghafar, nan tillinn gu bràth a Leòdhas gun deidhinn a dh’aona ghnothaich a Bhorgh airson innse do theaghlach Mhic a’ Ghobhainn gu robh mi còmhla ri Aonghas còir nuair a chaill e a bheatha. Ach chaidh na bliadhnachan seachad agus nuair a fhuair mi dhachaigh gu cladaichean Leòdhais bha uallaichean eile air a thighinn eadar mi agus bàs Aonghais. Cha deach mi riamh a Bhorgh. Ach a-nise, ’nam sheann dhuine, tha an t-uallach sin air a thighinn gu math trom air mo chogais. Tha mi nise cus ro fhadalach. Tha mi cinnteach gu bheil an teaghlach sin air a dhol mu sgaoil. Cha bhiodh feum no coibhneas ’nam theachdaireachd.

[TD 47]

11 Càirdean thall ’s a-bhos

Dh’fhàs mi tinn, ’s crith orm agus fallas, agus b’fheudar dhomh a dhol ’nam shìneadh. Chuir iad mi ’nam laighe anns an dearbh leabaidh anns na bhàsaich Aonghas Mac a’ Ghobhainn à Borgh. Cha robh mi ’nam shìneadh ach airson latha no dhà, ach bha mi gu math lag, fann airson greiseag an dèidh sin. Bha mòran dha na balaich mì-riaraichte leis an obair, agus air oidhche fhuar ghreannach theich sinn bhon chàmpa. Bha moccasins air mo chasan; bha dungarees orm air muin briogais iasgair, geansaidh trom, dà phaidhir mhiotagan agus bonaid bìobhar. Leig sinn ar h-anail aig càmpa fichead mìle air adhart agus thog sinn oirnn, cho luath ’s a dh’ith sinn tràth bìdh, chon an ath chàmpa.

Rinn sinn ar slighe dhar cois, ach airson faothachadh a fhuair sinn airson còig mìle air sleigh a bha a’ giùlain bìdh chon an luchd-obrach aig càmpa.

Fhuair an ceathrar againn obair bho dà bhràthair Albannach — Gordon an sloinneadh a bh’orra — aig càmpa eile, agus chaith sinn mìos an Iuchair, ann an 1908, ann an sin. ’S fhuair sinn deagh spòg aig ceann na mìos — $100 am fear! Mach leinn chon an ath bhaile, Kenora, agus ghabh sinn rumannan aig a’ Khing Edward Hotel. Nise, chuala sinn anns a’ Hotel a bha sin inneas air an airgead a bhathas ri pàigheadh do mhuinntir buain an arbhair air a’ Phrèiridh ann am Manitoba agus, an dèidh ceithir latha, ghabh sinn trèana bho Kenora gu Winnipeg ann an teis-meadhon a’ Phrèiridh.

Aon uair ann a Winnipeg, ghabh sinn leoidsins anns an Exchange Hotel, agus cha robh sinn fad’ ann gus an d’fhuair sinn a-mach gur h-ann le fear Dòmhnallach à Dùn Eideann a bha a’ Hotel. Duine gasda dùrachdach, agus thug e dhuinn a h-uile comhfhurtachd. Thug e comhairle oirnn a dhol suas gu Selkirk, gu robh pailteas obair timcheall a’ bhad sin. Cha robh ann ach deireadh an earraich ’s cha thòisicheadh iad a’ buain an arbhair gu ’s t-fhoghar. Mach à seo sinn gu Selkirk, baile beag ann am meadhon chluaintean mòra cruithneachd.

Fhuair sinn rumannan aig tigh-leoidsig air Clive Street, agus tha deagh chuimhne agam fhathast air bean an taighe — Mrs Dennis, a bha gu math fiadhlaidh rinn.

Bha mi coiseachd sìos an t-sràid air latharna-mhàireach — an latha an dèidh dhuinn Selkirk a ruighinn — nuair a chunna mi bodach a’ dèanamh orm. Bodach còrr is leth-cheud, agus feusag air sìos air a

[TD 48]

bhroilleach. Bheannaich e an latha dhomh anns a’ Bheurla agus dh’fhaighnich e dhomh co às a bha mi.

Uill, thug mi sùil eile air. Bha e fèir man èildear Gaidhealach a’ falbh dhan an t-searmon air Latha na Sàboind — còta ladhrach air agus aodann aige air a nighe agus fhalt aige air a chìreadh.

<eng>“Mister,”<gai> arsa mise, <eng>“I am from the Old Country and I have come into this one-horse town to find work!”<gai>

“Sin thu fhèin, a Ghaidheil!” ars esan, ’s e a’ cur a làmh air mo ghualainn. “Tha thu à Leòdhas mar a tha mi fhìn, agus tha amharas agam nach glan bùrn no sàl sinn bho chèile!”

’Sann à Nis a bha an duine. MacLeòid an sloinneadh a bh’air, ’s ged a mharbhadh tu mi cha chuimhnich mi air a’ chiad ainm a bh’air. Ged a bha càirdean againn ann an Nis cha robh de dh’aithne agam orra na b’urrainn dhomh innse dha an robh e càirdeach dhomh no nach robh. Co-dhiù, bha an duine mionnaichte gu robh mi dhan an treubh aige — gu robh mi cho coltach ri cuideachd a mhàthar ris an dà sgadan.

“Tugainn, a laochain, còmhla rium-sa,” ars esan, “agus bheir mis’ thu gu cuideachd a bheir dhut pailteas obrach.”

O, cha robh mise airson sin idir. Cha robh mi airson cùl a chur ris an triùir ghillean a bha air a thighinn còmhla rium gu Selkirk, gun innse dhaibh far an robh mi a’ dol. Co-dhiù, chùm e air, agus mu dheireadh chaidh mi còmhla ris chon an livery stable, agus a-mach à seo sinn air a’ bhuggy. Shiubhail sinn dà mìle dheug gu bad ris an canadh iad Clandiboy, faisg air bruaichean an Red River.

Bha tuath aige — O, tuath mhòr, mhòr — agus dachaigh aige cho uasal ri dachaigh a chunna mi riamh. Bha an taigh-còmhnaidh air a dhèanamh de dh’fhiodh agus bha craobhan mòra brèagha dhan a h-uile seòrsa timcheall air. Ach glèidh mise, nuair a choinnich mi ri bean an taighe cha mhòr nach do thuit mi. Dè a bh’innte ach squaw! Seadh, squaw: boireannach tuilear sàmhach a bha falbh an taighe a’ dèanamh rudan gun facal a bharrachd aice ri ràdh na bhiodh aig cù a bhiodh agad mun a’ chagailt. Ach fhios agad, ’ille, cho-dhùin mi, fad ’s a bha mi còmhla ri fear Nis ann an Clandiboy, gur h-e deagh bhean a th’ann an squaw — èasgaidh ris an obair, a beul sàmhach gun ghearain gun bhidsigeadh, agus le pailteas sult oirre airson do chumail blàth anns an leabaidh air an oidhche!

Dh’ith sinn deagh bhiadh agus dh’òl sinn rud math à pigidh anns an robh galan uisge-beatha. Mach leinn an uair sin, a thadhal nan càirdean ’s am pigidh againn ’nar cois. Chaidh sinn an toiseach gu taigh mac fear Nis — Tormod MacLeòid an t-ainm a bh’air. Tha cuimhn’ agam air an aimn sin fhathast — an aon ainm ’s a bha air m’athair. Ach nam faiceadh tu am brogach ud: half-caste — corp air cho eireachdail ’s a chunna mi air duine riamh. Falt tiugh dubh air. Fèithean a dhroma ’s a ghàirdeanan man gum biodh iad air an slisneadh à darach agus sin air a

[TD 49]

chòmhdach dhut ann an craiceann gleansach donn. Bha Tormod a bha sin umhail dha athair ach bha e a cheart cho còmhraideach ri mhàthar — ’s bha sin gu math balbh!

Chuir sinn cuairt air dithis no thriùir eile dha na nàbaidhean agus thill sinn gu taigh a’ bhodaich. Chaith mi trì latha ann an sin gun fhacal aig an Leòdach rium mu dheidhinn obair. Ach ann an ceann nan trì latha, agus sinn ’nar suidhe aig ar bracaist, thuirt e rium, “Iain. Tha mise air àrach teaghlach bhalach agus tha a h-uile duine tha sin air cùl a chur ris an dachaigh. Cha tig duine aca a dh’fhuireachd còmhla rinn. Tha mi le maoin ach gun mòran sòlais às an teaghlach. Nise, dè mu dheidhinn thu thighinn a dh’fhuireachd còmhla rinn airson bliadhna. Faodaidh tu obair man sgalag sam bith eile air an tuath. Ach ma chòrdas sinn ri chèile, nì mi thu ’nad oighre dligheach ’s gheibh thu do chuibhreann math fhèin nuair a bhàsaicheas mi. Chan eil ort, a charaid, ach clòimh mo chaorach fhìn!”

Nach mi bha gòrach anns an latha sin! Chan èisdinn ri facal a bha an duine còir ag ràdh. Thuirt mi ris nach robh unnam ach mac stròdhail ’s gu robh e seachad air mo chomas fuireachd anns an aon àite. Uill, ghabh e ri m’fhacal, ma-tha, agus cha tug e iomradh air a’ chuspair sin tuilleadh. An dèidh na diathad, thug e mach am buggy agus thuirt e rium gu robh sinn a’ dol a chèilidh air Gaidheal a bha fuireachd mu chuairt air deich mìle bho Clandiboy —fear à Pabail a bha air a thighinn dhan an Talamh Fhuar bho chionn iomadach bliadhna.

’Se MacAmhlaigh an sloinneadh a bh’air fear Phabail, ’s bha e pòsda aig bean Shasannach. Nuair a chuala fear Phabail gu robh mi às an Rubha bha e air a dhòigh. Yessir! Cha chreid thu an gàirdeachas a rinn e — e fhèin agus a bhean!

Nise, man a thurchair, ’sann à Pabail a bha mo mhàthair fhìn, agus nuair a dh’innis mi dha mo charaid cò i, ’sann a bha cuimhne aige oirre ’s i dol dhan an sgoil.

Bha eachdraidh MhicAmhlaigh fhèin gu math annasach. Bha e air ruith à Pabail, far an robh e ’na bhuachaille, ’na bhalach. Chaidh e a dh’Aimeireagaidh agus chaidh e sìos dhan Yukon leis a’ ghold-rush. Dà bhliadhna ann an sin agus bha dhà no thrì mhìltean aige. Dh’obraich e a shlighe nall chon an Red River agus phòs e, agus ghabh e tuath a-measg nan Gaidheal ann an sin.

“Uill,” arsa mise às mo ghuth-thàmh, “bha fear MacAmhlaigh à Pabail còmhla rium-sa anns an taigh-leoidsig ann an Selkirk nuair a dh’fhàg mi e bho chionn trì latha — Alasdair Nogs a bh’againn air.”

Chan fhaca mi duine riamh a’ cur uidheam air each cho cabhagach ’s a rinn an duine ud. Bha e air an rathad leis a’ bhuggy mus canadh tu “sgian”. Ann an dà uair a thìde, bha Alasdair Nogs aige ann am broinn an taighe. Alasdair Nogs — mac a bhràthar nach robh e air fhaicinn bho bha e ’na naoidhean.

[TD 50]

Cha tèid dìochuimhn’ agam air an oidhche a bh’againn le chèile — co-chruinneachadh nan càirdean ’s gun facal againn ach a’ Ghàidhlig ged nach robh facal dhan a’ Ghàidhlig aig bean uasal na dachaigh!

[Dealbh]
<eng>Front St., Dawson, 1908<gai>
’S iomadh làrach mo spàgan a tha air sràidean Ameireagaidh

[TD 51]

12 Lannan Eisg ann am Manitoba

Chaith mi trì mìosan an t-samhraidh ann an 1908 ag obair ris an iasgach aig fear Ruairidh Mac a’ Ghobhainn à Bradhagair — duine bha mu thrì fichead bliadhna ’s a còig. Bha Ruairidh air fortan a dhèanamh ann an Canada. Bha <eng>Wholesale Liquor Store<gai> aige ann an Selkirk agus bha e cuideachd air aon dha na h-obhnairean air an Dominion Fish Company.

’Se duine cùramach, treibhdhireach a bh’ann an Ruairidh, cho Gaidhealach ri fraoch na mòintich, agus ged a bha e a’ reic na daoraich, cha chuireadh e deur dhith gu a bheul. Bha feusag liath air gu leth a gheansaidh agus dà mhoilean air man dà sguab!

Chuir e a chàradh lìon mi an toiseach air lobht ann an Selkirk; ach ged a bha an tuarasdal glè mhath, bha mo mhana-sa mach chon an iasgaich. Mu dheireadh leig e dhomh a dhol a-mach gu Reindeer Island ris an iasgach, agus chur mi seachad an samhradh ann an sin gu deireadh an Iuchair, ’s rinn mi cosnadh math.

Bha pailteas èisg ann an Lèig Mhanitoba. Bha iasg ann ris an canadh iad goldine. Bha e sin ann gu math pailt — agus iasg geal eile cuideachd. Bhàrr air sin bha iasgan cuideachd ann nach gabhadh a’ mharcaid — dìreach man a tha an t-iasgach aig an taigh.

Mu dheireadh, thàinig an seusan gu crìch agus thill mi gu Selkirk air a’ Wolverine, bàta beag a bhiodh aca a’ cumail biadh ris na h-iasgairean.

Anns an dealachadh thuirt Ruairidh rium, “Tha thu nise dol chon an arbhair, ach ged a tha an t-airgead gu math ann an sin, cha bhi agad dheth ach dhà no trì sheachdainean. Feuch an till thu thugam nuair a bhios tu ullamh air na tuathan.”

Chuimhnich mise air a’ chuireadh a thug Ruairidh dhomh mus robh a’ bhliadhna ’na cèis, agus cha mhòr nach do chaill mi mo bheatha air sgàth sin. Ach chan eil an sin ach sgeulachd eile.

Shiubhail mi chon an <eng>Exchange Hotel<gai> ann a Winnipeg agus choinnich mi ann an sin ri mo dheagh charaidean — Alasdair Dòmhnallach agus a bhràthair Murchadh, agus Dòmhnall MacLeòid. Chaidh sinn le chèile bho Winnipeg gu Portslapari.

Portslapari — cròileagan beag thaighean le post office agus temperance hotel ’nan teis-meadhon. Bha ceas a h-uile duine againn letheach-làn — b’ann mar sin a dh’aithnicheadh tu na sgalagan a bha ri tighinn chon a’ Phrèiridh a lorg obair an arbhair.

[TD 52]

Dh’innis fear an temperance hotel dhuinn gum biodh na tuathanaich a’ tighinn a-steach dhan bhaile a h-uile madainn a dh’fhaighinn sgalagan a bhiodh a’ tighinn air an trèana a’ lorg obair. Anns a’ mhadainn, thàinig fear chon a’ hotel a bha air cluinntinn gu robh sinn a’ lorg obair, agus dh’èarlaisich e sinn.

“Dè mu dheidhinn pàigheadh?” arsa mise.

“Na rinn thu obair na cruithneachd riamh roimhe?”

“Ma-tha, rinn,” arsa mise ’s mi ag innse nam breug. “Thug sinn a’ bhliadhna an uiridh ag obair air tuathan aig Calgary.”

“Tha sibh a-rèisde eòlach air togail adagan.”

“Ealanta dha-rìribh!” arsa mise.

“Glè mhath,” ars esan. “Bheir mi dhuibh dà dholair anns an uair.”

“Ta,” arsa mise, “chan eil sin gu leòr. Fhuair sinn $2½ ann an Calgary an uiridh.”

Stad e.

“Ceart!” ars esan. “Cuiridh mi dithis agaibh air mo thuath fhìn agus tha mi cinnteach gun gabh mo nàbaidh an dithis eile. Ach feumaidh mi innse dhuibh gu faigh mise luach a h-uile dime a bheir mi dhuibh às bhur dromannan!”

“A Shuileabhain na croich!” ars Alasdair. “Cuiridh tu an ceathrar againn dhan an ìocraidh le do chuid bhreugan!”

O, balach èibhinn a bh’ann an Alasdair, ach rudeigin liugach ann an dearbhadh, chanainn.

Chaidh mi fhìn agus Alasdair gu tuath an fhir a thog sinn ann am Portslapari. Chaidh Dòmhnall agus Murchadh gu tuath eile faisg oirnn.

B’e sin Disathairne, agus chuir bean an tuathanaich sinn ann an rùm shuas an staidhir. Bha còignear a theaghlach ann — dithis mhac agus triùir nighean. Bhiodh iad eadar seachd deug agus còig thar fhichead.

An dèidh na diathad, thuirt bean an taighe rinn am bu chaomh leinn a thighinn dhan a’ phàrnalair a sheinn laoidhean còmhla ris an teaghlach. Chaidh sinn dhan a’ phàrnalair agus shuidh an nighean a b’òige aig òrgan beag agus sheinn an tè bu shine laoidh. O, bha ceòl anns a’ chlann-nighean a bha iongantach. Nuair a bha an laoidh sin seachad ’sann a thuirt bean an tuathanaich rinn, <eng>“Is it a piano or an organ you have at home?”

“Piano!”<gai> arsa mise.

<eng>“Who plays it?”

“My mother,”<gai> arsa mise.

Thòisich Alasdair a’ gàireachdainn ’s a cheann crom, ’s cha sguireadh e, agus chaidh m’aodann-sa dearg leis an nàire. Sheall clann an tuathanaich ri chèile, sanais aca bho dhuine gu duine, ach cha robh càil a dh’fhios aca carson a bha Alasdair cho mear agus mise air mo mhaslachadh.

Mu dheireadh stòldaich Alasdair e fhèin agus thuirt e, <eng>“Sorry about

[TD 53]

that! John’s mother would not have an organ or piano in the house. He’s too shy to tell you she only plays the bagpipes.”

“Fancy that!”<gai> arsa bean an tuathanaich.

<eng>“Fancy that!”<gai> ars a’ chlann-nighean.

Chaidh an rud seachad mar sin fhèin, ach nuair a thill sinn dhan rùm thuirt mi ri Alasdair gu robh mi dol ga shadadh a-mach air an uinneig. Thàinig an tè a b’òige dhan chlann-nighean a-steach anns na facail agus thuirt i, <eng>“Mum asked me to say that she will wash those trousers you gave her last night, first thing in the morning. She also asked me to tell you that they are full of fish-scales and stink to high heaven! Dad asked me to say that he wonders if you will recognise which end of the wheat is the ears and which is the stubble.”<gai>

O, bha sinn cho aineolach anns an latha bha siud — cho aineolach aincheartach ’s cho beag cèill. Ach canaidh mi seo riut: fhuair an tuathanach unnam fhìn agus ann an Alasdair dithis a bha gu math èasgaidh agus thug sinn dha luach a h-uile dime a phàigh e dhuinn.

[TD 54]

13 Cuilean an Ròin

’S iomadh rud a chunna mi is ’s iomadh rud a rinn mi. Bha mi air a bhith air bàta-iasgaich ’nam chuibhlear fad ’s a bha mi fhathast ’nam ghiollan agus bha mi air a bhith a’ cosnadh na dh’ithinn le fallas mo chuirp bho ràinig mi mo threun-neart. Ach cha robh mi riamh ann an àite far an robh an obair cho cruaidh ’s a bha i air an tuath air na Prèiridhean. A Dhia glèidh mi, bha machine aca an siud a bha each a’ slaodadh, agus bha na sguaban gan spùtadh a-mach às gun stad gun abhsadh. ’Se ’n obair a bh’againne — agam fhìn agus mo dhà charaid — cur nan sguaban sin ’nan seasamh ’nan adagan. Uair a thìde às dèidh uair a thìde, bha sinn ’nar ruith às dèidh nan diabhal eich ud. Ach ged a bha sinn air ar claoidh, bha am pàigheadh dha rèir, $2½ anns an latha, agus cha robh adhbhar dhuinn gearain.

Fair enough, ma-tha. Bha boinne-taige bho mo ghnùis bho dh’èireadh a’ ghrian aig còig uairean sa’ mhadainn gus am biodh e naoi uairean feasgar, ach a dh’aindeoin sin bha aoibhneas ’nam chridhe, agus bha gliog mhath airgid ann am pòcaidean Shuileabhain!

Bha an tuathanach gu math coibhneil rinn. Bha còig diathadan anns an latha: bracaist nuair a dh’èireadh sinn; an dàrna bracaist aig ochd uairean sa’ mhadainn; diathad as do dhòrn anns an achadh eadar dà-reug agus uair; dàrna diathad a-staigh mu cheithir uairean; agus suipear mhòr ann am beul na h-oidhche — sin ma bha de lùths unnad na shlaodadh do chorp chon a’ bhùird!

Co-dhiù, eadar dà-reug agus uair aon latha, thàinig bean an tuathanaich thugainn anns an achadh leis na mileagan. Shuidh sinn a’ gabhail ar h-anail agus ag ithe. An dèidh dhan a’ bhean fàgail leis na soithichean thuirt mi ri Dòmhnall gum bu chaomh leam cuairt a ghabhail. Cha b’e gu robh mòran anns a’ Phrèiridh a chitheadh duine air chuairt. Bha a’ chruithneachd a’ fàs gu do ghuaillean agus bha am fearann cho ìosal, còmhnard ri mo bhois!

Lean sinn oirnn le ceum guanach troimhn chruithneachd agus seo, ’sann a thàinig sinn gu callaid — feans le puist agus aon ghaisinn de ueadhar-ghathach a’ ruith orra cho fad ’s a chitheadh sinn.

“O,” arsa Dòmhnall, “feumaidh e bhith gur e seo crìoch fearann a’ bhodaich.”

Arsa mise, “Anns an fhàsach chruithneachd a tha seo, dh’fheumadh iad comharradh air choreigin airson sealltainn dhaibh far a bheil an còraichean.”

[TD 55]

Shuidh sinn ann an sin aig post agus ghabh sinn smoc — an aon rud a bha am bodach air a chrosadh dhuinn. Co-dhiù, bhiodh sinn sàbhailt’ gu leòr ann an iomall na cruithneachd; chan fhaiceadh duine sinn. Chuir sinn às na maidsichean gu math cùramach. Sinn a bha sona, gun càil ri fhaicinn ach ceò ag èirigh ri diasan na cruithneachd, gun fuaim ri chluinntinn ach gaoth a’ Phrèiridh ag osnaich anns an arbhar.

Seo ’sann a rinn mi dheth gun cuala mi guth a’ seinn — guth nighinn.

“An cuala tu siud?” arsa mise.

“Isd!” arsa Dòmhnall. “Tha guth nighinn a’ seinn faisg oirnn agus tha mi air mo mhealladh mur h-e òran Gàidhlig a tha aice.”

“Tathaich!” arsa mise. “Chan eil rian nach e. Tha sinn mìle bhon an taigh as fhaisge.”

“Eisd!” arsa Dòmhnall.

Sheas sinn agus thug sinn mionaid ann an sin, sàmhach, ag èisdeachd na seinn.

Eilean Sgiathanach nam buadh,
Eilean uaine nam bò.

Steach le Dòmhnall fon a’ ueadhar-ghathach agus mise air a shàil agus sgriamhan feagail orm.

“Dhòmhnaill,” arsa mise, “cùm ort! Nach fheàrr dhuinn tilleadh chon an eich? Tha e faisg air uair air mo watch.”

“Tigh na galla air do watch! Tha mise a’ dol a dh’fhaighinn lorg air an àite às a bheil an guth ud a’ tighinn.”

Mar a b’fhaide chaidh sinn air ar h-adhart, ’sann bu làidire a bha an t-seinn a’ fàs. Mu dheireadh, nuair a bha sinn gu bhith aice, ’sann a stad an t-seinn. Lean sinn oirnn agus an dèidh greiseag thàinig sinn air gead anns an achadh — mu leth acair anns a’ chruithneachd a bha air a bhuain. ’Na theis-meadhon bha nighean ’na suidhe is i a’ fighe. Ghabh i dearg eagal a beatha nuair a chunnaic i sinn a’ snàmh a-mach às an arbhar bho àirde anns nach bu chòir duine a bhith.

“Na biodh feagal ort, a luaidh,” arsa Dòmhnall. “Chan eil unnainn ach dithis Ghaidheal — do dhaoine fhèin. Ach co às bho Dhia a thàinig thusa?”

<eng>“I am sorry,”<gai> ars an nighean. <eng>“I do not speak Gaelic but my grandfather does.”<gai>

Bha an nighean cha mhòr gun labhairt leis an eagal, ach an dèidh dhà no trì mhionaidean stòldaich i i fhèin agus thug i dhuinn cuireadh a thighinn a thaigh a seanar air feasgar Disathairne gu ar teatha. B’e Disathairn’ an aon latha a bha sinn a’ stad aig sia uairean feasgar, ach bha an t-Sàboind againn saor man bu dual. Thill mise agus Dòmhnall chon an eich agus dh’obraich sinn air na sguaban gun smid ri chèile. Cha mhòr gun creideamaid nach robh sinn air taibhse fhaicinn anns a’ chruithneachd!

Air feasgar Disathairne chuir mi fhìn agus Dòmhnall oirnn an còmh-

[TD 56]

[Dealbh]
Cruithneachd cho fad’ ’s a chitheadh sùil

dach a b’uaisle a bh’againn agus dh’fhalbh sinn air tòir na h-inghinn. Bha i ann an sin, aig an ath thuath, ’nar coinneamh. Agus b’eireachdail an nighean i — ’s i còmhdaichte ann an dreasa brèagha uaine, le frilichean geala uime. Thug i steach sinn dhan t-seòmar agus bha bodach agus cailleach ’nan suidhe ris an teine — esan le feusag dhùinte mu aodann agus ise le poilcean agus còta frileach oirre gu caol a h-adhbrainn.

Cha tèid diochuimhn’ agam air aoibhneas agus aoighealachd an teaghlaich ud gar faicinn. Bha am bodach ’s a’ chailleach cho Gaidhealach — ’s gann gu robh facal Beurla ’nan cinn. Dh’innis iad dhuinn gu robh iad air triùir mhac a chall anns na trì bliadhna a dh’fhalbh, iad fhèin agus na mnathan aca, le fiabhras a bha air an sluagh a bhualadh. Bha am fear bu shine — athair na h-inghinn — air bàsachadh air latha na Bliadhn’ Uir agus bha ’m bodach ’s a’ chailleach agus Sìne, an ogha, air naoi mìosan cruaidh a chur seachad a’ strì ris an fhearann. Bha iad a-nise, aig àm buain an arbhair, gun dhuine aca ach aona sgalag a bha aca airson buain an arbhair le beart spealaidh. B’ann aig an triùir aca fhèin a bha ris na sguaban a thogail ’nan adagan. Bha e soilleir gun cailleadh iad pàirt dhan phòr mura faigheadh iad cuideachadh.

Uill, thuirt Dòmhnall riutha nach fhàgadh esan an tuathanach a bha a’ toirt dha a thuarasdail — nach biodh e ceart dha sin a dhèanamh. Ach thuirt mise gum b’fheàrr leam mo dhàimhean fhìn a chuideachadh — gun tiginn thuca ann an ceann seachdain air an aon tuarasdal ’s a bha mi

[TD 57]

faighinn bho an nàbaidh. Bhiodh sin ceart gu leòr. B’ann mar sin a bha. Thug mi mo cheas a-null a thaigh Thormoid MhicLeòid à Dùn-Bheagain air an ath Dhisathairne agus bha sinn uile cho rèidh ri dà cheann eich! Dh’ionnsaich mi do Shìne obair an eich agus thog mi fhìn ’s an sgalag a h-uile sguab arbhair a bhuain e. Dh’fhàs Sìne na bu bhòidhche leam — cha robh eadarainn ach dà bhliadhna dh’aois — agus feumaidh mi aideachadh gun dh’fhàs ceangal mòr eadarainn.

Thàinig deireadh an fhoghair agus thàinig feasgar àraid. Tha cuimhn’ agam air fhathast cho math ’s man gum b’ann an dè a bh’ann. Dh’iarr am bodach air a’ chailleach agus air Sìne a dhol dhan an leabaidh — gu robh e airson seanchas a bhith aige rium. Dh’fhalbh na mnathan agus dhòirt Tormod glainne uisge-bheatha làimh an urra.

“Iain,” ars esan, “bha mise òg uair ged ’s duilich sin a dhearbhadh orm an-diugh. Bha mi òg ’s ri leannanachd. Agus chan eil mi air fàs cho dall ’s nach fhaic mi gu bheil thusa le ceangal agad ri Sìne agus ise ann an gaol riut-sa. Chan eil mi dol a ràdh nas mò nach cuala mi dìosg na h-uinneig aice a’ fosgladh ann am meadhon oidhche air Disathairne a chaidh … nise, na cleith e … chan eil agaibh ach an òige … agus man a thuirt mi cheana, bha mise mi fhìn uair ’nam chù beinne ged tha mi ’n diugh ’nam chù baile. Nise, Iain, seo an rud a tha mi airson a ràdh. Chan eil Sìne ach sia bliadhna deug, ach bhithinn dhi airson pòsadh a dhèanamh mas e sin a roghainn. Ma phòsas tu i, bheir mi dhut an tuath tha seo ’na tochar. Bheir, a h-uile sgath dhith, ’s mo bheannachd ’na cois. Bidh tu againn mar mhac seach gu robh e’n Dàn gun cailleadh sinn ar teaghlach fhìn!”

Uill, cha robh mo fhreagairt idir agam dhan bhodach. Bha e a’ tairgsinn dhomh ionmhas gun chrìoch. Thuirt mi ris, is mi a’ crathadh a làimh, gun toirinn dha mo fhreagairt anns a’ mhadainn. Dh’fhalbh mi dhan chùlaist agus laigh mi air an leabaidh. Bha dùil aig Sìne rium aig a h-uinneag ach cha do ghluais mi thuice air an oidhche ud.

B’fhada bha mi bho na cladaichean far an deach m’àrach. Saoil am bithinn rèidh ri fad mo bheatha a chaitheamh ann am fàsach cruithneachd an Canada? Chuala mi tonnan na fairge a’ bualadh air creagan a’ Cheannaich ann am Port Mholair. Dh’èirich mi agus thòisich mi a’ cnuasachadh mo phiullagan dhan cheas. Agus man a thèid cuilean an ròin an comhair a chùil chon na mara, ghoid mise mach à taigh Thormoid MhicLeòid. Agus mus tàinig an latha bha mi iomadach mìle mòr air falbh bho leabaidh na h-inghinn.

Aidh, ’s iomadh uair a bhios mi ’nam shuidhe ann an seo aig a’ bhòrd, a’ gabhail mo chopan teatha còmhla ri Seonag, agus bidh m’inntinn a’ ruagail air na badan a thadhail mi ’s mi òg. Gu math tric thèid mo smaoin gu Sìne NicLeòid ann an achadh cruithneachd ann an Canada agus smaoinichidh mi air an ionmhas agus air a’ ghaol ris na chuir mi cùl.

[TD 58]

14 Tàrnach chon na Smiogaid

Nuair a bha obair an arbhair seachad thill an luchd-obrach dhachaigh gu am bailtean fhèin. Thill mise gu Selkirk gu bhith a-measg nan Gaidheal. Aona mhadainn dhùisg mi le crith fhuachd agus nuair a sheall mi a-mach bha culm air an iarmailt agus thòisich i ri cathadh. Cathadh! Gu sealladh Nì Math ort, thàinig an geamhradh oirnn ’na leòmhann agus reodh Lèig Mhanitoba cho cruaidh ris na sgeirean.

Bha mi air cosnadh math a dhèanamh air na tuathan; ach eadar leoidsins agus daorach, ceannachd air aodach geamhraidh agus caisbheart, cha robh m’ionmhas fad’ a’ dol am bigead. Chuimhnich mi air a’ chuireadh a bha mi air fhaighinn bho bodach Bhradhagair nuair a bha mi air mo chùl a chur ris san t-samhradh, agus dh’fhalbh mi thuige. Dh’fhaighnich mi dha an leigeadh e dhomh obair anns a’ Wholesale Liquor Store, ach cha leigeadh. Thuirt e rium cumail orm airson seachdain no dhà agus gum biodh e cinnteach obair fhaighinn dhomh. ’Sann fhad ’s a bha mi dìomhain anns na làithean sinn a fhuair mi sgeula air gu robh mac aig Ruairidh Bhradhagair a bha ’na bhocsair. B’e Lightweight Champion nam Prairie Provinces. B’ann ormsa bha mhoit gu robh balach Gaidhealach air an duais sin a chosnadh. Anns an latha bha siud bha neart cuirp agus sabaid tòrr na bu mheasail’ le daoine na tha iad an-diugh. Cha robh dreuchd no foghlam no càil sam bith eile air an toireadh tu làmh cho measail ann an sùilean dhaoine ri liut air sabaid. Ma bha comas an dà dhòrn agad, dh’fhaodadh tu dearbhadh gu robh sin na bu treasa na comas sam bith eile. Sin man a bha sinn a’ faicinn na cùis co-dhiù.

’Se Jock an t-ainm a bh’air mac Ruairidh — Jock Smith — ’s bha e mu m’aois fhìn, ach cha robh e cho cruinn dèanta rium-sa. Squaw a’ mhàthair a bh’aige, ach a dh’aindeoin sin cha chanadh tu nach b’e Siarach a bh’ann ri sealltainn ris. Agus bha e cheart cho gàireach ’s a bha a mhàthair cho sùmhail — O, boireannach tuilear sàmhach. Co-dhiù, bha mise mach ’s a-steach às an gym, a’ coimhead Jock ag ullachadh airson sabaid. Bha na casan ’s na dùirn aige man rothan-gaoith, a’ ruith ’s a’ slàdraigeadh poca-crochaite. Bha e cho aotrom siùbhlach air a bhonnan ’s gu robh mise gam shàrachadh fhìn, a’ gidealais man a bha esan anns a h-uile gluasad a dhèanadh e. Seo ’sann a thuirt Ruairidh rium ’nam chluais gu robh e airson m’fhaicinn còmhla ri Jock anns an ring. Bha dìth sparring-partners air Jock agus bha e airson duine sam

[TD 59]

[Dealbh]
Nuair a bha mi ’nam phrime

bith fhaighinn a bhiodh comasach air round no dhà a sheasamh ris. Faodaidh tu bhith cinnteach nach robh mise airson mi fhìn a mhaslachadh an aghaidh duine a bha air a thrèanaigeadh air sabaid. Cò thàinig a-steach anns na facail ach Murchadh, fear dha na pals agam — Cleòideach eile a bha air m’fhaicinn ann an iomadach blàr. Thòisich esan gham mhisneachadh airson a dhol an aghaidh Jock dhan ring, agus mu dheireadh chuir iad orm na miotagan — a’ chiad uair a-riamh a bha boxing-gloves air mo dhùirn. Cha chreid thu cho clubhdach ’s a nì na miotagan thu mura h-eil eòlas agad orra. Bha mise air a bhith tòrr na bu thoilichte le mo chriodhanan luirmeachd, ach cha robh mòran ùine agam airson deasbaireachd mun chùis. Bha Jock còir a’ dèanamh mo leth-cheann teth le chearrag.

Brag bho bhrag aige air mo cheann le chearrag agus mac an diabhail a-mach às mo ruighinn a h-uile h-uair a bheirinn ionnsaigh air. Gliong — gliong! Thàinig deireadh na round. Chithinn Murchadh le gàire beag ’na shùilean agus thogadh e dhòrn rium, ma b’fhìor gam spreòtadh. Bha mi air mo mhaslachadh nach robh mi air aona bhuille fhaighinn air Jock. Dà round chuir sinn seachad, ’s mi gam shàrachadh a’ feuchainn ri Jock a chròdhadh ann an còrnair gus am marbhainn e! Ach bha esan man an cat gam sheachnadh ’s gam cheusadh le buillean.

Anns an treas round — cha bhiodh na sparring-partners còmhla ri Jock ach airson trì roundaichean — fhuair e dà bhuille mhath air mo stamag. Leig mi orm gu robh mi air mo ghonadh na bu mhiosa na bha mi.

[TD 60]

Thòisich mi a’ cur luairean an comhair mo chùil, agus thàinig esan orm ’na bheathach an tòir air a’ bhuille dheireannach a chur orm. Chunna mi a cheann fosgailte agus thug mi dha tàrnach chon na smiogaid a chuir air a dhruim-dìreach e. O, bha athair a-steach dhan ring, ’s dithis eile mus do charaich e, agus thòisich mise a’ feuchainn ris na miotagan a thoirt dhìom, a’ fosgladh nam barr-iallan le m’fhiaclan — rud sam bith airson mi fhìn ullachadh mus èireadh Jock ’na chorraich.

Ach nuair a dh’èirich Jock ’se gàire rinn e. “Suileabhan,” ars esan, <eng>“I fell for the oldest trick in the world. You had me good. Don’t go away, you son of a gun!”<gai>

Sin man a thòisich mise ag ionnsachadh an dealachaidh a tha eadar sabaid agus bocsaigeadh — agus tha an dà rud cho eadar-dhealaichte ’s a tha latha agus oidhche. ’S a dh’aindeoin sin, nuair a tha thu a’ sabaid, tha thu tòrr nas dualtaiche buannachd ma tha aithne agad air bocsaigeadh, airson tha am bocsaigeadh gad oideachadh ann an clìcean airson do dhìon fhèin. ’S mairg a thèid a chogadh gun aithne aige air man a dhìonas e e fhèin.

’S iomadh màlach mòr a thug Jock dhomh-sa anns na làithean a chaith mi còmhla ris agus ’s iomadh buille throm a thug mise dhà-san. Ach chan ann air na buillean a bhuail sinn as caomh leam a bhith cuimhneachadh ach air na dòighean a dh’ionnsaich mi bho mo charaid air na buillean a sheachnadh. Ann an ceann mìos bha Jock mionnaichte gu faodainn cliù a dhèanamh dhomh fhìn anns an ring nan deidhinn ’nam phrofessional. Thòisich mi a’ toirt sin a chreids’ orm fhìn cuideachd. Ach bha aon rud a dhìth orm a dh’fheumas duine sam bith a tha cur aodann air dreuchd a leantainn — biodh e ’na bhocsair no ’na mhinistear. ’Se sin stuamachd. Bha cumhachd agus spionnadh ’nam cholainn ach bha fàillinn ’nam ghnè.

Nuair a dheidhinn seachad air taigh-òsda ’s a chithinn na balaich ’nan suidhe timcheall le bloigh daoraich orra, bhithinn gam àireach fhìn airson a bhith feuchainn ri slighe a leantainn nach robh air a tomhais dha no cheum. Cha do lean mi stuama fada. Aon oidhche ghabh mi daorach uabhasach. Thill mi dhan gym air an ath latha. Cò bha sin ach Ruairidh — bodach Bhradhagair. Dh’fhairich esan fàileadh an uisge-bheatha agus thug sin m’oidhirp gu a crìch. Ach ged a bha sin mar sin, lean an càirdeas eadar Jock agus mise agus tha mi a’ creidsinn, ma tha e fhathast maireann, gu bheil cuimhne aige air an tàrnach a bhuail mi air an smiogaid aige agus cho tàmailteach ’s a bha e nach b’urrainn dhomh leantainn còmhla ris airson an aon thàrnach sin a chur air smiogaid professional anns an ring, ann a Winnipeg.

[TD 61]

15 Madaidh-allaidh

Thug mi greiseag a’ fuireachd còmhla ri Ruairidh Bhradhagair ach cha robh mi riaraichte nach robh car obrach agam ga dhèanamh. Dh’fhaighnich mi do Ruairidh an leigeadh e dhomh a dhol a dh’obair anns a’ Wholesale Liquor Store ach fhreagair e, “Iain, a bhalaich, bheirinn dhut iasad airgid mus leiginn dhut do chas a chur a-steach air stairsneach an stòir. Tha thusa cus ro dhèidheil air a’ mhisg agus mharbhadh tu thu fhèin leis an uisge-bheatha agus chreachadh tu mo bhusiness.”

O, duine glic, glic a bh’ann an Ruairidh, agus cha duirt e facal rium ach an fhìrinn. Nise, ged a dhùin Ruairidh doras an <eng>Liquor Store<gai> orm, dh’fhosgail e doras eile dhomh.

Ars esan, “Am biodh tu, Iain, airson a dhol a-mach gu iomall na Lèig airson trapadh bheathaichean? Bidh mise mi fhìn a’ dol a-mach ann an sin leis na balaich airson faisg air dà mhìos a h-uile geamhradh, ’s ma tha thusa airson a thighinn còmhla rinn, ’se làn dì-do-bheatha.”

Uill, anns an latha bha siud, bha mise air dhòigh ’s gu robh mi airson car a chur dhan a h-uile clach gus an tiginn. ’Sann mar sin a bha nuair a chuala mi an rud a thuirt Ruairidh rium. Thuirt mi ris gun deidheadh, agus mus robh an t-seachdain a-mach bha mi fhìn is Ruairidh, a dhà mhac agus dà Innseanach ann an dà àirigh air eilean iomallach ann am fàsach sneachd, am badeigin air Lèig Mhanitoba.

Bheil fhios agad cionnas a bha sinn a’ glacadh nam beathaichean? Bha sinn a’ lanaigeadh pìosan èisg ann am puinsean ’s gan cur fodha còrr is troigh anns an t-sneachd. Bha sinn an uair sin a’ milleadh lorgan ar brògan anns an t-sneachd le sguaban mòra. Cha deidheadh wolverine no skunk no càil chon a’ bhiathaidh nam faiceadh iad gu robh duine air a bhith faisg air. Chuireadh sinn am biathadh feasgar agus dheidheadh sinn a-mach le sleigh anns a’ mhadainn a shealltainn an robh sealbh air bith oirnn. Bha e dìreach dhut man gam biodh tu ag obair leis na lìn-mhòra, agus bha an cosnadh a cheart cho meallta ri sin. Madainnean thigeadh tu chon na h-àirigh le sleigh cnuaiceach le beathaichean agus uaireannan eile cha bhiodh agad ach beathach no a dhà. Bha ’n uair sin aig a h-uile duine ri tòiseachadh leis na sgeinean a’ feannadh agus a’ ceangal nan craiceann ri cearcaill. Obair a bh’ann nach robh ro thaitneach leam fhìn, ach bha an cosnadh math an dèidh sin.

Am feasgar a bha seo, ’sann a thill mi leis na coin bho cur a’ bhiathaidh agus cha robh duine aig a’ chàmpa ach Ruairidh.

[TD 62]

“Càit,” arsa mise, “bheil na balaich?”

“Tha na h-Innseanaich,” ars esan, “a’ cur man a bha thu fhèin. Tha Iain agus Coinneach air togail orra gu Winnipeg. Man tha fhios agad, tha Jock a’ sabaid ann a Winnipeg air oidhche Shathairn’ agus bidh Iain a’ dol còmhla ris airson a chuideachadh anns a’ chòrnair.”

“Cha robh càil a dh’fhios agam-sa gu robh sabaid gu bhith aig Jock. Nam bitheadh bha mi air a bhith ’na chois, agus bha iad air a bhith gam chluinntinn ann an New York ag èigheachd ris anns a’ Ghàidhlig!”

Rinn Ruairidh gàire. “Uill,” ars esan, “feumaidh e bhith nach do dh’innis na balaich dhut mu dheidhinn na sabaid seach gu robh deagh fhios aca gu robh thu air a dhol ’nan cois. Feumaidh sinn ceathrar ann an seo air a’ char as lugha airson rudan a chumail air dòigh.”

Anns a’ mhadainn nuair a thill mi bhon an t-sealg — bha leth-dusan beathach agam air an t-sleigh — dh’èigh Ruairidh orm ’s e ’na sheasamh anns an doras. Ghabh mi null agus thuirt e rium gu robh sinn a’ fàs gann de dh’iasg biathaidh agus grosaraidh, gu feumainn a dhol chon a’ bhaile a b’fhaisg’ le each airson na rudan a bha dhìth oirnn a cheannachd.

Thuirt mi ris gun deidheadh. Och, le innse fìrinn bha mi air fàs seachd sgìth air àirigh an eilein, gun chàil againn ga dhèanamh ach an aon rud, latha an dèidh latha.

Chuir na h-Innseanaich an uidheam air an each agus cheangail iad an t-sleigh ris.

Chuir Ruairidh liosta ’nam dhòrn agus dòrnlach mhath dholairean. “Nise, Iain,” ars esan. “èisd ris an rud a tha mi dol a ràdh riut. Tha e an dràsda aon uair deug agus thig ciaradh na h-oidhche aig leth-uair an dèidh dhà. Bidh e dubh dorch aig trì uairean. Chan eil am baile ach còig mìle bhuainn agus bidh tu ann mus bi e dà-reug. Nise, bheir an t-each ann thu air a cheann fhèin — chan eil ann ach each ciallach — ach seo dhut combaist gun fhios nach fheum thu i.”

Ghabh mi bhuaithe a’ chombaist, ’s bha i dìreach beagan nas motha na a’ watch a bh’agam ’nam phòcaid. Splìonaig e dhomh mar a bha i ag obair agus thuirt e rium gu robh agam ris an t-each a chumail air cùrsa gu’n ear-thuath air m’fhalbh, agus an iar-dheas air mo thilleadh.

“Nise,” ars esan, “tha mi ag àithne dhut gun thu dàil a dhèanamh anns a’ bhaile. Thoir an liosta do Ros Dòmhnallach anns an stòr, cuidich e a’ stèidheadh na sleigh agus dèan às dhachaigh anns a’ bhad mus tòisich a’ ghrian a’ cromadh anns an adhar.”

Thuirt mi ris all right agus a-mach leam. Abair thusa gu robh mise dòigheil air an t-slighe. Manachanan an eich a’ cur am màdar asta romham, agus ceò an t-sneachda ag èirigh air cùl na sleighe. Gu sealbhach cha robh cathadh ann no càil, agus chunna mi am baile ag èirigh romham air bruaich na Lèig mus robh mi ach letheach slighe. Cha robh ann ach baile beag, beag, mu chuairt air dusan taigh. Chunna mi an stòr — bha <eng>GENERAL STORE<gai> sgrìobhte os cionn an dorais — agus

[TD 63]

chaidh an t-each thuige gun mi facal a ràdh ris. Bha Ros Dòmhnallach anns an doras agus dh’aithnich e each Ruairidh. Chuir mi fhìn agus Ros na gnothaichean air an t-sleigh ann an iomlaid chairteal na h-uarach.

“O,” arsa mise ri Ros, “nach bochd nach eil saloon anns a’ bhaile agaibh far am faighinn pinnt leanna.”

“Nise, nise,” arsa Ros, “cha bhi duine a bhios a’ dèanamh astar air an Lèig ann an Dùbhlachd a’ gheamhraidh a’ dol faisg air daorach. Tugainn a-steach gus am faigh thu copan teatha.”

Cha b’e Gaidheal a bh’ann an Ros Dòmhnallach idir ach Cainèidianach. Dh’aithnicheadh tu sin air a chòmhradh. Dh’aindeoin sin, ’se a’ chomhairle a b’fheàrr a bha e toirt orm. Anns na facail, ’sann a chunna mi <eng>SALOON<gai> sgrìobhte air taigh beag nach robh mòran na bu mhotha na seada aig ceann na sràid. Thuirt mi ri Ros gu robh mi a’ dol a dh’òl pinnt agus gum bithinn a-mach às a’ bhaile ann an deich mionaidean. Dh’fhàg mi an t-each aig Ros ga cheangal ri post.

Bha broinn an saloon cho dorch ri broinn taigh dubh. Bha dithis no thriùir ’nan suidhe air sèithrichean ri teine fiodha. Chaidh mise gu gille na daoraich agus dh’òrdaich mi pinnt leanna agus drama de rye.

Dh’òl mi an tè bheag air mo cheann agus ’sann a chuala mi an uair sin an guth-sa ann an oisean dorch an rùm.

“A Thighearna,” ars esan, “dè tha mac Thormoid Uilleim a’ dèanamh ann an seo?”

Ghabh mi ceum a-null agus cò bha sin ach Ruagan à Seiseadar, nach robh mi air fhaicinn bho bha sinn a’ dol dhan sgoil. Dh’èirich e agus dh’òrdaich e dà thè bheag eile. Thòisich an dithis againn ri seanchas, agus seo ’sann a dh’fhaighnich e dhomh dè an obair ris an robh mi. Chuimhnich mi an uair sin air an each ceangailte ri post an taigh-stòir agus an rabhadh a bha Ruairidh air a thoirt dhomh. O, chan èisdeadh fear Sheiseadair rium. Dh’fheumainn ceannachd tè bheag eile dhomh fhìn ’s dha fhèin mus fhalbhainn. Rinn mi sin. ’S nuair a dh’òl sinn sin, dh’fheumadh esan dhà eile a cheannachd. O, bha e cho toilichte gam fhaicinn. Mu dheireadh ’sann a chunna mi gille na daoraich ri cur thuige làmpa agus nuair a chaidh mi chon na h-uinneig ’sann a chunna mi gu robh an t-adhar a’ fàs dorch.

“A mhic an diabhail,” arsa mise, “tha thu air toirt orm solas an latha a chall.”

“Ma tha,” ars esan, “ged nach eil a-màireach air a ghealltainn tha teansa math ann gun èirich grian ùr dhut anns a’ mhadainn!”

Bha balaich Sheiseadair a-riamh geur air an teangaidh! Mach leam chon an eich. Bha an truaghan sin ’na sheasamh ris a’ phost aig beulaibh an stòir agus liath-reodhadh air a dhruim. Cha do rinn mi eadhon stad airson beannachd a leigeil le Ros Dòmhnallach. Dh’èigh mi <eng>“Gee-Haw”<gai> ris an each agus thog sinn oirnn, ’s mise ’na mo shuidhe leis an daorach orm air muin na cruaich a bh’air an t-sleigh.

[TD 64]

Cha robh sinn air a dhol mìle nuair a bha an oidhche dhubh dhorch ann. Cha robh eadhon maidse agam a lasainn airson a’ chombaist fhaicinn ’s cha robh dòigh agam air an t-each a stiùireadh air a’ chùrsa cheart. Co-dhiù, bha an t-each sùnndach gu leòr romham agus cho-dhùin mi gu robh aithne aige air man a gheibheadh e dhachaigh. Cha robh mi fhìn a’ faireachadh ro mhath. Bha mo cheann aog agus bha man gum biodh tuainealaich orm. Thàinig e steach orm, ged a bha an daorach orm, nan tuitinn bhàrr na sleighe, nach bithinn comasach air ruith às dèidh an eich agus gum bàsaichinn air an Lèig roimh mhadainn. Ghabh mi grèim teann air an reineas.

Seo, ’sann a chuala mi fuaim, man gum biodh rànail chon. An uair sin chuala mi ràn eile agus, ann am priobadh na sùla, thug mi man aire gu robh na madaidh-allaidh gam shealg. Uill, chan eil mi ag innse breug dhut. Bha Suileabhan dhut cho sòbarr ’s a tha mi ’n dràsda! Bha mi fèir man gum bithinn air dùsgadh às an daorach is m’inntinn cho geur ’s a bha i aon uair a-riamh. Thòisich mi ag èigheachd <eng>“Gee-Haw! Gee-Haw!”<gai> ris an each — ach ’s mise nach leigeadh a leas. Bha an t-each air a’ chuthach leis an eagal.

Thàinig rànail nan con na b’fhaisg’ orm agus mu dheireadh chithinn na madaidh — ficheadan dhiubh — a’ tighinn thugam bho gach cliathaich man tonn dhubh a’ tighinn chon a’ chladaich. Mu dheireadh cha robh na madaidh ach mu dhà cheud slat bhuainn, ’s an t-each air a chlaoidh leis an luaths analach.

Seo ’sann a chuala mi urchaill romham air an deigh, ’s an uair sin urchaill eile, agus dh’aithnich mi gu robh cobhair a’ tighinn. Ann an dà mhionaid ràinig fear dha na h-Innseanaich mi ’s e air each. Cha do bhruidhinn e idir. Shad e lanntair thugam agus rug e air reineas m’eich-sa agus a-mach leinn. Leigeadh e às urchaill an dràsda ’s a-rithist agus chùm sin na madaidh-allaidh a-mach bhuainn air an deigh.

Mu dheireadh chunna mi solais na h-àirigh agus cha robh fada gus na ràinig sinn caladh. Bha Ruairidh ann an sin agus ’se mo bharail nam bithinn air facal a ràdh ris gu robh e air mo shadail a-mach chon nan con! O, bha an t-each bochd a bha air a bhith a’ slaodadh na sleigh ann an tabhoinn agus thug Ruairidh ’s na h-Innseanaich uair a thìde timcheall air ga chòbhnadh ’s ga shocrachadh, ’s mise ’na mo shuidhe ri teine fiodha ga mo gharadh fhìn. Mu dheireadh, thàinig Ruairidh a-steach agus thuirt e rium a dhol dhan leabaidh, gum bruidhneadh e rium anns a’ mhadainn.

Thàinig a’ mhadainn agus bha Ruairidh ann an sin aig bòrd na bracaist.

“Thig a-steach, a bhalaich,” ars esan ’s e cho caomh rium ’s nach mòr nach do bhris mi air mo ghal. O, bha mi làn aithreachais agus — innsidh mi ’n fhìrinn — bha cuideachd gaoir ’nam fheòil a’ smaoineachadh air cho faisg ’s a bha mi air a dhol a’ bhàs.

[TD 65]

“Nise, Iain,” arsa Ruairidh, “tha beatha dhaoine gu math saor anns a’ cheàrnaidh-sa dhan t-saoghal agus tha ceud dòigh ann air am faodadh duine a bheatha a chall gun gnothaich a bhith aige sin ri a ghòraich’ fhèin. Theab thusa do bheatha a chall a-raoir seach nach gabh thu comhairle agus air sgàth gu bheil do bheatha air a riaghladh le misge an àite gliocais. Tha mi duilich, a Ghaidheil, gu bheil agam ri seo a dhèanamh. Ach feumaidh mi a dhèanamh, Iain. Cho luath ’s a thilleas na balaich à Winnipeg, thèid iad a-steach leat-sa gu Selkirk agus dealaichidh tu ri mo thuarasdal-sa ann an sin, oir cha bhi do bhàs air mo chogais-sa.”

Thug Ruairidh còir an sack dhomh! Ach cha robh air a bhith aige rium ach an fhìrinn. Dh’fhàg mi àirighean an t-sneachda agus dh’fhàg mi Selkirk às dèidh sin. Agus dh’ionndrain mi Ruairidh; ach gu h-àraid, dh’ionndrain mi Jock ’s am bocsaigeadh. Agus cha do thurchair dhomh a chaoidh tuilleadh a bhith ann am baile far am faicinn Jock anns an ring.

Ach ged a chaill mi sgeul air Jock Mac a’ Ghobhainn cha do chaill mi cuimhne air na dh’ionnsaich e dhomh. Thug an t-eòlas a bha e air a thoirt dhomh air bocsaigeadh à iomadach trioblaid mi, agus chanainn eadhon gun d’fhuair mi bho mac Ruairidh Bhradhagair foghlam air sabaid a shàbhail mo bheatha barrachd air aon uair.

[Dealbh]

[TD 66]

[Dealbh]
Ri chèile man dà nàmhaid

[TD 67]

16 Dà Shuileabhan an Top nan Dos

Bha mi gu math annsail anns an latha bha siud. Cha robh sgir air mo chnàmhan ach feòil, agus sin cho cruaidh teann dhut ri bus do bhròig. Chan eil e ’nam nàdur bòsd a dhèanamh, ach faodaidh tu mo chreidsinn nach robh mòran ghillean bhàrr na Gaidhealtachd a chuireadh an làmh ’nam bhroilleach. Cha b’e gu robh mi buaireant’. Cha deidhinn a lorg sabaid — <eng>nohow!<gai> Ach an dèidh bliadhna no dhà ann an cosnadh fhuair mi a-mach gu feum duine seasamh air a dhà chois nuair a thig am buaireadh thuige. Agus anns an latha bha siud bha sin gu math tric. O, saoghal cruaidh ainiochdmhor a bh’ann agus cha robh dà charaid agad a b’fheàrr dhut na do dhà dhòrn.

Chùm mise mi fhìn ann an deagh thrioma fad ’s a bha mi anns an Talamh Fhuar. Bha an t-òrd mòr agus an làmhach tric ’nam dhùirn agus bha mi a’ coiseachd mhìltean mòra a h-uile seachdain.

Bha aona bhlàr agam ri Eireannach a bha ag obair còmhla rium — blàr a choisinn mi dhomh fhìn troimh aineolas na h-òige. Bha an t-Eireannach air a bhith ag obair bho riamh aig muileann-shàbhaig, duine mòr calma ’s a shròin briste. Bha sinn air sgur a dh’obair aon fheasgar nuair a thuirt esan às a’ ghuth-thàmh, “’S bochd nach e a’ mhadainn a th’ann. Tha a h-uile truaghan agaibh-se leth-mharbh leis an sgìos agus an luaths-analach, agus mise cho aotrom èasgaidh ’s a bha mi nuair a dh’èirich mi às mo leabaidh!”

Cha robh aig an duine ach dibhearsain, ach cha do leig mise seachad an rud a bha e air a ràdh. “Geall riut an dràsda,” arsa mise, “gu ruithinn nas fhaide ’s gun togainn cudthrom nas truime na Eireannach a tha an taobh-sa dhan Chuan Siar!” O, charaid, ’s mòr an t-eallach an t-aineolas — gu h-àraid aineolas na h-òige!

Shuidh na balaich eile air craobh a bha sinn air a bhuain, ag èisdeachd na h-argamaid.

<eng>“Listen!”<gai> ars an t-Eireannach, is e a’ truiseachadh a bhriogais. <eng>“My name is Eugene Sullivan, a near relative of the great John L., World Heavyweight Champion. I have been Bull of this Wood since God knows when. No-one comes into this territory to tell me he can do anything better than me. Anything from fighting to farting! And that includes you!”<gai>

Thòisich na balaich eile gam spròtadh agus chaidh an dearbhadh air adhart gus an tug Eugene còir dhomh cùl-nan-còig ann an clàr an aodainn!

[TD 68]

[Dealbh]
John L. Suileabhan — cha robh a leithid riamh ann

<eng>“I asked for that,”<gai> arsa mise. <eng>“Of course you are Bull of the Wood and I am no good at either fighting or farting!”<gai> Dh’fheuch mi ris an Eireannach a shìtheachadh airson, ma dh’innseas mi an fhìrinn, cha b’e buaireadh a bha idir air m’aire. Bha an duine a’ streap ri dà fhichead bliadhna dh’aois, agus bheachdaich mi gu robh e seachad air a threun-neart. Cha robh dad agam mu dheidhinn a bhualadh — idir, idir, Ach bha e nise air a dhol leis an droch nàdur ann an dòigh ’s nach èisdeadh e ri facal. Bha an cab aige an sàs unnam gun abhsadh, gus mu dheireadh thòisich mo nàdur fhìn ag èirigh. ’Se bun a bha seo, thog mi orm agus thuirt mi ris gun deidhinn a shabaid ann.

Choisich sinn gu cluan air cùl na muilne, ’s na balaich air ar sàil, agus thug sinn dha chèile ann an sin gus an robh sinn goirt le chèile. Bha esan mu thrì chlachan na bu truime na mise ach bha mi, seach gu robh lùths

[TD 69]

na h-òige ’na mo chnàmhan, a’ cumail dùdlan ris. Bhuailinn aodann le trì cidseagan bho mo chearrag agus bheirinn an uair sin dha duca chon a’ chlèibh le mo làimh dheis. Agus b’e sin an cliabh! Bha am broilleach aig a’ bhugair man gum biodh tu toirt buille do chraobh anns a’ choille.

Bha an t-Eireannach a’ sabaid anns an t-seann dhòigh: ’na sheasamh air àird a dhroma ’s a’ cur uile neart air cùl an dà ghàirdean agus e a’ cur suabagan thugam bho gu h-ìosal ’s gu h-àrd. Far na chuir e a dhà chois an sàs anns a’ mhorghan, dh’fhuirich iad. Ach mise, bha mi a-null ’s a-nall thuige is bhuaithe air mo bhonnan man tòtaman!

Chuir e air mo thòin mi trì triopan, agus tha mi smaoineachadh, nam biodh e air a bhith an aon aois rium, gu robh mi air a bhith gu math pronn aige. A h-uile uair a chuireadh e tàrnach orm chithinn sradagan! Ach anns a’ cheann thall thòisich e a’ call na h-analach agus thòisich na suabagan agam a’ ruighinn na sròin bhriste aige. Bheil fhios agad dè rinn e? Rug e orm le grèim teann air mo ghuaillean agus shad e mi bhuaithe cho fad ’s a leigeadh a lùths dha. ’S nuair a sheall mi ris bha e ’na sheasamh ’s a dhà dhòrn air a chruachanan ’s e ri gàireachdainn. <eng>“Now there you are, you young devil. That will be a lesson to you!”

“Fair enough,”<gai> arsa mise, <eng>“you’ve proved you’re still Bull of the Wood.”<gai>

’S math a bha fhios agam-sa agus aige-san gu robh mi air buannachd nam biodh sinn air leantainn oirnn; ach cha robh mo chridh’ ann a bhith a’ sabaid ri fear a bha cha mhòr cho aosda ri m’athair. O, ’s math a bha fhios aig an Eireannach fhèin gu robh e gu bhith ann an taigh na croich. Ach co-dhiù, dhealaich sinn le crathadh-làimhe, ’s na balaich ag ràdh man a chòrd an t-sabaid riutha.

Chaidh na seachdainean seachad agus dh’fhàs mi fhìn ’s an t-Eireannach gu math càirdeil. Bha e ag ràdh nam bithinn air a bhith dhà no trì chlachan na bu truime gu robh mi air a bhith a cheart cho math anns an ring ri John L., ’s nach creideadh e gur h-e Albannach a bh’unnam ach Eireannach. Sin agad, ma-tha, man a chaidh dà Shuileabhan an top nan dos ann an Canada, an dàrna fear cho làn dhan àrdan agus de chòmh-stri ’s gu robh e a’ dèanamh a-mach gum biodh e gu suthainn buan air uachdaranas <eng>“Bull of the Wood”:<gai> ’s am fear eile le aineolas na h-òige, deònach air blàir a shabaid nach robh gu probhaid sam bith dha ’s nach toireadh càil dha ach cnàmhan goirt agus sùilean dubha. Dh’fhàg mi a’ cheàrnaidh ud de Chanada gun riamh innse do Eugene Sullivan gum b’e Suileabhan an t-ainm a bha air an fhear a bha air a dhùdlan a thoirt dha, agus gu robh Suileabhan air a thoirt mar ainm orm air sgàth cho dèidheil ’s a bha mi air a bhith a’ plugadh nam balach nuair a bha mi anns an sgoil.

[TD 70]

17 Ann an Uisge Niagara

Cha robh mi air Dòmhnall Bàn fhaicinn bho bha mi ’nam bhalach a’ dol dhan sgoil. Bha e gu math na bu shine na mise; cha robh ach fiar chuimhne aige orm. B’e balach Eireannach a thug sinn gu chèile; bha e air a bhith ’g obair còmhla rium-sa air a’ Chanadian Northern Railway agus choinnich mi e a-rithist nuair a bha mi air a thighinn a-steach a bhaile Niagara a lorg obair.

“Iain,” ars esan, <eng>“there’s a Scottie with me who says he knows you — Donald MacIver from Point in Lewis.”<gai>

Nuair a choinnich mi Dòmhnall, cha b’ann idir man a dh’iarrainn e a bha e. Bha e gu math na bu lugha na mise. Cha robh fiaclan an doras a bheòil agus bha maise-mhullaich air. Ach cha robh sin gu difir. Bha e gu math gasda Gaidhealach agus bha e mar a bha mi fhìn, dèidheil air an daorach. Steach leinn a thaigh-òsda agus dh’òl sinn ar leòr. Thòisich sinn a’ dearbhadh air siud agus seo, ach gu h-àraid, cò a b’fheàrr a sheasadh ri uisge-beatha — esan no mise. Bha an dearbhadh againn a’ fàs cho teth ’s gun tàinig bonnsair a-nall agus thuirt e rinn a bhith sàmhach no a dhol chon an ach-a-muigh. Thòisich Dòmhnall Bàn a’ gàireachdainn agus dh’fhàs am bonnsair fiadhaich.

“An ann a’ fanaid orm-sa a tha thu?” ars esan, ’s e a’ cur a-mach a bhroillich.

“’Sann,” arsa Dòmhnall Bàn, “gu dearbha fhèin. ’S cinnteach gu leig thu do bhodach Albannach a mhac a cheannsachadh!”

“A Dhia glèidh mi,” arsa mise, “’S cinnteach nach eil thu dol a dh’innse dhan t-saoghal gum biodh tu le mo mhàthair fo phlaide, mus robh thu còig bliadhna dh’aois.”

Dh’fhosgail Dòmhnall Bàn a bheul a lachanaich agus bha am beul aige cho grànda ri beul oidhche gheamhraidh!

“Tugainn, a mhic,” arsa Dòmhnall ’s e cur a làmh mu mo ghualainn, “agus dearbhaidh mise dhut gu bheil d’athair nas fulangaich’ air daorach ’s na tha thusa!”

Ghabh e cuairt leam a-mach às a’ bhaile gu taigh-òsda far an robh iad a’ reic uisge-beatha Gaidhealach. Bha solais a’ bhaile a’ fàs nas teirc’ far na choisich sinn agus bha slupraich na h-aibhne cho binn ’s gum bu ghann gun cluinneadh sinn cach-a-chèile a’ còmhradh. Seo sann a thàinig sinn gu Scottie’s Bar; bha am bàr sin làn — loma-làn de dh’Albannaich. Bha e dìreach man an Star Inn ann an Steòrnabhagh.

[TD 71]

Fear an siud ’na shuidhe a’ seinn, fear an seo ’na thurraban a’ gal. A h-uile duine ag òl ’s ga enjoyigeadh fhèin.

Bha mi fhìn agus Dòmhnall Bàn air cus òl mu thràth airson compàirt a ghabhail anns na seanchasan a bha dol. Cheannaich sinn leth-bhotal am fear agus choisich sinn a-mach dhan oidhche. Uill, a charaid, bha robhla anns an dithis againn agus chan eil cuimhn’ agam-sa air mòran an dèidh dhuinn Scottie’s Bar fhàgail gu robh mi fo uachdar abhainn Niagara agus rànail a h-uisgeachan gu math binn ’nam chluasan.

“Tha thu gad bhàthadh, a Shuileabhain,” arsa mise rium fhìn, “agus ’s fheàrr dhut grèim fhaighinn air talamh tioram mus ruig thu Eas Niagara.”

Nise, tha Eas Niagara mu chuairt air dà mhìle dheug gu deas air far na thuit mi. Bha sruth na h-aibhne cho làidir ’s nach bithinn fada gam tharraing leatha an dà mhìle dheug sin. Ged a bha mi gam dhalladh, cha robh e idir dall orm nach robh ach dà mìle dheug eadar mi agus an t-sìorraidheachd.

Tha Dòmhnall Bàn marbh — ’s iomadh bliadhna mhòr bhon uair sin — ach chan eil mi cur breug air. Ruith e air an rathad os mo chionn air bruaich na h-aibhne ’s e ag èigheachd, “Suileabhan went overboard! Suileabhan went overboard!”

Smaoinich an rud a bha e ag èigheach, am bufalair! Co-dhiù, chunna mi drochaid a’ tighinn ’nam choinneamh agus rinn mi blian gu tè dha na casan aice. Bha neart an t-srutha cho mòr ’s nach fhaighinn thuice. Chunna mi an ath dhrochaid a’ tighinn agus thug an sruth mi dìreach gu tè dha na casan aice. Chuir mi mo dhà chois ’s mo ghàirdeanan uimpe. Nise, bha neart na h-aibhne gam bhruthadh ris a’ cholbh chloiche bha sin, ach bha an t-uisge cho fuar — uisge nan deighean a’ tighinn a-nuas bho Lèig Erie — ’s gu robh mo neart a’ dìobart. Ach chluinninn Dòmhnall Bàn ag èigheachd os mo chionn, “Cùm ort, a Shuileabhain! <eng>Man overboard!<gai> Cùm ort, a Shuileabhain!”

Ann an ceann ùine mhòr thàinig duine nuas air ròpa agus cheangail e taod dheth fo m’achlaisean. O, b’e an duine! Off-duty polasman a thurchair a bhith dol seachad. Cho luath ’s a cheangail e mi ris an ròpa dh’èigh e ris na bha shuas, <eng>“Heave away!”<gai> Bha m’fhiaclan a’ snagardaich nuair a chuir iad mi ’nam laighe air a’ chabhsair gu h-àrd. Ach ma bha mise air mo lathadh, ’se a bha ragte fuar ach am polasman. Dh’fhanntaig e anns an làthair agus dh’fhalbh iad leis dhan ospadal.

Cha deidhinn-sa dhan ospadal idir. Bha mi air mo dhalladh agus air mo lathadh. Thuirt Dòmhnall Bàn ris na bha timcheall ’s e fhathast a’ gàireachdainn, “’S mise athair. Tha an dachaigh againn air an ath shràid. Bheir mi mo mhac dhligheach dhachaigh dhan leabaidh leam!”

An rud mu dheireadh air a bheil cuimhn’ agam air an oidhche sin, ’se Dòmhnall Bàn a’ magadh orm ’s e ag èigheachd orm gun do leum mi dhan an abhainn air eagal tuilleadh daoraich a ghabhail!

[TD 72]

“A bhugair,” arsa mise, “ma gheibh mise air mo chasan anns a’ mhadainn cuiridh mi na trì fiaclan a th’annad a thòin do ghoile!”

Anns a’ mhadainn bha sinn sòbarr agus dh’fhalbh mi anns a’ bhad chon an ospadail far an robh am fear a thug às an abhainn mi. Bha e ann an sin air a dhruim ’s e a’ fulang bho exposure.

Ars esan, “Dè an seòrsa gnè feòil a th’unnad-sa nach deach do ragadh fad a’ chairteal na h-uarach a chuir thu seachad ann an uisge nan deighean?”

“Cò?” arsa mise. “Bha an fhuil agam-sa ’na teine leis na bha mi air òl de dh’uisge-beatha agus b’iongnadh nach do thòisich uisge Niagara a’ goil le mise bhith fodha ann!”

[TD 73]

18 Halifax agus Fàileadh na Mara

Anns an linn agam-sa, bha an Talamh Fhuar cho Gaidhealach ri Glaschu. Nuair a dheidheadh tu steach do bhùth thigeadh tu gu math tric air fear no tè a bha bruidhinn Beurla le blas na Gàidhlig. Bha pailteas Ghaidheal thall anns a’ Chruithneachd — sin an t-ainm a bh’againn air na Prèiridhean — ach a-rèir eachdraidh ’sann a tha na Gaidheil buileach lìonmhor ann an Alba Nuadh. ’Sann an sin a bha na Gaidheil a’ leantainn cleachdannan na Gaidhealtachd, eadhon ’s gu robh pàipearan-naidheachd aca anns a’ Ghàidhlig. Uill, ’s ionmhainn leis gach neach a choltas! Thuirt mise rium fhìn gu robh làn tìde agam a dhol a lorg Gaidheil a bha fhathast dèidheil air maragan, cinn-ghropaig agus aran-coirc. Ghabh mi trèana gu’n ear ann an Dùbhlachd geamhradh 1912 agus thàinig mi aiste ann a Halifax air feasgar fuar greannach. Bha Halifax dhomh man saoghal ùr. Bha an aidhear bog le fàileadh mòintich agus fàileadh mara — man a tha grèim aige air inntinn a’ Ghaidheil.

Bha mi dhà no trì làithean anns a’ bhaile mus do choinnich mi ri Gaidheal. Chaidh mi air chuairt sìos gu doca a dh’fhaicinn nan soithichean mòra a bha falbh ’s a’ tighinn bhon Roinn-Eòrpa. Bha mo shùil air na seòid a bha mach ’s a-steach bho gangway soithich, ’s mi ’nam ichean mòra a bha falbh ’s a’ tighinn bhon Roinn-Eòrpa. Bha mo shùil seachad orm — aodann dearg air agus uniform nan Customs. Thionndaidh e rium anns an dol seachad dha agus thuirt e ann am Beurla Chanada, <eng>“Are you waiting for someone, fella?”

“No one in particular,”<gai> arsa mise. <eng>“I’m just a home-sick Highlander looking for another Scotsman to talk to.”<gai>

“Co às a tha thu, ’ille?” ars esan.

Cha mhòr nach do thuit mi le uabhas. Cò a bh’anns an duine ach mac Hearaich a chaidh a bhreith ann a Halifax. ’S a dh’aindeoin sin bha a’ Ghàidhlig aige cho dìon ris a’ Chliseam! ’S bha an duine a cheart cho dàimheil ri sin. Thuirt e rium a dhol gu bàr dà cheud slat bho far an robh sinn ’nar seasamh, agus feitheamh an sin gus am biodh e off-duty. Rinn mi sin, agus nuair a thàinig e ’s a thòisich sinn ri seanchas dh’innis e dhomh ainmeannan dusan balach Gaidhealach a bha mach ’s a-steach à Halifax air soithichean. Mus robh am feasgar seachad bha mi fhìn ’s e fhèin man dithis aig an robh eòlas air a chèile bho riamh.

“Càit a bheil thu a’ fuireachd?” ars esan.

Dh’innis mi dha gu robh ann an taigh-leoidsig tiotadh beag bhon an doca.

“Tugainn thusa dhachaigh còmhla rium-sa,” ars esan, “gus an ith sinn ar suipear le chèile.”

Bha bean bheag laghach aige agus sraon chloinne. ’S bha athair ’na sheann dhuine ris a’chagailt le cù-chaorach a thugadh às na Hearadh

[TD 74]

nuair a bha e ’na chuilean — cù cho aosda ris na bruthaichean. Agus geall nach tomhais thu dè an t-suipear a bh’aig an teaghlach — bha feòil rèisg agus buntàta, rud nach robh mise air ithe bho bha mi ’nam bhalach. Cha tèid dìochuimhn’ agam-sa air fialaidheachd na dachaigh ud agus cho Gaidhealach ’s a bha i. Chunna mi rud eile innte nach robh mi air fhaicinn bho dh’fhàg mi Leòdhas — teaghlach a’ gabhail an Leabhair. Chaidh mi air mo ghlùinean còmhla ris na bha staigh ’s am bodach ag ùrnaigh, agus shil mo dheòir a’ smaoineachadh air mo mhàthair agus teaghlach m’athar.

Bhòidich mi gun deidhinn dhachaigh gam faicinn. Thug mi còrr air mìos ann a Halifax a’ feitheamh soithich agus mus d’fhuair mi berth cha robh mòran airgid agam ’nam phòcaid. Fhuair mi turas air soitheach gu Southampton agus mus d’fhuair mi de stòras air mo chùlaibh na bheireadh mi air ais a Leòdhas gun dìth, thòisich an Ceusar a’ cosnadh buaireadh anns an Roinn-Eòrpa. Man a thachair rium fad mo bheatha, bha buaireadh agus cogadh gam leantainn anns gach ceum a shiùbhlainn.

’S mathaid nam bithinn gun fàileadh na mara fhaireachdainn ann a Halifax gum bithinn fhathast beò anns a’ Chruithneachd. Agus nam biodh Suileabhan air fuireachd anns a’ Chruithneachd gun a thighinn gu cladaichean na Roinn-Eòrpa, ’s mathaid gu robh an Ceusar air fuireachd ’na chadal! Ach man a bhiodh mo mhàthair ag ràdh, ma tha e an Dàn tachraidh e. Cha d’fhuair mise dhachaigh gus an robh an Cogadh ’na chraos teine. Ma bha mo shùil ri tilleadh gu baile na Gàidhlig far an robh dùil agam coinneachadh ris na seòid a dh’aithnichinn ’nam òige, cha robh sin an Dàn. Bha am baile, man a bha an rìoghachd ’s an Roinn-Eòrpa air fad, fo chulm agus fo leòn. Dh’fhàs mi aosda anns a’ Chogadh agus chaill mo chridhe ’s mo chnàmhan an lùths a bh’unnta uair. Ach cha robh sin buileach cho duilich ris na chaill iomadach fear a dh’aithnichinn, a chaill a bheatha.

Chan eil aithne agam air mar a chuir Suileabhan an Cogadh Mòr seachad, oir tha na sgeulachdan a bhiodh e ag innse mun “chreich” sin air a dhol às mo chuimhne. Ach a-measg nan criomagan a bhithinn a’ sgrìobhadh uair ’na chuideachd, tha mu fhichead facal agam air a lorg a tha ag innse beagan mu eachdraidh anns an aimsir sin:

Air a leòn aig Na Dardanelles. Chaidh falmhan na glùine a thoirt dheth aig Lemnos. Caiptean Ellis, Aimeireaganach, an surgeon.

Feumaidh e bhith gun deach Suileabhan a chur dhachaigh le uireasbhaidh na glùine an dèidh do bhuaireadh nan Dardanelles a bhith seachad ann an 1915. Tha e coltach gun d’fhuair e cothrom na coiseachd air ais troimh anacladh ann am baile àraich. Thug tocasaid ruma e gu comas air ruith — mar a tha an ath sgeulachd ag aithris!

[TD 75]

19 Tocasaid Ruma

’Se mac piuthar mo mhàthar a bh’anns a’ Bhloody — duine cianail ’na òige nuair a bhiodh daorach air. Bha e beagan na bu shine na mi fhìn agus, mas math mo chuimhne, cha robh an linn aige càil na bu stuama na bha mo thè fhìn.

Bha mi aig an taigh aig deireadh a’ Chiad Chogaidh Mhòir — mi fhìn agus bodaich an àite, agus na leòintich eile a bhathas a’ cur dhachaigh bho fheum. Bha an Cogadh ’na uabhas man tha fhios aig a h-uile duine, agus naidheachdan bàis a’ tighinn dha na bailtean a h-uile seachdain. Cha robh mòran aig duine a dhèanadh e ach suidhe aig an taigh a’ caoidh nam balach a bha gam mort — eòlaich nach tilleadh dhachaigh gu bràth.

’Sann aig taigh-fhaire a bha mi aon fheasgar nuair a thuirt Kit Chaluim ’Ain Mhàrtainn rium gu robh tocasaid ruma aig a’ Bhloody air a thoirt air tìr ann an Geodha Mhòr Sheiseadair.

“Tha mise càirdeach dhan Bhloody,” arsa mise, “agus gheibh mi mo dheagh chuibhreann dhan sin!”

“’S an cac,” ars esan, “tha am Bloody agus Geidheas air fir na h-Aird a ghairm a-mach, agus b’fhasa dhut a dhol troimhn Maginot Line na faighinn faisg air a’ Gheodha Mhòr!”

“Och,” arsa mise, “tha Gaidheil a’ dol troimhn Mhaginot Line gach dàrna latha le adhbhar gu math nas bochd’ na dhol ga do thonnadh fhèin air ruma!”

Nuair a chaidh an taigh-fhaire seachad, dh’fhalbh mi fhìn agus an Kit dhachaigh. Shuidh sinn ris an teine ag òl muga blàthaich an làimh an urra, ’s ag argamaid air mar a gheibheadh sinn troimh Mhaginot Line a’ Bhloody. O, ’se cas a’ dol ’s a’ tighinn a bh’aig a’ Khit. Man bu mhotha a chanainn ’sann bu treasa a bha e dol ’na bheachd gum bu chòir dhuinn an tocasaid ’s na bh’innte fhàgail aig mac piuthar m’athar.

“Smaoinich,” arsa mise, “am blàths a bhiodh an dràsda ’nad ghoile nam biodh am muga sin làn de ruma, luairean beag ’nad cheann agus gàire air do leigeas!”

Uill, smaoinich e air sin agus dh’èirich e bhàrr an t-sèithir.

“Tha mi,” ars esan, “a’ falbh dhachaigh a dh’iarraidh sgeilb-chruadhach agus òrd, ’s mura faigh mi chon na tocasaid cuiridh mi an t-eanchainn às a’ Bhloody agus Geidheas!”

Rinn sinn gàire le chèile. Dh’fhalbh e ’s cha robh mise fada air a chùl agus dà pheile sinc agam.

[TD 76]

[Dealbh]
Tocasaid mhòr aonaranach air a’ ghainmhich

Bha gealach mhòr bhuidhe ann, agus ghabh sinn bràighe air taighean na h-Aird gus na ràinig sinn a’ Gheodha. Cha robh sgeul air duine air fonn no air fèath. Ach shìos fodhainn, chunna sinn an tocasaid ann an sin, high and dry air tràigh mhòr reothairt. Sìos leinn man na luchain dhan Gheodha.

“Ach,” arsa mise, “càit a bheil Gearmailtich a’ Bhloody — ’s cinnteach nach eil iad air an cùl a chur ris a’ Mhaginot Line?”

“Eagal roimh chold steel,” ars am fear eile, ’s e a’ cur a sgeilb-chruadhach ris an tùc. Còig tàrnaich dhan òrd agus thuit an tùc as an tocasaid. Dhòirt an ruma chon na gainmhich.

“Mhic na croich!” ars an Kit. “Sìn am peile!” Chuir sinn am peile fon an fhuaran agus shuidh sinn ann an sin a’ faicinn an ruma a’ dèabhadh às an tocasaid. Cha b’ann man stèill ann an allt a dhòirt e idir ach ’na phlumannan. Plum! Plum! Plum! Man ola-fhras-lìn a’ tighinn à botal. Abair thusa gun do dh’fhairich sinn an tìde fada mus robh a’ chiad peile taosgach. Ach fàileadh cùbhraidh an ruma! Lìon e a’ Gheodha Mhòr agus bheathaich e sinn. Bha sinn ’nar turraban ann an sin airson faisg air uair a thìde nuair a chuala sinn guthan a’ tighinn os ar cionn.

“Mo chreach!” ars an Kit. “Seo na Gearmailtich a’ tighinn ’s am Bloody Row air an ceann!” Dh’fhàg sinn an tocasaid a’ plumadaich ruma chon na gainmhich agus a-mach leinn leis an làdach a bha sinn air a chosnadh. Chrom balaich na h-Aird dhan Gheodha mus tug iad man aire gu robh cuideigin air a bhith a’ bleoghan na tocasaid. Ann an tiotadh, chunnaic iad sinne a’ dìreadh na creige os an cionn. Thòisich an èigheachd agus thòisich an ruaig! Cha robh sinn air a dhol dà cheud slat gus an robh an Kit bho fheum agus anail ’na uchd. Leig e ’na shìneadh

[TD 77]

ann am poll mònach agus dhòirt am peile mu chasan. Bha e soilleir nach robh e cho dèidheil air an daorach ’s a bha mise. Ruith mi air mo chas chuagach, le searragan mòra fada, ’s mi feuchainn gun deur a chall às a’ pheile.

Bheirinn sùil gu mo chùlaibh gus am faicinn an robh duine air mo shàil. Bha aon fhear ann an sin, searrag air an t-searrag aige orm. Bha mi gu bhith aig taighean Sheiseadair an uair a leig mi roimhe. Ann an tiotadh ràinig am Bloody mi.

“A mhèirlich na galla,” ars esan, “thoir am peile sin dhomh-sa!”

“Thoir aon cheum eile,” arsa mise, “agus thèid am peile ’s na tha na bhroinn ’na labaid mu do chluasan!”

Thòisich e ri bagairt orm ’s ag ràdh gun toireadh e fhèin agus Geidheas, a bhràthair, às mo chorp air latharna-mhàireach a h-uile deur a ghoid mi.

“A-màireach,” arsa mise, “bidh Geidheas, man a bhios tu fhèin, fuar marbh leis an deoch. ’S iongantach leam mura h-eil e’n sin an dràsda fhèin ’s a bheul fo tholl tùc na tocasaid!”

Cha do dh’èisd am Bloody ri facal tuilleadh. Bha e mach chon na Geodha Mòire, man an dealanach.

Chaith mise trì latha agus trì oidhche ann an cùil an taigh ’Ain Anndra far am bithinn cinnteach nach fhaigheadh duine sgeul orm. Nuair a bha am peile falamh shlaod mi mi fhìn dhachaigh a dh’fhaighinn bìdhe. Cha mhòr gun do dh’aithnich mo mhàthair mi leis na bh’orm de dh’fheusag.

Chaidh mi gu na lìn-bheaga air an ath latha.

“Càit,” arsa Dòmhnall ’Ain Chaluim, “an robh thu an dè? Chuir sinn am baile bun-os-cionn ga do lorg is sinn a’ feuchainn ri criutha fhaighinn airson na h-eathair.”

“Bha mi,” ars mise, “ann an Nèamh le peile ruma. Cho luath ’s a dhùisginn ann an Iutharn fodair ann an cùil ’Ain Anndra, dh’òlainn balgam ruma eile agus thillinn a Ghlòir!”

Nise, cha robh ann an Dòmhnall ’Ain Chaluim ach an t-èildear agus rug e air ghualainn orm agus chuir e às an eathar mi.

“Bheil thu smaoineachadh,” ars esan, “gu bheil mise a’ dol gu muir le fear aig a bheil toibheum daonnan air a theangaidh agus samh na daoraich bhàrr anail!”

Chan fhacas balaich na h-Aird airson ùine. Mu dheireadh, nuair a nochd iad às na tuill, bha na bha balaich Phort Mholair air fhàgail ann am broinn na tocasaid air a’ mhèirle a bha sinn air a dhèanamh orra a chur às an cuimhne. Cha b’e sin dhan Khit. Gu latha a bhàis cha do sguir e ach a’ tolach orm seach nach robh mi air balgam a shàbhaladh dha às mo pheile! ’S cha b’e a-mhàin gu robh e gun bhlasad air sùgh na tocasaid, ach bha e cuideachd air òrd-ladhrach ùr agus sgeilb-chruadhach a chall air Maginot Line a’ Bhloody!

[TD 78]

20 Sàboind anns an Oban

Nuair a fhuair na gillean dhachaigh às a’ Chiad Chogadh Mhòr, thòisich iad a’ tilleadh chon an iasgaich. Man a b’àbhaist, fhuair mise obair air bàta a-mach à Steòrnabhagh. Bha còignear againn anns a’ chriutha agus bha Leòdaidh air fear dhiubh sin — nàbaidh bun na h-ursainn dhomh fhìn a bha air am Military Medal a chosnadh a’ marbhadh nan Gearmailteach anns an Fhraing. Duine mòr calma a bh’ann an Calum Dhòmhnaill Bhàin, agus cha b’e do bheatha Leòdaidh èigheachd air anns an latha ud. O, cha robh cliù sam bith aige air sabaid le dhùirn. Cha robh ann ach duine solt, ach bha e cho àrd calma ri sealltainn ris, agus e cho math air dearbhadh, ’s nach robh mòran ghillean timcheall nach èisdeadh ris ’s nach gabhadh a chomhairle.

Man as àbhaist, bha prìsean ann am puirt na Mòr-thìr na b’fheàrr na prìsean Steòrnabhaigh. Lean sinn an sgadan sìos bho Malaig dhan Oban, agus ann an ceann sreath rinn sinn cosnadh math. Air Di-sathairn’ fhuair sinn straga mhath agus rinn sin, anns an Oban, deich tasdain fhichead an crann. Chuir sinn na lìn air dòigh agus chaidh sinn ’nar sìneadh agus ann am beul na h-oidhche chaidh sinn suas am baile agus ghabh sinn pinnt. Ann am beul na h-oidhche thòisich an t-uisge agus nuair a dh’èirich sinn anns a’ mhadainn bha i fhathast a’ sileadh. Ri mo chuimhne cha do chuir mi latha eile riamh seachad cho muladach fada ris an t-Sàboind ud ’nar suidhe anns a’ bhàta. Chan èisdeadh duine ri sgeulachdan Shuileabhain seach gu robh iad ag ana-chreidsinn a h-uile rud a chanainn. Chan innseadh Leòdaidh dhuinn sgeulachdan a’ Chogaidh Mhòir seach gu robh e airson dìochuimhne a dhèanamh air sabaid agus marbhadh. ’S cha robh a’ chòrr air bòrd a b’fhiach dà sgillig ’na eachdraidh!

Man a thurchair, cha robh an còcaire air gu leòr bainne agus siùcair a cheannachd, agus seach gu robh sinn air ar h-aineolas, cha bu dùraig dhuinn a dhol a dh’iarraidh iasad air bàta eile. Sin mar a bha. Gun bhainne, gun shiùcar, gun sheanchas, agus tuil uisge a’ dòrtadh air an ach-a-muigh! Nam biodh sinn air a bhith air aodach ceart a thoirt leinn nuair a dh’fhàg sinn Steòrnabhagh, dh’fhaodadh sinn a bhith air a dhol dhan t-searmon. Ach cha robh stiall againn air bòrd ach geansaidhean agus briogaisean-mòilsgein agus bòtannan, ’s cha leigeadh an nàire dhuinn a dhol dhan eaglais.

“Ta,” arsa Leòdaidh, “cha chùm dìth còmhdaich mise às an eaglais.

[TD 79]

Thug mi ceithir bliadhna gam dhìon fhìn bho peilearan nan Gearmailteach. Cha chuir gruaman chailleachan càil orm!”

Uill, nuair a thill Leòdaidh às an eaglais bha e cho robach ri rud a chuireadh muir a thìr! Bha e air a labanadh, le uisge a’ sruthadh dheth agus snagardaich air fhiaclan.

“Siuthad,” arsa mise ris a’ chòcaire, “thoir a-mach am botal branndaidh à bucas a’ first-aid agus thoir dileag do Leòdaidh.”

“Seadh,” arsa fear thall ’s a-bhos, “thoir dha an comanachadh mus caill e an deò.”

Dh’fhalbh an còcaire chon a’ bhucais ach cha robh sgeul air a’ bhotal branndaidh — ma bha leithid de rud riamh air bith ann.

“Thoir dhomh a-rèisde copan teatha thad ’s a tha mi a’ cur dhìom mo chuid aodaich. ’S cinnteach gu bheil comas agad air an uimhir sin a dhèanamh.”

O, cha robh Calum còir ro thoilichte air a’ chòcaire. Ghabh sinn uile an copan teatha — teatha shearbh gun shiùcar gun bhainne — agus mus robh sin seachad ’sann a thug Leòdaidh man aire gu robh an t-adhar a’ sgiathachadh agus turadh ann. Seo ’sann a bhris e air a ghàire.

“Tugnaibh suas dhan bhaile, a bhalachaibh, agus tha deagh amharas agam-sa gur aithne dhomh àite far am faigh sinn balgam nas taisealaich’ na copan de theatha shearbh.”

Cha b’e ruith ach leum! Bha an còignear againn air cabhsairean an Obain mus canadh tu “Beannaich mi!”

Lean sinn Leòdaidh agus e ag innse dhuinn sgeulachd mu dheidhinn triùir iasgairean a bha e air fhaicinn fhad ’s a bha e ’na sheasamh ann an clobhsa ri fasgadh ’s iad a’ tighinn a-mach le botail, fo rùn, à doras-cùil taigh-seinns. Bha e mionnaichte gu robh an taigh-seinns làn dhaoine ag òl.

Ràinig sinn an clobhsa agus sheas sinn ann an sin greis, a’ cumail sùil air an doras. Seo chunna sinn fear a’ tighinn a-mach fo na mùdan ’s e a’ cur leth-bhotal ’na phòcaid-tòin. Dh’fheuch sinn a-null thuige. Dh’innis sinn dha fàth ar turais ach thuirt esan nach leigeadh sinn a leas mòran dòchais a bhith againn gu faigheadh sinn cobhair bho fhear an taigh-sheinns air an t-Sàboind, seach gum b’e coigrich a bh’unnainn.

“Bheil thusa dol a ràdh rium-sa,” arsa Leòdaidh ’s e a’ seasamh aige, “gu bheil duine anns an Oban a tha dol a chur dealachadh eadar veteran Airm agus muinntir eile!”

“Veteran Airm?” ars an gille. “Seo dhut balgam às an leth-bhotal agam-sa.”

Cha ghabhadh Leòdaidh deur bhuaithe. Thuirt e ris nach seasadh càil eadar esan agus blàths an taigh-sheinns. Ghabh sinn chon an dorais agus Leòdaidh air ar ceann — a h-uile duine againn gus teuchdadh leis a’ phathadh. Bhuail Leòdaidh a dhòrn air an doras — gnogadh mòr tapaidh. Dh’fhosgail an doras agus chunna sinn gu robh mu dhusan

[TD 80]

duine ris a’ chunntair ag òl. Ach eadar sinne ’s an cunntair bha bonnsair, duine mòr grànda a bha sealltainn sìos a shròin eadhon ri Leòdaidh. “Yes?” ars esan, ’s e a’ sadadh a-mach a bhroillich.

<eng>“You see, it’s like this,”<gai> arsa Leòdaidh, <eng>“We’re from the Islands and a friend of ours …”

“Guests of the landlord only!”<gai> ars an duine ’s e ri dùnadh an dorais ’nar h-aodann.

Chluinneadh tu am bonnsair a-staigh a’ cur a’ chlaidheamhain air an doras. Ghnog Leòdaidh an doras a-rithist, ’s cha do thachair càil. Ghnog e rithist, agus ann an tiotadh dh’fhosgail am bonnsair an doras. Abair thusa corraich.

<eng>“I’m sorry to bother you,”<gai> arsa Leòdaidh, <eng>“but you haven’t listened to what I was saying.”

“I’ve listened too much,”<gai> ars am bonnsair. <eng>“I’ll give you one minute to clear off.”<gai>

Dhùin an doras agus chuala sinn an claidheamhan ga ghlasadh.

“O, chan eil gu math,” arsa Leòdaidh, “cha toir na coin dhuinn deur.” Thionndaidh e air falbh bhon doras.

“Stad ort, a Chaluim,” arsa mise. “An cuala tu riamh am facal ‘Cha chumar taigh le beul dùinte’? Uill, tha mise dol a dh’innse dhan an tràill duine seo fìrinn seanfhacal eile.”

“Dé tha sin?” arsa Leòdaidh.

“Tha seo,” arsa mise. “Cha chumar taigh-seinns dùinte nuair a tha am pathadh air Suileabhan!”

Ghnog mi ’n doras agus, a Dhia, dh’fhosgail e anns a’ bhad ’s am bonnsair ’na sheasamh le screwtop aige air a ghualainn deiseil airson a leigeil thugainn. Ghabh e uabhas nach b’e Leòdaidh a bha roimhe ach giodraman beag nach b’fhiach dha bhualadh. Cha do chuir mi dàil anns a’ chùis. Bhuail mi an smiogaid aige le m’uile neart. Thuit an screwtop às a dhòrn agus chaidh e ’na spealgan chon an làir. Thug am bonnsair ùine ’na sheasamh mus do dh’fhalbh an lùths as na h-uilt aige. Seo thuit e, fèir man closach craoibh a leagadh tu ann an coille. Chuir mi mo chas tarsainn air a bhroilleach agus sheall mi ris na balaich.

“Tugnaibh!” arsa mise. Chaidh mi chon a’ chunntair agus thuirt mi ris a’ bharman, <eng>“Five double whiskies for<gai> Suileabhan and his friends.”

Sheas sinn ann an sin ag òl an uisge-bheatha fhad ’s a bha iad a’ toirt a’ bhonnsair timcheall. Bha Leòdaidh rudeigin iomnach gum biodh an dearg bhuaireadh ann nuair a chuireadh iad air a chasan e, ’s bha na balaich eile a’ cur às mo leth gu robh dìth cèill orm nach robh eagal orm. Nuair a dhùisg am bonnsair cha shealladh e rinn agus shuidh sinne gu math sona anns a’ bhàr ag òl na thogramaid.

Arsa mise ri Leòdaidh, “Chan eil fhios agam bho Dhia cionnas a thug an t-Arm Breatannach a’ bhuaidh air na Gearmailtich ma tha na saighdearan againn uile cho modhail riut-sa!”

[TD 81]

Rinn Calum còir gàire.

“Tha rian anns an Arm,” ars esan, “rian, comhairle agus modhalachd, agus gun sin cha bhiodh duine fada beò ann an cogadh. Ach ’sann a tha thusa air, tha do bheatha air a riaghladh le mì-rian agus le mì-mhodh agus ’sann aig Sealbh fhèin tha fhios cionnas a tha thu fhathast beò ’s nach deach do mharbhadh o chionn fhada.”

Thog e a ghlainne rium agus dh’òl e deoch-shlàint.

’S tric a bhios mi a’ cuimhneachadh air briathran mo charaid agus an fhìrinn a thug e dhomh an clàr an aodainn. ’S bidh mi smaoineachadh beag leam fhìn gur mathaid gu robh deamhain dubh air choreigin gam dhìon anns a h-uile buaireadh anns na chuir mi mo shròin.

[TD 82]

21 Mortairean-muic

Chanainn gu robh sinn mu chuairt air dà cheud mìle an iar-dheas air ceann a deas Eirinn agus sinn air an t-slighe mach. Latha brèagha ciùin samhraidh ’s gun deò air a’ ghaoith. Bha an fhairge ciùin man miosair fhala agus ceò ghlas an Iuchair crochaite fad às, eadar cuan agus adhar. Bha an criutha air an deic, feadhainn a’ peantadh ’s feadhainn eile a’ glanadh an iarainn le ùird — a h-uile duine dian ’na obair fhèin.

Seo, ’sann a chunnaic sinn na h-oifigearan air an drochaid a’ geàrnaidh ’nam measg fhèin. Thàinig fear a-mach air sgiath na drochaid le prosbaig ’s e ’g amharc romhainn a-mach dhan a’ chuan. Thog sinn ar cinn às an obair agus thòisich sinn a’ goradaireachd air dè bha e faicinn, ach cha robh càil ri choimhead. Ach gu sealladh Dia orm, seo ’sann a chunna sinn an rud seo ag èirigh romhainn às an fhairge — rud mòr glas mu chuairt air leth a’ mhìle romhainn ann an rathad na soithich.

Bha e dhut fèir man gun togadh tu taigh dubh air a shlinn — bha e cho mòr ri sin — a-mach às an fhairge. ’S mus do bhuail e an t-uisge air ais, dh’èirich dà rud eile — cha mhòr a cheart cho mòr, iad cìleach geal-is-dubh — ri thaobh agus thuit iad air ais dhan fhairge. Thighearna, cha mhòr nach do chuir an sealladh à cochall mo chridhe mi! Thuirt mi ri Eireannach a bha ri mo thaobh, an dùil dè an gnè rud a bh’unnta. “Mucan-mara!” ars esan. “Ach chan ann tric a chìthear iad mar seo — dà mhortair-muic an sàs ann am muc-sgadanach!”

Anns na facail, dh’èirich iad romhainn a-rithist, a’ mhuc-sgadanach agus tè dha na mortairean fòidhpe man gum biodh mial-chù an sàs ann an caora, ’s a’ chaora ’na deann-ruith a’ feuchainn air àite sam bith anns am faigheadh i faothachadh. Bha ceann na muic-sgadanach dearg ’na cuid fala.

Shlaodaich an Caiptean an t-soitheach, air eagal ’s gum buaileadh na h-ainmhidhean unnainn. Tha mi ’g ràdh riut, nam biodh na bha siud de chudthrom air tuiteam air deic na seann shoithich ud, gu robh i air a dhol dhan a’ ghrùnnd leis a h-uile duine bh’againn air bòrd.

Seo, ’sann a dh’èirich a’ mhuc-sgadanach ri ar taobh — O, mu chuairt air dà cheud slat bho thaobh deas na soithich. Bha i nise gu math na bu shlaodaich’, man gum biodh i air an lùths a chall. Dh’èirich na madaidh ghrànda ud còmhla rithe ’s iad an sàs innte. Bha an fhairge geal le cop agus lòn dearg de dh’fhuil a’ cuartachadh a’ bhlàir.

Chunna sinn oifigear a’ tighinn a-mach air an drochaid le rifle aige.

[TD 83]

Bha an gunna aige ri shùil ’s e ’g èigheachd, <eng>“Leave her alone, you bastards!”<gai> — dìreach man gum biodh e ri coin a bha air caora no bò a chur ann an tabhoinn. Thàinig an Caiptean a-mach às a dhèidh agus thug e an gunna bhuaithe.

“O,” ars an t-Eireannach, “tha mo liagh ro fhadalach le cobhair. Tha na mortairean-muic air an teanga a reubadh as a ceann.”

Agus b’ann mar sin a bha. Bha teanga na muic — tha e coltach — cho mòr ri tarbh, agus bha na nàimhdean aice air a’ mhuc a mharbhadh air sgàth feòil na teanga.

Ghluais sinn air adhart a-mach às a’ bhlàr, ach chitheamaid am bad far an robh na mucan air a’ chath a chur seachad gus an robh sinn, tha mi creidsinn, trì mìle bhuaithe: lìth mhòr air uachdar na mara agus closach na muic-sgadanach, man eathar air a beul-fòidhpe, ’na theis-meadhon.

’S iomadh uair a smaoinich mi air an t-sealladh ud. ’S iomadh turas a shiubhail mi ann an cuantan nan Tropaigs agus air na deighean air oirean fuara an t-saoghail, ’s chan fhaca ri riamh tuilleadh ainmhidhean cho nàimhdeil ris na mortairean-muic. Ach canaidh mi seo riut le m’uile chridhe: chuir an sealladh ud uiread de ghairisneachadh orm, de dh’eagal agus de chianalas, agus nach do mheintrig mi mo chorp a chaoidh tuilleadh a chur dhan fhairge — air cho teth ’s ciùin ’s gum biodh an aimsir — le feagal ’s gun deidheadh m’ithe le fear dha na h-ainmhidhean a tha a’ sealg ann an doimhne a’ chuain.

[TD 84]

22 Gealach na Seilbhe

Chaidh mo bhreth le gealach shlàn agus làn reothairt, agus tha e coltach gun do dh’innis Bantrach Iomhair dha mo mhàthair air an oidhche sin gun toireadh gealach shlàn sealbh orm fad mo bheatha. Rud iongantach a bh’ann man a bhiodh mo shùil air a’ ghealaich, bho dh’fhàs mi mòr, man gum biodh dùil agam ri fortan a thighinn ’nam lùib bho dheidheadh a’ ghealach ’na mulachag!

Dh’fhàg sinn Liverpool air oidhche mhath gealaich ’s ar h-iùil air Buenos Aires. Bha Gaidheil còmhla rium cuideachd — balaich à Uibhist agus Barraigh — agus cha robh sinn fada aig muir gus an tug mi man aire gur mi an aon Phròstanach a bha anns a’ chriutha. Cha b’e gu robh sin gu difir leis na balaich eile. Bha iad cho càirdeil rium mun a’ phinnt leanna ri muinntir bun na stairsnich ann am Port Mholair — a h-uile duine aca ach Paddy Manson. Droch dhuine a bh’ann am Paddy Manson — fear à Liverpool a bha cho buaireant’, greannach ri cat air lìon-beag! Duine tana righinn a bh’ann, ’s a bheul air gròbadh leis an droch nàdur. Seach nach robh unnam-sa ach gille, agus seach nach robh mi dhan chreideamh aige fhèin, bha e an còmhnaidh leis a’ bhiodag unnam. O, bha e gu math geur orm, ’s cha shuidhinn aig bòrd a-measg na cuideachd gun tàthag aige ga sadadh orm. ’S iomadh uair a thog e mo nàdur, ach cha robh mi cho fileanta anns a’ Bheurla ’s gum b’urrainn dhomh urchaill mhath a chur thuige às mo bheul. Sìos leinn dha na Tìrean Teithe, agus cha b’ann na b’fhuaire a dh’fhàs a’ ghràin a bh’agam fhìn agus Manson air a chèile!

Aon oidhche ’s mi air watch, thàinig Dòmhnall Mabach — fear do bhalaich Uibhist — far an robh mi.

“Nis, a Shuileabhain,” ars esan, “as bith dè am brosnachadh a ni Manson an donais ort le bheul, na leag làmh air. Chan eil ann ach duine suarach agus chan eil càil a dh’fhios dè an uireasbhaidh a chuireadh e ort, oir chan ann len dùirn a bhios balaich Liverpool a’ sabaid ach lem brògan agus leis an sgithinn.”

“A Dhòmhnaill,” arsa mise, “tha mise ga do chreidsinn. Chan eil ann a-nochd ach oidhche dhorch agus cha bhiodh dad a shealbh orm an aghaidh Manson. Ach thig gealach shlàn ma bhios sinn beò, agus ann an solas geal nan speuran cha chuir a bhrògan no a sgian bacadh ormsa!”

Cha robh càil a dh’fhios aig Dòmhnall còir co air a bha Suileabhan a’ bruidhinn! Dh’fhàg e mi le rabhadh mi seachnadh fear a’ bhuairidh.

[TD 85]

Nuair a cheangail sinn an t-soitheach ann am Buenos Aires, dh’ullaich an criutha airson a dhol air tìr. Chuir mise orm an t-aodach bu spaideil’ a bh’agam agus chaidh mi gu tìr roimh chàch. Cha robh mi idir airson a bhith an comann Manson. Choisich mi leth-mhìle air falbh bho na docaichean agus thàinig mi gu taigh-òsda.

Shaoil mi gum bithinn sàmhach sìtheil gu leòr ann an sin. Dheidheadh an criutha, bha mi glè chinnteach, dhan chiad taigh-òsda gus an tigeadh iad shìos anns a’ phort.

Cho luath ’s a chaidh mi steach thàinig seňorita ’nam choinneamh — nighean bhrèagha mu m’aois fhìn, craiceann lachdann oirre agus gruag fuilt oirre gu leth a droma. Cha robh facal Beurla aice ’s nas motha cha robh a’ Ghàidhlig aice! Ach ’s iongantach an oidhirp a nì gille is nighean air tuigsinn cach-a-chèile nuair a tha suirigheachd air an aire. Thug mi faisg air uair a thìde ann an sin, mi fhìn ’s an seňorita ag òl ’s a’ sop-suirighe. Ach seo ’sann a chuala sinn a’ chopraich còmhraidh a’ tighinn chon an dorais, agus ann am priobadh na sùla thaom an criutha steach agus Manson air an ceann.

Rinn iad orm, a h-uile duine aca le daorach mhath ’nam broinn. Dhragh Manson sèithear thuige agus shuidh e aig a’ bhòrd.

<eng>“Your shipmates aren’t good enough for you to drink with, MacLeod — is that it?”<gai>

[Dealbh]
Cha robh Gàidhlig no Beurla aice

[TD 86]

Sheas an señorita agus leig Manson sgarathart rithe suidhe sìos. Shuidh i le fiamh. Ged nach do thuig i a chantanas thuig i a chorraich!

O, thug Manson dhomh gam agalladh ’s gun dùrd agam ris. Chuala mi Dòmhnall Mabach ag ràdh anns a’ Ghàidhlig, “A Shuileabhain, seo do theans — do chàirdean fhèin timcheall ort airson faicinn nach cuir e bròg no sgian ort!”

Nuair a chuala Manson a’ Ghàidhlig bha e fèir dhut man gun sadadh tu uisge-beatha air craos teine. Sheas e agus bhuail e mi eadar an dà shùil ’s chaidh mi gu mo chùlaibh chon an ùrlair, ’s am bòrd ’s na glainnichean air mo mhuin.

Man a thuirt mi, bha an deise a b’fheàrr a bh’agam orm, agus cha b’e sin an còmhdach a b’fheàrr leam a bhith orm ann an cath. Shuidh mi air an ùrlar a’ sgrùdadh mo chuid aodaich. Bha mo sheacaid air a gànrachadh leis an deoch — ach ghabhadh deoch a thiormachadh! Chuir mi mo làmh gu mo mhaol agus fhuair mi ann an sin cnap cho mòr ri ugh faoileig.

Bha na Gaidheil ag èigheachd rium èirigh agus pronnadh Manson. Ach ma bha an guth-san mòr, bha èighe Manson fhèin na bu treasa na sin — rac a dhroch nàduir gu a thachdadh ’s e gam spròtadh ’s gam agalladh. Mu dheireadh sheas mi agus, ged a thàinig a’ bhrùid thugam gam phutadh ’s gam bhruthadh, chum mi mo dhà làimh ri mo chliathaich.

Chuala mi Dòmhnall Mabach ag èigheachd, “A Shuileabhain, buail e no chan èigh duine Gaidheal ort a chaoidh gu bràth!”

Ghabh mi chon an dorais agus dh’fhàg mi an taigh-òsda ’s an criutha air fad ag èigheachd fad an analach gum b’e gealtaire leibideach a bh’unnam. Cha tug mi sùil air ais. Ghabh mi air bòrd na soithich agus thug mi dhìom mo dheise is chuir mi i air iarna. Ann an còig mionaidean bha mi ’nam bhriogais dungarees agus sandshoes. Thug mi sùil ann an sgàthan, agus nuair a chunna mi dìol m’aodainn bhreab mo dhùirn leis an tàmailt ’s an troimh-a-chèile.

“A Mhanson dhuibh an dòlais,” arsa mise, “’sann ort a bhios an suibhle ma thig thu tuilleadh ’nam ghaoth!”

Seo ’sann chuala mi an t-seinn a’ tighinn chon na soithich. Sheall mi mach air porthole agus chunna mi na balaich a’ tighinn. Suas leotha air a’ ghangway, agus cha robh mi fad’ ann gus na thòisich iad a’ cromadh dhan an t-saloon. Man a b’àbhaist, bha Manson air an ceann agus rinn e orm.

<eng>“MacLeod,”<gai> ars esan, <eng>“a man who refuses to fight for his señorita is a spineless coward. Now I’m going to give you one more chance to prove yourself, and if you run away I swear to God I’ll catch you and dump you overboard!”

“Manson,”<gai> arsa mise, <eng>“if you’re a religious man, now’s the time to say your prayers. You have just arrived at the end of the road!”<gai>

[TD 87]

O, shad e dheth a sheacaid agus chrùb e rium air cùl a dhùirn. Dh’fheuch e orm le chearrag ’s an uair sin le tàrnach bhon làmh dheas. Bu dhìomhain sin dha. Bha mise cho aotrom air mo bhonnan ri luaireag air iteig. Ged a bha an saloon cumhang, cha do chuir e buille orm. Mu dheireadh sheas e agus leig e ràn às.

<eng>“Come on, nancy boy, let’s see if you can hit me!”<gai>

Leig mi thuige mo làmh dheas le m’uile neart ’s bha a h-uile unnsa dìoghaltais a bh’agam dha ’nam chridhe air cùl na buille. Bhuail mi e fon smiogaid. Dh’fhalbh e air ais gus na bhuail cùl a chinn air stanchion a bh’anns a’ bhulkhead. Leig e fodha air a thòin ann an sin. Uill, a dhuine, ’sann a ghabh mise feagal gu robh mi air a mharbhadh. Bha e fuar fann gun labhairt, ’s cha chreideadh tu gu robh na thàinig às de dh’fhuil air a thighinn às an aona chlosach! Thàinig oifigear le first-aid agus dh’òrdaich e ambulance airson Manson a thoirt air tìr dhan ospadal. Dh’fhaighnich an t-oifigear cionnas a chaidh Manson a ghoirteachadh agus mhionnaich na balaich, a Ghoill ’s a Ghaidheil a bh’ann, gu robh e air tuiteam an comhair a chùil leis an daorach.

Bha mi aig a’ ghangway nuair a thugadh Manson air falbh air stretcher. Bha a shùilean fosgailt’ agus dh’fheuch e ri bruidhinn.

<eng>“You’ll be all right, old son,”<gai> arsa mise. <eng>“Tonight in a way was your lucky night. The full moon over Buenos Aires saved your life!”<gai>

“Dè an sgoil dhubh a th’agad ann an sin?” arsa Dòmhnall Mabach, ’s e air farchluais air mo chòmhradh ri Manson.

“A Dhòmhnaill,” arsa mise, “nam b’e gealach ùr a bha air a bhith againn a-nochd an àite gealach shlàn, bha a’ bhuille leis na bhuail mi Manson air a chur a thaigh nam marbh agus mise a thaigh na croich!”

Nuair a chaidh an ùpraid seachad chaidh mi sìos agus dh’iarnaig mi mo dheise. Chaidh mi steach dhan t-saloon ’s bha na balaich cruinn ann an sin mu bhotal mòr is mealladh-naidheachd orm ann an ceann a h-uile fear aca. Dh’fhiathaich iad mi chon an uisge-bheatha, ach thuirt mi riutha gu robh mi dol air ais air tìr. Dh’fhaighnich fear bho fhear an ann a’ dol a thadhal air Manson anns an ospadal a bha mi.

“Tha mo ghnothaich-sa ri Manson aig a chrìch,” arsa mise. “’Sann a tha mi dol air ais dhan taigh-òsda a dh’fhaicinn co ris a tha señorita coltach ann an solas Gealach na Seilbhe!”

[TD 88]

23 Ann am Fàsach Astràilia

Nuair a ràinig sinn Sydney ’s a chuir sinn an gràn bhàrr na soithich cha robh caragu ann a bheireamaid air ais dha na Stàitean. Laigh i ann an sin ris a’ chidhe airson còrr air cealla-deug, is sinn gu math muladach a’ feitheamh ri fios à San Francisco. Bha na h-agents air bòrd gach dàrnacha latha, ’s gun càil aca dhuinn ach droch naidheachd. Bha an Depression air a’ mhalairt eadar rìoghachdan a thraoghadh. Mu dheireadh, phàigh an sgiobair dheth a h-uile duine criutha a bh’oirre nach buineadh dha na Stàitean agus dh’fhalbh e dhachaigh “light ship” is còignear Bhreatannach againn ’nar seasamh air a’ chidhe ga faicinn a’ cur cùl rinn. Gnothaich deamhnaidh a bha siud, gun mòran airgid ’nar pòcaid, gun obair againn gun deidheadh sinn, ’s gun àite againn far an tadhaileadh sinn. Bha sinn air ar h-aineolas gun dòigh againn air faighinn dhachaigh. Dhùin am <eng>Federated Union of Australian Seamen<gai> an dorsan oirnn. Cha robh gu leòr obrach ann do sheòladairean na rìoghachd sin fhèin, agus cha robh iochd unnta ris na ceudan eilthireach a bha “high and dry” anns na puirt aca.

Cha robh càil ann an Sydney a b’urrainn do dhuine a dhèanamh ach feitheamh — feitheamh ’na do shuidhe ann am bàr, an dòchas gun tigeadh soitheach Bhreatannach — no soitheach sam bith — a leigeadh dhut seòladh oirre. Ach bun a bha seo, chaith mi m’airgead — h-uile bonn-a-sia a bh’agam — agus bha mi ’n uair sin gun dheoch agus gun aran! Gu sealladh Dia orm, cha do dh’fhairich mise riamh acras mar siud — acras agus bochdainn. Chuimhnichinn air bochdainn na dachaigh ’s mar a bha sinn ’nar cloinn ach, a bhalaich ort, cha robh sin co-ionnan ris an dòrainn a bh’oirnne ann an Astràilia.

Chuimhnichinn air bothan mo mhàthar le ìm is gruth, cinn-ghropaig, maragan-èisg, glasagan, feòil-rèisg agus iomadach seòrsa annlan eile. Cha robh càil dhan sin agam-sa air cabhsairean Shydney. Uill, a charaid, cha tèid mi ga chleith! Mus robh mi dà mhìos ann an Sydney bha mi ’na mo Sundowner: sin agad dìol-dèirig gun dhachaigh, gun obair, a’ falbh na fàsaich gun chonn, gun cheann-uidhe — dìreach beò an dùil, man a bha cù a’ cheàird.

Chaith mi mo bhrògan ’nam Sundowner air cùl baile Shydney a’ lorg obair, gam chumail fhìn beò mar a b’fheàrr a b’urrainn dhomh. Cha robh agam ach màileid bheag air mo dhruim, agus anns a’ mhàileid sin — cha robh i càil na bu mhotha na duf a chuireadh tu ann am prais —

[TD 89]

bha a h-uile stiall a bh’agam anns an t-saoghal. A’ chiad fhaothachadh a fhuair sinn, ’sann nuair a chuala sinn gu robh Riaghaltas Astràilia air tòiseachadh a’ togail rathad mòr bho Sydney gu Newcastle — sin baile-puirt a bha mu chuairt air ceud mìle tuath air Sydney. Chaidh cuireadh a thoirt anns na pàipearan-naidheachd dhan a h-uile duine bha dìomhain anns na bailtean ann an New South Wales agus Victoria a dhol chon an rathaid a dh’obair. Bha an tuarasdal a bha iad a’ toirt dha na nàbhaidhean beag gu leòr ach, nas fheàrr na pàigheadh, bha iad a’ toirt ceithir diathadan bìdh dhan an luchd-obrach a h-uile latha.

Thog sinn oirnn air falbh bho na Wooloomoloo Rocks air cùl Shydney, far an robh sin man coin-fhiadhaich air gabhail còmhnaidh — h-uile fear anns an robh fhathast lùths nan casan. Thàinig sinn chon an rathaid mhòir ùir, agus bha na ceudan ag obair air. Lean sinn oirnn mìle às dèidh mìle, gus an tàinig sinn chon an astair far an robh iad a’ toirt luchd-obrach ùr air. Bha agad ri d’ainm a shoighnigeadh, agus bha iad an uair sin a’ toirt dhut tràth — brot, feòil, aran agus teatha. An dèidh sin, thàinig an obair. Pìcean is ùird-mhòra agus sluasaidean; fallas agus pathadh. Bha a’ ghrian ’na craos theine os do chionn, ’s gun càil fodhad ach oileagan mòra cloich agus morghan. Ma bha am biadh math, bha an obair cruaidh, agus cha robh i idir a’ còrdadh ri luchd na mara a bha cleachdte ri oiteag fhionnar a’ chuain agus gluasad deic fhiodha fon casan.

Aig deireadh a’ chiad latha, bha e soilleir dhomh nach seasainn ris an obair. Chithinn an cuan, fada bhuam, ’s mathaid mìle air falbh; ach eadar mi ’s an cladach bha am bush a bha a’ còmhdach an fhearainn air fad, anns nach robh duine a’ còmhnaidh. Chan eil càil ann am Breatainn a tha coltach ris a’ bhush, ach tha e dhut man gum biodh craobhan a’ fàs gu d’achlaisean — craobhan gathach, dreasan, cluaran ’s a h-uile lus a bha sin, beò ann am fàsach morghain agus chlachan.

Bha na balaich a bha air ùr-thighinn chon na h-obrach air fad eadar dà bharail — am fuiricheadh iad neo an teicheadh iad. Ach seo ’sann a thàinig an gafar thugainn far an robh sinn ’nar suidhe agus dh’innis sinn dha mar a bha sinn a’ faireachdainn.

“A bhalachaibh,” ars esan, “na leigibh às ann an seo gus am bi sibh glè chinnteach gu bheil obair eile agaibh gun tèid sibh.” O, duine gasda glic a bh’ann; ars esan, “Am fear nach seall roimhe, seallaidh e às a dhèidh! Tha sibh air soighnigeadh air an seo aon uair, agus ma chuireas sibh cùl ris an obair an dràsda cha ghabh iad tuilleadh sibh ged a thilleadh sibh.”

“Dè, a Shuileabhain, a tha thu dol a dhèanamh a-nise?” arsa mise, ’s mi ’na mo shìneadh a’ feuchainn ri norrag cadail fhaighinn.

Thurchair dhomh balach Cockney a bhith ri mo thaobh — cha bhiodh e ach mu naoi bliadhna deug a dh’aois. Bha esan a’ bruislich às a chadal, ’s an druim aige cho dearg ri giomach le milleadh na grèine. O, cha robh e gu math. Seo ’sann a dhùisg e agus thòisich sinn a’ seanchas.

[TD 90]

“Seall,” arsa mise, “chì thu an cuan à seo. Nach math dhan an fhear a tha an dràsda muigh an sin ’s an sàl fo thòin, agus a’ ghealach air deic na soithich agus coinnle-bianain a’ tionndadh ’na shruth!”

“Seadh,” ars esan ’s e suidhe, “agus smaoinich air an t-soitheach air cùrsa gu’n iar-dheas gun càil a stadas i gus an ruig i an doc ann an Tilbury!”

O, bha an cianalas air an dithis againn.

“Dè mu dheidhinn a dhol air ais a Shydney?” arsa mise. “Tha a’ ghreigh sheòladairean a bh’anns a’ bhaile nise air a thighinn chon an rathaid a dh’obair. Chan eil rian nach fhaigh an dithis againn soitheach a-nise ma bhios sinn anns a’ phort a h-uile latha.”

Rinn sinn guim gun teicheadh sinn bhon an rathad air latharna-mhàireach, ’s nach innseadh sinn do dhuine gu robh sinn a’ cur cùl ris an obair latha. Thàinig a’ mhadainn agus thòisich an obair ’s bha a h-uile duine ’na mhàl.

An dèidh tìde diathad, nuair a bha sinn air ar leòr ithe, dh’fhalbh mi chon a’ Chockney agus sheall mi dha leth lof a bha mi air a ghoid. Bha esan air botal leathair a ghoid làn bùirn. A’ chiad failmeas a fhuair sinn, thog sinn oirnn dhan bhush, ’s ar h-aodann chon a’ chladaich. Cha robh dad a dh’fhios againn dè cho fad ’s a bha an cladach bhuainn, ach bha e ’nar rùn leantainn a’ chladaich gu deas nuair a bhuaileamaid e, gus an ruigeamaid Sydney.

Uill, bha fàsach a’ bhush dhut man gum biodh tu a’ falbh a-measg ueadhar-ghathach. Bha sinn air ar h-aineolas, agus a’ feuchainn ri siubhal air slighe chòmhnard an àite dhuinn a bhith lorg frìth-ròidean a-measg nan craobh.

<eng>“Hell’s bells!”<gai> ars esan. <eng>“I have already lost half of me on those figgin’ thorns. There will be none of me left before we reach the sea.”<gai>

O, balach àraid a bh’anns a’ Chockney, làn spòrs.

Thàinig sinn gu dà chlach mhòr — cho mòr ’s gu robh iad comasach air leigeil dhuinn suidhe fòdhpa, a-mach à teas na grèine. Cho luath ’s a shuidh sinn, chuala sinn fuaim man gum biodh trèana a’ tighinn thugainn. Na bu mhotha ’s na bu mhotha dh’fhàs am fuaim, gus an robh mi cinnteach mu dheireadh gum b’e crith-thalmhainn a bh’ann. Mach leinn bho na clachan agus seo ’sann a chunna sinn beathaichean a’ tighinn thugainn ’nan cruinn-leum — beathaichean mòra grànda ’s iad a’ leum deich troighean dhan an adhar.

<eng>“Holy Mother of God,”<gai> ars an Cockney, <eng>“let’s get back under them rocks or we’ll be trodden to death.”<gai>

Steach leinn air ais dha na sgoran, agus lean am meall bheathaichean sin a’ leum seachad oirnn airson ùine. Bha na ficheadan aca ann.

Mu dheireadh chaidh a h-uile càil sàmhach agus bha an dithis againn air chrith leis an eagal. Cha duirt sinn facal ri chèile, ach thòisich an dithis againn a’ ruith air ais chon an rathaid. Suas leinn troimh na

[TD 91]

dreasan ’s na gathan aca gar sreubadh. Mu dheireadh bhuannaich sinn an rathad mu chuairt air cairteal a mhìle bho far an robh an sgioba ag obair. Nuair a chunnaic na daoine sinn a’ tighinn leig iad an anail, ’nan tac air na spaidean ’s na picean.

Ràinig sinn iad, leth-mharbh leis an luathas analach ’s leis a’ phathadh.

<eng>“Where have you two beauties been, then?”<gai> ars an gafar.

<eng>“We were in the bush,”<gai> arsa mise, ’s mi trusadh nan gathan às mo chuid aodaich, <eng>“and we were attacked by a swarm of huge frogs. Six feet tall they were and they jumped ten feet into the sky above us!”<gai>

Thoisich an gafar a’ lachanaich, e fhèin ’s a h-uile duine a bha air èisdeachd na h-uirsgeil.

<eng>“Frogs!”<gai> ars esan. <eng>“Frogs! You ignorant Scots pommy! Have you never heard of Australian wallabies?”<gai>

Cha robh mise riamh air wallaby fhaicinn gu siud. ’S nas motha cha robh mi air mul-mhàgag no frog fhaicinn, ged a bha amharas agam co ris a bha iad coltach. Ach bha mi ’na mo chulaidh-mhagaidh dha na h-Astràilianaich fad ’s a bha mi air obair an rathaid às dèidh siud. Cha b’e Suileabhan a dh’èigheadh iad orm ach Frog! Agus ged nach biodh adhbhar air a bhith ann ach sin fhèin, cha robh mi air fuireach còmhla riutha a’ briseadh nan clachan!

[TD 92]

24 Kookaburra

Bha sinn sealbhach gu robh a’ ghrian againn a h-uile latha, agus cha robh i ro fhuar a bharrachd air an oidhche. Co-dhiù, bha mise ’s na brogaich a bha còmhla rium air fàs cho cleachdte ris an ach-a-muigh ’s nach robh eadhon garaisnichean a’ gheamhraidh air mòinteach Leòdhais air cur às dhuinn! Nise, ged a bha sinn a’ gabhail cuairt a-mach à Sydney an dràsda ’s a-rithist, agus a’ coiseachd nam ficheadan mìle, cha do chuir sinn idir ar cùl ri Sydney. Thilleadh sinn an sin bho àm gu àm agus dheidheadh sinn fo na Wooloomoloo Rocks air cùl a’ bhaile. B’e na Rocks a bha sin clachan uabhasach, uilbeagan cho mòr ri taighean fom faigheadh duine fasgadh agus fois na h-oidhche.

Mu dheireadh chuala sinn gu robh soithichean air tòiseachadh a’ tighinn gu Newcastle — sin baile mu chuairt air ceud mìle bho Sydney — agus thòisich feadhainn againn anns an robh fhathast lùths nan casan ag èaladh suas an cost gu Newcastle.

Thog sinn ar slighe suas bruaichean a’ Hawkesbury River agus sinn a’ coiseachd fad an latha agus uaireannan greis dhan oidhche. Bruidhinn air sgìos! Cha robh mise air a bhith cho sgìth a choiseachd bho bhithinn a’ dol a Tholastadh, ’nam leth-bhalach, a shuirighe!

Seo ’sann a thàinig sinn gu taigh tuathanaich, ’s bha boireannach aig taobh na gèibheil ’s i bualadh carpet le steamhag.

<eng>“Hey, lady!”<gai> arsa Harry — Cornishman a bha còmhla rium. <eng>“Hey, lady, can you give us a cup of tea? We’ll do any work you care, only for God’s sake help us. We ain’t eaten for a week.”<gai>

Sheall am boireannach rinn gun mòran carthannais ’na h-ìomhaigh. Lean i oirre leis an steamhag. Choisich mise steach far an robh i. <eng>“Please,”<gai> arsa mise, <eng>“we’ve come a long way. We really are starving.”<gai>

Las a sùilean.

<eng>“You’re a Scotsman, ain’t you? Come here, so that I can have a look at you. Are you carrying your kilt in your tucker bag?”<gai>

Bha mi gu math suathaid — salach, piullach, grànda, le mìos de dh’fheusag air mo bhus. Chaidh i timcheall orm man cù a’ dol mu chaora.

<eng>“Do you know Harry Lauder?”

“No,”<gai> arsa mise, <eng>“but if you’re looking for a good song there’s no singer better than Cornish Harry there!”<gai>

Rinn i gàire.

[TD 93]

<eng>“My goodness, you are dirty. Go into the wash-house and I shall find you something to eat.”<gai>

Steach leinn dhan an taigh-nighe ’s bha i air falbh airson leth-uair a thìde. Mus do thill i, bha sinn air sinn fhìn a nighe le siabann — rud nach robh mi air fhaicinn airson iomadach mìos. Bhàrr air sin, bha sinn air sèibhigeadh, agus an uair a thàinig i steach leis a’ bhiadh cha mhòr nach do thuit i.

<eng>“You have peeled off twenty years in half an hour!”<gai> ars ise.

Dh’ith mise agus an Cornishman sliasaid caorach eadarainn ’nar suidhe anns an taigh-nighe. Cha robh càil air a h-aire-se ach Harry Lauder. Chùm sinne cab rithe, a’ moladh an fhir sin, ach ’sann air feòil agus aran agus teath’ a bha ar h-ùidh.

An dèidh dhuinn an tuath fhàgail, thàinig sinn air gleann far an robh luchd-obrach a’ togail càmpa. Mas math mo chuimhne, ’se mèine airgid a bha iad a’ fosgladh ann an sin. Co-dhiù, fhuair sinne fiach seachdain a dh’obair anns a’ chàmp, agus cho luath ’s a chaidh ar pàigheadh, dh’fhàg sinn a’ chàmp agus lean sinn oirnn air ar slighe.

’Se a’ chuimhne as fheàrr a th’agam air an t-slighe a bh’eadar Sydney agus Newcastle na h-ainmhidhean a chunna sinn. Chan fhaca sinn beathach air an robh sinn eòlach ach caoraich, corra each agus coin-fhiadhaich — dingos mar a chanadh iad riutha. Bha pailteas aig na dingos a dh’itheadh iad agus bha barrachd feagail orra-san romhainne na bh’againn rompa.

Ach bha ainmhidhean neònach eile ann — bha an koala ann, beathach a bha ri fhaicinn shuas anns na craobhan a’ snàigeadh, a’ sìneadh a làmh cho slaodach a dh’fhaighinn duilleig, ’sann a bha e coltach ri liùdhag de chailleach ’s i air èirigh aig meadhon-oidhche chon na poit!

Chunna mi pailteas wallabies, ach ’se am beathach bu neònaiche a chunna mi am platypus. Bha am beathach sin gu math coltach ri biast-dhubh agus bha e a cheart cho clis ri biast-dhubh a’ snàmh na h-aibhne. Ach an rud a bhiodh a’ toirt mo dheathad dhomh, ’se an gob a bh’air. Bha gob air man dà shlacan, agus sùilean ann man dà shùil tunnaig.

Cha robh dìdeag neo smeòrach air fonn no fèath — càil ach kookaburra, eun a lean sinn bho Sydney gu Newcastle, a ghuth a’ trod rinn ’s a’ magadh oirnn, man seann chailleach gar h-agalladh bho mhoch gu dubh. Ràinig sinn Newcastle agus bha am bad sin a cheart cho dùinte dhuinn ’s a bha Sydney. Bha corra shoitheach a-mach ’s a-steach às man a bha à Sydney, ach cha leigeadh Union nan seòladairean Astràilianach sinn ’nan gaoth.

Dhà no thrì làithean ann an Newcastle ’s bha sinn a cheart cho broke ’s a cheart cho dubhach ’s a bha sinn ann an Sydney.

“O,” arsa Harry, “tha cheart cho math dhuinn tilleadh air ais air an dearbh rathad a shiubhail sinn.”

[TD 94]

“Cha tèid mo chas dhan an fhàsach tuilleadh,” arsa mise ’s mi sealltainn ri soitheach Bhreatannach — tè dha na Pacific boats — a bha ’na laighe ris a’ wharf. “Bheil thu airson tilleadh a Shydney air soitheach?”

Thuirt Harry gu robh, ach nach robh de nearbh ann na bheireadh e air soitheach gun airgead airson a phasaids.

“Thog Abhainn Chluaidh an t-soitheach sin le cuideachadh mo chàirdean-sa,” arsa mise. “’Se balach math a chumas Suileabhan ’s a phal dhith.”

“Cha tèid!” arsa Harry. “Cuiridh iad dhan a’ phrìosan sinn.”

“B’fheàrr leam sàmhchair a’ phrìosain,” arsa mise, “na èisdeachd ri kookaburra a latha ’s a dh’oidhche. Nise,” arsa mise ’s mi ga threòrachadh chon a’ gheat-house, “cumaidh tu do bheul dùinte agus leigidh tu do Shuileabhan an còmhradh a dhèanamh. Ma tha claistneachd agus cogais aig mac an diabhail-sa air a’ gheat’, brisidh mise a chridhe!”

[TD 95]

25 Newcastle gu Sydney

Thàinig poileasman a’ gheata a-mach nuair a chunnaic e an dà Sundowner a’ tighinn dlùth air an doc.

<eng>“Nobody,”<gai> ars esan, ’s e cur a dhùirn air a chruachanan, <eng>“is allowed inside here but dock employees, sailors and passengers.”

“And that includes us in,”<gai> arsa mise.

<eng>“The old story,”<gai> ars esan, <eng>“and now you’re going to tell me that you were wounded in the war and that the world owes you a berth on a ship. I’ve heard it all before.”<gai>

Thog mi cas mo bhriogais agus sheall mi dha lotan agus eàrran mo ghlùin, far an robh mi air mo leòn ann an abhainn Niagara.

<eng>“Wounded in the war, yes,”<gai> arsa mise, <eng>“yessiree. But a berth on a ship, no. I wouldn’t sail on a ship even if you paid me. Land-lover I am, and land-lover I’ll be!”<gai>

Thug sin a’ ghaoth às a shiùil.

Dh’fhaighnich e dè bha mi ag iarraidh.

Thug mi às mo bhroilleach litir a bha mi air fhaighinn bhon an taigh, bho mo phiuthar.

<eng>“My brother sails on that Pacific boat,”<gai> arsa mise. <eng>“Alex MacLeod, Third Engineer. He sent me this letter asking me to look him up when the ship docked at Newcastle. And there’s the ship, wouldn’t you say? Now would you like to come down to the gangway and verify whether that is the truth?”<gai>

’S math a bha fhios agam nach robh e ceadaichte dha an geata fhàgail. Bha e le cas a’ dol ’s a’ tighinn, ach mu dheireadh thuirt e rinn a dhol a-steach chon na soithich.

<eng>“Mind,”<gai> ars esan, <eng>“I shall be here until you fellows come off that ship and leave the dock.”

Fair enough!<gai> Steach leam fhìn is le Cornish Harry chon a’ ghangway. Bha seòladair ann an sin, ann an ceann a’ ghangway, agus tharraing e am baton nuair a chunnaic e sinn a’ dìreadh.

<eng>“No need for that weapon, son!”<gai> arsa mise, ’s mi le faoilt air m’aodann. Chùm e an caman teann ’na dhòrn. Chùm Harry a bheul sàmhach mar a dh’iarr mi air.

“Co às a tha thu?” arsa mise.

<eng>“Liverpool,”<gai> ars esan. <eng>“But what is more to the point, where are you from and where do you think you’re bound for?”<gai>

Thuirt mi ris gur ann às an t-Seann Dhùthaich a bha sinn — dà Ghaidheal — dithis shaor a bha air tighinn a dh’Astràilia a dh’obair.

[TD 96]

“Ach,” arsa mise, “’se seo fàth ar turais chon na soithich-sa. Dh’innis am poileasman air a’ gheata dhuinn gu robh fear dha na càirdean againn air bòrd na soithich agus dh’àithn e dhuinn a thighinn ga fhaicinn mus seòl i.”

“Thuirt am poileasman sin ribh?” ars esan.

“Tha e agad thall ann an sin agus faodaidh tu dhol a dh’fhaighneachd dha.” ’S math a bha fhios agam nach fhàgadh e an gangway.

“Dè an t-ainm a th’air?” ars esan.

“Uill, cha robh e cinnteach an e MacCoinnich a bh’air no an e MacLeòid.”

Thug e a-mach leabhar beag agus thòisich e ga leughadh.

“Chan eil MacLeòid no MacCoinnich againn anns an sgioba. Tha MacAlasdair ann.”

“O, chan aithnich mise duine dhan an ainm sin,” arsa mise.

“Caimbeul?”

“Sin e,” arsa mise, “Caimbeul. ’Se Caimbeul a thuirt am poileasman.”

Thàinig seòladair eile anns na facail agus dh’iarr balach Liverpool air ar toirt chon a’ Chaimbeulaich. Bha nise dearg eagal mo thonaisg orm nach b’e Gaidheal a bh’anns a’ Chaimbeulach. Co-dhiù, mar a chunnaic Sealbh iomchaidh, ’sann à Geàrrloch a bha e — Alasdair Caimbeul. Cho luath ’s a choinnich mi an Gaidheal, bhruidhinn mi ris anns a’ Ghàidhlig agus rug e gu cridheil orm air làimh, orm fhìn agus air Cornish Harry.

<eng>“Mates of yours, then?”<gai> ars an seòladair.

<eng>“Certainly,”<gai> ars Alasdair.

Dh’fhalbh an seòladair agus thug Alasdair sinn sìos dhan mheas agus thug e dhuinn copan teath’. Bha na bùird gan ullachadh airson na diathad.

“Dè mu dheidhinn fuireachd ri biadh ceart?” ars Alasdair. “’Se làn dì bhur beatha fuireachd.”

Nam biodh fios air a bhith aig Alasdair gu robh dùil againn fuireachd còmhla ris airson dà latha, cha robh e air a bhith buileach cho fialaidh!

Nuair a thàinig na seòladairean a-steach gu am biadh thug iad sùil orm fhìn agus air Cornish Harry agus thòisich feadhainn aca gar ceasnachadh — dè bha dà Sundowner a’ dèanamh air an t-soithich? Dh’innis sinn dhaibh ar h-eachdraidh, mar a chuir soitheach Aimeireaganach cùl rinn ann an Sydney, mar a thachair ar beatha rinn aig Wooloomoloo ’s a’ togail a’ Highway agus a’ coiseachd anns an fhàsach.

“’S dè tha sibh a’ dol a dhèanamh a-nise?” arsa fear aca.

“Tha sinn a’ dol air ais a Shydney air a’ cheum-chois cheudna!” arsa Cornish Harry.

<eng>“Why don’t you come along with us?”<gai> arsa gill’ òg a bha air a bhith ’na shuidhe sàmhach a’ coimhead rinn.

[TD 97]

<eng>“We couldn’t do that,”<gai> arsa mise, <eng>“we haven’t got a dime between us to pay our passage.”<gai>

O, thuirt fear air fhear aca gun cumadh iadsan biadh rinn a’ dol sìos a Shydney, ach gu feumadh sinn cumail air falach bho na h-oifigearan no gun deidheadh ar cur dhan phrìosan.

Glè mhath, ma-tha. An dèidh na diathad, thug Alasdair Caimbeul sinn gu locker — O, bhiodh e mu chòig troighean a dh’fhaid, agus ceithir a leud, ach cha robh uinneag no eile ann agus thuirt Alasdair rinn gu robh e air a chumail glaiste aig a’ Chief Steward. Steach leinne ann an sin agus dhùin Alasdair an doras ach fàineas beag a bha leigeil a-steach an aidhir. Chuir Alasdair an iuchair ’na phòcaid. Laigh mi fhìn agus Cornish Harry ann an sin a-measg aodaich — plangaidean cloimhe agus flanainn — agus bu sinn a bha sona an sin — a’ norradaich.

Seo ’sann a dh’fhidir sinn gu robh na h-einnseanan ag obair agus gu robh an t-soitheach ri gluasad. Chùm sinne ann an sin air falach airson dhà no trì uairean a thìde. Ach gu sealladh Dia orm, dh’fhàs an teas a-staigh anns a’ bhad ud cho mòr ’s a bha i anns an fhàsaich. Bha braon fallais oirnn. Mu dheireadh thuirt mi ri mo charaid, “Tugainn sìos a-mheasg nam balach, bidh sinn all right.”

O, cha deidheadh esan agus thug sinn ann an sin ag argamaid.

“Cò,” arsa mise, “a fhuair biadh dhut anns an fhàsaich? Cò a bha cho seòlta ’s gu bheil thu an dràsda air soitheach Bhreatannach a’ seòladh air a’ chuan?”

Mu dheireadh thàinig e còmhla rium. Rinn sinn ar slighe gu h-ìosal am broinn na soithich gus an cuala sinn guthan. Chuir mi mo cheann timcheall an dorais agus bha seisear sheòladairean ann an sin ann an rùm beag a’ cluiche chairtean.

Bha fear no dhà aca air ar faicinn aig àm na diathad agus dh’fhiathaich iad a-steach sinn. Bu sinn a bha dòigheil còmhla riutha ann an sin a’ cluiche nan cairtean agus a’ dheàrnaigeadh — bha, airson faisg air dà uair a thìde.

Seo, ’sann a chuala mi guth anns an doras, agus nuair a thug mi sùil ’sann a bha Second Officer ann an sin ’na sheasamh ’s a’ sealltainn rinn le uabhas.

<eng>“What in the name of Kelly are you doing on board this ship?”<gai>

Rug e oirnn agus thug e air dà sheòladair ar toirt leis ’s e gar toirt chon na drochaid, chon a’ Chaiptein. Thuirt mi ris, “Mus toir thu chon a’ Chaiptein sinn, am faod mi faighinn seanchas ort — mise agus tusa ’nar h-aonar?”

“Chan eil facal ann as urrainn dhomh èisdeachd ris bhuat-sa.”

“O, ta,” arsa mise, “’s fheàrr dhut m’èisdeachd mus toir thu chon a’ Chaiptein sinn.”

“Dè tha thu a’ ciallachadh?” ars esan ’s e stad.

“Cha bhiodh an Caiptean ro thoilichte ort nan toireadh tu sinn thuige

[TD 98]

aig an dearbh mhionaid seo.”

Bha sinn air ruighinn rumannan nan oifigearan. Stad e aig fear aca — fhear fhèin — agus dh’iarr e orm a dhol a-steach. Dh’fhàg e Cornish Harry aig an doras ’s an dà sheòladair còmhla ris.

“Nise,” ars esan, “co air a tha thu mach?”

“Dìreach seo,” arsa mise. “Faodaidh tu thu fhèin fhaicinn unnam-sa. O chionn dhà no trì mhìosan bha mise ’nam bhosun air soitheach Aimeireaganach. Rug an Depression oirnn ann an Sydney agus tha mi’n diugh air an allaban — seòladair cho dìleas, treun ’s a dh’fhàg cladaichean Alba rè mo linn.”

“Chan eil càil aig d’eachdraidh ri dhèanamh ri gu bheil thu air bòrd na soithich-sa gun chead.”

“Buinidh m’eachdraidh ris mar seo,” arsa mise. “Tha an Depression a tha seo a’ dol a chur a’ bheagan malairt a tha air fhàgail eadar rìoghachdan a thaigh na croich. Eadar seo agus sia mìosan, bidh a h-uile soitheach Bhreatannach a tha fhathast aig muir ’na laighe ri wharfaichean air feadh an t-saoghail. ’S tusa mise, ’s mathaid, roimh cheann na bliadhna — truaghan de Shundowner ris nach eil iochd aig duine ann an ùghdarras. Ach chan e sin dha na balaich bhochd’ a tha fodhad, a bha rèidh ri sinne ar cuibhreann fhìn a bhith againn dhan bhiadh agus a h-uile càil eile bh’aca.”

Cha robh facal aige.

“Seall,” arsa mise, <eng>“we’re all Jock Tamson’s bairns.<gai> Leig thusa dhuinne seòladh leat a Shydney gun facal a ràdh ris a’ Chaiptean.”

Thug e ùine mus do fhreagair e.

“Uill,” ars esan, “chan eil fhios agam co ris a tha thu coltach mar sheòladair, ach dhèanadh tu d’fhortan ’nad fhear-lagha! Fàg an rùm tha seo, thu fhèin agus an truaghan tha còmhla riut. Iarr air an dà sheòladair bhur toirt gu h-ìosal ’s bhur cur ann am fear dha na cùil.”

Thug mi taing dha, agus gheall mi dha gu fuiricheadh sinn a-mach à sealladh nan oifigearan eile.

“Aon rud,” ars esan, “dà uair a thìde an dèidh dhuinn port Shydney a ruighinn rannsaichidh mise a h-uile cùil a tha gu h-ìosal. ’S ma gheibh mi sgeula gu bheil sibh fhathast air bòrd thèid bhur sadadh chon nam madadh.”

Chaith mi fhìn agus Cornish Harry a’ chòrr dhan a’ bhòids a-measg nam plangaidean anns an dorchadas. Nuair a ràinig sinn Sydney bha mi cho caol ris a’ ghadaich’ agus cho lag ris an fheur. Fhuair sinn air tìr air ar còmhdach ann an aodach a bha Alasdair Caimbeul air a thoirt dhuinn. Bha sinn glan, spaideil gu leòr, agus cha do chuir duine dragh oirnn a’ fàgail an doc.

Sin agad, ma-tha, mar a fhuair mise air ais a Shydney — leis na breugan agus le dìth na nàire; ach bha e gu math feumail dhuinn gu bheil càirdeas agus ceangal gu bitheanta a-measg Jock Tamson’s bairns!

[TD 99]

26 Suirighe ann an Suva

Ann an Astràilia bha mi daonnan fann leis an acras, leis an teas agus leis a’ chianalas. Cha robh soitheach a thigeadh a-steach a Shydney nach robh mi aice, a’ feòrachadh mu dhol dhachaigh oirre. Nam bithinn air a bhith ’nam aonar, bhithinn air rudeigin de theans a bhith agam. Ach mar a bha, bha na ficheadan againn anns an aon chàs — Sasannaich, Eireannaich, Gaidheil, iad ann às gach treubh agus fine. Man a chunnaic Sealbh iomchaidh, choinnich mise ri Filipino a bha air a bhith còmhla rium air soitheach a-mach à Los Angeles — balach brèagha gasda, lachdann anns a’ chraiceann, agus iriosal, càirdeil, man na Gaidheil. Choinnich mi e ann am bàr shìos ann am Port Jackson, agus dh’innis e dhomh gu robh soitheach bheag a bha a’ ruith gu eileanan Pholynesia a’ lorg fear-criutha. Nise, cha robh duine dha na balaich Bhreatannach airson slighe a ghabhail gu’n ear. Bha iadsan ag iarraidh soitheach a bheireadh iad an iar gu tìr an eòlais! Bun a bha seo, fhuair mise air an Island Queen agus chuir mi bliadhna seachad oirre a’ ruith nan eilean an ear agus an ear-thuath air Astràilia.

A dhuine bhochd, nam faiceadh tu na rudan a chunna mise anns na h-eileanan ud rè na bliadhn’ ud, ’s gann gu lorgadh tu duine a chreideadh d’eachdraidh.

Nise, tha thusa còrr is fichead bliadhna dh’aois agus tu air a thighinn gu inbhe. Agus ged nach aidicheadh tu e, tha mi glè chinnteach gu bheil eòlas agad air caithris na h-oidhch’. Yes sir, cha bu Ghaidheal thu mura biodh tu a’ mireachd mus biodh tu fichead! Ach gu sealladh Dia ort, nam biodh tu air a bhith air do bhreith ann a Viti Levu ann am Fiji, bhiodh tu air a bhith mireachd mus robh thu air a bhith dà bhliadhna dheug!

O, daoine mòra, brèagha a bh’unnta. Na fir mòr, calma. Bha na boireannaich a cheart cho brèagha sin — bodhaigean grinne, aodannan càilear, gàireach, ciùin agus am broillichean lomnochd.

Cha robh càil air aire na bh’ann am baile Suva ach an aona rud! Chitheadh tu iad a’ suirighe anns na dorsan, anns na coilltean, air na gainmhichean, beag is mòr, òg is aosda. Bha iad ris am meadhon latha agus am meadhon oidhche. Nise, ged a bha mise ’na mo bhrogach seòlta saoghalt’, le eòlas air suirigheachd agus dòighean bhoireannach, cha robh mi riamh roimhe ann an àite far nach robh reitheachd air a chumail fo rùm agus air a chleith le modhalachd.

Cha robh sinn air a bhith ris a’ chidhe airson leth-uair a thìde nuair a

[TD 100]

fhuair sinn òrdugh bhon a’ Chaiptean co-chruinneachadh air an deic. Bha eathraichean air a bhith gar coinneachadh nuair a bha sinn mìle mach bho Viti Levu, an t-eilean as motha th’ann am Fiji — eathraichean làn chlann-nighean agus ghillean a’ tairgsinn sligean is coconuts agus annlan eile dhuinn. Bha iad mar sin ris a h-uile bàta eilthireach a thigeadh faisg air na h-eileanan. Co-dhiù, thuirt an Caiptean rinn gu robh e airson rabhadh a thoirt dhuinn gun conaltradh sam bith a bhith againn ri mnathan nan eilean. “Tha,” ars esan, “na fir cho borb ’s nach seimeadh iad bhur marbhadh nan cuireadh sibh làmh air boireannach.”

A dhuine bhochd, bha na New Hebrides air a bhith ag ithe feòil dhaoine dà fhichead bliadhna mus do thadhail mise iad, agus cha robh beatha coigrich càil na bu phrìseile leotha na tha beatha sgairbh leinn fhìn! Chan e gu faca mise duine aca a’ sealltainn càil dhomh fhìn ach càirdeas agus coibhneas. Man a thuirt mi — fireannaich làidir ghàireach a bh’unnta, làn spòrs agus àbhachd. Ach cha b’ann mar sin a bha an eachdraidh a thug an Caiptean dhuinn gan dealbhadh. Thuirt e rinn gu robh lagh aig na h-eileanaich, nam faigheadh iad grèim air eilthireach a bha air beantainn do thè dha na mnathan, gun toireadh iad e gu àite iomallach agus gum briseadh iad a bhroilleach fon sàilean. Yessir! Chan eil mi ’g innse facal brèig! Chumadh feadhainn aca an duine air a dhruim fad ’s a bha a’ chòrr a’ leum air, ga mhort.

Ged a bha mi fhìn gu math mear anns an latha ud (le innse fìrinn, bha mi faireachdainn gu math farmadach ris na sionnaich dhubha a bha saor a-measg na cloinn-nighean), ghabh mi an roghainn a thug an Caiptean dhuinn. Ach cha b’e sin dha mo charaid, am Filipino. Anns a’ mhadainn air an dàrna latha a bha sinn ann a Viti Levu (cha robh sinn ann ach trì latha), leig e fead ri triùir nighean a bha ag amharc oirnn bhon chidhe. Rinn an triùir gàire ris. Cha do leig na stevedores orra dad, ged a thàinig aon dhan chlann-nighean air bòrd. Sìos leatha air fàradh dhan mhess. Chluinneadh tu i fhèin ’s am Filipino a’ lachanaich ’s a’ suirigheachd gu h-ìosal ann an duibhre na soithich. Bha sinne gu h-àrd a-measg nan cuileagan, bog ’nar cuid fallais. Thighearna, seo ’sann a chunna sinn iad a’ tighinn air deic ann an ciaradh an fheasgair. Ise is esan ann an làimh a chèile is iad a’ dol air tìr.

Do dhuine geal, chan aithnicheadh tu Filipino bho Polynesian; ach cha b’e sin dha na h-eileanaich. ’S math a dh’aithnicheadh iad an daoine fhèin. Aig àm suipearach ghairm an Caiptean sinn chon na drochaid, agus dh’fhaighnich e càit an robh am Filipino. Dh’innis sinn dha gu robh e air a dhol air tìr le “beutag”. Uill, chaidh e glan às a chiall rinn. “Bheil fhios agaibh gur mathaid gun do leig sibh dha a dhol gu bhàs?”

Thug e air seisear againn casan làmhaichean fhaighinn à stòr na soithich, agus chuir e pistol ann am broilleach a sheacaid fhèin. Dh’fhàg e am mate ann an ùghdarras air an t-soitheach agus ghabh an treud againn gu tìr, agus cha robh sinn ach air ceud slat a choiseachd air a’

[TD 101]

ghainmhich, an dèidh dhuinn an cidhe fhàgail, nuair a thàinig sinn air corp an Fhilipino. Bha e fuar marbh. Thug sinn air bòrd e agus chuir an Caiptean a dh’iarraidh a’ phoileis ann an Sùva. Thàinig iad dhan cois — triùir dhaoine tapaidh leth-luirmeachd. Chleith iad gu robh an duine air a mhort. Bha am Filipino, ars iadsan, air a chliabh a bhriseadh an uair a thuit e bhon t-soitheach.

Rinn bàs an Fhilipino dragh dhomh fhìn. Cho-dhùin mi gu bheil cunnartan ann an suirighe ann am port conadail. Ach cha do shaoil mi càil nas lugha de mhaighdeanan meallta Viti Levu. Agus cha tèid mi idir a dh’àicheadh riut gun d’fhuair mi mo chuibhreann fhìn dhan cuid phògan, ged nach deach mi chaoidh tuilleadh air tìr ann an eileanan Fiji.

[Dealbh]
Clann-nighean Fiji

[TD 102]

27 Each a’ Ghoisdidh

Bha mac aig Tormod Thòmais (an Goisdidh) air an robh Calum. Thug iad an t-Each mar fhar-ainm air. Chaidh e dhan Arm agus cha robh duine thall no bhos a sheasadh ris leis na dùirn. O, bha an t-Each man an t-iarann!

Cha robh mise air an t-Each fhaicinn bho bha e ’na ghille-bùtha aig Aonghas Uilleim. Ceart gu leòr, bha mi air iomradh a chluinntinn an siud ’s an seo air Each a’ Ghoisdidh — cho làidir ’s a bha e agus cho math air bocsaigeadh. Co-dhiù, cha robh càil a dhùil agam gu faicinn a chaoidh e, oir bha mise ris an t-seòladh agus esan ris an t-saighdearachd.

Bha mi air an t-slighe dhachaigh bho sheòladh, agus ’sann a stad mi ann an Glaschu a shealltainn air mo chàirdean. Aon fheasgar chaidh mi sìos gu MacKenzie’s Bar faisg air a’ Bhroomielaw, gus am faicinn feadhainn dha na balaich Ghaidhealach a bha ris an t-seòladh. Cho luath ’s a chaidh mi a-steach, thàinig triùir no cheathrar a dh’eòlaich far an robh mi agus thòisich sinn a’ dheàrnaigeadh. Cha robh cuspair ann ach an aon: sabaidean thall ’s a-bhos — buairidhean ann an Canada agus buairidhean air bòrd soithich. An dèidh dhuinn a bhith ann an sin greiseag a’ seanchas, ’sann a thug sinn man aire gu robh co-chruinneachadh de bhalaich eile ann an ceann shuas a’ bhàir ’s iad a’ bruidhinn na Gàidhlig. Nuair a thug sinn sùil, cò bha ’nan teis-meadhon ach Each a’ Ghoisdidh, ’s e ’g innse sgeulachd dhaibh mu dheidhinn sabaid a bha air a bhith aige anns an Eiphit.

Seo ’sann a thuirt fear dha na balaich a bha còmhla rium, “A Shuileabhain, a bheil thu ’n dùil gun gabhadh tu air Each a’ Ghoisdidh?”

“Och,” arsa mise, “nam bithinn slàn, òg, sòbarr agus corraich orm, chan eil càil a dh’fhios nach toirinn deagh dhùbhlan dha.”

Thòisich mo charaid gam bhùirt às — nach robh mi riamh cho làidir ris an Each, ’s a’ cur às mo leth gu robh mi a’ dèanamh leisgeulan gus nach deidhinn an gaoth Chaluim. Chaidh an dearbhadh air a’ bhonn, agus mu dheireadh dh’fhalbh mi suas gu ceann shuas a’ bhàir agus thuirt mi, “Cò am fear agaibh air a bheil Each a’ Ghoisdidh aca?”

’S math a bha fhios agam cò e — gille mòr tapaidh ’s e ’na shuidhe ann am meadhon na cuideachd.

Rinn Calum gàire.

“’S mise Each a’ Ghoisdidh, a Shuilebhain. Dè do chor?”

[TD 103]

[Dealbh]
Calum Tharmoid Thòmais — An t-Each

“Thathar ag innse dhomh-sa, Eich bhochd an earraich, gu bheil thu glè mhath air sgeulachd innse, sgeulachd bhreugach air cho math ’s a tha thu air sabaid, ach an innis thu dhomh-sa dè cho math ’s a tha thu le do dhà dhòrn?”

“Uill,” ars esan, “tha dithis no thriùir an làthair a dhearbhas gu bheil feadhainn air an cur ’nan sìneadh gun labhairt leis an dà dhòrn a tha thu faicinn romhad.”

“Tha sin all right,” arsa mise, “a’ sabaid man dà leadaidh le miotagan. Ach na rinn thu riamh sabaid cheart gun mhiotagan ri fireannach ann am bàr?”

Dh’èirich Calum, agus bha mi a’ smaoineachadh gu robh e a’ dol a chur suas a dhùirn rium. Cha do rinn e ach an uireas a bh’aige de leann anns a’ ghlainne a chur air a cheann agus coiseachd a-mach às a’ bhàr. Abair thusa gun rinn na bha còmhla rium-sa moladh air man a chuir mi

[TD 104]

eagal air Each a’ Ghoisdidh. Agus, le innse fìrinn, ghabh mi fhìn dearg uabhas gun chuir Calum cùl rium gun chogadh a bhith ann.

Ach cha b’e sin idir deireadh na sgeulachd. Thug na balaich dhomh na dh’òlainn gus na dhùin am bàr, agus dh’fhalbh mi dhachaigh dhan Sailors’ Home air a’ Bhroomielaw. O, bha triùir no cheathrar againn ann. Nuair a chaidh mi chon an desk, thuirt gille nan iuchraichean rium gu robh fear dha mo chàirdean air a bhith gam lorg, gu robh e gam fheitheamh anns an rùm.

Uill, nuair a chaidh mise suas an staidhir dhan rùm ’s a dh’fhosgail mi an doras, bha Calum ’na shuidhe air mo leabaidh. Bha e ann an sin agus gàire air aodann.

“A Shuileabhain na croich,” ars esan, “nach iongantach nach deach do mharbhadh bho chionn fhada.”

“Dè tha thusa dèanamh ann an seo?” arsa mise.

“Thàinig mi airson roghainn a thoirt dhut. ’S math tha fhios agad gu robh mise air do phronnadh anns a’ bhàr nam bithinn air do bhualadh. Ach seach gu robh thu uaireigin le cliù air na rinn thu, cha robh mi airson càth a dhèanamh ort air beulaibh dhaoine. Nise, ma tha thu airson dearbhadh dhut fhèin cò as treasa mise no thusa fad ’s a tha sinn ann an seo ’nar h-aonar, seo do theansa dhut.”

“A Chaluim,” arsa mise, “nach bochd nach robh mi sòbarr agus gu feuchainn dòrn ort.”

Shuidh mi fhìn ’s e fhèin ann an sin, agus sinn cho rèidh ri dà cheann eich, a’ beachdachadh air na blàir a bha sinn air a chur seachad ann am badan air feadh an t-saoghail.

Dh’fhalbh Calum bhuam le crathadh làimhe, agus bu mhòr na shaoil mi dheth airson na h-uaisleachd a bh’ann. Bha e air leigeil dhòmhsa cliù mòr a dhèanamh ann am MacKenzie’s Bar air an fheasgar ud. Bha a chliù fhèin agus a chumhachd cho mòr ’s gu leigeadh e dha sin a dhèanamh. Ach canaidh mi seo riut. Nam bithinn-sa agus Each a’ Ghoisdidh air a thighinn an aghaidh a chèile nuair a bha an dithis againn ’nar prime, bha blàr air a bhith ann air am biodh cuimhne aig daoine. Chailleadh Calum anns a’ Chogadh Mhòr mu dheireadh. Bha e ’na phrìosanach ann an càmpa anns a’ Ghearmailt. Tha e coltach gun do thòisich geàrd Gearmailteach a’ pronnadh prìosanach Breatannach, agus leum Calum air a’ Ghearmailteach airson am prìosanach a dhìon. An ath rud chaidh Calum a sheotadh, agus chuir sin crìoch air a bheatha. Each a’ Ghoisdidh — duin’ uasal, ’s cha chuala mi riamh gun dh’innis e nach do chuir e cùl ri Suileabhan ann am MacKenzie’s Bar le gealtaireachd agus feagal roimh mo dhà dhòrn.

Chan eil duine gun dà latha ach duine gun lath’ idir.

[TD 105]

28 Nuair a bha mi an Kalamazoo

Tha Kalamazoo shuas aig ceann a deas Lèig Mhichigan. Chaith mi trì latha anns a’ chaliboose anns a’ bhaile sin seach gun ghabh mi taobh ri Innseanach ann am bùth. Seo man a bha.

Bha an t-Innseanach a’ ceannach ghnothaichcan anns a’ bhùth agus thàinig triùir thuathanach a-steach leis na mnathan. Cho luath ’s a thàinig na mnathan a-steach thòisich iad a’ sainnsearachd ’s an sùil air an truaghan a bh’aig a’ chunntair. Lean iad orra a’ sainnsearachd ’s a’ gàireachdainn beag leotha fhèin. Cha robh na fir a’ leigeil càil orra. Seo ’sann a chaidh an tè a b’òige suas chon an Innseanaich agus dh’iarr i air a’ wampum belt a bha crochaite ris a’ chrios leathair a bha mu mheadhon. Dhiùlt an t-Innseanach sin dhi; ach, a ghràidh, ma dhiùlt, thàinig an duine aice chon an Innseanaich agus leag e e le buille. Cha b’e sin ach an trod a rinn e ris airson insultadh a mhnà. Dh’fhuirich an t-Innseanach bochd ’na shìneadh gun fhios aige dè dhèanadh e. Mu dheireadh sheas e agus thòisich e a’ toirt bhonn a-mach à sporan airson fear na bùtha a phàigheadh. O, ’sann a thàinig na tuathanaich teann air fear na bùtha airson a bhith creic rudan ri tràill aig nach robh modh no ùmhlachd do dhòigh nan daoine geala. Mhaoidh iad air, nan gabhadh e airgead an Innseanaich, nach tigeadh iad a-steach air stairsnich na bùtha a chaoidh tuilleadh. Thòisich fear na bùtha a’ toirt an ultaich bhon an Innseanach bhochd neo-chiontach.

“A Shuileabhain,” arsa mise rium fhìn, “nach eil làn thìde agad bruidhinn a-mach. Chan eil anns an Innseanach ach Gaidheal Aimeireaganach air a bhuaireadh ’s air a chronachadh le aintighearnas nan Gall.”

<eng>“Excuse me,”<gai> arsa mise, <eng>“for butting in like, but this Indian is my friend and he is buying vitals for the two of us.”<gai>

Thàinig fear a’ bhuairidh thugam ’s a mheur ri mo bhroilleach: “Cumaidh tusa do bheul a-mach à seo no bidh tu gu math goirt.”

O, thuirt mi ris nach robh mise airson buaireadh sam bith ach gu robh mi a’ seasamh ri m’fhacal gu robh mi còmhla ris an Innseanach a’ ceannach nan gnothaichean.

<eng>“If that is so you’ll get the same treatment, you son of a bitch.”<gai>

Thòisich an t-sabaid, ach seo ’sann a dh’fhairich mi dà ghàirdean man dà bhann iarainn gam pasgadh fhèin timcheall mo bhroillich bho mo chùlaibh. Bha na tuathanaich is fear na bùtha air mo bheulaibh còmhla ris na mnathan. Ach cò bha air mo chùlaibh?

[TD 106]

[Dealbh]
Na dh’innis mi an tè-sa dhut?

[TD 107]

<eng>“Hold him there,”<gai> ars aon dha na tuathanaich, <eng>“till I get the sheriff!”

“Yessir,”<gai> ars am fear a bha air mo chùlaibh.

’Sann an uair a bhruidhinn e a thug mi man aire gum b’e an t-Innseanach a bha air mo chur dhan chuimh. Bha mi fo imcheist, agus dh’fhuirich mi ann an sin ’na ghrèim gus na ràinig a’ sheriff.

Thòisich na bha am broinn na bùth gam dhìteadh, a’ cur às mo leth gu robh mi air buaireadh a tharraing às an tuathanach. ’S chan èisdeadh a’ sheriff ri dad a chanainn. Nuair a chuala mi an t-Innseanach a’ cleith gu robh duine air làmh a thoirt air, dh’aithnich mi nach robh gu math dhomh leantainn orm leis an dearbhadh. Chaidh mo chur dhan chaliboose airson trì latha ’s chaith mi na trì latha sin a’ feuchainn ri freagairt fhaighinn dhan cheist: carson a thionnndaidh an t-Innseanach orm-sa a bha feuchainn ri dhìon agus na còraichean aige a sheasamh. Chan fhaicinn fàineas cèill anns an rud a bha e air a dhèanamh.

Ann an ceann nan trì latha chaidh mo leigeil às a’ chaliboose, ’s cha robh mi fada air an t-sràid gus na dhearc mo shùil air an tràill Innseanaich a bha air mo mhealladh. Rinn e orm anns an spot.

<eng>“Off you go, you crawling louse!”<gai> arsa mise. <eng>“I want nothing to do with you.”<gai>

Ghabh e grèim teann air mo ghàirdean. Cha robh a’ chainnt aige ach mabach ach thuig mi bhuaithe na bha e dhomh airson a thuigsinn. Thuirt e rium gun chuir e grèim orm airson dà adhbhar. Cha robh e airson gun deidheadh mise a ghoirteachadh ann an adhbhar nach buineadh dhomh. Bhàrr air sin, cha robh e airson gum biodh aig duine geal ri aithris gu robh e riamh air duine dearg a dhìon bho nàimhdeas dhaoine geala. Bha a mhòrchuis agus uaill an aghaidh dha leigeil dhan sin tachairt. Uill, ’s mòr na shaoil mi dhan Innseanach airson an uaill a bha sin a bhith ’na ghnè. Nach eil e ann an dòigh coltach ri uaill nan Gaidheal fhèin, a chùm an cainnt ’s an ceòl beò gun mhisneachadh bhon an diabhal duine, ’s a dh’aindeoin a h-uile oidhirp a rinneadh airson ar h-oideachadh ann an dòigh agus ann an coltas an t-Sasannaich.

Chaidh mi còmhla ris an Innseanach gu dhachaigh — cabain fiodha ri taobh aibhne. Bha bean gheal aig mo charaid agus sgaorr mhath chloinne. Nuair a bhruidhinn a bhean dh’aithnich mi gum b’e bana-Shasannach a bh’innte. Cho-dhùin mi gum b’ise an dearbh adhbhar a bh’aig na tuathanaich ’s na mnathan aca air a bhith cho teann air an Innseanach. Agus, ann an dòigh, b’i cuideachd a bha mar adhbhar air mise trì latha dham bheatha a chur seachad ’nam shuidhe air mo thòin anns a’ chaliboose ann an Kalamazoo.

[TD 108]

29 Taobh staigh a’ Phrìosain

Cha robh àite air an t-saoghal cho mì-shòlasach ris na Stàitean rè a’ Phrohibition. Cha robh taigh-òsda anns an rìoghachd a reiceadh riut glainne leanna; ’s an dèidh sin, bha barrachd misge ga reic fo rùm na bh’ann mus tug an Riaghaltas a-steach am Prohibition. Bha cogadh a’ dol air adhart eadar an sluagh agus am poileas agus eadar na buidheannan a bha a’ dèanamh na misge agus ga reic. Gunnachan, mortan, buairidhean, gangs anns a h-uile baile.

Cha do chòrd obair nan tobraichean-ola rium fad ’s a bha mi aig Galveston, Texas, agus ghoid mi turas suas am Mississippi air freight-train a bha dol gu baile ris an canadh iad Memphis. Chan fhaca tu càil a-riamh cho brèagha ris an dùthaich troimh na shiubhail sinn, fad na h-oidhche agus gu meadhon na maidne. Cha b’e gu robh mise ann an àite ro chomhfhurtail airson na h-iomraichean cotain ’s na gàrraidh-ùbhlan a bha ri bruaichean a’ Mhississippi fhaicinn. Bha mi fhìn agus triùir eile ann an caraids dhùinte — caraids a bha letheach làn de thocasaidean tearra, ’s gun againn ach fàineas eadar na dorsan troimhm faiceamaid an latha.

Cho luath ’s a dh’fhairich sinn an trèana a’ socrachadh, ’s i a’ tighinn a-steach do bhaile, dh’fhosgail sinn na dorsan agus leum sinn dhith. Dh’fheumadh duine bhith gu math faiceallach a’ goid faradh air trèana-luchd. Bha ’n t-uabhas hobos a’ dèanamh sin agus bha poileas nan rèilichean, agus nam bailtean a bha iad a’ tadhal, gu math teann air duine a ghabhadh air siubhal gun phàigheadh.

Bha an latha ’na bhruthainn le fallas agus tart. Ged nach robh mi air càil ithe airson dà uair dheug, b’e am pathadh bu mhotha bha cur orm. Bha iomlaid fichead dolair agam agus, cho luath ’s a dh’ith mi dà hamburger, dh’fhaighnich mi an robh shebeen anns a’ bhaile. Cha robh! Chan aidicheadh duine gu robh shebeen no speak-easy anns a’ bhaile. Ach thuirt aon fhear rium gu robh shebeen air cùl a’ bhaile. Dh’innis e dhomh mar a gheibhinn thuige agus dh’fhalbh dithis againn ga lorg. Fhuair sinn e ann an coille bheag — bothan fiodha air fhalach a-measg nan craobh, agus teaghlach dubh ’nan uachdarain air.

Bha am bothan làn dhaoine, agus thug iad cuireadh dhuinn a thighinn a-steach. B’e boireannach tiugh dubh a bha air cheann na seirbhis agus thug i bhuainn dà dholair an duine mus toireadh i dhuinn deur. Ach dh’fhaodadh tu do thonnadh fhèin air an deoch nam pàigheadh tu an dà dholair.

[TD 109]

Thug i an tùc a pigidh glainne agus lìon i mugaichean.

<eng>“Black man whisky,”<gai> ars ise, <eng>“much better than white man whisky!”<gai> Bha ’s an cac!

Uill, gu sealladh Dia orm! Bha an t-uisge-beatha ud cho searbh agus gun dhàth e mo theanga air a’ chiad balgam! ’Se mo bheachd nach do chòrd e ri duine bha an làthair, ach bha sinn air dà dholair a phàigheadh agus chuir sinn air ar cinn e.

“Siuthad,” ars mise, “lìon fear eile dhan sin. Gabhaidh sinn tè-barra!”

Mus robh mi letheach-slighe troimhn dàrna muga bha mo stamag man gum biodh i air a bruich agus bha mo cheann làn ùird a’ tartar. Bha mi air an treas muga a ghabhail ’nam làimh nuair a chuala sinn feadag ga sèideadh a-muigh. Thuit an doras fosgailt’ agus thaom poileasmain a-steach, a h-uile mac aca le caman ’na làimh. Bha Suileabhan, mar a bha a’ chòrr, air a dhalladh. Seo, ’sann a thàinig fear thugam agus thog e mi air mo ghuaillean agus leig mi thuige dòrn. Bha an caman air mo chlaigeann mus do ràinig i e.

Dhùisg mi ann an seòmar cumhang dorch agus airson tiotadh shaoil mi gu robh mi ann an clòsaid nan uan ann am bàthaich mo mhàthar. Ach cha robh mi fad’ ann nuair a thug mi man aire gu robh mi air ùrlar a’ phrìosain, air mo ghlasadh a-staigh le iarann agus cloich.

Bha aona phrìosanach eile còmhla rium anns a’ chlòsaid agus bha e ’n sin a’ gal ann an còrnair dìreach man leanabh beag. Cha deach mi ’na ghaoth. Smaoinich mi air mo mhàthair, Bantrach Thormoid Uilleim ann am Port Mholair, agus a’ chomhairle a bhiodh i a’ toirt orm nuair a bha mi ’nam bhalach — cumail air falbh bhon deoch agus air slighe chòmhnard. Nach mise bha air mo mhàthair èisdeachd!

Seo ’sann a nochd warden aig an doras agus ghairm e orm a-mach. Thuirt e gu robh mi ri dhol air beulaibh an t-siorraidh. Suas leam dhan Chùirt os cionn na cells. Dh’innis mi m’ainm dhan an t-siorraidh, duine brèagha ann am meadhon a latha.

“Do cheàird?”

“Seòladair,” arsa mise, “seòladair air seachran air tìr.”

Bha luch bheag de dhuine ri taobh an t-siorraidh agus speuclairean air, agus maise-mhullaich.

“Freagair na ceistean,” ars esan, “’s gun facal ach sin!”

Ars an siorraidh, “Na dh’òl thu misge an dè?”

Thug mi tiota mus do fhreagair mi. Cha robh mi cinnteach cò an latha a bha mi anns an t-shebeen — an latha sin fhèin no an latha roimhe.

“Freagair a’ cheist!” ars an duine beag.

“Dh’òl,” arsa mise gu tùirseach.

“Na bhuail thu polasman?”

“Greas ort!” ars an luch, mus d’fhuair mi air mo bheul fhosgladh. “Freagair a’ cheist!”

[TD 110]

Thog e mo nàdur. Shamhlaich mi e ri ceàrd a bhiodh a’ tighinn dhan an taigh againn a reic mhugachan.

<eng>“You be quiet, little man,”<gai> arsa mise ’s mi togail orm. <eng>“I am asked by His Honour a question and you keep interrupting.”<gai>

Bha an Taigh-cùirt sàmhach.

<eng>“The little man, as you describe him, is the Fiscal of this Court and you will forgive him if he carries out his duty. Now do as he says — answer the question!”<gai>

Smaoinich, arsa mise leam fhìn, air isean ceàird ’na Fhioscal. Rinn mi lachan gàire a rinn feum dhomh! Ach cha robh mi buileach cho mear an uair a thàinig a’ bhinn a-mach — seachd seachdainean ag obair air na machraichean cotain. ’S na bu phiantail’ leam na briathran an t-siorraidh, bha an t-aoibhneas a chunna mi air aodann na luchaig nuair a bha na poileasmain gam thoirt a-mach às a’ chùirt. Latha cho dubhach ’s a chuir mi seachad ann an Ameireaga, a’ smaoineachadh air prìs nan trì mugachan uisge-beatha — dà dholair agus seachd seachdainean de hard labour!

Air an latha sin fhèin, chuir iad air falbh mi gu prìosan ann an teis-meadhon nam machraichean cotain. Cha robh mi riamh air a bhith dèidheil air priogadh a’ bhuntàta, ach nuair a thug iad dha na h-iomraichean cotain mi, dh’fhoghlam mi gur h-e dìreach sin an obair a bha romham. Bha a h-uile mac màthar a bha siud, is seòrsa de chroman aige, a’ togail na h-ùir ris na planndraisean cotain — a h-uile fear ’na thurraban ’s a h-uile fear ga cheusadh le teas na grèine. O, bha an teas do-ghiùlaint’! An dèidh cairteal na h-uarach cho-dhùin mi nach bithinn beò ris an obair ud airson nan seachd seachdainean. Nan dèanadh tu do dhruim dìreach airson anail a ghabhail bha poileasman ri do thaobh gad agalladh! Fìor choin a bh’unnta, gun charthannas fon ghrèin unnta.

Air an dàrna latha thàinig fear mòr thugam ’s a làmh air a’ ghunna, stais feusaig air bho chluas gu cluas. Bha m’aire cho geur air agus gur h-ann a bhris mi dà phlanndrais.

“Teann à sin, a chlobhdaire na croich,” arsa esan ’s e a’ bagairt orm, “am feum thu bhith cho spàgach a-measg nan sgrìoban?”

“Uill,” arsa mise, ’s mi gam shearradh fhèin, “chan e tuathanach a th’unnam-sa ach seòladair. Nan cuireadh tu mise air bàta, dheidhinn an urras nach fhaiceadh tusa, no duin’ eile, mura-bhitheadh ’nam obair.”

Rinn e sitir beag gàire.

“Ma tha gearain sam bith agad, a sheòid, ’s fheàrr dhut a thoirt gu uachdaran a’ phrìosain. Ach gus an dèan thu sin crom do dhruim agus cùm do theanga!”

Cho luath ’s a chaidh ar cròdhadh air ais chon a’ phrìosain dh’iarr mi seanchas ris an uachdaran agus chaidh gealladh a thoirt dhomh gu faighinn sin air latharna-mhàireach.

Air an fheasgar sin chunna mi an truaghan a bha mi air fhaicinn a’ gal

[TD 111]

air a’ chiad latha bha mi anns a’ chuimh. Agus chaidh innse dhomh gu robh e air fìor dhroch grèidheadh fhaighinn anns a’ phrìosan. Bha e air a bhith gabhail druga Innseanach nuair a chaidh a ghlacadh agus cha b’urrainn dha, eadhon nuair a bha e ag ithe a bhìdh còmhla rinn, gun a bhith rànail man leanabh. Chaidh innse dhomh gur h-e Albannach a bh’ann, agus a’ chiad fàth a fhuair mi chaidh mi null a bhruidhinn ris.

<eng>“Where is it you are from?”<gai> arsa mise. Cha robh facal aige.

Bhruidhinn mi ris an uair sin anns a’ Ghàidhlig agus las a shùilean le gàirdeachas.

“O, Sealbh gu robh ort!” ars esan, ’s e a’ gabhail grèim air mo làimh. “Faigh mise mach à seo mus caill mi mo reusan.”

Neònach an rud e, ach chan innseadh e dhomh idir cò an t-àite dham buineadh e air a’ Ghaidhealtachd, ach tha amharas agam fhìn dè am bad às an robh e. Alasdair MacAsgaill a bh’air co-dhiù, agus bha e a’ dol troimh na h-ùrnaisean anns an dearbh àm a bha siud.

“Bha mi dol gu lighiche,” ars Alasdair, “agus bha mi a’ faighinn cuidhteas an caraghas grànda tha seo a tha gam sgrios. Ach bha mi fhathast a’ gabhail beagan dhan drug le aonta an dotair. Ach ghlacadh mi ’s mi le pasgan agam dhan stuth agus chaidh mo cheusadh ann an seo gun leigheas gun eile, agus chan èisd iad ri mo sgeulachd ’s cha leig iad dhomh sgrìobhadh chon an dotair.”

Uill, air an ath latha chaidh mo ghairm air beulaibh an uachdarain. Bha agad ri coiseachd troimh chaolasan fada cloiche, far nach cluinneadh tu càil ach fuaim do bhrògan agus mac-talla anns na sparran os do chionn.

Cha robh an t-uachdaran ach mu chuairt air deich bliadhna fichead a dh’aois. Bha e ’na shuidhe is lèine fhosgailt’ air, a’ smocadh siogàr. Thairg e siogàr dhomh agus dhiùlt mi i.

“’Sann a thàinig mi seo,” arsa mise, “seach nach eil liut sam bith agam air obair a’ chotain. Tha mi air ceud planndrais a bhriseadh leis an tobha ach chan eil cothrom agam air sin. Chan eil unnam ach seòladair.”

Leig an t-uachdaran ann fhèin.

“Agus chan eil teagamh,” ars esan, “nach eil thu neo-chiontach a bhàrr air a bhith leibideach a-measg a’ chotain!”

“Chan eil mi neo-chiontach,” arsa mise,” — fada bhuaithe; ach le innse fìrinn, bha dòchas agam gun cuireadh sibh a dh’obair mi air dreuchd a tha nas dlùithe air dreuchd an t-seòladair.”

“Co às a tha thu?”

“Tha mi bho Gaidhealtachd na h-Alba,” arsa mise, “agus chan eil càil a nàire orm às sin!”

“Aithnichidh tu rèisde Harry Lauder,” ars esan ’s e tarraing air an t-siogàr, “an t-entertainer as fheàrr a thàinig a-riamh às an Roinn-Eòrpa!”

Smaoinich an rud a thubhairt e — Harry Lauder an t-entertainer a

[TD 112]

b’fheàrr a thàinig às an Roinn-Eòrpa. Cha robh e air Iseabail Thormoid anns a’ Phort fhaicinn nuair a bhiodh i a’ dearbhadh ri bodaich a’ bhaile! Co-dhiù, cha tug mi an t-uachdaran às a bheachd.

“Harry Lauder?” arsa mise. “Aithnichidh ro mhath. Chan eil anns an duine sin ach mac piuthar mo sheanar.”

Rinn e gàire agus bha mi air a bhith còmhla ris an uachdaran fad an latha mura robh dòlais wardens air a thighinn a-steach le prìosanaich eile a bha airson conaltradh ris. Dh’fhàg mi an oifis aige le uallach ùr orm. Bha e air m’àrdachadh gu trustee: sin a chanadh iad ri prìosanach a bha cho earbsach ’s gu sùilicheadh iad air e cuideachadh na wardens a’ cumail nam prìosanach eile fo smachd.

Bun a bha seo, ’se gun deach MacAsgaill, an Gaidheal eile, a chur ’na mo sgioba. B’e duine dubh an trustee eile a bh’air an sgioba sin — cnàmhalach mòr làidir; Black John a bh’aca air. Saoil dè an t-ainm a bh’aca orm-sa? White John! Sin a bh’aca orm, ged a bha mi air fàs na bu deirge na Innseanach.

Aig tìde diathad dh’fhaighnich mi do MhacAsgaill an robh e fhathast airson ruith. Bha.

“Cùm do shùil orm-sa,” arsa mise, “agus cho luath ’s a phriobas mis’ ort greas ort man an diabhal a-steach fon an taigh-bìdh agus fuirich ann an sin air falach gus an tig mise air do thòir.”

All right, ma-tha. Aig àirde mhòr na grèine air an ath latha bha an sgioba againn trang a’ tearradh mullach an taigh-nighe — mi fhìn is Iain Dubh agus an sgioba air fad.

“Black John,” arsa mise, “tha mi dol sìos dha na latreens a mhùn. Cùm do shùil air na tràillean againn.”

Sìos leam air an fhàradh agus ghabh mi ceum faiceallach cabhagach a-null chon nan stàball. Nuair a fhuair mi failmeas air na bha timcheall, chaidh mi steach dha na stàbaill agus dh’fhosgail mi feisdeachan a h-uile h-each a bh’unnta. Nuair a liùgair mi mach, dh’fhàg mi na dorsan fosgailt’ air an siobhadh.

Thill mi gu mullach an taigh-nighe agus thuirt mi, “B’fheàirrde mi siud!”

Ann an còig mionaidean thòisich na h-eich a’ cuachail a-mach.

“Seall,” arsa cuideigin, “tha na h-eich air faighinn às.”

Dh’fhalbh Iain Dubh sìos an fhàradh man peilear ’s e dol a chuideachadh na wardens a’ cur nam beathaichean a-steach.

Phriob mi air MacAsgaill agus chrom esan air fhàradh, ma b’fhìor a’ dol a chròdhadh nan each.

Cha tug duine sùil às a dhèidh.

Mu dheireadh chaidh dorsan nan stàball a dhùnadh agus thill Iain Dubh chon na spiris gu h-àrd agus fallas a chuirp air.

“Ma bheireas mise air a’ bhugair a leig às na beathaichean ud,” ars esan, “brisidh mi a h-uile cnàimh a tha ’na chorp!”

[TD 113]

“Ma thogair,” arsa mise, “ged a dhèanadh tu sin, ach dìreach gum biodh againn ris na cnàmhan aige a thional nuair a sguireas sinn a thearradh.”

Lach na seòid, a h-uile duine ach Iain Dubh. Aig còig uairean, shèid feadag agus thùirling sinn sìos chon a’ roll-call.

Ghairm iad a h-uile h-ainm, ’s a h-uile duine againn ’nar sreath air beulaibh nan cells.

“MacAsgaill! … MacAsgaill!” Cha robh freagairt.

Ann am mionaid bha am prìosan man prais phartanan, air ghoil le feadagan is wardens is mial-choin. Thug iad an luchd-obrach gu lèir a-steach bhon a’ mhachair agus ghlas iad a h-uile mac màthar againn anns na cells. Thòisich iad leis na mial-choin a-measg thogalaichean a’ phrìosain — na coin a’ mothartaich ’s a’ snotaireachd mun a h-uile h-oisean. Man a chunnaic Sealbh iomchaidh, cha deach na coin faisg air an taigh-bìdh. ’S mathaid gu robh uiread de dh’fhàileadh feòla lobht’ timcheall a’ bhad sin ’s nach bu diù leis na coin fhèin a dhol faisg air! Chunna mi bho uinneag bheag mo cell na wardens a’ fosgladh nan geatachan ’s a’ dol leis na coin a shealg air a’ mhachair. Thug iad a-muigh an sin le solas na gealaich gus na chaith iad an casan!

Mu dheireadh chaidh ar leigeil a-mach às na cells agus thug iad dhuinn biadh. Bha a h-uile rud sàmhach a’ dol gu ochd uairean nuair a bhiodh iad gar glasadh a-staigh airson oidhch’.

Nise, bha e ceadaichte dha na trustees, gus am biodh e ochd uairean, a dhol a dh’iarraidh bùrn gu tanca iarainn, air cùl an taigh-nighe, agus dh’fhalbh mise ann an sin le cuinneag. Chaidh mo stad dà uair le wardens a chuir às mo leth gu robh fhios agam man a fhuair MacAsgaill air teiche.

“Bha e anns an sgioba agad,” ars aon fhear, “Albannach man thu fhèin. Tha deagh fhios agad cionnas a fhuair e às.”

“Nam biodh fhios agam-sa air sin,” ars mise, “a bheil sibh dhan bheachd gum bithinn-sa air taobh staigh a’ phrìosain a-nochd is esan a-muigh?”

Ghabh mi bràighe chon an taigh-bìdh.

“Bheil thu’n sin, a Ghaidheil?”

Fhreagair MacAsgaill fo anail.

Thug mi sùil timcheall ’s cha robh duine ri fhaicinn.

“Seo a’ mhionaid dhut, ma-tha!”

Thàinig MacAsgaill a-mach agus rug e orm air làimh. Cha duirt e smid.

“Chì mi là-eigin thu air slèibhtean Uibhist!” arsa mise.

Thog e air chon na callaid ’na dheann. Suas leis air na sreathan ueadhar-ghathach a bha gu ochd troighean ag iadhadh a’ phrìosain. Shreap e sreath air shreath ged a bha a làmhan dearg ’na chuid fala. Chuala mi mial-chù a’ mothartaich air taobh eile an taigh-bìdh agus

[TD 114]

dh’fhidir mi warden a’ tighinn. Thàinig a’ warden mun an oisean agus mial-chù man leòmhann aige air feisd. Ach nuair a sheall mi chon na callaid cha robh sgeul air MacAsgaill. Bha e a-muigh.

<eng>“Lovely evening!”<gai> arsa mise ris a’ warden, ’s mi a’ lìonadh mo chuinneig às an tanca.

<eng>“Leave that water where it is,”<gai> ars esan. <eng>“You have thirty seconds until I let this hound off the leash.”

“But as a trustee, I am allowed …”

“Git!”<gai> ars esan.

Cha b’e ruith, a charaid, ach leum. Bha dearg fheagal mo chac orm roimh na mial-choin.

Air latharna-mhàireach chaidh m’fhiathachadh gu oifis an uachdarain. Bha e ann an sin ’na shuidhe le a lèine fosgailt’ ’s e smocadh siogàr. Thairg e tè dhomh agus ghabh mi i. Nuair a las mi i, dh’iarr e orm suidhe.

<eng>“MacLeod,”<gai> ars esan, <eng>“I have asked you to come just to tell you that you are no longer a trustee.”<gai>

Dh’innis e dhomh gu robh droch amharas aig Iain Dubh agus na wardens gur mi a dh’fhosgail feisdeachan nan each agus dorsan nan stàball. Cha robh mi anns an oifis aige ach airson iomlaid dà mhionaid. Ach mus tug na wardens a-mach troimhn doras mi thionndaidh mi ris an uachdaran agus thuirt mi ris, <eng>“Excuse me, sir, I think you should know that Harry Lauder is not the best entertainer to come out of Europe — Iseabail Thormoid is!”<gai>

Cha robh càil a dh’fhios aig an duine bhochd co air a bha mi mach, ach thug an rud a thuirt mi ris iomadach gàire orm fhìn nuair a bha mi ann an uaigneas na cell. O, an dèidh sin cha b’e àite airson àbhachd a bh’anns a’ phrìosan. Ach ged bu chruaidh a bha mo bheatha dhomh fad nan seachd seachdainean anns a’ chuimh, chùm sgeulachd MhicAsgaill a’ beathachadh mo mhisneachd. Nach neònach an rud an ceangal a tha eadar na Gaidheil, gu h-àraid nuair a tha iad ann an tìrean cèine. Chan fhaca mi chaoidh tuilleadh MacAsgaill agus cha chuala mi iomradh air a dhubh no dhath. Ach ma tha e fhathast beò tha mi glè chinnteach gu bheil cuimhne aige air Iain Geal an trustee Gaidhealach, a thug dùdlan dha na trusdairean a bha gar ceusadh.

<eng>Yessir, a man has to keep fighting to stay on his feet!<gai>

[TD 115]

30 Sìthichean ann a Philadelphia

Bhiodh Bean Iomhair a’ faicinn shìthichean ann an Cnoc nan Arbh. Bhitheadh, agus bhiodh i ag innse dhuinne nuair a bha sinn beag co ris a bha iad coltach. Bha iad man gum biodh camouflage orra airson nach biodh iad fearasda dhut am faicinn a-measg an arbhair— craicinn uaine orra agus còmhdach uaine. Nise, cha b’e sìthichean an t-ainm a bh’aig Bean Iomhair orra idir ach “ceileannan snàthaid”. Tha fhios gu facas aona cheilean air an lota againne — ’se sin mo bhràthair Uilleam, air an tug iad Ceilean mar fhar-ainm!

Bhiodh Bean Iomhair a’ toirt rabhaidhean dhuinn a bhith faiceallach a’ dol faisg air iomraichean Chnoc nan Arbh. Bha na ceileannan ann an sin ’nan suidhe a-measg an arbhair agus snàthadan aca ’nam beòil, ’s an sùilean dùinte man gum biodh iad ’nan cadal. Bhiodh tu all right a’ dol seachad orra fad ’s a bha an sùilean dùinte, ach nam fosgaileadh iad an sùilean ’s gu sèideadh iad snàthad ort, thigeadh an siataig unnad agus dheidheadh tu ’s mathaid bho fheum. Nuair a bha mise ’nam leanabh cha deidhinn sìos Cnoc nan Arbh rè an t-samhraidh gun a bhith a’ coiseachd sàmhach fo na mùdan, gus nach fhaighinn snàthad bho fear dha na diabhail uaine ud ann an cùl na h-amhach.

Co dhiù, dh’fhàs mi mòr agus cho-dhùin mi gu robh Bean Iomhair gu math seòlta, carach anns an naidheachd a bha i air a thoirt dhuinn ’nar clann. Cha deidheadh leanabh faisg air gaisinn arbhar a bh’aice ann an Cnoc nan Arbh, air eagal ’s gu sèideadh sìthiche snàthad air. Cha do shaoil mise càil tuilleadh mu dheidhinn ceileannan Chnoc nan Arbh gus an deach mi ’nam dhuine a Philadelphia. Chaidh mi fhìn agus dithis no thriùir eile gu siorcas ann an sin. Bha a h-uile rud annasach aca anns an t-siorcas: duine na bu mhotha na Cailean Neilidh ’s e a’ reubadh leabhraichean, ’s cailleach mhòr uabhasach — <eng>The Fattest Woman in the World<gai> — agus i na bu reamhaire na damh a chuireadh tu dhan an dròbh aig deireadh an fhoghair.

Seo, ’sann a thàinig sinn gu booth agus fear gar fiathachadh a-steach a dh’fhaicinn triùir phigmidh a bh’aige air a thoirt à Afraca. Mo chreach, nuair a chaidh sinn a-steach dhan bhooth ’sann a chunna mi ann an sin, ’nan suidhe air an ùrlar, triùir dhaoine beaga agus snàthadan aca ’nam beòil agus dh’aithnich mi ann an sin nach robh unnta ach ceileannan Bean Iomhair! Cha bu mhotha iad na ceithir troighean. Bha iad luirmeachd ach bha na craicinn aca air am peantadh uaine. Bha pìob aig a h-uile mac aca agus bha an sùilean dùinte; ’s a dh’aindeoin sin bha e

[TD 116]

comasach dhaibh targaid a bhualadh ’na theis-meadhon le snàthadan a bha iad a’ sèideadh às a’ phìob. Cinnteach! Cha chreideadh tu an liut a bh’aca.

Bha an duine geal a’ tairgsinn dolair do dhuine dha na bha timcheall nam buaileadh e meadhon na targaid leis an t-snàthaid sin le a shùilean fosgailte! Ach an t-annas duine a bhuaileadh an targaid leis an t-snàthaid, gun luaidh air a teis-meadhon.

Ach chan fhaca mise càil a-riamh cho èibhinn ris na troichean beaga uaine ud. Bha tàmailt orm agus cacan nach robh ciste agam mòr gu leòr airson na trì ceileannan-snàthaid a chur dhachaigh gu Bean Iomhair. Chithinn iad air an cur ’nan suidhe ann an Cnoc nan Arbh, ann an uachdar a’ chlàir choirc’, agus iad a’ cur snàthad ann am màs a h-uile duine a ghabhadh air a dhol seachad le sgeòtal gu Tobar ’Ain Mhàrtainn!

[Dealbh]
Air tilleadh dhachaigh, 1936

[TD 117]

31 Strùp na Creich

Mus deach mi sìos a Florida bha mi air eachdraidh a chluinntinn air an aimsir bhrèagha bhlàth a bh’anns a’ cheàrnaidh sin. Agus nuair a bha mi air bith ann airson cealla-deug no mu sin, cha robh teagamh sam bith agam nach b’e Florida tìr mo roghainn a thaobh grèin agus blàths. Cha robh feum air geansaidh no air bòtannan. Cha robh feum eadhon air lèine no suimeat. No, sir, bha e dhomh dìreach man Tìr a’ Gheallaidh ’s bha mo chraiceann a’ fàs cho dorch, abaich ri rùsg a’ bhuntàta!

Bha a h-uile rud a’ fàs ann am Florida — biadh gu leòr anns na h-iomraichean agus air na craobhan; ùbhlan, grapefruits, orainsearan, cnòthan — dìreach loma-làn dha na mileagan a b’fheàrr a mhiannaicheadh tu. ’Sann air tuath a bha mise ’g obair, ach bha mo mhana chon na mara. Bha sinn, chanainn, mu dheich mìle bhon mhuir, agus ’sann chon a’ chladaich a dheidhinn a h-uile h-uair a bhithinn saor bhon obair. Bha mìltean eathraichean agus bhàtaichean ris na cladaichean ud. Pailteas airgid aig na daoine — uaislean aig an robh a h-uile càil a mhiannaicheadh iad — agus cha robh duine aca gun gheat agus eathar no dhà. Bhiodh iad a’ caitheamh am beatha a’ sgudalaireachd air a’ mhuir. Cha b’ann man bodaich Phort Mholair a bha iad, aig an robh rim beòshlaint a thoirt à grùnnd na fairge. Ach mise, cha robh mi uasal no beairteach; agus ri linn sin bha agam ri bhith ’nam sgalag air tuath ged a bha mo shùil daonnan chon na mara. Cha b’e gu robh mo bheatha cruaidh gun thoileachas. Cha robh — cha robh! Bha caileagan agus mnathan timcheall na tuatha a bha gu math còir, laghach — gu h-àraidh ris an dìlleachdan bhochd Ghaidhealach a thurchair a bhith ’nam measg. Ach chan eil ann an sin ach sgeulachd eile.

Bha mi airson eathar a cheannachd — eathar bheag dheich troighean le seòl oirre a bhiodh agam dhomh fhìn nuair a bhiodh latha agam dheth. Fhuair mi sin. Cheannaich mi i air fichead dolair agus thug mi chon na tuatha i airson a peantadh. Rinn mi sin, agus thàinig a’ chailleach thugam agus dh’fhaighnich i dhomh dè an t-ainm a bha mi dol a thoirt air an sgoth.

<eng>“I would call her,” arsa mise, “the Faoileag Rubhach, if only I knew how to spell these words.”<gai>

Co dhiù, mus do chuir mi an eathar gu sàl — ’s bha mi dol a dhèanamh sin gun ainm no eile — dh’èirich mi air madainn agus bha uspag mhath gaoith a’ sèideadh a-steach troimhn uinneag. O, cha

[TD 118]

bhiodh tu a’ dùnadh nan uinneagan an siud ach fìor chorr’ uair. Nuair a sheall mi a-mach bha culm uabhasach air an iarmailt agus bha gluasad air an duilleach — rud nach robh mi air fhaicinn fad mo rèis ann am Florida. Siud, ’sann a chuala mi a’ chailleach — a’ chailleach leis an robh an tuath — ag èigheachd gu robh tornado a’ tighinn. Nise, ’s mathaid nach eil thu dol a chreidsinn nach robh fhios agam dè bh’ann an tornado. Ach bha mise anns an latha bha siud cho maol gorm ’s nach robh dad a dh’fhios agam dè an seòrsa gnè rud a bh’ann. Chaidh mi chon na caillich agus dh’fhaighnich mi dhi dè an dearbh rud ris an robh dùil aice. Ma dh’fhaighnich, thug i dhomh tornado às a beul.

“Carson,” ars ise, “a tha thu a’ faighneachd sin dhòmhsa agus a’ ghaoth ’s na neòil a’ sgriachail riut freagairt na ceist!”

O, thug i dhomh mo chruaidh-fhortan. Agus thug mise bhuaipe pòg!

Mach leis a h-uile mac màthar le ùird is taraigean agus bùird fhiodha airson dìon a chur air na h-uinneagan; càbaill cuideachd airson ceangal sìos a h-uile rud timcheall na tuatha a b’urrainn a’ ghaoth a charachadh. Faodaidh tu chreidsinn gun chuir Suileabhan gabhaltas math le ròpaichean is cothromaichean air an Fhaoileag Rubhach. No, sir, cha robh tornado no eile a’ dol an gaoth m’eathair-sa no-how! Bha am fallas a’ dòrtadh dhiom. Seo thòisich i a’ sileadh — boinneagan mòra troma; agus a dh’aithghearr bha lodanan uisge air feadh an fhearainn, dìreach man a chì thu seo san earrach le bailc uisge ann. Ach, a charaid ort, thàinig a’ chulm oirnn cho dorch ri beul oidhche ged nach robh e fhathast meadhon-latha.

Chruinnich deichnear againn còmhla ris a’ chaillich anns an taigh mhòr. Bha ise air an uinneig a’ cumail sùil air an stoirm. Bha palm-trees air beulaibh an taighe ’s bha stiapan a’ falbh às na mullaichean aca. Chitheadh tu sin a’ falbh leis a’ ghaoith — sin agus truileis sam bith air am faigheadh a’ ghaoth grèim.

Chuala mi a’ chailleach ag èigheachd rudeigin agus ruith a h-uile duine chon na h-uinneig. Sheall mi fhìn a-mach agus cha mhòr gun creidinn gu robh mi a’ faicinn an rud a bha crochaite ris na neòil. Chan eil mi dol a dh’innse breug. Bha man gum biodh strùp mhòr uabhasach, man gum biodh earball radain, crochaite eadar na sgòthan ’s am muir. Bha an t-srùp a’ tighinn a-steach thugainn às a’ chuan a-null ’s a-nall ’na cùrsa, ach a’ dèanamh oirnn ’na deann.

Leth a’ mhìle bhuainn, bhuail an t-srùp sabhal. Thug i am mullach à sin, ’s thuit na ballachan — dìreach man gun cuireadh tu do bhròg troimh bhucas uighean. Chunna mi dorsan an t-sabhail ag èirigh anns an t-srùp man gum biodh tu a’ deocadh teath’ suas troimh shràbh!

“A Chruthadaran,” ars mise beag leam fhìn, “ma thèid an t-srùp os cionn an taighe tha seo, bheir i an ceann às an amhaich agam.”

Ach cha tàinig i buileach chon an taighe. Chaidh i seachad oirnn aig taobh an ear na tuath — O, mu chairteal a mhìle air falbh. Gu sealladh

[TD 119]

Sealbh orm, nan cluinneadh tu an sraon a bh’aig siud. Neart na gaoith, a bhròinein, cha chreideadh tu man a bha e a’ togail gach nì a bha roimhe, a’ stialladh chraobhan às an talamh ’s a’ sadadh sin mìle air falbh.

Nuair a chaidh an t-strùp seachad lean oirre le uisge agus cànran, ach ann an ceann leth-uair a thìde chaidh sinn a-mach timcheall. Bha am fearann mun cuairt man gum biodh airm air a bhith a’ cogadh ann. Taighean briste; càraichean, ballachan, craobhan — a h-uile rud ’na laighe ’na shlèibhtrich air na ròidean.

Thàinig tè dha na searbhantan thugam a’ gàireachdainn le teachdaireachd bhon ghàrnalair.

“Tha,” ars ise, “an gàrnalair ag ràdh gu bheil dà eathar agad a-nise!”

Null leam troimhn chreach gus na ràinig mi far an robh na fir ’nan seasamh timcheall na h-eathair. Uill, cha mhòr nach do thuit mi a’ faicinn an rud a bha air tachairt. Bha eathar mhòr thapaidh ’na laighe ’na clàran air muin na Faoileig Rubhaich. Bha i air briseadh druim na h-eathair agam agus air na bùird a sgàineadh air am fad. Co às a thog an tornado an eathar chonadail, no co dhà a bhuineadh i, cha chualas a-riamh. Ach tha mi creidsinn mi fhìn gun do thog an tornado à badeigin timcheall Miami i ’s gun do ghiùlain e i na mìltean mòra a-steach chon na tuatha. Cha b’urrainn dhomh a ràdh ach gu robh sinn sealbhach nach do thuit an eathar air an taigh, air neo dh’fhaodadh i bhith air am bàs a thoirt do chuideigin.

Sin agad, ma-tha, mo chuimhne air Florida — làithean brèagha grianach, lusan àlainn agus pailteas ri ithe agus ri òl. Seadh, agus caileagan le sùilean donna meallta, ach eadhon ann an Gàrradh Edein thàinig corraich air Mac an Duine às na neòil! Thàinig creach an tornado orm-sa ged nach robh mi ann ach airson ùine ghoirid. Bha e man gum biodh e a’ toirt rabhadh do Shuileabhan gun a bhith ro chinnteach gu robh e air Tìr a’ Gheallaidh a ruighinn!

[TD 120]

32 Riasladh ann an Jacksonville

Chan eil àite a shiubhail mi a chanainn a tha cho àlainn ri Florida. ’S iomadh feasgar a chuir mi seachad aig na h-Everglades, ’s a’ ghrian a’ dol fodha, a bha mi smaoineachadh gu robh mi ann an Gàrradh Edein. Shuidhinn uaireannan ris a’ chladach air feasgar — machraichean a’ sìneadh bhuat, tuath ’s a deas, agus muir bàn a’ briseadh air gainmheach gheal. Palm-trees, cho àrd ris an taigh-sholais, ag èirigh suas dhan an iarmailt; agus aidhear na mara, eadhon nuair a dheidheadh a’ ghrian fodha, cho blàth dhut ri osag an Iuchair aig an taigh. Sealbh tha fhios carson a dh’fhàg mise an obair a bh’agam air market-garden faisg air Miami. Bha mi sona gu leòr ann an sin agus bha am boireannach a thug obair dhomh a cheart cho gasda coibhneil rium ’s ged a b’e mo mhàthair a bha air a bhith innte. Nam faiceadh tu an taigh anns an robh i a’ fuireach. O, cha b’e taigh a bh’ann ach caisteal. Nuair a dheidheadh tu suas an staidhir ann bha an staidhir cho leathainn ri highway ’s a h-uile stac is colbh a bh’ann air obrachadh ann an clach. Aig mullach na staidhir, man a dheidheadh tu chon nan seòmraichean, bha fountain ann, a’ spùtadh uisge faisg air deich slait os cionn lòn domhainn is iasgan ann, agus lusan agus sìtheanan a’ fàs timcheall air. Os cionn sin bha mullach an taighe air a dhèanamh ’na aona ghlainne. Tha muinntir an Rubha a’ smaoineachadh gu bheil iad spaideil ann an taighean a’ Bhùird agus a’ deànamh tàire air Suileabhan seach gu bheil e a’ fuireachd ann am bothan beag glas. Ach nam faiceadh uaislean a’ bhaile seo an aitreabh anns an robh mise a’ dèanamh mo chòmhnaidh ann am Florida, ’sann a ghabhadh iad dearg-uabhas. Co-dhiù, cha robh e ’na mo dhualchas fuireachd anns an aona bhad barrachd air dhà no thrì mhìosan. Bha an saoghal mòr farsaing agam ri fhaicinn, agus aon mhadainn dhùisg mi agus thuirt mi ris a’ bhean-uasal gu robh mi ag iarraidh mo thuarasdail, ’s mi dol a thogail orm suas gu New York. O, cha do chòrd seo ris a’ bhean-uasal idir. Thòisich i a’ bidsigeadh rium seach nach tug mi dhi notice. Ach nuair a thug i man aire gu robh mi a’ dol a chur cùl rithe a dheòin neo dh’aindeoin, thòisich i gam chatanadh le gealladh air tuilleadh pàighidh. Co-dhiù, fhuair mi mo thuarasdal bhuaipe, agus a-mach à seo mi, ach gheall mi dhi mura deidheadh gu math leam gun tillinn thuice. O nach mise a bha air fuireachd còmhla ris a’ chaillich ann am Florida! Chaidh mi air mo cheann dìreach dhan an òcraich an latha a chuir mi cùl ris na còraichean aice. Ach ’s fhìor am facal — am fear nach seall roimhe, seallaidh e às a dhèidh!

[TD 121]

Cha robh mi cealla-deug a-mach à Florida gus an robh mi ann an cuimh ann an Jacksonville Jail. ’S iomadh uair a fhuair mise mo chronachadh is mi anns a’ chiont’, ach bheir mise mo mhionnan dhut an dràsda gu robh mi cho saor ri leanabh na cìch dha na rudan a bha am poileas a’ cur às mo leth ann an Jacksonville. Seach gu robh mi air a bhith anns a’ phrìosan roimhe, bha mo theisteanas agus mo chliù gun luach. ’Nam fradharc-san bha mi dubh, agus chuir iad orm gu robh buntanas agam ris a h-uile mì-leòn agus strìopachas a bh’anns an Stàit.

Bha an siorraidh a bha air a bhreith a thoirt a cheart cho geur ri sin orm. Chaidh mo dhìteadh ’s mo chur air ais dhan a’ phrìosan airson sia mìosan. O, prìosan mòr mòr a bh’ann an Jacksonville, daoine dubha is daoine geala ann ’nan ceudan.

Càil a b’iongantaich’ idir, ’se gu robh an laghan fhèin aig na prìosanaich agus rìgh air an ceann airson an lagh a chumail. Bhathar a’ pàigheadh dha na truaghain a bha ag obair anns na “workshops” faisg air trì dolairean anns an t-seachdain — sin ma bha iad ceannsaichte modhail — agus leis an airgead sin bha e comasach dhaibh siogaraits a cheannachd a h-uile Sàboind. Aon uair ’s gu robh iad a’ dèanamh càil ceàrr bha uachdaran a’ phrìosain a’ cur càin orra agus chailleadh iad tuarasdal na mìos ann am priobadh na sùla.

Man a thurchair, chaidh mo chur-sa ann an cell ri taobh an “Rìgh” — balgaire mòr dubh is beul air cho mòr ri beul sgeileid! Bha an duine sin air a chlann fhèin a bhàthadh ann an tuba bùirn agus bhathas air trì fichead bliadhna anns a’ phrìosan a chur air. Bha gang aige anns a’ phrìosan. A h-uile duine a thigeadh a-steach às ùr, bha aige ri thighinn air beulaibh an Rìgh agus a dhol troimhn an aon cheasnachadh troimhn deach e air beulaibh an t-siorraidh. Bha an Rìgh an uair sin a’ cur càin air a-mach às a thuarasdal seachdaineach, ’s bha a’ chàin a bha sin a-rèir cho dona ’s a bha an droch rud a rinn e. Nam biodh tu air poileasman a mharbhadh bha thu a’ faighinn às gun càil a phàigheadh, ach nam biodh tu air do bhean a mhort bha e a’ cur ort leth do thuarasdail a h-uile seachdain. Uill, ma-tha, bha an Rìgh a bha seo, a bha gu bhith am broinn a’ phrìosain gus an dubhadh fhiaclan, air fàs gu math beairteach agus gu math cumhachdach. Bha e cho cumhachdach ’s gu robh dearg eagal am beatha aig feadhainn dha na wardens roimhe. Cha b’e sin a-mhàin, ach bha e comasach dha rud sam bith air an robh e a’ cur feum fhaighinn — tombac, leabhraichean, deoch. Ach ged a bha sin mar sin, bha e gu math faiceallach nach dèanadh e fhèin càil a bheireadh e gu aire uachdaran a’ phrìosain.

Bha aona lagh aig an uachdaran nach fhaodadh duine a bhriseadh. Bho dheidheadh sinn dha na cells cha robh e ceadaichte dhuinn còmhradh a dhèanamh ris na prìosanaich a bha an ath dhoras. Ach dh’ionnsaich na prìosanaich dòigh air seanchas a dhèanamh ri chèile troimh bhith sealltainn ri sgàthan, ach bha dubh-ghràin agam air a

[TD 122]

[Dealbh]
Nis, èisd riums’an dràsda

bhith faicinn beul an Rìgh, uaireannan airson uair a thìde, anns an sgàthan. Dh’fhàs mi gu math ealanta ann an dòighean a’ phrìosain, agus nuair a bha mi ann airson ceithir mìosan dh’fhàs mo chridhe togte ri faighinn a-mach agus dèanamh às dhachaigh a Leòdhas.

Aon oidhche, ’s mi ’na mo laighe air an leabaidh, ’sann a chunna mi an sgàthan a’ tighinn ann am fàire agus dh’èirich mi thuige. Bheannaich an Rìgh agus mise am feasgar dha chèile. A Thighearna, nach ann a thòisich e ag innse dhomh gu robh e fhèin agus an gang a’ dol a bhriseadh a-mach às a’ phrìosan air an ath oidhche. Cha b’e sin a-mhàin, ach bha iad airson gun gabhainn-sa compàirt anns a’ phloy! Thuirt mi ris nach gabhadh, gu robh mise gu bhith aig ceann mo shia mìosan agus nach robh mi airson mi fhìn fhaighinn ann an tuilleadh trioblaid dhà-san no do dhuine sam bith eile. Dh’èirich corraich air agus thuirt e rium mura bithinn leotha gum bithinn ’nan aghaidh, gun cuireadh e an sgian air m’amhaich mura geallainn dha gun cuidichinn iad. Dhiùlt mi. Seo ’sann a thog e sgian — corc mhòr uabhasach — gus am faicinn i anns an sgàthan. An uair sin thog e bèigleid agus às dèidh sin gunna — revolver. A dhuine bhochd, bha gaoir ’nam fheòil leis an eagal. Thuirt mi ris, “All

[TD 123]

right,” agus thàinig fiamh a’ ghàire air a’ bhus aige. Laigh mise air ais air an leabaidh ’s bha mi cinnteach nach fhaiciinn deireadh na seachdain beò. Co-dhiù, ’s minig a chuala mi am facal: <eng>“You’ve got to keep fighting to stay on your feet.”<gai>

Nuair a thàinig a’ mhadainn, ’s a bha sinn air a’ bhracaist a ghabhail, thuit mise air an ùrlar ’na mo throsd, aig casan fear dha na wardens. Leig mi orm gu robh grèim mionaich orm a bha cianail, agus cha mhòr gu robh mi comasach air labhairt ris na thàinig gam chuideachadh. Man a thàinig daoine eile gam thogail, thàinig an Rìgh agus chuir e sanais ’nam chluais mus do dhealaich sinn: <eng>“If you grass,”<gai> ars esan, <eng>“you are for dead!”<gai> Sin dìreach na thuirt e — <eng>“You are for dead!”<gai>

Cho luath ’s a chaidh mo thoirt dhan surgery dh’iarr mi còmhradh air an dotair a bh’ann an ùghdarras. Cha robh mi airson facal a ràdh a-measg nan trustees. Nuair a thàinig an dotair, dh’innis mi dha facal air an fhacal. Bha an duine sin air a’ fòn mus canadh tu “sgian”. Chaidh mise a chumail ann an rùm dhomh fhìn airson latha, ach mus robh a’ mhadainn seachad bha am prìosan ’na bhrochan. Tha e coltach gun d’fhuair na poileasmain ’s na wardens uiread de sgeinean ’s de ghunnachan, ’s dhan a h-uile seòrsa rud a bha air a chrosadh, air am falach aig an Rìgh agus aig a’ ghang ’s gu robh iad ag ràdh gu robh iomadach duine air a bheatha a chall nam biodh an Rìgh air faighinn leis na bha ’na dhùil.

[Dealbh]
Beul man beul sgeileid

[TD 124]

Thàinig uachdaran a’ phrìosain far an robh mi agus thug e taing dhomh. O, thuirt mi ris nach b’e taing a bha dhìth orm ach mo shaorsa, gu robh mi ’n dòchas gu robh mi air sealltainn dha gu robh mi neo-chiontach anns na rudan a bha an lagh air a chur às mo leth.

“Uill,” ars esan, “ciontach ann no às, cha chuir sinn air ais dhan an cell thu. Cha bhiodh tu beò anns a’ bhad-sa airson seachdain eile nan cuireadh sinn a mheasg nam madadh thu!”

Ann an latha no dhà fhuair mi cuireadh a dhol chon an uachdarain. Ann an oifis an uachdarain bha m’aodach ’s a h-uile càil a bhuineadh dhomh — ’s bha trì fichead dolair ’na mo phòcaid. Dh’fhalbh iad leam ann an càr a’ phoileis agus thug iad mi gu stèisean beag còrr is fichead mìle bhon a’ phrìosan. Chùm mise a’ dol airson iomadach uair a thìde air a’ chiad trèana a thàinig, gus an robh astar mòr eadar mi agus Jacksonville. Landaig mi ann an Texas agus thug mi iomadach oidhche mus do chaidil mi ceart. Cho luath ’s a chaidlinn dheidhinn chon an aon rud ’nam aisling — beul mòr man beul sgeileid ag innse dhomh, ann an sgàthan, gu robhas a’ dol gam mhort.

[TD 125]

33 Leann-dubh ann am Meacsaco

(Tha fhios gum b’e seo an t-àm a thug an leann-dubh air beatha Shuileabhain. Bha e còmhraideach air cuspair sam bith eile co-cheangailte ri eachdraidh. Ach nuair a dh’fhaighnicheadh duine dha mu dheidhinn na rinn e ’s na dh’fhuiling e ann am Meacsaco theireadh e, “Innsidh mi dhut mu dheidhinn sin nuair a bhios tusa beagan nas sine agus mise ri uchd bàis!” Tha an eachdraidh a leanas air a cur ri chèile às na criomagan fiosrachaidh a fhuair mi bhuaithe a-measg sgeulachdan eile.)

Cha robh e duilich faighinn a-steach air crìochan Mheacsaco, an rìoghachd bu bhochda a thadhail mi riamh. Bha na daoine mòran na bu bhochda na bha sinn fhìn aig an taigh. Daoine eireachdail, agus gu h-àraid a’ chlann-nighean mus deidheadh iad seachad air fichead bliadhna dh’aois. Seach gu robh an aimsir teth agus tioram, bha tart anns an talamh, agus tha àitichean ann an iomall a-staigh na rìoghachd far a bheil fàsach agus ganntar dhan a h-uile seòrsa.

Nuair a chaidh mo leigeil a-mach à prìosan Jacksonville, bha mo bheatha gu math cruaidh anns a’ US of A. Cha robh obair ann a gheibheadh duine a bha le droch cliù, ach obair neo-thlachdmhor. O, bha obair gu leòr ann nam biodh tu airson an lagh a bhriseadh — obair luchd-sgairte-fiodha! Obair na mèirle! Ach bha mise air mo leòr fhaighinn anns an rathad sin. Broinn a’ phrìosain agus mo mhaslachadh anns a h-uile dòigh.

Bha mi airson a dhol dhachaigh. Ach, gun airgead, cha robh dòigh agam air a dhol a dh’àite. Chuala mi gu robh e fearasda a dhol sìos a Mheacsaco agus thàinig e ’na mo smaoin nan obraichinn mo shlighe sìos an sin gu faighinn sìos chun a’ Phanama Canal ’s gu faighinn pasaids air soitheach Bhreatannach. Sin, ma-tha, a bha ’na mo rùn; ach cha b’ann mar sin a bha gu bhith an Dàn dhomh faighinn dhachaigh.

Cha b’e tart no teas no ganntar, no idir gu robh an t-slighe gu Panama cho fada, a thug orm dàil a dhèanamh ann am Meacsaco. Bha a’ chlann-nighean eireachdail agus bha pailteas ann dhan an daorach, agus chaith mi seachdain an siud ’s an seo a’ falbh na dùthcha còmhla ri reubaltaich dhìomhain eile. O, bha balaich ann às gach àite — deagh chomann do dhuine a bha air a thighinn às a’ phrìosan.

Bha liquor warehouse ann, am fear bu mhotha a bh’anns an rìoghachd, ’s bha e air aithris gu robh uiread de dheoch ’na bhroinn ’s gun cumadh e daorach ri sluagh Mheacsaco airson fichead bliadhna nan

[TD 126]

deidheadh a roinn ’nam measg. Bha e air aithris cuideachd gu robh de gheàrdaichean mu thicheall le gunnachan ’s gu robh e do-dhèante do dhuine faighinn ’na bhroinn. Uill, dhearbh mise agus fear eile gu robh pailteas daoraich ’na bhroinn ’s gu robh iomadach geàrd le gunnachan ga dhìon. Ach faighinn ’na bhroinn? Bha sin cho fearasda ri dhol a-steach air uinneag taigh Dhòmhnaill Mhòir a shuirighe!

Steach leam fhìn ’s le mo charaid air sky-light, agus bha a’ warehouse loma-làn tequila. Daorach na mallachd. Ma bha tart ann am Meacsaco, cha robh mòran dhith am broinn a’ warehouse air an oidhche ud. Nise, cha chuireadh tu air Suileabhan nach robh e seòlta, carach! Air an oidhche bha siud, rinn mi rud cho gòrach ’s nach mòr gun creid mi an-diugh gun do rinn mi e. An àite dhuinn dhà no trì bhotail a ghoid — b’e sin a bha ’nar rùn nuair a bhris sin a-steach — ’sann a shuidh sinn le dà mhuga ag òl na tequila. O, ghabh sinn tè-barra!

Nuair a thàinig gormadh an latha cha mhòr gu seasamaid air ar casan. Thòisich sinn a’ ruighistearachd air an sky-light, ach man a bha sinn leis an deoch chan fhaigheamaid thuice. Mu dheireadh, fhuair sinn air uinneag bheag fhosgladh anns a’ bhalla muigh, agus fhuair sinn troimpe. Thàinig ùpraid na madainn agus thàinig poileasman oirnn ’nar laighe ann an clobhsa, fon an uinneig, ’nar cadal.

Uill, tha na Meacsacanaich gu math fialaidh ’nan dòigh. Sin cho fada ’s nach cuir thu dragh orra. Ach, mo chreach mhòr, fhuair mise ’s am fear a bha còmhla rium làimhseachadh bho na poileasmain air a’ mhadainn ud a bha dìreach brùideil. Nuair a dh’fhuaraich mise às an daorach, bha mi ann an Tuxpan Jail — àite salach grànda. Mnathan, fireannaich agus clann anns a’ phrìosan a-measg a chèile. Bruidhinn air radain! Bha iad anns a’ phrìosan ann an Tuxpan, cho mòr ris na cait.

Thug mise anns an Iutharn ud iomadach mìos, gun mo ghairm air beulaibh siorraidh no eile. Nam faiceadh tusa an dìol a bhathas a’ dèanamh air na mnathan agus air a’ chloinn anns a’ bhad ud bheireadh e gòmadaich ort.

Mu dheireadh, thàinig an latha a chaidh mo sheotadh a-mach às a’ phrìosan. Ach cha bu luaithe bha mi air taobh a-muigh nan dorsan aige na chaidh mo ghlacadh a-rithist. Tha e coltach gun chuir riaghaltas Mheacsaco fios chon a’ Chonsail Bhreatannaich agus dh’iarr iad air mo chur dhachaigh. Mar sin, chaidh mo chumail anns a’ chuimh airson trì mìosan eile.

Man a tha an seanfhacal ag ràdh, “B’fharsaing mo lìon-sgorachaidh a’ lorg mo lòin.” Ach bha abhras an lìn agam-sa air breothadh! Agus bha aig mo chàirdean ri mo chuideachadh airson mo chumail beò. Sin mar a fhuair mise air ais a Bhreatainn, ma-tha, ’nam dhiol-dèirig, gun agam de shaidhbhreas an t-saoghail na chuireadh bad aodaich umam fhìn. Bha an Saoghal Ur air mo chur a thaigh na croich! Thill mi a Leòdhas air mo mhaslachadh agus mo dhèantanas air mo chàirdean a mhaslachadh.

[TD 127]

Cha chanadh feadhainn dha mo chuideachd ach “Math an airidh!” O, bha mi airidh air a h-uile peanas agus cronachadh a fhuair mi. ’S bha mi leòinte ’nam inntinn ’s ’nam cholainn.

Ach a-nise, bho dh’fhàs mi aosda, tha na h-ùrnaisean troimhn deach mi ’nam foghlam dhomh. Dh’ionnsaich mi dòigh an t-saoghail, a chunnartan agus a dhoilgheasan. Agus bho phòs mi Seonag fhuair mi sòlas. Fhuair mi sòlas anns na th’agam glèidhte ’nam inntinn, eadhon na deilbh a th’agam ’nam inntinn air na làithean dorcha, dòrainneach a chaith mi ann an Tuxpan Jail, am bad as gràinde a th’anns an domhain.

[Dealbh]
Còmhla ri Seonag anns an leas

[TD 128]

34 An Ceige

Nuair a thill mi a Phort Mholair ann an 1935, fhuair mi saorsa airson a’ chiad uair ’nam bheatha. Bha mi air mo chorp a chlaoidh leis an daoraich agus a h-uile seòrsa ana-ceartais ann an iomadach ceàrnaidh dhan t-saoghal. Bha mi air sin a dhèanamh a’ lorg rudeigin air nach robh mi comasach air ruighinn agus nach eil an Dàn do mhòran anns a’ bheatha seo — sin maoin agus sòlas ann an glaic a chèile.

Nuair a thill mi dhachaigh, thill mi gun bhonn-a-sia de shaidhbhreas mòr an t-saoghail ’nam phòcaid. Ghabh Seonag ’Ain Anndra mi rim phòsadh agus thug am pòsadh sin sòlas dhomh agus, troimh na bliadhnachan, choisinn mi de mhaoin ris an obair latha na dh’fhòghnadh dhomh. Chan e gu bheil mi a’ dol a ràdh gu bheil Seonag chòir ’na boireannach gun mura-bhitheadh. Tha a teanga aig amannan gu math geur orm. Ach ma tha thu air m’eachdraidh èisdeachd, tha mi cinnteach gun tàinig e steach ort gu robh droch fheum aig Suileabhan air cuideigin a stiùireadh a bheatha dha, le làmh theann air an fhalmadair!

Aona rud a chuir Seonag a-mach à bith dhomh, ’se an ceige leanna. Airson na còig no sia a bhliadhnachan an dèidh dhuinn pòsadh gus na thòisich an Dàrna Cogadh Mòr, bha ceige aig na balaich anns an taigh-sa gach dàrnacha seachdain. Thigeadh iad an seo leis an leann a dh’èisdeachd mo sgeulachdan agus gam bhùirt às. O, gam bhùirt às, a h-uile mac màthar aca! Abair thusa lachanaich is ceala-ghlòir air an fhionnaraidh. Cha robh na balaich a’ creidsinn leth ’s na bh’agam ga innse dhaibh. Fhios agad, cha robh unnta ach neo-chiontaich gun aithne air càil a bha air taobh muigh Gàrradh an Acrais. Ged a dh’èisdeadh iad ris na bha mi ’g innse dhaibh mu dheidhinn an t-saoghail mhòir a bha mi air a shiubhal, chan èigheadh iad orm ach am breugadair.

“Tugnaibh,” chanadh iad, “suas chon a’ cheige gus an cluinn sinn breugan Shuileabhain!”

Chuir Seonag stad air a’ cheige agus chuir Hitler na mallachd an comann mu sgaoil. Dh’aindeoin sin, bho sguir an Cogadh, thig na bodaich agus an òigridh a shealltainn orm fhìn agus air Seonag, uair seach gach uair. Falbhaidh ise dhan leabaidh, mar a rinn i a-nochd, aig aon uair deug agus fàgaidh i mise agus a’ chuideachd ann an seo ris a’ chagailt a’ dheàrnaigeadh. Leig dhomh an dràsda, seach gun deach Marilyn Monroe dhan leabaidh, seo innse dhut! Tha mise air na làithean as sona ’nam bheatha a chur seachad ris a’ chagailt-sa còmhla ri

[TD 129]

[Dealbh]
Bell-Ann, aig an taigh à Glaschu, ’s a màthair

[TD 130]


Seonag. Chan eil àite eile air aodann an domhain cho caomh, carthannach ri eileanan na Gaidhealtachd, agus gu h-àraid baile m’àraich.

Aona rud a dh’iarrainn, ge-ta, agus ’se sin gu faighinn de stòras na bheireadh mi fhìn agus Seonag gu machair ann am Florida — machair cladaich am badeigin eadar Miami agus Key West. Bu dheagh chaomh leam suidhe ann an sin leatha air a’ ghainmhich ris a’ mhuir a’ faicinn na grèin a’ dol fodha, agus aidhreag bhlàth na h-oidhche air ar h-aodainn. Agus nam faighinn sin bho Freasdal, dh’iarrainn aon fàbhar beag eile air. ’Se sin gum biodh aona cheige eile againn ann an seo ris a’ chagailt, agus balaich nam bailtean cruinn còmhla rium mar a bha iad uair, ag èisdeachd ri “breugan Shuileabhain”!

[Dealbh]
Làmh-sgrìobhaidh Shuileabhain

[TD 131]

35 Sùil air Ais

Fad mo bheatha, bha mi gun fìor ealantas air rud sam bith agus gun fhoghlam sgoile. O, bha mi glè mhath ri obair mara, ris an iasgach agus ri seòladh, ach cha b’urrainn dhomh a ràdh gu robh navigation agam agus gum b’aithne dhomh soitheach a sheòladh, abair bho Lunnainn gu Buenos Aires. ’S nas motha cha robh de dh’ùghdarras agam air criutha eathair ’s gu leigeadh iad dhomh a bhith ’na mo sgiobair oirre. Nosiree! Cha robh ann an Suileabhan ach ite anns a’ ghaoith, a’ falbh air anail an domhain man eun a’ ruith bho rotach!

Ach, a bhròinein bhochd, chan e saoghal an là an-diugh dhan do rugadh mise idir. Bha a’ bhochdainn mhòr ann an teaghlaichean na sgìre againn roimh àm a’ Chiad Chogaidh, agus nuair a chailleadh m’athair bha teaghlach mo mhàthar gun thac agus gun bheòshlaint ach am beagan a bheireadh i fhèin às an talamh, agus na criomagan a shadadh an Riaghaltas thuice. Bhàsaich m’athair agus dh’fhalbh a’ chonn a bh’air an iarna, ’s bha mise man cù gun urra a’ falbh nan cnoc ’s a’ dol dhan a h-uile seòrsa mi-leòn.

Fhuair mi mo shràicean bhon an Riaghaltas nuair a bha mi ’na mo leanabh agus bha pian mo shliasaidean ’s mo mhanachan air an latha sin a chaoidh tuilleadh mar chuimhneachan dhomh air dìth carthannais an t-saoghail. Bha an Riaghaltas agus duine sam bith a bh’ann an ùghdarras orm a-riamh bhon uair sin mar aintighearna a’ bagairt orm, agus bhreab mi le m’uile neart, fad mo bheatha, an aghaidh nan dealg.

Bidh leasan a’ Bhìobaill a’ tighinn a-steach orm, agus mas fìor e, tha iad a’ dol a chur Shuileabhain bhochd dhan an Loch Teine cho luath ’s a chailleas mi an deò! Ach bidh seo cuideachd a’ tighinn a-steach orm, agus tha Dia mar fhianais orm gu bheil mi ag innse na fìrinn: cha do rinn mi cron do dhuine riamh ach duine a shaoilinn a bha tòrr na bu mhiosa na mi fhìn. Uill, ’s mathaid gun do rinn air duine no dhà, ach bha an seòrsa nàduir a bh’unnam agus man a chaidh m’oideachadh ann an dòigh an t-saoghail air sealltainn dhomh nach cumar taigh le beul dùinte. Survival of the fittest, a charaid! Suileabhain <eng>learned how to survive.<gai>

Innis dhan a h-uile duine gu robh Suileabhan gun oideachadh, gun ealantas, gun fhoghlam ach, an dèidh sin, gu robh e seòlta, làidir ’s nach cuireadh duine a dhòrn ’na bhroilleach. Ach innis dhaibh cuideachd nach d’fhuair e riamh teans air a dhol dhan an Oil-thaigh. Cha robh e riamh ann an colaisde ach an aon tè — an Academy of Hard Knocks! ’S mathaid, air Latha Mòr a’ Bhreitheanais, gum bi sin aig Dia anns an Leabhar Mhòr agus gu maith e dhomh m’iomadh peacadh.

[TD 132]

[Dealbh]
Muinntir Phort Mholair aig làraidh na mònach

[TD 133]

Man a Chunnacas Suileabhan
(le Calum MacFhearghuis)

Bha m’athair a’ seòladh aig an àm, agus bha mo mhàthair a’ strì ri obair an earraich. Aona latha bha aig mo mhàthair ri dhol suas a Steòrnabhagh a dh’iarraidh ghnothaichean, agus dh’fhàg i sinne ’nar cloinn aig an taigh. Cha robh i fada mach à fàire nuair a dh’fhalbh mi fhìn agus Anna mo phiuthar a-mach leis an tairsgear. Bha mise dà bhliadhna dheug a dh’aois agus Anna deich agus cha robh eòlas sam bith againn air mòine a bhuain. Co-dhiù, bha sinn airson beagan dhan obair a thoirt bhàrr guaillean ar màthar agus airson toileachas a chur oirre nuair a ruigeadh i dhachaigh.

Tha na puill-mhònach aig ceann Loch an t-Siumpain gu math sean — pollagan, grobhagan is ath-bhlàir a’ lùbadh ’s a’ crùbadh am broinn a chèile — ach a dh’aindeoin sin, chomharraich mise grobhag leinn fhìn. Bha Anna a’ dearbhadh nach b’i siud a’ ghrobhag againne, ach bha mise cinnteach às mo ghnothaich; agus seach gu robh, leig mi aiste am bùrn, rùisg mi i, ghlan mi a’ charcaill agus thòisich sinn ga buain. Ann an ceann greis, chunna sinn fear a-mach an rathad agus cha b’fhada, ged bu chearbach a cheum, gus an robh Suileabhan againn a’ cur fàilte oirnn. Dh’fhuirich e còmhla rinn air druim a’ phuill ’na shuidhe air ceap. Còrr math air uair a thìde dh’fhuirich e, gar h-oideachadh — mise man a bu chòir dhomh mo neart ’s mo chudthrom a chur os cionn smeachan an tairsgeir, agus Anna man a bu chòir dhi grèim a ghabhail air an fhàd airson a shadadh gu druim a’ phuill. Nuair a bhuain sinn am fàd mu dheireadh, sheas Anna anns a’ chaoran, agus grèim aice air a caol-druim a’ feuchainn ri i fhèin a dhèanamh dìreach. Leig mise ’nam phliac ri taobh Shuileabhain air a’ ghlasaich, leth-marbh aig an spàirn.

“Nise,” arsa Suileabhan, “tha mi airson aona cheist a chur oirbh mus dealaich sinn. Dè thug oirbh a’ ghrobhag agam-sa a bhuain? Na rinn sibh an obair man iochd, no a bheil sibh an dùil gu bheil mise cho cearbach ’s gu faigh sibh air a’ mhòine agam a ghoid?”

“Chan eil an seo,” arsa mise, “ach a’ ghrobhag againne!”

Rinn Suileabhan sitir gàire.

“’S math tràth,” ars esan, “a tha ogha Chaluim Alas’ ’c Uilleim a’ tòiseachadh a’ trod is e ’na sheasamh air druim grobhag duin’ eile!”

Nuair a thill mo mhàthair à Steòrnabhagh, choinnich Suileabhan rithe ’s i nall a rathad. Thuirt e rithe gu robh e toirt maitheanas dhi

[TD 134]

[Dealbh]
Sùnndach ann a 1952

[TD 135]

airson a’ chlann a chur a ghoid na mònach aige. Nuair a dh’innis mi fhìn is Anna dhi cho dà-bheulach, leam-leat ’s a bha Suileabhan air a bhith rinn air an t-sliabh mhònach, rinn i gàire chridheil.

“Nach eil sin,” ars ise, “dìreach coltach ri rud a dhèanadh Suileabhan, an cealgaire seòlta nam mallachd anns nach urrainn eadhon do chlann a’ bhaile a bhith cur an earbsa!”

B’e a’ bhreith a thug mo mhàthair air Suileabhan air an latha sin samhail an t-seòrsa breith a bheir mnathan an Rubha air chon an là-an-diugh. Their iad gu robh e seòlta, carach; nach b’urrainn dhut earbsa a bhith agad à càil a chanadh e no càil a dhèanadh e; ann an conaltradh no ann am malairt, gur h-e Suileabhan an còmhnaidh a gheibheadh a’ bhuaidh. ’S a dh’aindeoin sin, cha robh boireannach gun thruas ris, agus ’sann ainneamh a chluinnte facal bho ban-nàbaidh a’ dèanamh càineadh air gun ghàire air chùl sin. ’Nam barail bha e ’na thruaghan — eisimpleir beò air duine a bha air a bheatha a mhilleadh le misge agus ana-caitheamh dhe gach seòrsa.

Ach cha chluinn duine facal càinidh air Suileabhan bho fireannaich an Rubha. Nuair a thug a bhràthair Uilleam dhachaigh e ann an 1935, thug e dha taigh athar, ’s man a chanadh Iain còir fhèin, mura biodh e air sin a dhèanamh bhiodh a bheatha air a bhith “roimhn a’ ghaoith!” Thàinig Suileabhan dhachaigh agus fhuair e an fhàilte a fhuair mic stròdhail a thàinig dhachaigh roimhe. Cha robh fireannach anns a’ bhaile nach tug aoigheachd dha agus làmh-cuideachaidh. Thug esan dhaibh-san a dhachaigh mar thaigh-cèilidh, gu tighinn agus falbh às mar a thogradh iad.

Iomadach uair, chuala mi m’athair a’ dèanamh inneas air cho cruaidh ’s a bha Suileabhan anns na làithean roimhn Chogadh. Nuair a bhiodh e anns an eathar ag obair air na lìn-mhòra, cha bu diù leis còmhdach eathair a bhith air. Air làithean fuara earraich bhiodh Suileabhan le seacaid dungarees, ablach de bhriogais agus bòtannan gu a chalpa, fad’ ’s a bha gach siad eile air a dhìon le oilisgein, sou-wester agus bòtannan mòra. Shuidheadh e air tobhta na h-eathair a’ sgròbadh an èisg, a’ dranndan amhran, ged a bha cnàmhan a ghuaillean ’s a ghlùinean gu tighinn troimh a chuid aodaich, air an drùdhadh le sàl is uisge.

Dh’aidicheadh na fir gur e truaghan a bha ann ach bha iad, mar gum biodh, le farmad aca ris gu robh e air dèanamh na rinn e ’na bheatha agus air tighinn troimh na ghiùlain e le a cheudfaithean fhathast geur ’s a spiorad gun dìobart. Tha Suileabhan ’nam beul-aithris agus an-diugh, nuair a thèid an telebhisean a chur dheth ’s a thig na càirdean cruinn, ’se duine moiteil, sealbhach as urrainn a ràdh gum biodh e uair a’ dol a thaigh Shuileabhain ’s gun cual’ e na sgeulachdan aige à beul an urra.

Bha liut aig Suileabhan air bàrdachd. Rinn e aon aoir a tha cho geur ri gin eile a chaidh a dhèanamh an Leòdhas. Ged nach eil cuspair an òrain maireann, chan eil de dh’aghaidh orm nas urrainn dhomh a chur an clò,

[TD 136]

seach gu bheil mòran dha càirdean (’s cha ghlan bùrn no sàl mi fhìn bhuapa) fhathast anns a’ chuideachd! Bha spiorad na bàrdachd ann an Suileabhan chon na crìch.

Nuair a chunna mi e mu dheireadh, bha e ’na shuidhe air stòl aig ceann an taighe, sgliuchaire de bhonaid air taobh a chinn, agus a bhroilleach fosgailte mar bu nòs. Thog e a chròg mhòr chàm chon nan cnoc — na cnuic air na dh’fhàg e iomadach lorg a cheum.

“Tha mi toilichte,” ars esan, “gur e seo an sealladh a tha gam thàladh aig deireadh mo bheatha — baile m’athar agus cnuic an àigh:

Foitealar is Goitealar is Tom an Fhithich ’s an t-Siumpan —
Nam biodh cothrom coiseachd agam dheidhinn fhathast unnta.
’S iomadh latha muladach a dh’fhuiling mi gan ionndrain,
Ach thog iad mi gu sunnd nuair thill mi ’nan còir.”

[TD 137]

Annas Naidheachd
(air a h-innse le Eòghainn Mhurchaidh Eòghainn)

Bha mi air mo chiad thuras a Shydney ’s mi ’nam bhalach. Bha dithis no thriùir de Ghaidheil còmhla rium air an t-soitheach, am Matakama, agus tha mi smaoineachadh gum b’e a’ bhliadhna 1938.

A’ chiad latha a bha sinn ris a’ chidhe, ’sann a chunna sinn oifigear phoileasman a’ coiseachd thugainn. Cnàmhalach mòr uasal a bh’ann; ’s an deise ’s am boineid bileach aige air an sgeadachadh le bannan geala. Cha robh poileasman no foreman air an deach e seachad air a’ chidhe nach robh a’ sleuchdadh dha, a’ togail am meuran ri am maoil. Chunna sinn an duin’ uasal a’ dìreadh chon na drochaid agus cha robh fada gus an tàinig teachdaireachd thugam-sa gu robh e airson m’fhaicinn. Chaidh mi ’na choinneamh gu math liugach; cha robh agam ach an òige agus cha robh càil a dh’fhios agam cò e. ’S mi fhìn nach leigeadh a leas a bhith nàr a’ dol ’na choinneamh mar sin. Cò bh’ann ach Ruairidh Mhurch’ ’c Dhòmhnaill, bràthair mo sheanar a bha air a chùl a chur ri Leòdhas nuair a bha e ’na phàisde. Ged a bha mi air a chluinntinn gu robh Ruairidh air a’ phoileas ann an Sydney, cha robh càil a dh’fhios agam gu robh e air fìor mhullach na craoibhe a ruighinn ’na dhreuchd.

Bha Ruairidh làn Gàidhlig man bu dual, agus fhuair e aonta bhon Chaiptean mi fhìn agus dà Ghaidheal eile a thoirt leis a dh’fhuireachd còmhla ris air tìr airson beagan làithean. Ged a bha a dhachaigh eireachdail uasal anns a h-uile dòigh, bha i cho blàth le aoigheachd ’s a bha na bothanan dubha a dh’aithnicheadh Ruairidh ’na òige.

Aona sgeulachd iongantach air an tug Ruairidh iomradh, ’se sgeulachd mu dheidhinn Shuileabhain. Nise, dh’innis Ruairidh seo dhomh le a bheul fhèin agus cha leig duine a leas teagamh a chur innte gu bheil i fìor. Tha e coltach gu robh Ruairidh latha a’ gabhail cuairt air a’ water-front ann am Port Jackson — bhiodh e tric a’ cumail sùil ann an sin gun fhios nach coinnicheadh e ri duine a Ghaidheal. Seo ’sann a bha e a’ gabhail ceum seachad air soitheach Ruiseanach nuair a shaoil e gun cual’ e glaodhaich a’ tighinn bhuaipe — agus sin anns a’ Ghàidhlig. Thòisich e ga geur-leanmhainn, agus a’ ghlaodhaich fhathast ga ruighinn far an robh e ’na sheasamh. Mu dheireadh cho-dhùin e gu robh an èigheachd a’ tighinn thuige bho sgruig-thoisich na soithich.

Dhìrich Ruairidh chon na drochaid agus dh’iarr e còmhradh ris a’ Chaiptean. Fhuair e sin. Thàinig an Caiptean ’na làthair agus dh’fhaighnich e an robh càil ceàrr.

“A bheil duine agad ann an cuimh air bòrd na soithich?” arsa Ruairidh.

[TD 138]

“Tha,” ars an Caiptean. “Tha Breatannach agam anns a’ chain locker. Ghabh mi e mar fhear-criutha, ach air a’ bhòids seo chaidh e air a’ chuthach a’ sabaid agus rinn e droch mhilleadh air a’ First Officer.”

Dh’iarr Ruairidh am prìosanach fhaicinn, agus ann an treis thug iad Suileabhan air a bheulaibh ’s e ann an geimhlichean. Dh’fhaighnich Ruairidh dè na cùmhnantan air an leigeadh iad Suileabhan às. Thuirt an Caiptean gum biodh esan ro thoilichte faighinn cuidhteas an reubaltach, ach mus leigeadh e saor e gu robh aige ri càin a phàigheadh airson an dìol a bha e air a dhèanamh air bòrd. Cha robh sgillig ruadh aig Suileabhan fhèin às a thuarasdal nach robh e air a chaitheamh. Thuirt Ruairidh ris a’ Chaiptean gun tilleadh e leis an airgead. Chaidh e air tìr agus dh’innis e mar a bha dha na h-Immigration Authorities. Bun a bha seo, thuirt iadsan ri Ruairidh nach fhaodadh an Gaidheal a chas a chur air tìr gus an deidheadh cuideigin an urras air. Dh’fheumadh an duine sin gabhail os uallach Suileabhan a chumail às an olc fhad ’s a bhiodh e an Astràilia.

Nise, cò chuala mun oidhirp a bha Ruairidh a’ dèanamh ach Dòmhnall ’Ain Phortair — fear à Port Mholair a tha air a bhith iomadach bliadhna air a thaigheadas ann an Sydney. Bha Dòmhnall le dlùth chàirdeas aige ris an reubaltach a bha air an Ruiseanach a phronnadh.

Uill, ghabh Dòmhnall os uallach a’ chàin a phàigheadh agus a dhol an urras air Suileabhan. Thugadh Suileabhan às a’ chain locker agus chaidh a chòmhdach agus a bheathachadh air tìr. Bha e air cuimhne a chall air an liuthad latha a bha e air a chaitheamh anns an dorchadas, a’ slaopadh ann an cùil chruaidh iarainn. Dh’aindeoin sin, cha do mhair a thaingealachd fada ris na seòid a thug dha a shaorsa. Bha e anns na fiachan aig Dòmhnall ’Ain Phortair leis na bha Dòmhnall air a phàigheadh dhan Ruiseanach. Cha tug sin feac à Suileabhan. Latha no dhà an dèidh dha a chasan altachadh, ruith e. Chan fhaigheadh iad sgeul air thall no bhos, agus cha d’fhuair chon an là-an-diugh. Cho fad ’s a bha fios aig Ruairidh cha do thadhail e baile-puirt Shydney a chaoidh tuilleadh.

Iongantach, ge-ta, mar a bha an triùir dhaoine sin air coinneachadh air cùl thall an t-saoghail: Dòmhnall bho No. 4 Port Mholair; Ruairidh bho No. 6; agus Suileabhan bho No. 11 — dithis aca gan giùlain fhèin le iochd agus modh nan Gaidheal ’nan cridhe, agus an treas fhear gun chuimhne air an aran eòrna ach fhad ’s a bha e anns an sgòrnan! Ach sin man a bha Suileabhan ’na òige, a’ ruith an t-saoghail bho aona chogadh gu cogadh eile. Cha robh e ’na nàdur dàil a dhèanamh airson a dhleasdanas a dhèanamh — chan ann a-mhàin ri càch, ach ris fhèin. Nam biodh e air a bhith ’na dhuine suidhichte bha e air tòrr feum a dhèanamh dha fhèin agus dhan chuideachd mu thimcheall. Ach nam biodh e air a bhith mar sin, cha bhiodh e air a bhith ’na Shuileabhan!

[TD 139]

Annas Naidheachd
(air a h-innse le Calum MacFhearghuis)

Anns an Iuchar 1980, choinnich mi ri Angaidh Iain Sheòrais à Port nan Giùran ann an Steòrnabhagh. Shuidh sinn, mar bu nòs, air Gàrradh an Acrais is sinn a’ beachdachadh air a’ chuspair as cudthromaich’ a tha an Leòdhas rè an t-samhraidh — iasgach an fhir dhuibh! Nuair a theirig ar seanchas, thòisich Angaidh a’ dèanamh sgrùdadh air trèilear a bha ceangailte ri càr faisg oirnn, ’s e ag aideachadh gu robh e làn farmaid ris an duine dham buineadh e. Anns na facail, thàinig duine thugainn — duine mu dheich bliadhna fichead, agus e a’ coimhead coltach ri fear dham b’aithne a ghnothaich.

Chlisg Angaidh nuair a chunnaic e an duine ri thaobh agus thuirt e ris anns a’ Bheurla gu robh e a’ saoilsinn mòran dhan trèilear. Fhreagair an duine anns a’ Ghàidhlig gu robh an trèilear, ged a bha e home-made, air iomadach sgillig a shàbhaladh dha; gu robh e air iomadach tonna gainmhich agus poca suimeant a chur an sàs timcheall a dhachaigh ann am Borgh, agus gu robh a h-uile gràinne bha sin aige air a ghiùlain à Steòrnabhagh air an trèilear.

Nuair a chuala mise gu robh an duine à Borgh, dh’fhaighnich mi an robh e riamh air cluinntinn mu Aonghas Bàn à Borgh a chaidh a mharbhadh air an rèile anns an Talamh Fhuar ann an 1907.

“A bhròinein,” ars esan, “a bheil thu gam ghabhail ann an riochd mo sheanar! Chan aithne dhomh gun cuala mi riamh mu Aonghas Bàn — ach co-dhiù, carson a tha thu a’ faighneachd?”

Dh’innis mi dha sgeulachd Shuileabhain, ’s nuair a bha sin seachad thuirt e, “Tha dùsgadh mòr anns an sgìre againne ann am fiosrachadh air seann eachdraidhean. ’S mise Ruairidh Màrtainn, agus ma bheir thusa dhomh-sa do phone-number thèid mi ’n urras gu faigh Seonag, mo mhàthair-chèile, lorg air Aonghas Bàn dhut, ma tha e idir beò ann an cuimhne dhaoine.”

Chùm Ruairidh ri ghealladh agus air latharna-mhàireach bha mi ann am Borgh a’ leantainn na h-eachdraidh.

“Nis,” arsa Seonag, “cha b’e Aonghas Bàn a chaidh a mharbhadh ann an Canada idir. Thill Aonghas Bàn a dh’eilean a bhreith. ’Se chaidh a mharbhadh ach gille mòr bàn eile à Borgh — Calum MacIomhair, nach robh beò ag obair air an rèile ach airson beagan sheachdainean.”

Cha do chuir mi teagamh anns an rud a bha Seonag ag ràdh; bha e

[TD 140]

nàdurrach gu leòr do Shuileabhan, aig crìoch a bheatha, a dhol iomrall ag aithris eachdraidh a bha leth-cheud bliadhna dh’aois — gu h-àraid nuair a bha e a’ toirt cunntas air balach nach robh air a bhith ’na chomann ach airson beagan sheachdainean.

“Tugainn thusa còmhla rium-sa,” arsa Seonag, “agus bheir mise thu gu tè a bhios gu math toilichte air sgeulachd Shuileabhain a chluinntinn.”

Chaidh i leam gu No. 5 ann am Borgh, far na choinnich mi ri cailleach bhrèagha, ghasda is i a’ còmhnaidh ’na h-aonar anns an dachaigh. B’e sin Anna — piuthar Chaluim a chaidh a mharbhadh ann an 1907. Bha ise ceithir fichead bliadhna ’s a dhà dheug.

Bha dealbh Shuileabhain agam air mo shiubhal agus — iongantach an rud e — dh’aithnich Anna Suileabhan anns a’ bhad. Bha e air a bhith aig an iasgach còmhla rithe mus deach e riamh a Chanada. Dh’innis mi dhi fàth mo thurais. Nuair a chual’ i sgeulachd nam balach ’s mar a chaidh a bràthair às an rathad, thuirt i, “A ghràidh, ’s fhada thug an sgeula air a slighe chon na dachaigh, ach ’s math leam a cluinntinn eadhon ’nam sheann aois. Chuala sinn gun deach Calum a mharbhadh leis an dynamite ag obair air an rèile, ach cha robh dad a dh’fhios againn gu robh Gaidheal eile ’na chois.

“Ach innsidh mise dhut-sa sgeula eile air Calum. Bha aithne aige fhèin mus do dh’fhàg e Borgh nach biodh e fada beò ann an Canada. Cheannaich e dà bhròig mus do dh’fhalbh e, agus chuir e air iad timcheall an taighe airson an socrachadh mu chasan. Dh’fhalbh an dà chnap bhàrr nam brògan mus robh iad fada uime, agus thàinig e thugam-sa leotha ’s e fo bhròn.

“‘Anna,’ ars esan, ‘chan eil e ’n Dàn gum bi mise buan. Cha bhi mo shiubhal anns an Talamh Fhuar ach geàrr.’

“Bhùirt mi às e. Chuir mi fhìn ’s e fhèin na cnaip air ais air na brògan, air an tairngeachadh ’nam broinn le piontagan. Ach cha robh càil ann a dhèanadh no a chanadh duine a bheireadh às inntinn gu robh rabhadh anns an rud a bha air tachairt.

“Fhuair sinn aona litir bho Chalum an dèidh dha ruighinn a-mach, ach an ath naidheachd a fhuair sinn air — mu robh e air mìos a chur seachad air an taobh thall — ’se naidheachd a bhàis. B’e sin an naidheachd dhuilich air deagh ghille — balach cho tapaidh, snog ’s a dh’fhàg am baile seo riamh; naidheachd air an robh droch amharas aige fhèin mus do leig e beannachd leis na càirdean.”

Fhad ’s a bha mi còmhla ri Anna chòir, bha mi a’ cuimhneachadh air Suileabhan. Nach bochd nach robh e air a bhith còmhla rium ann an dachaigh an fhir a chailleadh ’na chuideachd ann an 1907, ’s a bha fhathast a’ buaireadh inntinn chon an latha a bhàsaich e.

’S iongantach man a bheir Gàrradh an Acrais daoine gu chèile. Mo bheannachd aig Rodaigean Màrtainn, a dhiùlt a’ Bheurla a bhruidhinn

[TD 141]

air a’ Mhol a Deas, ’s aig Seonag a mhàthair-chèile, a threòraich mi gu Anna. ’S mo cheud mìle beannachd aig Anna, a chuir dreach ùr air an fhear air an robh “Aonghas Bàn à Borgh” mar ainm aig Suileabhan.

[TD 142]

[Dealbh]
Suileabhan ’na Thof

[TD 143]

[Dealbh]
Tapachd is eireachdas na h-òige

[TD 144]

Leabhraichean inntinneach eile bho GHAIRM:

Am Puilean, Suathadh ri Iomadh Rubha
Ailean Friseal, Eachunn nan Cath
Murchadh Moireach, Luach na Saorsa
Am Bàrd Bochd, Bàrdachd à Leòdhas
Am Puilean, Moll is Cruithneachd
Ruaraidh MacThòmais, Saorsa agus an Iolaire
Uilleam MacCoinnich, Cnoc Chùsbaig

Cuir fios gu Gairm
29 Sràid Bhatairliù,
Glaschu G2 6BZ
