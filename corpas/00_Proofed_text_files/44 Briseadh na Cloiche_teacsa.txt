[C 1]

BRISEADH NA CLOICHE
agus sgeulachdan eile

deasaichte le
Coinneach D. MacDomhnaill

[C 2]

[Blank]

[C 3]

Oilthigh Ghlaschu

BRISEADH NA CLOICHE

Coinneach D. MacDhomhnaill

[TD 1]

Leabhraichean ùra Gàidhlig
Oilthigh Ghlaschu

Fo stiùireadh
RUAIRIDH MhicTHOMAIS

Aireamh 4

BRISEADH NA CLOICHE
AGUS
SGEULACHDAN EILE

Deas. le
COINNEACH D. MACDHOMHNAILL

[TD 2]

Clò-bhualaidhean Roinn nan Cànan Ceilteach:—

Aireamh
1	LAITHEAN GEALA
	le Murchadh MacLeòid

2	AN DUBH IS AN GORM
	le Iain Mac a’ Ghobhainn

3	ROSG NAN EILEAN
	deas. le Alasdair I. MacAsgaill

4	BRISEADH NA CLOICHE AGUS SGEULACHDAN EILE
	deas. le Coinneach D. MacDhòmhnaill

[TD 3]

BRISEADH NA CLOICHE
AGUS
SGEULACHDAN EILE

Deasaichte le
COINNEACH D. MACDHOMHNAILL

ROINN NAN CANAN CEILTEACH
OILTHIGH GHLASCHU
1970

[TD 4]

Air fhoillseachadh an 1970 le
Roinn nan Cànan Ceilteach
Oilthigh Ghlaschu
Glaschu, W.2

Clò-bhuailte le
Macdonald Printers (Edinburgh) Limited
Edgefield Road, Loanhead, Midlothian

Thug an Comunn Leabhraichean Gàidhlig cuideachadh do’n Chlò-bhualadair gus an leabhar so a chur an clò

[TD 5]

AN CLAR-INNSIDH

ROIMH-RADH								7

BRISEADH NA CLOICHE, Iain Moireach					11

OZYMANDIAS, Anna Chaimbeul						15

A’ FEAR A THAINIG AIR TIR, Tormod Caimbeul				23

CREIC AGUS CEANNACH, Gòrdan Donald				28

MARY KATE, Coinneach Fionnlasdan					36

LEUM NAN SINNSEARAN, Domhnall Iain MacAidh			42

SIN MAR A THA, Pòl MacAonghais					50

AN CANNA COCOA, Domhnall Iain MacDhùghaill			57

AN CLUAISEAN, Fionnlagh MacLeòid					63

FAOILEANN, Aonghas MacNeacail						70

AN T-OGHA, Eilidh Watt							77

NA H-UGHDAIR								83

[TD 6]

[Blank]

[TD 7]

Roimh-radh

An 1968 chuir am B.B.C. an Alba air chois co-fharpais air son sgeulachd ghoirid an Gàidhlig. Fhuaireadh mu dhà fhichead oidhirp uile gu léir, agus mheasadh mu fhichead dhiubh sin airidh air éisdeachd air an réidio. Anns an leabhar seo, gheibhear “Briseadh na Cloiche,” an sgeulachd a choisinn a’ cheud duais, agus deich eile dhe na sgeulachdan a sgrìobhadh air son na co-fharpais. Chan fheumar a thuigsinn gur iad na deich sin a b’fheàrr am beachd nam britheamhan: chan eil annta ach taghadh pearsanta, a’ nochdadh caochladh gnè is cuspair.

’Se an sgeulachd ghoirid am meadhon-rosg as torraiche a th’againn an Gàidhlig, ’s chan eil sin do-thuigsinn. Ged a bhiodh sgrìobhaichean againn aig an robh an t-alt air nobhail a dheilbh—’s chan eil fhios a bheil móran dhiubh sin ann—gu ruige seo bha a’ chosgais co-cheangailte ri leithid a leabhar a chur a-mach ’na bhacadh nach bu bheag, gun luaidh air bacaidhean eile. Ach bha am B.B.C. agus na h-irisean—Gairm gu sònraichte—a’ toirt na h-uiread a chothrom do na sgeulachdan goirid, agus tha grunnan sgrìobhaichean Gàidhlig ann a th’air ainm a dheanamh dhaibh fhéin leis a’ mheadhon-sgrìobhaidh seo. Tha feadhainn aca a’ togail ceann ’san leabhar seo, agus còmhla riutha tha feadhainn eile nach cualas agus nach fhacas annas an làimhe cho tric.

Tha sgeulachd ghoirid a’ ciallachadh cruthachadh de ghnè sònraichte, ’s chan e sgeulachd sam bith nach eil ro fhada, cleas feadhainn dhe na sgeulachdan a bhiodh aig na seann seanchaidhean. A thaobh sgeulachdan nan seanchaidh, ’se mar bu trice bha ’san fheadhainn fhada eachdraidhean agus ’san fheadhainn ghoirid naidheachdan. Ann an sgeulachd ghoirid, tha barrachd air iarraidh na dìreach freagairt dhan a’ cheist: “Dé thachair?” Chan e mhàin dé thachair (’s uaireannan cha bhi móran idir a’ tachairt) a tha fainear dhan an sgrìobhaiche innse, ach gu sònraichte foillseachadh a dheanamh air suidheachadh.

[TD 8]

Bha e uair-eigin glé fhasanta sgeulachd ghoirid a sgrìobhadh a bha cur car annasach air choir-eigin dhith aig an deireadh, ’s bha a buaidh gu mór an crochadh air a’ chlisgeadh a bha an car seo toirt air an leughadair. Anns a’ chruinneachadh seo, tha “Sin Mar a Tha” agus gu ìre nas lugha “An t-Ogha” agus “Mary Kate” an earbsa ri foillseachadh gun dùil aig an deireadh, ach ’se as prìomh chuspair dha na sgeulachdan air fad sealladh air choir-eigin air an duine fa chomhair a cho-chreutair no fa chomhair a shuidheachadh fhéin. Tha dà sgeulachd, “Am Fear a Thainig air Tìr” agus “Faoileann,” a’ tighinn air cuspair a gheibhear gu tric an litreachas an là diugh—an coigreach, an duine coimheach, an duine bho’n leth a-muigh a’ briseadh a-steach air daoine, ’s a’ cur dragh orra, ’s a’ bagairt bunaitean am beatha a chur air chrith. Tha “Ozymandias” cus nas samhlachaile buileach. Air son a’ Chluaisean, ’se th’ann creutair air leth—creutair ’na dhà leth.

Co-dhiùbh bhios car ’na h-earball no nach bi, feumaidh sgeulachd ghoirid greimeachadh bho toiseach, agus tha sin gu sònraichte fìor mu sgeulachd réidio, far nach eil, ’sa chiad dol a-mach, cothrom leughaidh no ath-leughaidh ann, dìreach éisdeachd a-mhàin. Feumaidh an sgeulachd ghoirid cuimseachadh air aon sealladh far am faod an nobhail iomadh sealladh fhighe a-steach dhan a’ phàtran. (A réir na beachd seo, faodar a radh gu bheil cnàmhan nobhail ’san sgeulachd, “Am Fear a Thainig air Tìr”). Chan fhaod cus dhaoine bhith innte, no co-dhiùbh feumaidh aon neach seasamh a-mach bho chàch, air neo bithidh i uile gu léir ro sgaoilte ’s bàsaichidh i leis an laige. Feumaidh i thighinn gu àirde air choir-eigin, agus crìochnachadh gu ceart.

Chithear cho ealanta ’s a tha “Briseadh na Cloiche” a’ freagairt na cùise. Tha i cuimseachadh air aon duine aig aon àm sònraichte—dìreach beagan mhionaidean uile gu léir. Ach anns na mionaidean eagalach sin tha sinn a’ faighinn sealladh air sgrìob mhath de bheatha an duine, a’ faighinn deagh eòlas air fhéin ’s air a bhean ’s air an dàimh a th’eadar e fhéin ’s a bhean, ged as gann gu bheil a bhean a’ nochdadh idir.

A bharrachd air cruth is cumadh, feumaidh sgeulachd a modh-sgrìobhaidh fhéin a bhith aice, modh-sgrìobhaidh a fhreagras air

[TD 9]

a gnè. ’S ma bhios daoine a’ labhairt innte, feumaidh an dòigh-labhairt a bhith freagarrach dhaibh—feumaidh an t-ùghdar an cluinntinn a’ bruidhinn. Tha caochladh mhodh-sgrìobhaidh anns na sgeulachdan seo, agus a thaobh dòigh-labhairt, saoilidh mi gu bheil na sgeulachdan Leódhasach gu sònraichte sgileil ann a bhith togail ’s a’ cleachdadh cainnt nan daoine.

Tha mi ’n dòchas gun cuir an fheadhainn nach cuala na sgeulachdan seo air an réidio fàilt orra air pàipear, agus nach misde iadsan a chual iad coinneachadh riutha a rithist. Ann a bhith ’gan deasachadh air son a’ chlò, rinneadh beagan sgioblachaidh air litreachadh an siod ’s an seo, ach dh’fhiachadh ri dual-chainnt gach sgrìobhaiche a ghleidheadh mar a bha i. Ma fhuair gin aca mì-cheartas, ’s ann orm-sa tha a’ choire.

COINNEACH D. MACDHOMHNAILL.

[TD 10]

[Blank]

[TD 11]

Briseadh na Cloiche

Le IAIN MOIREACH

Ghabh e dhan an ulbhag leis an òrd-mhór, an t-òrd a’ buiceil agus pian a’ ruith ’na ghàirdeanan. Cha do shaoil an t-seana chlach dad dheth. Cha do dh’fhalbh ach crotal is pùdar mar cheò, rud beag leis gach buille. Cha do shaoil an t-seana chlach dad de nì sam bith. Dh’fhàs maoil an duine dearg, is fliuch, is bha cuislean ri bòcadh le cabhaig fala. Dh’fhosgladh a bheul is anns an tiotadh a bhuaileadh an t-iarunn a’ chlach, thuiteadh a ghéillean is thigeadh anail a mach ’na h-aon chnap.

An ceann greis, dhrùidh am fallus air an duine. Bha eanchainn a’ slacadaich ’na chlaigeann mar gum biodh làmhan laìdir caillich ’ga fuine. Leig e roimhe. Thuit an t-òrd, agus thàinig crith ’na ghàirdeanan sios bho na h-ùilnean gu barr nam meuran. Shuidh e air a’ chlach, agus shuath e fras fallus o a mhaoil. Chumadh anail grìosach ceardaich a’ dol; bha a chridhe a’ turailich mu asnaichean. Bha corra ablach smuain mar riabagan de sheann bhratach a’ séideadh troimh inntinn; taigh … gàradh … teine … bean … sgìth … taigh … clach—facail agus dealbhan am measg a chéile.

Clach air na chruinnich deigh o chionn linntean, mus deach bonn a chur ri làr an sud. Clach air na fhras uisge is clachan-meallain, agus ùird, agus mionnan. Clach air an deach iomadach teine a chur. Trì troidhean pailt de dh’fhad, is dhà de dh’àirde ás an talamh. Clach dhòigheil, shèimh, nach do rinn cron a riamh.

Tigh ùr, suiment, le ceithir seòmraichean, cidsin le uinneag mhór a’ cumail sùil air a’ Chuan Siar. Tapaichean faileasach, fàileadh fiodh geal, is fiach trì ceud ’na bhroinn. …

Chuir e uilinn air gach glùin, is sheall e, ’s e sgrùdadh an àite anns an do dh’fhàg a bhrògan làrach de fheur briste. Bha e a nis a’ tarraing anail an àite bhith ’ga séideadh, is bha a chridhe a’ plubadaich ri taobh a sgamhanan mar bhreac air bòrd locha. Cha

[TD 12]

leigeadh e a leas sealltainn ris an taigh—bha dealbh an taighe sgrìobhte le sgeilbh ’na chuimhne. Thòisich an taigh aon oidhche ann an cathair cruaidh an cois an teine ann am fàrdaich Iain Fhionnlaigh. Ruith a chuimhne mar fhear air a bharran a-steach staran fliuch, shlìog e troimh thallan le peileachan uaine is geal, agus suas do sheòmar a bha mar na leth-cheud seòmar eile anns a’ bhaile; le dreasair, being is bòrd ’na seasamh gu cugallach air ùrlar a bha dìreach cho rèidh ’s a dh’fhàg na casan e. Agus sheall e ri taobh an teine anns a’ gheibhil, agus bha ise an sin ’ga fheitheamh. Catriona.

E, ’si bha bòidheach ’na latha, le aodach glan soilleir (mas do bhàsaich a màthair). Dheanadh i gàire cho socair, cho bàigheil, ’s gu saoileadh e nach do rinn i gàire a riamh mas fhaca esan i. Rinn e fhéin gàire, ’na shuidhe air a’ chlach. Bha esan air ùr thàrsainn as a’ Chogadh, slàn sàbhailte, le sgeadachadh de fhasanan suirighe a dh’ ionnsaich e anns a’ Néibhi, agus bu mhath gun robh sin aige. Cha robh Catriona air còmhradh gaoil de a shamhail a chluinntinn, agus gheall i a phòsadh. Thogadh iad tigh ùr, tigh le làr réidh is ballachan còmhnard, is staidhre ’na mheadhon, dhaibh féin, thubhairt ise. Thogadh gu deibhinne, caisteal, ’nan deanadh i gàire eile. Thogadh. Ach eadar a h-uile càil a bh’ ann, cha robh e farasd dha tòiseachadh air, agus b’ ann air an t-sàmhradh-a-chaidh a chuir e crìoch air. Dà bhliadhna dheug.

Dh’fhidir e daolag a’ sreap bil feoir. Cha dean thu càil dheth, a charaid. Chan fhuiling sin do chudthrom a shèoid. Sin thu … o … theab thu … gabh greim … daingead, cha mhór nach—h-i … eòrlach eile ’s bi—a, sud thu, dh’fhalbh thu. Thog e a chas os a cionn agus chuir e cnùidh a bhròig air a muin. Ghluais e bho thaobh gu taobh e gus an robh am feur air a phronnadh, dorch. Amadan creutair, c’arson a bha i a’ sreap an sud co-dhiubh?

Sheall e ris an òrd-mhór anns an fheur. Bha buaileag gheal air an aghaidh-bhualaidh, is an oir air a droch-chaobadh. B’iomadach clab a thug e leis, òrd a bha ùr o chionn dà bhliadhna. Shlìob e a ghàirdean deas, na fèithean cruaidh, is thog e a shùil ris an taigh.

[TD 13]

Dà bhliadhna dheug; cha robh guth aig duine air a’ Chogadh an diugh: cha robh beachd aca mar a shàraicheadh cogadh duine. Cha robh cuimhne aig Catriona air suirighe fhasanta. Co-dhiùbh, cha robh na facail freagarrach tuilleadh. Thàinig feadhainn de na rudan a thubhairt e rithe gu a theanga. Chrath e a cheann agus dh’fhalbh iad. Mànran … cùbhraidh … maoth … gaol …—thuit iad air an talamh cho marbh ris an daolag.

Thàinig beul Chatriona ’na chuimhne a rithist. Na fiaclan geala, na bilean cruinn, bog, blàth, òg. Ach dh’fhalbh am blàths, dh’fhalbh na fiaclan, theirig an òige, is sheac na bilean. Le dìth taighe. Agus dh’fhàs am beul cumhang, le preasan beaga a’ ruith a-steach thuige, mar gum b’ ann a-steach a-mhàin a bhiodh anail a’ dol troimhe. Facail uile ’sa thigeadh a mach. Gu sealladh ort, a dhuine, dé as coireach gun thog Teàrlach is Aonghas is Tormod taighean, ma tha e cho doirbh ’s sin? H-uile té de m’aois ann an taigh ceart, is mise fhathast gun bhùrn, gun solus an seo! Togaidh mise taigh dhuit, ars’ esan. Seadh. Seadh. Cha togadh tu do thòin far a’ bheing, nam faigheadh tu ás leis. Teich, a dhuine, na strùc annams tuilleadh. … Bheil thu dol a shuidhe an sin fad an latha? Bha an guth aice cruaidh, cumhang mar na liopan, is chluinneadh e e ’na cheann cho math ’s ged a bhiodh i a’ bruidhinn.

Bha i a’ bruidhinn. ’Na seasamh anns an dorus, ag éigheachd … fad a’ latha?

“Chan eil, tha mi a’ leigeal m’anail.”

Chuala e i a’ snotaraich mar each aig ceann sgrìob ghoirid. Bha i cho deamhnaidh ris a’ chlach fhéin. A’ chlach na croich, an teis meadhon na lios, dìreach ann an rathad a’ starain. Staran còmhnard, leathainn a bha ise ag iarraidh. Nam biodh slabaid “dynamite” aige, chuireadh e—a’ chlach ’na mìle pìos. Sheall e ri bhaisean. Ta, cha robh dynamite ann. Bha e cho math oidhirp eile a dheanamh. Ach! Thilg e smugaid ’na bhais, is dh’éirich e, gu rag.

Ghabh e gréim eòlach air an òrd. Thog e e gus an robh a uile neart air a chùl, agus tharraing e air a’ chlach buille cho cruaidh is gun leum an t-òrd troidh an àirde. Leig a’ chlach ás uspag liath. Chùm esan air, màlach bho mhàlach, gus an robh an fhuil

[TD 14]

a’ bragail air cùl a shùilean, is a léirsinn a’ fàs sgleòthach. Chùm e air gus an do theirig fhoighidean, gus an do fhras na buillean fada fada ro luath.

Thionndaidh e a cheann anns an togail airson smugaid theth a shadadh, agus mhothaich e do aodann Chatriona air an uinneig.

Bha an ath bhuille na bu treasa. Agus an ath the. Thòisich fuaim a’ dìosgadh troimh a sgòrnan … uu-ha! uu-ha! …uu-ha! … nas àirde ’s nas àirde. Cha mhór nach robh a chasan ag éiridh o’n talamh le sgeing an ùird air a’ chlaich. Bha farum an ùird ’na chluasan a’ cumail caismeachd ri chridhe ’na cheann. Shaoileadh tu ’ga choimhead gum b’ann a’ danns’ ’s a’ mire a bha e. Bheireadh e gàire ort. Cha mhór nach tug e gàire air Catriona, ’s i air an uinneig ’ga choimhead. Ach cha bu léir dhi a shùilean, a bha ag éiridh ’na aodann mar bhuilgeanan air uachdar loch dhearg, sùilean a bha a’ faicinn fuil anns a’ chlach.

Cuiridh an duine ás dha fhéin.

Dh’éigh i ris bho’n dorus, ach ’s ann a chaidh e fo chaoich gu buileach. A ghàirdeanan suas is sìos mar mhaide-bualaidh, a’ bhoineid air tuiteam dheth, a léine a’ tighinn ás a bhriogais. Cha mhór gun aithnicheadh i e. Thàinig i a-null ri thaobh is dh’éigh i. Dh’éigh i a rithist na b’àirde. Dh’éigh i cho cruaidh ’s a b’urrainn dhi. Ghabh i greim air a ghàirdean leis an dà làmh. Dh’éirich na casan aice bho’n talamh, is thàinig iad sìos. Bha i ’na h-éiginn.

Suas, sìos, ’san t-òrd a’ deann-bhualadh, sgal air muin sgal. Ghlac uamhas i. Ach bha esan a’ deanamh sgàird de Ghearmailteach, de fhacail, de chlach, de liopan, de chlach, de chlach—

Gu h-obann, thug e seòrsa de bhreab ás, an t-òrd os a chionn, mar gum biodh an fhorc air snaim a tharraing ’na dhruim. Thuit an t-òrd. Thuit Catriona, ach dh’éirich i gu sgiobalta. Sheas esan rag mar chraobh greiseag, agus thug e ceum, coltach ris a’ cheud cheum a rinn e ’na bheatha, agus thuit e air a bheul fodha air fad na cloiche. Gu slaodach, trom, shleamhnaich e air a cheann-dìreach, gus an do bhuail a shròn an talamh aig ceann eile na cloiche, far an robh am feur brùidhte, dorch.

[TD 15]

Ozymandias

Le ANNA CHAIMBEUL

Cha b’e sud a’ latha airson siubhal. … Chuir thu do cheann a-mach as do leabaidh bhlàth chomhfhurtachail. Bu mhór gum b’fheàrr leat am bàs fo leac nam plancaid na a’ bheatha ’s na seachd siantan. Cha robh fhios agad carson a b’fheudar dhuit dol a-mach, agus ma bha fhios aca cha robh iad ag innse dhuit.

Chaidh thu mach aig an dorus, ’s na sradagan air do shàilean: siogada seagada am fonn ’s a thog tacaidean do bhrògan. “A h-aon, a dha, a tri, a ceithir”—bha thu cunntadh stuic na callaid agus a’ gabhail cnag air a’ cheithreamh stoc … air an ochdamh stoc … air an dara stoc deug.

’S e saighdear a bh’ annad, saighdeir calma gun fhios agad air geilt. Bha thu ’nad leum air do leth-chois, ’s tu gabhail cùram nach saltradh tu air lìon-dubh air a’ chabhsair.

“Sios le do cheann, amadain. Chan eil gnothach againn air corpailear gun cheann anns an armailt,” ghlaodh an sàirdseant an àird a ghuth, ’s e a’ lìomhadh a shùil fhallsa air muinchill a sheacaide. ’Ga lìomhadh ’s ga lìomhadh, a shùil dhruidheil, a shùil dhearrsach, a shùil … gliog! … a shùil … gliog gliog agus plobht! sios an guitear ’s a thuit i.

Agus chuir thu do dhùirn ’nad shùilean agus leig thu eigh thiamhaidh bhròin asad:

“O mo mharbul, o, o, oooo. Chaill mi mo mharbul, oooo.”

“De tha cur ort le d’ oooo?” thuirt guth ri d’ uilinn: seann ghuth a bh’ ann ’s e air chrith. Agus stad thu far an robh thu dh’fheuch cò bh’ aige.

Laigh do shùil air dà bhroinn fharsaing dhuibh agus air dà chrois air crochadh orra, agus air dà phaidirean sios r’ an taobh.

“Chaill mi mo mharbul,” fhreagair thusa ris na cailleachan.

“O thruaighein,” thòisich a’ cheud chailleach, agus an guth aice lan bàigh. Ach mun duirt i ’n còrr chuir an té eile stad oirre:

[TD 16]

“Tha mi ’n dòchas,” thuirt ise, gom bi e mar leasan dhuit. Cha bu chóir dhuit a bhith cluiche air an t-sràid dh’an sgoile. Tha rathad an fhoghluim fada agus dìreach, agus chan fhaigh mac-an-duine cothrom bhith ’ga shiubhal ach a h-aon uair.”

“Tha sibh ceart a phiuthar,” fhreagair an té eile, “tha sibh ceart. ’S iomadh fear tha deanamh caoidh an diugh airson chothroman an dé.”

“Ach cha robh mi cluiche idir, ’s chan eil mi dol dha’n sgoil” chagair thusa. “Tha mi dol dh’an bhlàr le mo ghunna air mo ghualainn, agus dh’fhaodte nach till mi tuilleadh.” Ach cha chuala na cailleachan dubha idir thu, oir bha iad air do dhì-chuimhneachadh gu léir.

“Chan eil aobhar gearain aig an diol-déirce,” bha té dhiubh ag radh ri a piuthar, “ma tha e air cothroman a òige a chaitheamh.”

Agus: “Tha sibh ceart a phiuthar, tha sibh ceart” thuirt an dara té dhiubh, mar chòisir nam ban Greugach. Le sin dh’fhalbh iad ’s iad air an turraman mar thunnagan.

“Eòin mhóra, chràbhaidh, bhodhar a th’ annta,” thuirt thu, agus shnàmh iad ás an t-sealladh mun d’ rinn thu amas orra le do ghunna.

Dh’imich thu air adhart do’n bhlàr. Cha b’e sud am feasgar airson siubhal. Bha do nàimhdean air gach taobh dhiot agus bha ’n saoghal lom-làn do nimhe. Chan fhaca tu do nàmhaid aghaidh ri aghaidh, ach bha thu fìor eòlach air a ghuth ’s sìor ghlaodhaich ’na chràdh. Bha iad mun cuairt ort mar phlàigh lòcust, agus bha thu ’gam marbhadh ’s do shùilean dùinte fad na h-ùine.

’S mise a dh’fhosgail do shùilean aig deireadh an fheasgair. Thachair mi ort ’s tu ’nad’ laighe air a’ ghrunnd. Bha na deòir a’ ruith o d’ shùilean ’s iad a’ nighe na fala o d’ aodann. Agus bha do mharbuil uile air an call. … Ach ma dh’fhosgail mi do shùilean ’s an fheasgar, ’s beag an taing a fhuair mi ’s an oidhche.

Cha b’e sud an oidhche airson siubhal. Cha bu chòir dhuit do chasan a thogail á leac mo theinntein, ach dh’fhalbh thu mach ás an tigh co dhiubh no co dheth. Cha robh fhios agam carson a dh’fhalbh thu. Dh’fhaodte gun cuala tu comhartaich nan con a-muigh as a’ phàirc. Dh’fhaodte gum faca tu solus air a’ chladach.

[TD 17]

Ach ged shiubhladh tusa cha sguireadh na coin de chagnadh chnàmhan nan uan, ’s tha bàtaichean air am briseadh fhathast.

Bha na meanglain mar chailleachan seasga os do chionn agus bha na duilleagan seargte fo do chois. Ma bha a’ ghealach ann idir bha a fuil air a tanachadh le tinneas sàrachail a’ gheamhraidh, agus cha robh d’fhaileas fhéin agad mar chompanach ri d’ thaobh. Agus bha e ’nad inntinn nach eil colann an duine na ’s maireannaiche na faileas, agus thog thu do làmh dh’fheuch an robh i ann fhathast air cho dorch ’s a bha ’n oidhche. Cò tha ’gam fhaicinn a-nochd, dh’fhoighnich thu? A bheil Dia nan creag ’gam fhaicinn? A bheil ceud mìle cat fiadhaich a’ coimhead orm ’s na preasan? Rinn thu ’n rochd gaire le aoibhneas do smaointean faoine, gos am faca tu na sùilean buidhe bha mu’n cuairt ort ’s an oidhche; agus thòisich thu ruith le cabhaig fir fo choille gos an robh d’ eagal air a shluigeadh ann an sgròban na h-oidhche.

An robh thu ’nad ruith airson greiseige no airson ùine mhóire? Cha robh fhios agad idir, oir bha do mhac-meanmna air a chlaoidh le tuiream na gaoithe ’sa raineach agus le cas-cheum nam biast gun ainm gun àireamh.

Ach an deidh mionaid no bliadhna shuidh thu air dosan fraoich a leigeil d’analach. Agus chuala tu guth neònach ás an dorchadas air do làimh chlì:

“Bha ’m fear mu dheireadh ’na phìobaire. Tha mi’n dòchas nach e pìobaire a th’ annad. Cha mhór nach eil mi air mo bhodhradh fhathast.”

Chlisg thu, ’s iongnadh mór ort có bhiodh ann.

“Có th’ann agus cà bheil thu?” dh’éigh thu ’s tu spleuchdadh mun cuairt mar dhall.

“O, tha mi’n dòchas nach e pìobaire a tha anns an fhear so,” ars an guth. “Mur e pìobaire a th’annad trobhad a nìos an so.”

Chaidh thu ceum air cheum air tòir fuaim a’ ghuth, agus thuit thu bun-os-cionn sìos ann an claise eabrach ri taobh a’ rathaid.

“Cuidich leam! Cuidich leam!” ghlaodh thu. “Tha mi air tuiteam do’n chlàbar.”

“Obh! Obh! bithidh mi air mo bhodhradh fhathast ma bheucas tu mar sud,” thainig an guth, ’s e cho faisg air d’uilinn ’s gun d’ rinn thu an dara clisgeadh.

[TD 18]

Thionndaidh thu, ’s chunnaic thu bodachan crùbach ri d’thaobh anns a’ chlaise. Bha e sealltainn air na speuran troimh ghloine-amhairc.

“Feasgar math dhuibh, a Dhuin’ uasail,” ars thu fhéin ris a’ bhodach.

“Feasgar math,” fhreagair am bodach.

“Chan i so an oidhche airson siubhal,” thuirt thu gu càirdeil, companta ris a’ bhodach.

“Chan eil mise siubhal idir,” fhreagair am bodachan. “Tha mi sealltainn air na speuran troimh ghloine-amhairc.”

“Nach toir sibh maitheanas dhomh,” ars thusa.

“Tha e soilleir leam a nis nach eil sibh a’ siubhal a-nochd ach a’ sealltainn air na speuran. Ar leum gur e duine foghluimte a th’ annaibh, ’s sibh eolach air na reultan.”

“Siuthad—chan eil thu cho gòrach ’s a bha mi smaoineachadh ’s an toiseachd,” ars’ am bodach. “Agus mur e pìobaire a th’ annad, innsidh mi dhuit freagairt an dara toimhseachain.”

“Chan e pìobaire a th’annam, agus bhithinn fada ’nur comain nan innseadh sibh dhomh am freagairt,” thuirt thu fhein, ged bha iongnadh ort mu’n cheud thoimhseachan, gun luaidh a thoirt air an dara fear dhiubh.

“So dhuit am freagairt ma tha,” ars am bodach. “Chan eil mi sealltainn air na speuran troimh ’n ghloine-amhairc so idir. Siuthad—an fhreagairt. Tha i furasda, nach eil?”

“Thoiribh maitheanas dhomh,” fhreagair thu, ’s tu ’n imcheist.

“Chan eil e furasda leam idir. ’S e mo bheachd-sa gu bheil sibh a’ sealltainn air na speuran, o’n a tha ur n-amhaich air a cromadh agus tha ur bus ’s an adhar mar chraos a’ choin a bhios ri ulfhartaich fo’n ghealaich ùir. Mur ’eil ur sùilean dùinte ciamar a their sibh nach eil sibh a’ sealltainn air na speuran?”

Rinn am bodach osna fhoighidneach.

“Nach eil e soilleir?” thubhairt e. “Chan eil mo shuilean dùinte ach chan eil mi sealltainn troimh’n ghloine mar an ceudna. Tha mi coimhead air na tha innte, an taobh a-stigh na h-ionnsramaide.”

“Agus gu dé tha agaibh ann am broinn na h-ionnsramaid?” dh’fhoighnich thusa.

[TD 19]

“Gu dé bhiodh innte,” fhreagair am bodachan, “ach cuileag bheag air an do rug mi an dé. Cho fada ’s a bhios ise agam chan fheum dhomh coimhead air na nithean nach tuig mi, iadsan a bhios ro mhór airson inntinn an duine.”

Smaoinich thu airson greiseige. Cha robh thu ’g iarraidh a chur feirge air a’ bhodach so, o’n bha thu ’nad dhroch chàs, ’s tu ’nad choigreach ’sa chlaise. Co-dhiubh bheachdaich thu gum b’e sud am bodach uamhasach éibhinn

“Gabhaibh mo leisgeul, a dhuin’ uasail,” thuirt thu, “ach a bheil sibh dìreach de’n bheachd gu bheil e ceart a bhith cur creutair neo-chiontaich gu prìosan mar so?”

“Och,” ars am bodachan, agus an guth aige làn de fhanaid, “’s e sud an seòrsa ceisd a chuireadh òigear gun chiall ’na cheann. De tha thu ciallachadh le do ‘chreutar neochiontach’? Cha chuala mi riamh leithid de bhriathran gun bhrìgh.

Co am fear gun lochd, agus co am britheamh? Bho chionn greiseig bha thusa cinnteach gu robh mi coimhead air na speuran. Cha robh. Mar is trice chan eil nithean a réir an coltais. Mar sin innsidh mise dhuit brìgh a’ bhriathair ‘neo-chiontach’: ’s e a bhith saor o phrìosan. Bha a’ chuileag so neo-chiontach gus an robh i air cur gu prìosan. A nis tha i ciontach agus tha a’ chùis air a dearbhadh gun teagamh.”

“Ach dé ’n lochd a rinn i?” dh’fhoighnich thu.

“Thainig i fo uachdranachd a’ bhrithimh,” fhreagair am bodach.

“Agus có am britheamh?” dh’fhoighnich thu.

“’S mise am britheamh,” fhreagair e.

“Agus chuir sibh romhaibh a’ chuileag a chur gu priosan?”

“Chuir, agus mar sin tha i ciontach.”

Cha robh thusa eòlach air dòighean nan cùirt-lagha aig an àm, agus bu mhiann leat do charaid ùr a dh’ earbsadh. Mar sin chùm thu do theanga.

“Agus mu dheireadh thall,” thubhairt am bodach, “so mo chomhairle dhuit: cùm d’ inntinn air na nithean tha fo d’ uachdranachd, agus na bi coimhead air na nithean as motha na thusa. Tha cuileagan a dhìth oirnn uile dh’ar cumail saor bho na famhairean.”

[TD 20]

Agus air dha sin a radh, chuir e a’ ghloine-amhairc r’a shùil a rithist, ’s cha dubhairt e ’n còrr.

Chaidh thu rithist gu do smaointean mu’n chuileig anns an ionnsramaid, agus chuimhnich thu na dréagain agus na sùilean buidhe a chunnaic thu air an rathad. Agus chuir thu romhad mu dheireadh nach robh beachdan a’ bhodachain cho gòrach. Fhuair thu clach throm ás a’ chlàbar agus thug thu air ceann a’ bhodaich leatha.

’S e bha neònach leat nach robh boinne fala ’n a chlaigeann.

Nuair a bha ’n gnothach air a dheanamh thug thu a’ ghloinne-amhairc ’nad làimh ’s chuir thu do shùil rithe. Bha a’ chuileag ’na suidhe ann gun choltas aithreachais oirre, ’s i sgrìobadh a cluais le taobh a cois. “A chuileag,” thuirt thu rithe, “’s tu fhéin an caraid as fheàrr a bha agam ri mo bheatha. A nis bithidh mi sàbhailte bho chunnart nan coilltean agus bho ghuin gheur nan gnìomh a bu choir dhomh dheanamh an dé ’s a chuir mi seachad gos a màireach.”

’S le sin leum thu mach ás a’ chlaise ’s tu dàna mar leómhann. Cho fada ’s a bhiodh a’ chuileag còmhla riut bu shuarach dhuit famhairean.

Chunnaic thu colbh-seòlaidh ri taobh a’ rathaid, agus chaidh thu faisg air, feuch am faigheadh tu mach dé bha air a sgrìobhadh air. Bha na briathran falaichte fo bhrat na h-oidhche, ach mu dheireadh thall leugh thu iad: cha robh air sgrìobhadh air ach—

“AIR AIS” agus “AIR ADHART.” Cha d’rinn thu sòradh.

“Cha teid mise air ais gu bràth,” thuirt thu ris a’ chuileig. “Chan eil eagal orm roimh chàil sam bith ’s tu còmhla rium, fiù roimh chàil air nach eil mi eòlach. Air adhart leinn a charaid bhig dhìleas.” Agus chuir thu a’ ghloinne ri do shùil agus ghabh thu romhad. O’n a bha thu sìor choimhead air a’ chuileig cha do mhothaich thu gun robh ’n latha a briseadh. Chan fhaca tu na daoine a’ dol a-mach do na h-achaidhean. Cha chuala tu na h-eòin air na meanglain ’s chan fhaca tu na h-uain anns a’ phàirc. Cha do mhothaich thu nach robh thu siubhal air adhart idir, ach a’ tilleadh air a’ rathad a bha thu air gabhail an dé, agus gun robh thu a’ dlùthachadh air tigh do mhàthar. Chan fhaca tu solus na gréine air an fhireach no dath an fhraoich air an

[TD 21]

aonach. Chan fhaca tu do mhàthair a’ tighinn a mach ás an tigh ’gad choinneamh, agus cha do sguir thu gos an do dh’éigh i—

“Thoir an aire, a sheann umpaidh!! Cha mhór nach do shaltair thu orm!”

“An e so guth mo mhàthar?” dh’fhoighnich thusa ’s tu ’n imcheist. “Dé tha thusa a’ deanamh cho fada bho’n tigh mu mheadhon na h-oidhche?”

“Dé tha thu minigeadh, a bhodaich bhochd?” fhreagair do mhàthair. “Cha mhise do mhàthair agus chan e so meadhon na h-oidhche.”

Chuir thu dhiot a’ ghloinne-amhairc, agus sheall thu mun cuairt ort. Chunnaic thu ’n tigh, chunnaic thu do chàirdean, chunnaic thu do mhàthair. Bha i spleuchdadh ort mar nach robh i air d’fhaicinn riamh ’na beatha. “Gu dé tha cearr ort, a mhàthair?” dh’fhoighnich thu fhéin. “Tha mi air tilleadh, nach eil? Chan eil fhios a’m carson a dh’fhalbh mi, ’s chan eil fhios a’m ciamar a thill mi. Ach ma tha mi air tilleadh—nach cuir thu fàilte dhòigheil orm?”

“Ciamar a chuirinn-sa fàilte ort mur ’eil mi eòlach ort? Ciamar a thilleadh tusa gun bhith ann roimhe so ri do bheatha? Chan e tusa mo mhac. Tha mo mhac-sa òg, ceanalta, ’s e a-mach air rathad an fhoghluim.”

Bha na briathran so a’ cur feirge ort.

“Có th’annam mur e mi fhìn a th’ ann?” dh’iarr thu.

Chuala tu guth do pheathar òige:

“Tha eagal orm roimh’n bhodach. Droch bhodach. Bodach salach,” thuirt i, ’s i glacadh làimh do mhàthar.

“Tha thu ceart, a nighneag,” fhreagair do mhàthair, ’s i tionndadh ort a rithist. “Dé tha thu deanamh an so, ’s clàbair air d’aodach agus fuil air do làimh. Tha mise dol airson sairdseant na lagha.”

“O, nach dean thu iochd rium—na cuir fo chumhachd na lagha mi,” theoraich thu. “Tha mi neo-chiontach gos an tig mi fo smachd a’ bhrithimh.”

Agus thàir thu ás gun dail. Chùm thu do shùil air a chuileig, agus dhiùlt thu smaoineachadh air a’ chunnart a bh’ air do thòir. Theich thu, ’s tu ’nad ruith suas agus sios air feadh nam

[TD 22]

monaidhean. O’n a bha do shùil air a’ chuileig chan fhaca tu a’ sgorr-bheinn chas a bha air d’aghaidh agus thuit thu fhéin, agus a’ chuileag thairis oirre còmhla ri chéile.

Chan eil sibh air tighinn gu làr air na creagan aig bun na beinne fhathast.

Ach tha fhios agamsa gu bheil sairdseant na lagha, agus na famhairean, agus na nithean a bu chòir dhuit deanamh an dé, agus do mhàthair, agus na cailleachan-dubha ’s an gille beag a bh’ annad ’s tu òg—gu bheil iad uile a’ feitheamh ort air a’ ghrunnd.

… Chan e so an latha airson siubhal. …

[TD 23]

A’ Fear a Thainig air Tir

Le TORMOD CAIMBEUL

Chan fhaca tu samhail an duin’ ud a riamh—sònraichte a-measg nam bucaidean bha esan ’s faisg air seachd troidhean ann co-dhiùbh. Thainig e tarsuinn na lotaichean ann am bòtunnan agus oillisgean air feasgar greannach geamhraidh. Dìreach man duine dh’éireadh bho ghrunnd na mara … bha e cho fuar ’s cho fliuch ’s cho aognaidh. Chan eil fhios nach ann ás a’ chladh a thainig e … cha chuala mi … chan fhiach a bhith bruidhinn air na rudan sin.

’Se bean Thormoid na Pìochail a’ chiad duine a chunnaic e. Leig i sgriach mhór ’s i fuinne aig uinneag a’ chidsin. Bha Tormod fhéin a’ norradaich os cionn leabhar ’An Buinnean, agus an toiseach bha làn dùil aige gur e breitheanas a thainig air an fhàrdaich—cha mhór nach do stad a chridhe. Cha mhór nach do stad cridhe a bhean nuair a ràinig a’ famhair an dorus ’s a thòisich e gnogail ’s ag uspairtich. Ach an deidh dha Tormod facal ùrnaigh a chur suas cho luath ’s a b’urrainn dha, fhuair iad furtachd agus leig iad an duine steach.

Dé thachair an uair sin? Chan eil mór-chuimhne aig duine dha’n dithis. Bha feagal orra … bha bonnach-flùr a’ losgadh air a’ ghreideal … bha botul branndaidh aig Tormod—botul a fhuair e bho Chailean Goilleach a’ chiad trub a bha Cailean aig an taigh bho muir. Thug iad dha branndaidh agus bonnach … chan eil rian air nach tug.

Bha rud eil’ ann a chuala mi; tha colach gun tug bean Thormoid sùil air a chasan ’s nach robh cròdhanan idir air, ’s gun d’fhuair i faochadh nach d’fhuair duine riamh. Bha i ’g radh sin ri Bealag Mhór MacDougall latha Sàbaid nan òrduighean. Dh’innis Bealag Mhór dha Mór Liath e, ’s dh’innis Mór Liath dha Seònaidìna e, ’s chuir Seònaidìna air feadh an t-saoghail e. Cha mhotha chaidh e ’n àrda ’na shradagan nuair a leugh Tormod ás

[TD 24]

Leabhar an Taisbeanaidh—a’ chaibideal mu dheireadh. Agus an oidhche sin chaidil e mar uan ann a’ leid ri taobh an teine.

’Se trì latha thug e còmhla riutha—trì latha anns na thog e bothag dha fhéin, faisg air Fuaran a’ Bhealaich. Chì thu fhathast i. Well, co-dhiùbh, chan fhaigheadh Tormod na Pìochail dad a chòmhradh ás—duine sàmhach, fad ás, rud-eigin neònach. Bha na h-uimhir de dh’airgead aige, son thug e dá not dha Tormod a’ latha chaidh e dhan a’ bhothag, ’s gu dearbha bha Tormod a’ cur feum air dá not. Ach ’se càil a b’iongantaich dheth gu robh Gàidhlig aige—Gàidhlig man a th’againn fhìn. As a’ bhùth cha robh duine nach robh bruidhinn air; ach an dùil co dhà bhuineadh e ’s Gàidhlig aige man a th’againn fhìn? Bha Alasdair na Gogadaich a’ deanamh a-mach gur e fear de chlann-dhìolain Iain Angie Sheonaidh Dhuibh a bh’ann—an aon seòrsa sròin, agus deamhnaidh colach ri na daoine as a’ choiseachd. Cha robh Trosg Aonghais Raghnaill saoirsneil leis a’ seo: gocaman de dhuine suarach a bh’ann am mac Sheonaidh Dhuibh, ’s nach fhaca tu meud an duin’ ud, faca tu ’n dà chròg a bh’air, duine mór làidir, a dhuine. … Bha Màiri na Leig ’na shamhlachadh ri muinntir Raghnaill agus gu h-àraid ris an darna mac—dé seo an t-ainm a bh’air? … fuirich ort. … ’Se ’n Trosg as sine, ’s tha Murchadh ann, agus Calum, Seonag pòsd ann an Glaschu, Aonghas Caol a’ seòladh … ach dé seo a chanadh iad ris? Chan eil cuimhn’ am an dràsd—ach bha e air an allaban ann a Lunnainn bho chionn fhada ’n t-saoghail ’s cha do thog e ceann a riamh. Colach rise-san a bha e, thuirt Màiri na Leig. Duine grinn, thuirt a chuile duine nuair a chunnaic iad an taigh mór, geal a thog e, ’s cha robh càil a dh’fhios an uair sin nach robh buntanas a choireigin aige ri Uilleam Ruadh nan Oileagan.

Daingead, bha e neònach gu-ta. Cha robh dragh aige dha daoine, ’s cha robh post a’ dol ’na ghaoth. O, bhruidhneadh e riut ceart gu leòr—bhruidhneadh e air clachaireachd ’s air caoraich, air mòin agus arbhar agus aimsir, cladach agus iasg-saillt ’s iomadach rud eile. Ach dh’fheumadh tusa bruidhinn an toiseach. Cha mholadh e latha dhuit mana moladh tu latha dhà; chan fhaighnicheadh e robh thu gu math an diugh, no gu dona … cha robh dragh aige … agus bha rud ’na shùilean

[TD 25]

nach robh fallain—sgèan a’ mhoncaidh, mar gum b’e taibhs’ a bh’unnad.

Aon latha dh’fhaighnich Murchadh Macanta dha carson nach biodh e dol dhan an eaglais—’se Murchadh eildear na h-eaglais. Agus eil fhios a’d dé rinn e? Thòisich e lachanaich àrd a chinn, ’s ag éigheach gur e Buddhist a bh’ann-san, ’s a’ lachanaich ’s a’ leumadaich man duine gun sgot céill. Tha Murchadh a’ smaoineachadh gun chuir e boill ris cuideachd ’s gun leig e brùchd ás a dheidh. Là-ne mhàireach cheannaich e bó aig an t-slaughter house; cheannaich e cearcan greiseag an deidh sin, agus a réir colais chùm sin a chridhe ris. Ach tha aon rud cinnteach: cha bu chaomh leam-sa, na le duine ciallach sam bith eile, a bhith ’na bhrògan. Chan eil deifir dé cho mór ’s a tha duine, na dé cho math ’s a thogas e taigh, chan fhiach a bhith fanaid air daoine le Dia. Gnothaich cunnartach … ann am meadhon na h-oidhche chan eil càil a dh’fhios agad dé dh’fhaodadh dragh a chur ort. Thachair e roimhe seo, agus tachraidh e a rithist. Gu dearbha, bha chuid mhór dhan a’ bheachd gu robh an duine seo air leth aingidh, gu robh a’ Sàtan air làmh-an-uachdair fhaighinn air, agus a dh’aindeoin ùrnaighean fada, foighidneach, cha tainig atharrachadh idir air. Bròinean.

Tuigidh tu a nis, seach gu robh e cho sgèanach, sàmhach, nach eil e furasd dhomh móran innse dhuibh mu dheidhinn. Bha e-fhéin, ’s a’ bhó ’s na cearcan ann a sud ann a’ saoghal dhaibh-péin. ’S cha b’ann tric a bhiodh e falbh bho’n taigh … uair na dhà a’ fiachainn creagach, uair na dhà aig mòinteach … beatha aonaranach dha duine calm’ grinn dha’n t-seòrsa … beatha bhochd dha duine sam bith. An ceann greis cha robh cuimhn’ aig duine air, agus as a’ bhùth chaidh an còmhradh gu rudan àbhaisteach a rithist.

Ach cha do sheas sin fada. Tha glé cholach gu faca Ailean Ruaraidh Mhóir ag òl as a’ bhail’ e aon fheasgar. Agus h-abair òl. Cha robh pinnt a’ seasamh pluc ris, a dhuine—chunnd Ailean ochd-diag ’s gun e-fhéin ach a’ tòiseachadh air an tritheamh té, agus ’s beag tha dh’fhios co-mheud a dh’òl e mus do nochd Ailean. Bha ruma dubh ’nan cois cuideachd … agus bha bloighean amhrain aige: “Feasgar agus Ceò Ann,” “A’ Chlach a

[TD 26]

Dhiùlt na Clachairean” agus “Tha Tighinn Fodham Eiridh.” Ghabh Ailean an deoch còmhla ris an oidhche sin—A dhuine bhochd, chan eil beachd a’d air cho dòigheil ’s a bha e … agus chaidh iad dhachaigh air bus na steamar, ag òl ’s a’ seinn ’s a’ stad air son mùn. Bha e ’g radh ri Ailean gu feumadh duine bean. Feumaidh duine bean air son bleoghann, bha e ’g radh ri Ailean, ’s e lachanaich ’s a’ gabhail “Tha Tighinn Fodham Eiridh.” Smùid mhór, a dhuine, cha robh leithid a riamh ann.

Well, air an dearbh oidhche bha sin, cha robh càil ann nach deach Seònaidìna ás cochull a cridhe. Bha i dìreach a’ deanamh deiseil air son cadal, a’ blàthachadh a còta-bàn ’s a gùn-oidch’ ris an teine, nuair a mhothaich i dhan an aodann eagalach ud air an uinneag. ’Se bh’ann. A’ crochail, ’s a’ gàireachdainn, ’s a’ seinn; botul mór aige ’na dhòrn, ’s e ri ’g iarraidh a-steach. Chuala ise cuideachd e ag éigheachd gu feumadh duine bean air son bleoghann … mo chreach, an truaghag. Ach air dòigh a choireigin fhuair i mach ás an taigh, agus rinn i air taigh na Crùbaig cho luath ’s a b’urrainn dhi—’s chan eil sin glé luath le tòin dhan t-seòrs’ ud. Dh’fhónaig a’ Chrùbag am poileas, agus chaidil Seònaidìna an oidhche sin ann a’ scularaidh ùr na Crùbaig. Nuair a smaoinicheas tu air, gu-ta, ’s mór a thachair ri Seònaidìna ’s gun chothrom aice air càil. Cha robh an t-seachdain air a dhol seachad nuair a bha aice ri dhol dha’n taigh-chùirt, agus bruidhinn a sin ann an cànain nach tuigeadh i ro mhath … fiù ’s an còta-bàn nach tainig dhan a’ chòmhradh. O, bha i air a maslachadh, agus bha esan—an troc—gun smid, gun aithreachas, leis fhéin—’ga coimhead ’s ag éisdeachd. Thuirt a’ Siorraidh rud-eigin mu dheidhinn “terrorising” agus dh’innis Seònaidìna dhan a chuile duine gun tuirt an Siorraidh gur e “terrorist” a bh’ann. Agus bha aige ri pàigheadh cóig notaichean fine, agus ’se ’n “Terrorist” a bh’againn air bho’n uair sin.

Bho’n uair sin cha robh duine nach robh gabhail alla ris … cha b’fhiach e … cha b’fhiach e air dòigh sam bith … duine chuireadh dragh air boireannach bochd ’na h-aonar ’s a rinn fanaid air duine le Dia.

Nuair a bha mise beag bhiodh iad a’ moidhean “Beul-a-chomh-thrath” orm nam bithinn crosd. Agus ’nam inntinn cha

[TD 27]

robh ann a sin ach aon rud—an Terrorist. Bha feagal aig a chuile duine roimhe … thuirt Murchadh Macanta gu faca e a’ brunndal leis fhéin, agus tha sin ag innse nach robh e buileach glic. Cha bhi daoine glic a’ bruidhinn riutha fhéin ann, agus bidh iad a-measg dhaoin’ eile, a’ seanchas, ’s a’ dibhearsain. Cha robh esan gu-ta, am bleigeart … ann a sud ’na aonar, a’ brunndal còmhla ri bó is cearcan … uair is uair a’ fiachainn creagach, uair is uair aig mòinteach. …

An dé fhuaireadh marbh e. ’Se ’n Trosg a fhuair e. Thuirt an Trosg gun tuirt an dotair gu robh e marbh bho chionn dà latha. ’Se stròc a bh’ann, tha iad a’ smaoineachadh. Bàs eagalach grànnda, tha colach. Tha na daoine th’ann a seo a’ bruidhinn air a socair an diugh … ach fiachaidh mi ri innse dhuibh man a thachair. Bha e ’na sheasamh faisg air an teine nuair a thuit e, ach gu fàbharach cha robh teine mór air … nuair a thuit an Terrorist cha robh teine mór air … ach an deidh sin bha darna leth a chinn air a losgadh air falbh … man bonnaich bean Thormoid na Pìochail. ’S ann a’ gòmadaich a ràinig an Trosg an dotair. …

Tha mise ’n dràsd a’ falbh chon an tiodhlaiceadh … agus tha feagal orm … cha chaomh leam seo … eil fhios a’d, chan eil duine bàsachadh as a’ bhail’ againn nach eil a’ dol a nèimh … agus tha feagal orm ’s mi smaoineachadh leam fhìn ach an dùil cà ’n deach an Terrorist … cha tuirt duine gun deach e nèimh . . tha na daoine an-fhoiseil … gun dùrd. …

An dùil am beil e as an teine?

[TD 28]

Creic agus Ceannach

Le GORDAN DONALD

“Geòla mhath, làidir. 15' a dh’fhad, 6' a leud. Le crann, seòl, stiùir, da ràmh, acair agus acuinnean eile. Air a càradh ás ùr am bliadhna. Luath. £40. Cùnnradh. Sgrìobh gu ruige Bocsa 33, Tìm an Obain.”

Is e Alasdair Stiùbhart a bha creic na geòla. Is iomadh ceàrd nach eil a’ fuireach ann an teant, agus is esan fear dhiubh. Is e-fhéin a rinn an acair do’n gheòlaidh le sguinn de stàilinn a thuit ’na làmhan ri linn obair an dealain a bhith a’ dol ’sa bhaile. Thug banntrach Eachainn Fhada an seòl dha gun dad, seann stiall a bha uaireigin aca air a’ Chutty Sark, no sin a thathar ag radh. Aig an Agh tha brath càit an d’fhuair e na ràimh agus an stiùir ach is ann aig an rop a rinn Eachainn Misionairidh ’san earrach an uiridh a cheannaich e a’ gheòla fhéin. Phàigh e not oirre. Seadh, not! Aon phunnd Sasunnach, agus cha b’e an ceart Eachann a chreiceadh rud saor. Is ann le bràthair a mhàthar, seann Ruairidh Dhomhnaill Chaoil a bha i, fad làithean a bheatha. Shiubhail esan bho chionn cóig bliadhnachan. Bhuaithe sin, agus tacan math roimhe, cha robh a’ gheòla ach ’na suidhe a’ grodadh aig ceann na tobhtaidh. Is ann air éiginn a dheanadh fear eile taigh-chearc fhéin dhith, ach dh’fhalbh mo laochan, Alasdair, agus chàirich e i, mas fhìor dha fhéin. Chàirich e i le potaidh shuas aig an toiseach far an robh i gu math grod. Tùthagan beaga snog de thaoin an sud ’s an seo, agus sùgh no dhà de fhiodh a bha e faotainn air a’ chladach. Dh’fhalbh e an uair sin agus chòmhdaich e i le dà chòta de pheanta dheàrrsach, ghorm. Bha i deas aige an uair sin agus ceart cho luath ’s a thainig sìd shàmhach, dhùinte aig toiseach an t-samhraidh mheantraich e mach leatha. Chunnacas Alasdair agus an “Dolaidh Anna”—sin an t-ainm a bh’air a’ gheòlaidh—feasgar breagha samhraidh aig toiseach an Og-mhìos a’ fuaradh Rudh’ a’

[TD 29]

Chléirich, le oiteag bheag o’n deas, agus a’ deanamh a-stigh gu réidh, bòidheach air Port a’ Bhaile aig Ceann Loch Ail.

Cheangail e i aig a’ chidhe ann an sin. An sin rinn e air bàr na Lintù—sin an t-ainm fansaidh a th’air an taigh-sheinns ann an Ceann Loch—a ghabhail dràm, no dhà. Thòisich na fir air magadh air, ’s air farraid dha ciod a bha e dol a dheanamh leatha. Ach nuair a dh’aidich e gum b’e an duine chuir an sanas ’sa phàipear, bha iad a’ gabhail a’ chaothaich ’s ’ga chàineadh. Bha i sean, ’s bha i cunnartach, ’s cha bhiodh e ceart dha a creic do dhuine sam bith, air eagal ’s gum b’e an t-aigeal a’ cheud àite bheireadh i mach. Ach thubhairt Teàrlach Mac Theàrlaich: “Cha ruig sibh a leas. Chan fhaigh e creic dhi co-dhiùbh, dh’aindeoin a chuid bhreugan.” “Dé na breugan? Tha a h-uile facal ’san t-sanas sin fìor!” “O! a chionn Dia riut, Alasdair! Cùnnradh, an tuirt thu? Luath?” “Seadh. Cùnnradh gun teagamh sam bith. Tha geòlachan daor an diugh, a laochain. Agus tha i luath. Chuala mise nach d’fhiach Ruairidh riamh aig regatta i nach tug i leatha a’ chiad duais!” “O, tha sin fìor gu leòr. Chual mi-fhìn sin—aig mo sheanair! Ach tha mi ’g radh riut nach seasadh i astar mór sam bith an diugh. Ach dé deifìr, chan fhaigh thu reic dhi.” “Is mi gheibh. Is Ileach mise, cuimhnich a laochain, agus bheat an t-Ileach an Deamhan!” “O, tha fhios againn. Nach eil thu fhéin daonnan ’ga innseadh dhuinn, ach chan eil fhios cò an deamhan a cheannaicheadh siod!” Rinn an còmhlan gàire, ach thubhairt e: “Dé ’n geall a chuireas tu rium?” “Rud sam bith a thogras tu fhéin, Alasdair!” “Placaid?” “Seadh, matà. Placaid. Agus thig mi g’a òl aig deireadh an t-samhraidh.” Agus bha sin mar sin.

Nis bha na làithean a’ dol seachad agus na seachduinnean cuideachd, ’s cha robh Alasdair a’ brath creic fhaotainn do’n Dolaidh Anna. Ràinig deannan choigrich ’ga coimhead, ceart gu leòr, ach cha robh ann ach aon duine a bha cho fad air ais ’s gun robh an coltas air gum faodadh cumadh glan agus peanta dheàrrsach a mhealladh. Gu mì-shealbhach, is ann ’san Lintù a dh’fhan e ’n oidhche. Fhuair e ann an seanchas ri Teàrlach mac Theàrlaich ann an sin. Thug am fear sin dha eachdraidh na geòla gu h-ionnraic, gun bhreug, gun mhearachd. Dh’fhàg an

[TD 30]

duine tràth ’sa mhaduinn, ’s cha do bhruidhinn e ri Alasdair idir.

Mar sin, nuair fhuair Alasdair litir o fhear an Eilean Orraidh air meadhon mìos an Lùnasdail, cha d’innis e do dhuine mu’n bhaile, ach dh’fhalbh e a dh’fhaicinn caraid dha fhéin a bha eòlach ann le bhith gabhail corra chuairt a-mach do na h-eileanan. Thug e tacan ’ga cheasnachadh, agus nuair thill e dhachaigh thubhairt e ris a’ bhean: “Tha òganach Gallda a tha fuireach an Orraidh a’ tighinn a shealltainn na geòla air an ath sheachduinn. An dòigh a tha am bàta aca-san agus am bus an seo, bithidh e ’m feum dà oidhche chur seachad ann an Ceann Loch. Tha mi am barail gum bitheadh e na bu ghrinne dhuinn leabaidh thairgsinn dha an seo na leigeil leis dol do’n Lintù. Tha e cho daor an sin, ’s tha mi cinnteach nach bi an uiread sin aige.” “Nach tu tha coibhneil air mo chosgais fhéin! Cà’il sinn a’ dol g’a chur? Nach eil an taigh beag gu leòr dhuinn féin?” “Cuiridh sinn na poinich a-null do d’ phiuthair fad seachduinn. Thubhairt i riut gun gabhadh i iad uair sam bith. Dé ur barail, a bhalachaibh?” Chan iarradh an dà fheocallan ud na b’fhearr na seachduinn saor, gun smachd, ’sa Ghearasdan, ’s cha bu toil le’m màthair sin a dhiùltainn dhaibh. Mar sin fhuair Alasdair leis agus thog iad orra aig toiseach na seachduinn.

Feasgar Di-ciadaoin chaidh Alasdair sìos a chòmhdhail a’ bhus. Bha i air deireadh, mar b’àbhaist. Cha robh ach aon choigreach oirre. Ghabh Alasdair beachd cùramach air. Cha robh e ach òg. Gille àrd, dubh. Gille eireachdail, dìreach, ach coltas caran maoth air. Chaidh e null far an robh e ’na sheasadh a’ sealltainn mu thimcheall air. “An e Mgr. Melville a th’agam an seo?” “Seadh. Is mise Anndra Melville.” “Gasda. Is mise Alasdair Stiùbhart. Ràinig thu gu sàbhailte.” “Ràinig—mu dheireadh thall!” “O, is e turus fadalach a th’ann. Tha fhios gu bheil thu fannachadh leis an acras. Coisich. Bithidh an dìnnear deas aig a’ bhean, ’s cha bhi math dhuinn a cumail, ’eil fhios agad.” “Tha eagal orm gu bheil mi toirt móran obair dhi, a dh’fhuireach còmh ruibh mar seo.” “Chan eil, chan eil a laochain.”

Ghabh iad a-null an rathad, agus nuair a ràinig iad mullach a’ chnuic air cùl na Lintù, nochd e an Dolaidh Anna d’a chom-

[TD 31]

panach. “Seall, sìos an sin. Sin agad an té a thainig thu a cheannach. Nach eil i grinn, cumadail?” “Tha mi creidsinn gum bheil. Ach a dh’innseadh na fìrinn, chan eil mi ro eòlach mu gheòlachan ann, ged a tha mi glé mhath air iomramh. Bhithinn a’ dol a-mach air loch na pàirce dlùth do mo dhachaigh ann an Dùn-Eideann. Ach am bheil a bheag de dhaoine ás a deidh?” “O laochain! Tha litrichean a’ tighinn ás a h-uile h-àite. Tiriodh, Muile, Eige, … cho fad air falbh ri Leòdhas. Ach coma. Thubhairt mi riutha air fad: ‘Tha mi duilich, tha sibh ro anmoch. Tha gille òg agam an seo an Eilean Orraidh a tha air ghearradh romhaibh!’ Na biodh cùram ort, a Mhgr. Melville, is tu gheibh i.” Ach cha robh Mgr. Melville buileach cinnteach. “Tha fhios gun fheum mi sealltainn oirre an toiseach.” “Feumaidh, gu dearbh. Fiachaidh sinn a-mach innte am màireach. Theid mi ’n urras dhuit nach leig thu seachad i. Geòla mhath. Ach seo. Gearraidh sinn suas an seo; ni e ’n rathad nas giorra.”

Dh’fhàg iad an rathad, is dhìrich iad bruthach chas. Ghiorraich sin an rathad dhaibh, agus sheachainn iad taigh Theàrlaich Mhic Theàrlaich aig an aon àm. Aig mullach a’ bhruthaich, shìn Alasdair a mheur. “Sin agad na taighean a thog an t-Siorrachd. Tha an taigh agam-sa aig ceann na grupag ud.” Sheall Anndra. Chunnaic e rud-eigin dearg, mar lasag teine ann an gathan na gréine mu chùl an taighe. “An e ròs a th’agad anns a’ ghárradh an sin?” thubhairt e. “Ròs! Càite?” “Sin sibh. Mu’n dorus-chùil.” Sheall Alasdair. An sin rinn e lachan gàire. “Ròs! Is e tha sin ceann na mnatha agam-sa. Fan gus an cluinn i!” Ràinig iad an taigh, agus dh’innis e d’a bhean mar thubhairt an t-òganach. Bha e toileach culaidh-spuirt a dheanamh dhith, agus bha ise toileach fàs doirbh. Thionndaidh i ris an òganach, deas a losgadh air. Ach thubhairt e rithe: “Tha craobh-ròis aig mo mhàthair ’sa ghàrradh aig an taigh againn fhìn. Nuair thig na flùraichean oirre, car mu’n àm seo de’n bhliadhna, bithidh an dearbh dath oirre ’s a bh’air do ghruaig-sa aig a’ ghréin a-nochd. Sealladh breagha.” Dhùin i a beul ’s cha tuirt i dad. Sheas iad mu choinneamh a chéile gun ghuth. Bha esan a’ sealltainn oirre mar fhear nach fhaca boireannach riamh. An sin thug i searradh oirre fhéin agus thuirt i ri Alasdair: “Cuir fhéin Mgr. Melville

[TD 32]

air dòigh. Bithidh an dìnnear air a’ bhòrd an ceann cóig mionaidean.” Nuair a thill na fir do’n chidsin thairg Alasdair dràm do’n fhear eile ach cha ghabhadh e diar. “Chan eil mi ’g òl idir,” thubhairt e. “Tha thu glé cheart, a laochain,” fhreagair Alasdair, ’s e glé thoilichte, “is e droch chleachdadh a th’ann. Cuimhnich, is e rud grànna a th’ann a bhith faicinn òganaich gasda a’ dol a-stigh do bhàr. O, chan eil e grinn idir.”

An uair a bha an dìnnear seachad, rinn Alasdair deas agus thog e mach. Bha roimhe a’ gheòla a chur a-mach do Phort Raobadal—àite socrach, domhainn letheach rathad eadar beul is ceann Loch Ail. Bhitheadh reothairt ’na h-àirde ann air làrna-mhàireach, agus bu bheag leis a fàgail ann am port a’ bhaile, far am biodh i tràighte, tioram, rùisgte fo shùilean an òganaich, agus làmh ri gach beul-mór a bhitheadh mu’n Lintù.

Thug a bhean beò an teine anns an t-seòmar, is nuair bha na soithichean seachad thainig i a shuidhe còmhla ris an duine òg. “An e Mgr. Melville a tha ri bhith agam ort?” thubhairt i ris an ceann tacan. “Chan e b’fheàrr leam. Is mise Anndra. Dé an t-ainm a th’ort fhéin?” “Mórag.” “Mórag. Ainm bòidheach. Tha e freagairt ort.” “Is e am beul-bòidheach thu fhéin, gu cinnteach.” “Ann an da-rìreadh.” Is e sealltainn oirre eadar an dà shùil. Sheall i bhuaithe. Thug i sùil air an teine. “Is e Anndra an t-ainm a bh’air a’ chiad leannan a bh’agam riamh.” “An è? Cha do phòs thu e, gu-ta.” Tharraing i osna. “O, cha do phòs. Phòs mi Alasdair Stiùbhart, an t-Ileach, agus tha sin nas miosa na ’n Deamhan, tha e coltach.” “Bheat am Muileach an t-Ileach, is bheat an t-Ileach an Deamhan,” ars’ Anndra. “Is iomadh uair a chuala mi sin aig mo sheanmhair. Is e Muilich a bh’innte fhéin agus ’nam sheanair le chéile.” “Bithidh tomhas math de’n Mhuileach umad fhéin aig a’ sin,” thubhairt Mórag. “Tha fhios gum bheil.” “Agus bheat am Muileach an t-Ileach!” Thòisich i air gàireachdainn agus a’ lachanaich. Cha robh Anndra ’ga tuigsinn, ’s bha e toileach bus a thighinn air. Ach chunnaic ise sin. Rug i air a làimh agus theannaich i a dòrn uimpe. “O, Anndra. Cha tusa tha toirt gàireachdainn orm idir. Na gabh a’ mhìothlachd.” Labhair i ris gu càirdeil, carthannach, coibhneil, ’s cha do ghabh e a’ mhìothlachd idir. Agus bha iad an sin gus an do thill Alasdair.

[TD 33]

An uair a dh’éirich iad ’sa mhaduinn bha latha breagha ann. Choisich iad a-mach do Phort Raobadal. Anndra a’ giùlan an t-siùil. Bha coltas car iomagaineach air Mórag. “Feuch nach téid sibh ro fhada mach leatha,” thubhairt i. “Cha téid. Cha téid. Nach fhan thu sàmhach, òinnsich!” ars Alasdair os ìosal.

Ach cha robh e gu deifìr, co-dhiùbh. Chaidh an latha le Alasdair. Ghabh iad a-stigh do’n gheòlaidh. Thog iad an seòl rithe. Thainig an oiteag bheag ud ’na luib a chuir i gluasad gu réidh, balbh. Shuidh Anndra air an tobhtaidh, ann an sin air a thrid-ghiùlan, mar gum bitheadh fear ann an seann sgeulachd, air an triall tosdach gun spàirn, gun inneal gu taobh thall an locha. An sin sheift iad an seòl, agus air an ath tac, thug Alasdair tacan de’n stiùir dha. Bha a’ ghaoth a’ fàs beagan, a’ cur balg ’san t-seòl. Thòisich an crònanach fo sròin. “Tha seo aibhseach.” Theannaich Anndra an sgòd, gun fhiosda. Laigh i null agus bha i falbh gu math. Ach cha robh Alasdair cho toilichte. Chuimhnich e gur suarach an taic a th’ann am potaidh. “Suas i! Suas i!” bha e glaodhach, agus bha e ’na fhallus mun do rèitich e a’ chùis.

Ach fhuair iad air ais gu sàbhailte. Agus nuair a ràinig iad Port Raobadal a rithist, cha do rinn an t-òganach an còrr dàil. Cheannaich e a’ gheòla ann an sin. Thug e sporan ás a phòca, thug e dà fhichead not ás, agus chuir e iad ann an cròg Alasdair. An sin thug e mach trì notaichean eile, is dh’iarr e air Alasdair sin a thoirt do’n bhean a rithist. Ghabh Alasdair air nach robh e air son sin. Ach bha an t-òganach a’ tathann air. “Tha biadh fhéin daor,” thubhairt e, “agus tha an obair ’s an dragh oirre cuideachd.” Bha e ’g iarraidh air Alasdair, cuideachd, a thighinn còmhla ris a sheòladh na geòla null a dh’Orraidh. Ach chaidh aig an fhear eile air an nòisean sin iomairt a-mach ás a cheann. “Bithidh làn mhór, mhór ann a-nochd. Cha mhór nach fhàg i a’ gheòla agad air an rathad mhór, mar tha. Gheibh sinn làraidh, cuiridh sinn air i a-nochd, agus gheibh thu fhéin leatha ’sa mhaduinn. Bhitheadh i dhachaigh agad am màireach fhéin mar sin.” Dh’aontaich an t-òganach gum b’e sin a b’fheàrr, ’s thill iad dhachaigh. Fhuair iad fear an làraidh leotha, agus nuair a lìon i feasgar thug iad a-stigh a’ gheòla làmh ris an rathad is chuir iad i suas air an làraidh, gun strì.

[TD 34]

An deidh na tì, thog Alasdair a-mach a rithist is rinn e air an Lintù. Dh’fhàg e Anndra agus Mórag ás a dheidh. Sheas Anndra aig an uinneag a’ sealltainn air a’ gearradh ceuman aotrom leis a’ bhruthach. “Am bi e fada?” “O, chan àbhaist dha cabhag a dheanamh nuair tha e dol do’n àite sin. An tug thu fhéin airgead na geòla dha an diugh?” “Thug.” “Ma tha, is dòcha leam-sa gur e a’ mheadhon-oidhche a chuireas dhachaigh e. Bhithinn aonaranach gu leòr a-nochd mur bitheadh tu fhéin an seo.” “Am bi na coimhearsnaich a’ tighinn air chéilidh ort idir?” “Cha bhi, gu dearbh. Chan eil sinne math gu leòr dhaibh.” Sheall Anndra mach air an uinneag a rithist. Bha a’ ghealach làn ’san speur. “Tha a’ ghealach breagha a-nochd. A cheart cho breagha is a bha an seòl os mo chionn anns a’ gheòlaidh an diugh.” “Gealach làn agus long fo h-aodach,” arsa Mórag. Thug i sùil air fiaradh air. “Dùin an cùirtear sin is thig a-nall is suidh aig an teine.” Choisich Anndra a-null is shuidh e làmh rithe. Rug e air a làmh agus shuidh iad mar sin, gun ghuth, tacan, agus am feasgar fada, goirid a’ sìneadh a-mach rompa.

Bha sunnd math air Alasdair a’ tilleadh. Agus cha deanadh dad feum dha ach falbh còmhla ri Anndra do Mhallaig ’sa mhaduinn. Rinn e sin. Agus ’s ann air a bha fonn air an turus; a’ seinn agus a’ togail a làmh ri gach càr ’s gach duine a thachradh riutha, mar phrionnsa ris an t-sluagh. Chuir e an t-òganach air bòrd a’ bhàta; an sin ghabh e daorach a bha cuimseach.

Air tilleadh dhachaigh dha, theann a bhean ri trod, ’s an staid anns an robh e. Ach thug e airgead ás a phòca is shìn e dhi e. “Sin deich notaichean dhuit fhèin,” thubhairt e. “O, agus seo trì notaichean eile a dh’iarr an gille sin orm a thoirt dhuit.” “Dé!” Dh’fhàs a h-aodann bàn, an sin dearg. Thog i poit a bha làmh rithe agus thilg i air i. “Thalla, a sgleamair mhosaich gun tùr! Cha robh thu riamh ach a’ milleadh a h-uile ni!” agus thòisich i air ròmhanaich. Theich Alasdair a-mach. Ach bha i dùmhail, crosda an deidh sin, ’s bhitheadh blàr aca a h-uile latha.

Ach an ceann dà mhìos thainig fios gun deachaidh Anndra Melville a bhàthadh. Bha muinntir a’ bhaile glé dhiùmbach ri Alasdair. Ach cha b’urrainn dhaibh cron fhaotainn dha an deidh a h-uile rud, oir thainig fios gum b’e an gille fhéin a bu choireach,

[TD 35]

’s cha b’e a’ gheòla. Chaidh e mach leis fhéin latha nach robh freagarrach, agus chuir e thairis i. Ach dh’fhan an Dolaidh Anna fhéin slàn. Stad Mórag d’a trod an deidh sin. Co-dhiùbh am bheil iad a’ còrdadh nas fheàrr a nis chan eil fhios aig duine ann an Ceann Loch Ail. Rug i càraid nighean dha ’san t-samhradh. Chuir sin gun robh an taigh ro bheag do’n teaghlach. Is dòcha gun robh Alasdair toilichte gu leòr leisgeul fhaotainn a dh’fhàgail an àite. Dh’fhalbh iad air fad co-dhiùbh, agus tha iad a nis a’ cómhnuidh anns a’ bhaile ùr sin a-mach ás an Oban.

[TD 36]

Mary Kate

Le COINNEACH FIONNLASDAN

“Nach glan mi fhéin air an danns!”

Air cluinntinn a’ ghuth òg sgairteil ud, dh’fhosgail mi mo shùilean.

Cha d’rinn mi ach tighinn dhachaigh an raoir air son làithean saora an t-samhraidh. Bha a’ mhaduinn cho breagh ’s gur e peacadh a bhiodh ann fuireach anns an leabaidh. Cha robh air ach ceum a ghabhail suas am Bealach romh àm bracbhaist.

Bha i ’na seasamh an sud mu m’ choinneamh air lianag bheag uaine, a-measg an fhraoich. Feumaidh gu robh i cumail a sùil orm nuair shuidh mi sìos ri taic na craoibhe, agus bha i de’n bheachd nach b’ann ’na shuidhe bu chòir dha creutair beò air thalamh a bhith, air maduinn cho àluinn.

Cha b’urrainn domh mo shùilean a chreidsinn. Chunnaic mise an t-aodann ciatach, ruthach ud roimhe. Ach chan fhaodadh e bhith—bha e do-dheanta dha “Mary Kate” a bhith ’n làthair ’sa chruth seo. Bha ochd bliadhna diag bhon chuir mi eòlas air an nighean, ’s bhiodh Mary Kate mar sin ochd bliadhna fichead an diugh. “’S ann a’ bruadar a tha thu,” thubhairt mi rium fhéin.

Shuath mi mo shùilean ’s thug mi sùil eile oirre. Cha robh teagamh air, ’se colas na caileig a b’aithne dhomh ochd bliadhna diag air ais a bh’agam, ’s cha robh i coimhead latha na bu shine—theirinn gu robh i mu dheich bliadhna. Dh’fhaoidte nach do laigh an aois riamh oirre—dh’fhaoidte gun do chaith i a làithean ann an Tìr-nan-Og.

“Saoil am bheil i nàdurrach?” smaoinich mi, agus air son fios a chur air a’ chùis dh’fheòraich mi: “Gu dé an t-ainm a th’ort?”

“Tha Mary Kate,” fhreagair i gu sgiobalta. “Faic seo.” Agus thòisich i air dannsadh cho aotrom ri fras cluaran.

Cha b’e dannsa a b’aithne dhomh-sa a bh’aice, agus tha teagamh agam nach toireadh breitheamhnan a’ Mhòid móran

[TD 37]

chomharran dhi, ach nan robh sùilean Tam O’ Shanter oirre chan eil teagamh nach eubhadh e: <eng>“Weel done, Mary Kate!”<gai>

Chaidh bliadhna is bliadhna seachad. Latha bha sud, an toiseach a’ gheamhraidh, bha mi dripeil a’ teagasg buidheann chlann ’na mo rùm fhéin ann an Taigh-sgoile an Glaschu. ’Se latha culmach ceòthach a bh’ann. ’S ann cadalach leisg a bha a’ chlann agus bha mi fhéin gun mhóran sunnd. “’S ann ás do chiall a tha thu, a’ tàmh anns a’ bhaile cheòthach, smùirneach seo,” bha mi ’g radh rium fhéin.

Bhuaileadh an dorus agus cò thainig a-steach ach Ceann na Sgoile. Còmhla ris bha nighean bheag a chaidh, réir coltais, a thogail air an dùthaich. “’S iomadh rud a chì am fear a bhios fada beò,” smaoinich mi. Chuimhnich i dhomh làithean saor fad ás—làithean grianach, blàth an t-samhraidh. Thug Ceann na Sgoile a thaobh mi agus rinn e sanas beag ’nam chluais: “’S ann dhe na ceàrdaidhnean a tha a’ chaileag seo,” thubhairt e. “Mar a thuigeas tu chan eil móran sgoile aice. Fiach dé ’s urrainn duit a dheanamh rithe.”

Dh’fhalbh e agus thubhairt mi ris a’ chaileig: “Gu dé an t-ainm a th’ort?”

“Tha Mary Kate,” fhreagair i. Cha tuirt mi an còrr.

Feumaidh gu robh beatha Mary Kate glé mhì-thaitneach ré a’ gheamhraidh fhad ud. Uair is uair gach latha thigeadh guth làidir na Bana-mhaighstir-sgoile do m’ chluasan: “Mary Kate, carson a bha thu sabaid an diugh? Nach eil fhios agad nach fhaod thu thighinn a-steach do m’ rùm-sa gun an dorus a bhuaileadh.” Thall ’s a-bhos cha robh ann ach: “Mary Kate na dean seo, Mary Kate na dean sud.”

Cha robh aig a’ Bhana-mhaighstir air nigheanan beaga nach deanadh mar bu mhath leatha-sa. Cha b’urrainn di a’ phròis a bh’ann an cridhe Mary Kate a thuigsinn nuair a dheanadh i gleidheadh air na nigheanan a bu lugha na i fhéin. ’S iomadh stòiridh gun fhìrinn ris an do dh’éisd a’ Bhana-mhaighstir bho na caileagan eile mun an olc ris an robh Mary Kate, ach cha deanadh ise casaid orra-san idir.

Ach coma co-dhiùbh, mar a bha na làithean a’ dol seachad dh’fhàs a’ chlann eile miosail oirre. Bhithinn fhéin ag radh facal rithe an dràsda ’s a rithist.

[TD 38]

Latha bha sud, air dhomh a bhith dìreadh an staidhir do mo rùm cò bha teàrnadh ach Mary Kate, ’s a ceann crom. Sud a-stigh unnam gun do bhuail i. Thog i a sùil agus an àite a radh gu robh i duilich ’se thubhairt i: “O, ’se sibh fhéin a th’ann. ’S minig a bha e ri m’ inntinn fhaighneachd an robh a’ Ghàidhlig agaibh.” Fhreagair mi ann an cànan mo mhàthar gur h-ann an taobh siar Siorramachd Rois a rugadh mi.

“O!’ ars ise ’s fiamh gàire a’ briseadh ’na sùilean, “’s ann an Cinn t-Sàile a rugadh mi fhéin—àite as bòidhche an Albainn. Nuair a dh’fhàsas mise mór tha dùil agam tilleadh dhachaigh. ‘Theid mi dhachaigh, ho ro dhachaigh’,” thòisich i.

Cha robh latha nach robh Mary Kate fadalach air son na sgoile. Air maduinn àraidh bha i na b’fhaide na b’àbhaist. “Nach cuala tu an alarm?” dh’fheòraich mi.

“An alarm?” fhreagair i. “O, tha mi tuigisinn—an cloc. Chan eil cloc againn.”

Thòisich na sgoilearan eile ri gàireachdaich nuair a chuala iad seo. A réir a’ choltais a thainig air gnùis Mary Kate thuig mi nach robh a’ chùis a’ còrdadh rithe.

“Dé mura bheil cloc againn, ’s aithne dhuinn gu dé ’n uair de’n latha tha e gun chloc,” thubhairt i rium.

A h-uile maduinn fad mìos an deidh seo theireadh i rium, “Faod mi dhol a-mach gus am faic mi gu dé an uair a tha e?” Aig taobh a-muigh an doruis bha cloc mór air a thàirneachadh gu h-àrd ris a’ bhalla

“Falbh thusa ’s faic gu dé tha an cloc mór ag radh an diugh,” theirinn rithe, ’s mi toirt seann uaireadair a bh’aig bràthair m’athar ás mo phòcaid. Chumainn an t-uaireadair ’na mo làimh gus an tilleadh Mary Kate, ach mo thruaighe!—a réir mar a bha Mary Kate a’ faicinn cùisean cha b’e an aon uair a bha air a’ chloc mhór ’s air an uaireadair latha sam bith.

“’Se uaireadair breagh, breagh a th’agaibh gun teagamh,” theireadh i, “ach dh’fhaodadh nach eil an uair cheart air.”

Rachamaid a-mach do’n talla agus dh’aontaicheadh i gu robh spògan a’ chloc, a réir coltais, aig an aon chomharradh ri spògan an uaireadair.

Bha dòchas math agam gu robh i deanamh ionnsaigh cho math

[TD 39]

’s a b’urrainn dhi, ach air son a brosnachadh gheall mi, nuair a dh’ionnsaicheadh i an cloc mór a leughadh gu ceart, gum faodadh an t-uaireadair mór breagh bhith aice fhéin.

An ceann mìos eile—’se sin a-stigh gu math ’san earrach—fhuair mi toileachas mór, oir thuig Mary Kate gu dé bha spòg bheag a’ chloc ag innseadh dhi, ach cha robh i tuigsinn a’ spòg mhór idir.

“Tha ’n spòg mhór sin a’ dol aig astar gun chiall,” theireadh i.

Air Di-h-Aoine mun do sgaoil an sgoil air son na Càisge, chaidh Mary Kate a thoirt sùil air a’ chloc mhór mar b’àbhaist. Cha robh cabhaig oirre a’ tilleadh do’n rùm an latha ud, ach air dhi nochdadh ruith i thugam ag radh gu snasail, “Tha e leth-uair an deidh deich.” Thug mi sùil air an uaireadair ’na mo làimh agus chunnaic mi gu robh Mary Kate ceart.

“’S math a rinn thu,” thubhairt mi rithe. Cha do fhreagair i idir mi, ach rinn i air a deasc, ’s cha tug i sùil tuilleadh orm fad na maidne sin.

Aig dà uair dhiag, bhuail an clag air son àm dìnnear. Air dha Mary Kate a bhith dol a-mach an dorus, thubhairt mi rithe, “Nach eil thu dì-chuimhneachadh rud-eigin? Nach eil cuimhne agad gun do gheall mi an t-uaireadair mór dhuit cho luath ’s a rachadh agad air an uair cheart innseadh dhomh?”

Shìn mi an t-uaireadair thuice.

“Cha bhuin an t-uaireadair sin dhòmh-sa idir,” thubhairt i, “’s ann leibh fhéin a tha an t-uaireadair. Cha bhi cuid no gnothach agam ris.”

Chuir mi an t-uaireadair ’na bois ’s thug mi mo chasan leam.

Cha tainig Mary Kate faisg air an sgoil ’san fheasgar. Saoilidh mi gu robh teagamh aig a’ chlann agus agam fhéin nach fhaiceadh sinn Mary Kate tuilleadh. Bha an tìde air atharrachadh, agus an àite ceò is reothadh bha na làithean a’ sìneadh agus a’ ghrian a’ dìreadh ’san adhar. Cha b’e cabhsairean cruaidh a’ bhaile mhóir a bha tighinn ri inntinn Mary Kate ri aimsir mar seo, ach an dùthaich ghlan, fhosgailte, far am faiceadh i craobhan is eòin, fiar is caoraich, sléibhtean is crodh—seadh, a h-uile nì bheireadh fìor thoileachas-inntinn dhi.

Fhuair mi fios cinnteach di-luain gu robh Mary Kate agus an

[TD 40]

teaghlach uile air an cùl a chur ri Glaschu. Cha robh fios càite an tug iad orra.

Thainig mi tarsuinn air a’ Bhana-mhaighstir maduinn Di-màirt. “’S tu bhios toilichte gun d’fhuair thu cuibhteas a’ bhana-cheard bheag ladarna ud,” thubhairt i. “Thachair gu robh mi anns an rùm aig Maighstir MacPhàil an latha a dh’fhalbh i, ’s an deidh na rinn mi rithe fhad ’s a bha i còmhla ruinn, ’s ann a leum i steach gun an dorus a bhuaileadh ’s dh’eubh i àird a cinn ’s a claigeann: “Gu dé an uair a tha e?” Dh’innis Maighstir MacPhàil dhi agus ruith i a-mach mar gum biodh an cuthach oirre. …”

Cha d’éisd mi ris a’ chòrr. Cò chreideadh gun toireadh Mary Kate an car asam air sgàth an uaireadair? Cha b’urrainn domh bun no bàrr a dheanamh de’n chùis. ’Se seo a b’aobhar gun tug i cho fada sealltainn air a’ chloc mhór an Di-h-Aoine dh’fhalbh i.

Chaidh iomadh latha seachad mun d’fhuair mi thairis air an tàmailt. Cha b’e idir luach an uaireadair, ach cha chreidinn gun deanadh Mary Kate rud cho suarach.

Thainig an samhradh agus sgaoil an sgoil aon uair eile. Mar a b’àbhaist thug mise taobh siar Siorramachd Rois orm. Air maduinn chiùin ghrianach chaidh mi air ceum suas am Bealach. Nuair dh’fhàs mi rud-eigin sgìth shuidh mi air cloich ri taobh an rathaid is chuir mi lasair ris a’ phìob oir bha a’ chuileag glé gheur. Cha bu luaithe bha a’ phìob a’ dol gu math na thainig guth òg, binn a chuala mi roimhe do m’ chluasan; “Nach glan mi fhéin air an danns!” Dh’éirich mi ’s chaidh mi timcheall cnoc, ’s cò bha seo ach Mary Kate. Còmhla rithe bha làn bhoireannach bòidheach. Bha iad cho coltach ri chéile ri dà sgadan. ’Se a màthair a bh’ann.

“O, ’se sibh fhéin a th’ann,” thubhairt i. “Am bheil cuimhne agaibh air an latha thug sibh dhomh an t-uaireadair mór? Well, cha b’aithne dhomh an uair cheart innse aig an àm, ach cha bu mhath leam ur fàgail anns a’ bheachd gun do chaith sibh bhur saothar gun fheum, ann a bhith fiachainn ri mo theagasg. Seo agaibh an t-uaireadair,” ars ise, ’s i ’ga tharraing a-mach á pócaid air straing.

“Gu dé an uair a tha e?” dh’fheòraich mi.

[TD 41]

“Tha e leth uair as deidh deich,” fhreagair i.

Agus creidibh e no nach creid, nuair thug mi sùil air an uaireadair air cùl mo dhùirn b’e sin a’ cheart mhionaid a bha e!

[TD 42]

Leum na Sinnsearan

Le DOMHNALL IAIN MACAIDH

Shuidh i ’na curraban ris an luatha—a falt dubh stireach, sùilean donna, casan caola rùisgte, fiaclan móra geal agus aodann beag, donna-bhuidhe le ceò is aimsir. Làmh rithe bha dithis chloinne—balach òg mu naoi bliadhna a’ criomadh chnàmhan, is nighean dhìreach thapaidh mu sheachd a’ cumail bhiorain air an teine. Bha a’ cheò a’ suaineadh ’san uamha, a’ chailleach trang a’ sgrìobadh seice le spor. Bha craicinn ùr féidh air a’ chloinn ach ’se fìor sheann ablach a bha air a’ chaillich. Bha seid fraoich ’sa cheann shuas agus boireannach cruinn, bàn ’na sìneadh air ’ga h-aonach féin. Bha craicinn an sud ’s an seo slaoidte ris ’na ballaichean.

Chualas plaids aig an ursainn agus thainig cnapanach de dhuine stalcarra a-steach—bian dorcha mathain ’ga chòmhdach is sleagh iarainn ’na dhòrn. Tharraing e fiadh marbh am follais. “Sud ur cuid,” ars esan, “seallaibh ris.” Cha do chuir na bha stigh mór fhàilte air. Cha bhiodh e ceart dhaibh sin a dheanamh ’s teas na seilge fhathast air. Shìn a’ chailleach ceathramh sithinn air a thiormachadh dha is shuidh e air a mhàsan air an ùrlar. B’e seo Cormac. Dh’fhalbh a’ chailleach ’s an nighean agus thòisich iad a’ feannadh leis an spor. Bha ’m balach is athair trang ag ithe, Cormac a’ stròiceadh na feòla ás a chéile.

An ceann greis thionndaidh e ris an té a bha ’na sìneadh— Lothag. “Dé thubhairt am buidseach riut?” ars e fhéin.

“Tha e ag radh gu bheil deamhan ’nam stamaig,” arsa Lothag, “ge bith dé chuir ann e. Sin as coireach nach eil an còrr chloinne againn.”

“An tug e dad dhuit?” dh’fhaighneachd Cormac.

“Thug,” ars ise, “streang seice agus ceithir snaimeannan air, agus tha agam ri duileasg agus slòchdan ithe uair ’sa latha air son seachduinn. Ach chan aithnich mise slòchdan ann, cha mhò tha fhios am càit am faigh mi e.”

[TD 43]

Bha e sàmhach greis a’ beachdachadh air an naidheachd. “Bithidh fhios aig Agadh,” arsa Cormac mac Bhairn. Sin mar a bha riamh shaoil leis. Uair sam bith a bha imcheist air: bithidh fhios aig Agadh, gheibh Agadh e. Riamh o mharbh am mathan athair, Bairn Mór, ’se a mhàthair Agadh a thog e, a stiùir ’s a sheòl e. ’Si a dh’ionnsaich air sealg ’s air obair e. Ged a ghabh Aonghus bràthair athar ’na thaigh i a réir an lagh, cha robh foir aige air an leanabh òg Cormac. Bha balaich gu leòr ma theine fhéin agus mnathan eile—carson a shealladh esan a-mach air son Cormac mac Bhairn. Bairn a bha cho amaideach ’s nach b’fhiach leis ach a bhith air tòir mathain. ’Ga fhiachainn fhéin ’nan aghaidh gus mu dheireadh an d’rinn mathan geal na deighe an gnothaich air agus bhàsaich iad le chéile. Bairn agus am mathan, nuair a bha am fuachd mór ann bho chionn fhada. Chùm an fheòil beò an teaghlach ceithir gealaich. Theireadh feadhainn gun do theich am fuachd romh spiorad Bhairn. Ach cha robh teagamh nach b’e bean mhath a bha ’n Agadh. Ged a b’i an treas boireannach ann an uamh Aonghuis cha b’fhada gus an robh i a’ ceannsachadh na cloinne, air thoiseach air càch ’sa chòcaireachd, ’na lighiche ealanta, ach gu h-àraidh math air gleidheadh an teine. Cha robh boireannach ’sna creagan a ghleidheadh teine cho math ri Agadh. Agus chaidh i air chloinn dà uair eile aig Aonghus. Fhuair am Breac Mór iad sin. Cha robh Aonghus idir ’na shealgair cho math ri Bairn, is bha a’ chroich an còmhnuidh falamh, ach rachadh Agadh a-mach le bogha is saigheid is mharbhadh i earb na coinneanach, gèadh na tarmachan. Gheibheadh Cormac an ceann reamhar an latha sin.

Nuair a dh’fhàs e dh’fhalbhadh e còmhla rithe ann an seice madadh-allaidh. Sin na gheibheadh e an uamh Aonghuis gus am marbhadh e dha fhéin. Cha robh sin fada, bha e fhéin is Agadh air lorg uircean nuair a leum dóbhran le dà chuilean a-mach roimhe ’s chuir i h-aghaidh air.

Bha Agadh pìos air thoiseach nuair a chual i an tiosdadh ’s a’ ghrunndail. Thill i ’na cruaidh leum is eagal a h-aona ghin mic ’ga cur á cochall a cridhe. Cha leigeadh i leas. Bha an dà chuilean fuar marbh, agus an dóbhran a’ leum ’s a’ snaimeadh a-mach ’s a-stigh mu chasan Chormaic. Cho luath ’s gu robh a’

[TD 44]

bhiast-dubh bha Cormac na bu luaithe. Aon de na leumannan a thug i gu a sgòrnan, bhuail e leis an t-slacan i is bhris e druim. Thuit i ri talamh. Chaidh e air a dhà ghlùin ri taobh, is shlìob e ceann gun do sguir i chrith. Nuair a sguir e ’s a bha sgleò a’ tighinn air a sùilean thug e slaic chruaidh dhi air a leth-cheann. Bhàsaich i cho aithghearr ’s nach do dh’fhairich i a’ bhuille. Chuir e iongnadh air Agadh an co-fhaireachadh a sheall e dha’n dóbhran. Fhad ’s a bha i a’ feannadh—obair mnatha co-dhiùbh—bha uallach oirre gun robh rud-eigin de’n ghealtaire an Cormac. Ach cha bu chòir gum bitheadh, fhuair athair bàs math cruaidh, ’s a sheanair roimhe. Chaidh a dhà sheanmhair ri Leum nan Sinnsearan gun ghuth, gun rabhadh, gun ghearain. An dara h-uair bha iad ’san teaghlach, an ath uair bha iad air falbh—gun air fhàgail ach an t-seice ’s na bha an urra riutha. Dh’fhairich iad gu robh an t-àm dlùth, nach robh iad comasach air an còrr cuideachaidh a thoirt seachad, bha ’n t-eòlas air fhàgail, an réis air a ruith, ’s na sinnsearan ’gam feitheamh. Dh’fhalbh iad lom rùisgte mar a rugadh iad agus chaidh iad thar Leum nan Sinnsearan. Nuair a thigeadh an t-àm bha i ’n dòchas nach nàraicheadh i h-athraichean fhéin.

Bha feadhainn ann gun teagamh nach fhalbhadh dha’n deòin—a dh’fheumte chur ris an stall. Cha robh creideamh aca sin ’sna h-athraichean ann—bha iad air an tarraing chun a’ chreideamh ùr. Bha iad de’n bharail nach robh buaidh sam bith aig na sinnsearan, gur e an iodhal mhór is a’ ghrian a bha uile-chumhachdach. Ach fhuair iad a-mach aig an Leum nach robh na sinnsearan còmhla riutha—bha iad air an tréigsinn bho chionn fhada.

Ach bha naomh-thaighean beaga aice fhéin ’s aig feadhainn eile an sud ’s an seo, far am biodh iad a’ fàgail tiodhlac bheag dha na h-athraichean. Beagan sìl, no feòil, itean, grìogagan—rudan mar sin. Uairean aig an anmoch dh’fhairicheadh thu iad a’ tighinn is dh’éireadh d’fhalt far cùl d’amhach. Dh’fhalbhadh am biadh ’s na grìogagan—dh’aithnich iad gu robh spéis agad dhaibh. Bha iad air a bhith math dhì-se co-dhiùbh.

Cha b’e gealtachd a bh’air Cormac ann. Bha tuigse mì-nàdurra aige air eòin, air beathaichean is air daoine, ’s cha

[TD 45]

mharbhadh e, mura biodh feum air sitheann. Duine domhainn. Dh’fhàs e ’na dhuine ann am priobadh, is choisinn e urram o’n treubh air fad o’n latha a mharbh e ’n dòbhran. Gu ruigeas nuair a thainig Grìog ’s a dhithis mhac a-nuas ás na mullaich is a dh’fhiach iad ri’n glacadh. Nuair a bhris Cormac cas Ghrìog ’s a chuir e ’n ruaig air na gillean, thug e steach Grìog do’n uamh air a dhruim. Bha dùil aca air fad gur e biadh a bh’aige. Thilg e far a ghualainn e. “Agadh,” ars esan, “seall ris.” Cha do chòrd seo ri Aonghus agus dh’éirich e na shradagan.

“Amadain,” ars esan, “sin nàimhdean ar teaghlaich—Grìog ’s a shliochd. ’Se Grìog an Iarainn a theich le piuthar do sheanar. Tha iad ag iarraidh dioghaltas. Ma chumas tu Grìog an seo bithidh e aig na coin fo mhaduinn.”

Bha Cormac ’na òganach coltach ach cha robh e cho mór ri Aonghus. Sheas e ’àite ’s a shlacan ’na dhòrn. Ann an guth socair sèimh a chualas a-muigh ’s a-stigh thubhairt e, “Rachadh aon mhiar air fhad ’s a bhios e agam-sa agus ni mi pronnadh nam bàirneach ort-sa an toiseach ’s air a h-uile duine stigh ’nad dheidh.” Tharraing Aonghus ás a’ drunndail. Cha do chòrd seo ris, agus bha gamhlas aige do Chormac o’n latha sin a-mach. Cha b’e seo a’ chiad uair a bha aimhreit air a bhith ann.

Goirid ’na dheidh thubhairt Cormac rithe, “Bithidh feum agam air teine, tha àite agam dhomh fhéin.” Bha i toilichte gu robh feum aig oirre air son an teine, b’e an teine seach a h-uile rud. A chumail beò bho Shamhainn gu ath Shamhainn, a ghleidheadh ’s a ghiùlain o’n uamh gu cladach, gu coille ’s air ais ’s air adhart mar a ghluaiseadh iad ’nan teaghlach an deidh biadh.

Goirid an deidh seo chaidh Cormac a choimhead air Grìog, ’s nuair a thill e bha boireannach aige—An Lothag—nighean àrd, bhàn. Cha d’fhuair e riamh ach i fhéin. Cha do chuir i dragh riamh air Agadh, oir bha cleachdaidhean a daoine fhéin aice. ’Si a chruinnich an sìol fàsaich a bha a nis a’ fàs air feannag mhór ’sa choille shìos. Cha robh cleachdadh aice air teine a chumail beò, ’s dheanadh i teine ùr le spor. Bha i daonnan ag aoradh dha’n iodhal gréine ged nach d’fhiach i ri seo a sparradh air muinntir Chormaic. Bha i math a-stigh, dheanadh i biadh a

[TD 46]

bha air leth blasda is aodach béine a bha air leth eireachdail. Chluicheadh i na grìogagan na b’fheàrr na té eile a chunnaic i riamh—agus bha deagh ghean aice dha na h-uile. Thug i obair is eòlas iarainn bho sliochd agus bha alt math a nis aig Iarmad beag air. Bhiodh e dol suas làithean còmhla ri mic Ghrìog agus dheanadh e sleaghan dha fhéin. Bha e mìorbhuileach cho cuimseach ’s a bha e le shleaghan fhéin—mharbhadh e aig dà fhichead ceum gu socair. Bha eòlas farsaing ’ga bhuileachadh air òigridh an là seach mar a bha. Bha Mara coltach ri Agadh, math air sealg, air mil a lorg, seicean a sgrìobadh, agus cha robh eagal innte. Ghleidheadh ise teine is bha urram aice dha sinnsearachd.

“Bithidh fios aig Agadh”—am fios a bha aig Agadh bha e nis air a bhuileachadh air an teaghlach air fad is móran a bharrachd. Ach dh’fhairich i gaoir a’ dol troimpe an turus seo nuair a thubhairt e na facail a thug leithid a thoil-inntinn dhi iomadach uair.

Bha deagh fhios aig Agadh an turus seo càite am faigheadh i slòchdan is carraigean, muirsgean is milein, ach bha barrachd is sin an dàn. Chunnaic i Bairn ás a cadal. Bairn—mar a bha e an oidhche a theich e leatha á uamh Nas—rinn i gàire bheag—cha do thuig e riamh gun do chuir i sùil ann ’s i muigh a’ sealg greis mun d’ fhuair e cothrom oirre—’s gur i fhéin a thug dha an cothrom. Phaisg i a làmhan mun cuairt a com agus dh’fháisg i broilleach a’ cuimhneachadh nuair a fhuair Bairn greim oirre ’sa choille mhór. Nuair a chuir e làmh oirre bha e cho trom le gaol ’s nach b’urrainn i ach seasamh roimhe gun do bhlàthaich e i le anail, le bheul. ’S nuair thug e an t-seice dhith ’s a bhlàthaich e i le chorp cha robh nàire sam bith oirre. Bha a cìochan goirt—iad le chéile air theas gaoil. Theich e leatha aig deireadh na treas gealaich. Ged a lean a càirdean iad air son dà latha bha fhios aca glé mhath gur ann le Bairn a dh’fhalbh i, agus fhuair an teaghlach an deagh thochair bho athair. “Bairn mo sheachd gaoil—sùil mo chridhe—’s nach robh duine riamh dha d’ leithid. Bha thu ’san dorchadas le na sinnsearan ach tha thu nis air tilleadh o’n chuairt uamhainn ’s tha thu faisg orm.”

“Feumaidh sinn a dhol chun a chladaich,” thubhairt i a freagairt na ceiste, “cladach mór nan sinnsearan.” Is bha manadh

[TD 47]

air a siubhal. Sheall Cormac oirre mar gun tuigeadh e gun do chuir seo uallach oirre.

“Ma tha,” ars esan, “bithidh sinn a’ falbh ’sa mhaduinn agus ’s fheàrr dhuinn ullachadh a dheanamh ’na àm ’s a dhol dha’n leabaidh tràth.” Bha obair fhèin aig gach duine: aig Tormad ri seicean is cuilc a cheangal; Mara ri feòil ullachadh; Lothag ri sìol is annlan a dheasachadh; an t-armachd aig Cormac; ’s an teine ann am poit chreadha aice fhéin. Chuir iad crìoch air an fhiadh ’s chroch iad na ceathramhan os cionn an teine air son an dathadh. Chumadh na fèithean air leth air son fuaigheal agus na caolanan air son balgan giùlain. Bha fheum fhéin aig gach nì. Gu ruigeas an gaorr ’ga ghleidheadh air son nam feannagan aig Lothag. ’S gu dearbh bha fìor at ’na brù, shaoil Agadh. Nam b’e an greim a bh’ann ’se clachan tetha cus bu fhreagarraiche, ach bha ’m buidseach air a chomhairle thoirt seachad ’s có dhùraigeadh a dhol ’na aghaidh.

Nuair a bha gach nì deas, shuidh iad mu’n teine ’s an t-anmoch a’ tighinn. Dh’innis Cormac dhaibh ceum air cheum mu chuairt na seilge—far an do mharbh e, a’ ghaoth a bh’ann, ’s gach nì eile bha sònraichte mu’n latha. Dh’aithris an Lothag mu na famhairean a bha sabaid ’s na nàimhdean ris an canadh iadsan Fir-chlis—bha na sleaghan aca cho giar ’s gum faiceadh thu an fhuil a chaidh a dhòrtadh tioram air na creagan ’sa mhaduinn. Thug Agadh fhéin iomradh mu gach naomh-àite a bha air an t-slighe rompa—cuin a thogadh e ’s có a bha e comharrachadh gu sònraichte. Dh’fheumte deanamh cinnteach gun d’rachadh na tìodhlacan àbhaisteach fhàgail gus am biodh rath math air an turus. Bha iad a nis a’ miaranaich mu’n teine, ’s an deidh criomag bheag smùr an t-seann té ’s an nighean òg na h-éibhlean ’s chaidh iad uile a laighe.

Bha iad air ghluasad gu moch. Bha gaoth an reothaidh ann—deireadh Samhainn—is bha cabhaig orra. Ach cha robh Agadh a’ deanamh an astair mar bu mhath leatha. A dh’aindeoin cho math ’s a dh’fhiachadh i bha a casan a’ fàs sgìth is bha aonach oirre roimh mheadhon latha. Thill Cormac uair no dhà is shuidh e còmhla rithe, chuir e a làmh air a gualainn is shlìob e i, dh’altaich e a h-aobrainn is cùl nan cas. “Stad,” ars esan, ’s e ’g

[TD 48]

éisdeachd greis. Dh’fhalbh e ’na dheann a’ caith uaithe gach nì a bha cur maill air, ’s plian mór gàire air aodann. Rinn e air seann ablach craoibhe ’s shreap e gun a’ chiad snaimeannan meanglan. Riab e ás a chéile an sin i, thainig seillein a-mach ’nan sgaoth is dh’fhalaich càch an cinn—bha iad mar cnap ceò a’ sireadh thall ’s a-bhos fiach có air an tionndaidheadh iad, ach cha do chuir aon gath ann an Cormac. Thill e le céirean meala ’s fhuair iad uile an cuid, is abair thusa toileachadh.

B’fheàirrd Agadh a’ mhil air son greis ach bha i trom, trom. Bha eagal oirre a nis nach ruigeadh i an cladach air son an slòchdan fhaighinn ’s gum biodh càch ’na h-aghaidh seach gun robh i cho slìogach. Thuit i ’s chaidh car dhith, chuir e toinneamh ’na h-aobrainn, ’s nuair a dh’éirich i chunnaic i gun do bhris a’ phoit theine. Mun do ghearain i fhuair i cnap puill is chàirich i a’ phoit—bha ’n teine beò fhathast. Fhuair Cormac slat choille a rinn bata dhi, ach ’s ann na bu chrùbaich a bha i a’ fàs, ’s b’fheudar àite cadail a lorg greis roimh bheul na h-oidhche. Bha iad a nis ’sa choille ’s bha àite campa faisg orra. Cha b’fhada gus an robh teine mór aca air, dh’ith iad feòil is sìol air a ghreadadh is bha mil ’na dheidh. Cha robh móran sannt aig Agadh, ach rinn am blàths feum dhi is fhuair i faochadh.

Dhùisg i feadh na h-oidhche is bha Bairn aig taobh thall an teine ’ga coimhead, ’ga feitheamh. A fear gaoil. Dh’éirich i air a socair, chuir i a’ phoit chreadha làimh ri Mara, thilg i dhith an t-seice ’s ruith i mach ’na cruaidh leum, a dà làmh sìnte thuige. Rug e oirre. “Bairn mo neart ’s mo chridhe.” Bha a broilleach gu sgàineadh. Dh’fhalbh iad le chéile ’nan deann, a’ ruith ’s a’ leum, a’ bleadraich ’s a’ pògadh—greim aca air làmhan a chéile an dara h-uair, uair eile a làmh mu meadhon. Turus toilichte. Ràinig iad an cladach, am muir ag onfhadh ’s na still ag éirigh. Phòg Bairn i ’s chùm e blàth i. Bha i lag le gaol a corp ag iarraidh faochadh ’s fhuair i sin.

Nuair a dh’éirich a’ ghrian mhaidne bha i aig Leum nan Sinnsearan, a corp a’ gleansadh mar lainnir òir ’san deàrrsadh. Bairn ri taobh. Bha am muir a’ beucaich ceudan troidh fodhpa. Chunnaic i Bairn ann an ceò na mara, a’ coiseachd a-mach o’n stall, ’s thug i na trì ceumannan beaga, na trì ceumannan móra,

[TD 49]

chrom i ceann trì uairean, ’s le sgriach na faoileig ’na cluais choisich i mach air an stall.

’Se éigh leanabh a dhùisg Cormac ’sa mhaduinn. Bha Lothag ag altramas is bha Mara a’ cur an teine thuige. Chaidh e gu bhean is shlìob e a gualainn ’s a mionach. Phòg e i. Thog e an leanabh ’s chaidh e ceum a-mach ás a’ choille. Ghlac dealradh na gréine aodann an leanabh—aodann Bhairn, ’athair! Laigh a’ ghrian aig an aon àm air a’ chorp a bha fuar reòite air cnocan thall is dréin a’ ghàire air a h-aodann, a làmhan paisgte fo a leth-cheann. Bha fhios aig Agadh—bha i còmhla ri na sinnsearan. Bheireadh e fhéin a corp chon an stall.

[TD 50]

Sin Mar a Tha

Le POL MACAONGHAIS

Sguir Domhnall de dh’iomradh agus chuir e ràmh fo gach uilinn. Bha aonach eagalach air agus sruth fallais ’ga dhalladh. Chuir e mhuilcheann ri mhalaidh is shuath e ’m fallas dheth fhéin. Ach dh’fhan e greis mhór mar sin, crom os cionn nan ràmh, a’ feitheamh ri faochadh anail. Bha bhroilleach goirt leis an aonaich, ach bu ghoirte an cràdh a bha ’n teis meadhon na stamaig aige, agus thòisich e air stadhadh ’s air dinneadh a mheòirean do’n bhad bu ghoirte, fasan a bh’aige bho chionn greis a nis. Leis mar a bha ’n sruth ’ga thulgadh, agus an tuaineal a bha ’na cheann, dh’fhàs e trom, cadalach, agus laigh a shùil, mar sùil fir a bhiodh ag aisling, air cuairtean na geòladh ’s air na tuinn a bha sluaisreadh gu socair o thaobh gu taobh fo na bùird. Chaidh beagan ùine seachad mar sin, agus gluasad na geòladh agus fuaim na mara air a sliasaid ’ga thàladh. Shìos anns an deireadh, rinn “Fionn” comhart iomaganach agus, nuair a thog e cheann ’s a thainig e thuige fhéin, thug e ’n aire gun robh sruth is gaoth air an togail a-mach, ’s air an tilleadh pìos math air ais an taobh a thainig iad. Thug e sùil thar a ghualainn air Eilean a’ Choilich. Bha e corra bhuille-ràmh bhuaithe fhathast. Gun an còrr dàile, thionndaidh e deireadh do’n ghaoith agus rinn e air ais dhachaigh. ’S dòcha gum faigheadh e mach chun nan caorach am màireach. ’S mura faigheadh mo thogair. Cha robh dhìth air an ceartuair ach deoch theth ’na chorp agus paidhir stocainnean tioram air a chasan a bha bog, fliuch ’sna bòtannan ao-dionach.

Shìos an ear, air Rudha an Fhéidh, bha Ailean is Ruairidh a’ gearradh aig oir na tuinne. Sheas iad greis a’ coimhead Dhòmhnaill ag iomradh air ais chun a’ phuirt. “Ach a dhiall, dé tha fainear do’n duin’ ud? Saoil dé thug air tilleadh?” “O … cò aig tha brath,” arsa Ruairidh, “ach bidh thu feitheamh greis mun

[TD 51]

ìnns am fear ud a ghnothach dhuit, ge’r bith dé as coireach. ’S dòcha gun do smèid Oighrig air ais air. Gu dearbha, cha bu ruith ach leum agam fhìn nan smèideadh i ormsa.” “O, nan cluinneadh Ceiteag an ceartuair thu dhuine.” “Saoil an teid iad air ais do Dhun-Eideann?” “O, bha bhruidhinn sin ann, ach chan eil fhios am fhìn. Bha e fhéin deònach gu leòr, chual mi, ach ’se ’n rud a chanas ise bhios a’ dol, theid mi ’n urras.” “Ah, uill, nam biodh leth an fhoghluim a fhuair e agamsa, chan fhuirichinn-sa fada ’san àite-sa. Chan eil fhios am dé tha ’gan cumail ’s gun duine cloinneadh air thuar a bhith aca.”

Nuair a cheangail Domhnall a’ gheòla ’s a dhìrich e null ás am fianuis cùl Cnoc an t-Sagairt, chrom iad air ais chun nan corran, oir bha toiseach lìonaidh ’san t-sròm. Mun do dhìrich e ’n leathad suas chun an rathaid, bha ceum Dhomhnaill air fàs slaodach agus am fallus fuar air a mhalaidh a rithist. Ach bha e ’m fianuis nan taighean a nis, ’s cha robh fios cò dh’fhaodadh a bhith aig uinneig, ’s mar sin cha robh e dol a stad gus an ruigeadh e dhachaigh.

Nuair a sheall e troimh ’n uinneig-chinn ’san dol seachad, thug e ’n aire gur robh bràidseal math aig Oighrig air. Ach nuair a dh’fhiach e ’n dorus bha e glaiste. Chaidh e timcheall chun an doruis-chùil. Bha an aon rud roimhe sin. Sheas a greis aig ceann an taighe far an robh beagan fasgaidh, agus e tuigsinn leis an toinneamh ’s an teannachadh a bha a mhionach a’ deanamh gun robh còrr is toiseach na feirge air. Ghabh e ceum a-null gu taigh Mhurchaidh. Cha robh stigh ach Bealag ’s an dithis bheaga. “An do dh’fhàg Oighrig an iuchair agad?” “A shìorruidh, cha do dh’fhàg. Chunnaic mi falbh i gun teagamh. Bha mi muigh aig na cearcan aig an àm. Bha mi dìreach a’ radha rium fhìn: ‘’S ann gu banais no Bingo a bhios i sud a’ dol.’ Bha i cho spaideil, fhios agad. Ach tha Oighrig cho sgiobalta an còmhnuidh co-dhiùbh—’s buidhe dhi, gu deimhinne, ’s i cho seang ’s cho snog. Chan ionnan sin ’s mi-fhìn a Dhomhnaill, ’s mi uimhir ri ceann taighe ann a sheo—dé do bheachd? Thug mi ’n aire gun teagamh gur e aodach na Sàbaid a bh’oirre. ’S cinnteach gur ann do’n chafé chaidh i. Nach ann tric ann i, dé?” B’e ’n “Café” a’ theireadh Bealag agus móran eile ris an taighe-bhidhe mhór, ùr a chaidh a thogail

[TD 52]

thall aig a’ chidhe, ged a bha ainm—Am Fasgadh—sgrìobht àrd air a bhalla ann an litrichean móra neon a chitheadh an luchd-turuis nuair a thigeadh iad far a’ bhàta, co-dhiùbh bhiodh ann latha no oidhche. Bhiodh Oighrig ag obair ann tric air an t-samhradh. Bha i ainmeil air son còcaireachd, agus bhiodh Ramsey, am fear mór, Gallda a bha ’n ceann gnothaich, an còmhnuidh ’ga h-iarraidh nuair a bhiodh iad trang le luchd-turuis. “Ach chan eil iad trang thall an sin mu’n tac-sa bhliadhna?” Thug e ’n aire gun tug Bealag sùil neònach air nuair a thuirt e sin, agus ge’r bith dé bha i dol a radha cha deach i air adhart leis. “Dean suidhe, dean suidhe,” ars ise, agus thuig Domhnall nach robh cothrom diùltaidh gu bith aige. “Suidh thusa, agus ni mise strùbag, ’s tu air do lathadh a dhuine. Dh’fhaodadh Oighrig a bhith greis mhath fhathast, ’s tha e cheart cho math dhuit do gharadh a dheanamh far am bheil thu.” Cha robh tì a rinn Bealag riamh nach robh cho searbh ris a’ chuilc ’s cho dubh ris an teàrr, ach cha do chuir e cùl idir rithe nuair a thàinig i. Thug e pacaid ás a phòcaid agus las e siogairet. “Tha thu cho trom orra ’s a bha thu riamh,” arsa Bealag. “Bha dùil am nach robh iad math do dh’fhear aig an robh droch stamag?” “Chan eil iad math do dh’fhear sam bith, tha mi cinnteach, ach tha uaireannan a bheir iad faochadh.” “Faochadh do d’ stamaig, an ann?” “O, chan ann, chan ann … do rudan eile.” Ach mun do thàrr Bealag “rudan eile” radha, chunnaic a’ chlann Oighrig a’ tilleadh.

Chaidh Domhnall a-null agus ràinig iad ceann an taighe còmhladh. “Ach càit an robh thu, ’s gu dé thug ort an dorus a ghlasadh?” Dh’aithnich e air a bus nach robh i air a dòigh. “Bha mi thall aig a’ chidhe air ghnothach—an ainm an àigh na bi sgalathartaich neo cluinnidh leth a’ bhaile thu—bha mi thall air ghnothach, ’s cha robh mi dol a dh’fhàgail an taighe gun ghlasadh fad na h-ùine sin.” “Cha tuirt thu dad mu dheidhinn aig àm dìnneireach.” “Cha tuirt thu fhéin gum biodh tu air ais mu’n taca-sa. Bha dùil am gun robh thu dol a shealltainn ri na caoraich ’san eilean. Mura bheil thu suas ri beagan iomraidh a dheanamh, tha e cho math dhuit an leaba thoirt ort.” “Och, an ainm an àigh …” “O, ’se thusa ’s ‘an ainm an àigh,’ ach ’s ann agam-sa

[TD 53]

bhios an dragh mura gabh thusa aire ort fhéin. Rach ’nad shìneadh greiseag co-dhiùbh, ’s na bi cho rag. Ni mise bainne teth; cha toigh leam an tuar a th’ort idir, idir.” Shuidh Domhnall aig an teine fhad ’s a bha Oighrig trang ’sa chidsin. Cha robh fhios aige fhathast gu dé chuir o’n taigh i, no càite an robh i, agus cha leigeadh an t-eagal leis faighneachd a nis. Bha fhios aige glé mhath gun teannadh an trod nam faighnicheadh e dad dhith nach robh i deònach innse, ’s mar sin dh’fhan e sàmhach. Ach mas ann thall ’san Fhasgadh a bha i, carson an deamhain nach canadh i sin? Bu tric a bhiodh i bruidhinn air Ramsey, ach b’ann ’ga dhubh chàineadh. Cha robh fhios aic’ idir, bhiodh i radha, ciamar a sheasadh an t-àit ud fhad ’s a bhiodh esan an ceann gnothaich. Cha robh diù idir aige ’na obair, cha robh e ceannach stuth dòigheil, cha b’aithne dha dad mu dheidhinn deasachadh-bidhe. ’S ’na dheidh sin, ma tha, bha i deònach gu leòr a bhith ’g obair ann a h-uile cothrom a gheibheadh i.

B’ann nuair a bha e ’g òl a’ bhainne, agus a bha Oighrig a-muigh aig na h-anartan, a thainig an smuain uige an toiseach. Chuir e null an cupa mus tuiteadh e ás a dhòrn, leis mar a thòisich a làmhan air a dhol air chrith. Nach b’e an t-amadan luideach, dall, gun toinisg, gun seadh na cruthaidheachd e, nach do thuig bho chionn fhad! Nach beag an t-iongnadh gun tug Bealag sùil neònach air! I-fhéin agus Ramsey. Tha mi cinnteach gun robh fios aig a h-uile duine ’sa bhaile air a nis. Chan fhòghnadh ach seo, is esan a’ smaoineachadh nach b’urrainn an còrr bristeadh-cridhe bhith dh’fheitheamh air!

Chaidh e suas an staidhre nuair a chual’ e tighinn i, is e ’g eubhach ás a dheidh, “Tha mi eagalach sgìth. Cha chreid mi nach dean mi norrag chadail.” “Ceart, ma tha,” dh’eubh i suas ris, “cuir an cuibhrige tartain mu d’ uachdar.”

An latha’rna mhàireach, cho luath ’s a chaidh Oighrig do na bùthan, chuir e air a dheise agus an còt’ ùr, ’s thug e airgead ás a’ bhocsa bha ’sa chlòsaid. Nan glacadh e ’m bus, gheibheadh e chun a’ bhanca far an togadh e tuilleadh, agus thàrradh e ’m bàta mun seòladh i aig meadhon-latha.

B’e Eóghainn, an Scalpach, a bha ’sa bhanca. “Nach tu tha

[TD 54]

spaideil, a Dhomhnaill. ’N ann a’ falbh air turus a tha thu?” “O, chan ann. Tha mi dol a-null an iar a phàidheadh chùnntaisean. Fiach dhomh leth-cheud, Eóghainn.” Bha am peann aige deiseil, ach sheas Eóghainn greis far an robh e. “Chan eil mi idir cinnteach an urrainn dhuinn, a Dhomhnaill; fuirich gun toir mi sùil.” Tha an duine ás a rian, shaoil Domhnall ris fhéin fhad ’s a bha Eóghainn a’ rannsachadh, tha na ciadan againn—na chuir sinn mu seach an Dun-Eideann agus an dìleab o’n uair sin. Sin aon ghainne nach robh oirnn o chionn greise. Dé idir a bha fainear dha? “Uill, a Dhomhnaill, tha dìreach beagan a bharrachd air an leth-cheud ann gun teagamh. Cha robh dùil againn, fhios agad, gum biodh an còrr a dhìth oirbh an deidh na thug Oighrig ás an latha roimhe.” “O seadh, seadh. O mar sin, ni dà fhichead fhéin an gnothach.” Chaidh aige air am peann a chur ris a’ bhileig ged a bha mhionach a’ toinneamh agus a cheann ’na thuaineal. Cha b’e idir an t-airgead—bha e coma air son sin—ach an dòigh shuarach air an tug i leatha e.

Chuir e na notaichean ’na phòcaid agus chaidh e mach. Rinn “Fionn,” a bha ’ga fheitheamh aig an dorus, toileachadh mór ris, ach cha tug e móran foir air, oir bha shùil air a’ chidhe. Bha am bàta fhathast gun fhalbh. Thug e ceum cabhagach ás, ach cha do thárr e dhol fada nuair a bhuail an cràdh e ’san àit’ àbhaisteach. Bha e cho dona ’s gum b’fheudar dha seasamh. Ach ged a shuath e am bad gun sgur, cha tainig faochadh, agus, mun do thuig e dé bha tachairt, bha e air a ghlùinean air an rathad. Dh’fhairich e laige tighinn air, a dheoghail an lùths ás a chnàmhan, agus a bhruth e chun na sràide. B’e comhartaich a’ choin an rud mu dheireadh air an robh cuimhn’ aige.

Nuair a thainig e uige fhéin, bha shùilean goirt, is cho lag ’s gur gann a b’urrainn dha am fosgladh agus an solus a leigeil unnta. Bha cràdh annasach cuideachd ’na mhaodail, mar gum biodh e air breab fhaighinn ’na mhionach. Bha a’ ghrian a’ deàrrsadh air cuibhrige geal na leabadh, is chluinneadh e brunndal bruidhneadh thall ’s a-bhos. B’ann an uair sin a thuig e gur ann an osbadal a bha e, agus, mean air mhean, chuimhnich e liuthad uair eile roimh seo a dh’fhosgail e shùil air son mionaid no dhà, ach cha do leig an cadal ’s an laige leis a bhith fada ’na dhùisg. B’e

[TD 55]

an ath rud a chual’ e, coiseachd chabhagach a’ tighinn an taobh a bha e, agus ann an tiotan bha Oighrig ri thaobh agus i bruidhinn ’s a’ bruidhinn gun sgur. Bha greim aic’ air làimh air, agus i slìobadh ’s a’ fàsgadh cùl a dhùrn. Dh’fhiach e gu dìcheallach ri éisdeachd, ach cha robh e ’ga cluinntinn dòigheil. Ann an tiotan laigh an cadal gu trom air ais air, ’s cha robh aithne aig’ air a’ chòrr.

An ath uair a dhùisg e, bha e faireachdainn móran na b’fheàrr, agus thuig e gun robh e air adhartas math a dheanamh. Bha e tràth ’sa mhaduinn, oir cha b’e solus na gréine ach solus nan lampaichean a bha fàgail a shùilean goirt an turus seo. Ghabh e beagan de’n bhiadh a chaidh a thafann dha, agus chaidh aige air facal no dhà còmhraidh a dheanamh ris an nurs a chuidich e. B’ann an deidh sin a chuimhnich e air Oighrig, agus bha e taingeil gun robh pàipeir-naidheachd faisg air làimh ris an cuireadh e aire. Thog e e, ’s rinn e bloigh-leubhaidh air, oir cha robh de lùths ann na smaoinicheadh air a’ chòrr.

Thainig i beagan an deidh sin—i-fhéin agus Ramsey. Is i bha air a dòigh, a réir cholais—i cho toilichte gun robh e fàs na b’fheàrr, gun robh an t-uallach seachad a nis, ’s gum biodh a h-uile dad ceart gu leòr. “Siuthad,” ars ise an uair sin ri Ramsey, “inns an naidheachd dha! Saoil dé chanas e, gu-ta?” Dh’éisd Domhnall fhad ’s a bha Ramsey a’ bruidhinn. Cha robh e deanamh bun no bàrr dheth an toiseach, agus bha greis mhath mun do thuig e dé bha e ’g innse dha. “Nach eil sin glan, a Dhomhnaill,” bha Oighrig ag eubhach. “Smaoinich thusa—mu dheireadh thall! ’S beag a bha dh’fhios agad an latha ud a thill thu ás an eilean dé bha fainear dhomh. Gun teagamh, chan eil againn ach lease dheth. Ach smaoinich thusa, ’s ann leinne tha ’m Fasgadh, a Dhomhnaill!” “Oighrig,” arsa Domhnall, “dé mu Dhun-Eideann?” “Och, coma do Dhun-Eideann! Na cluinneam an còrr mu dheidhinn. Tha rud nas fheàrr againn ann a seo na gheibheamaid an Dun-Eideann. Stad thus’ ort, a Dhomhnaill, gus am bi do neart agad air ais, agus chì iad dé ni sinne leis an Fhasgadh. Bithidh am fear seo ann an Lunnainn an uair sin—chan eil an t-àite seo a’ còrdadh ris. Bidh feòil is sitheann againn cunbhalach; cumaidh sinn fhìn tuilleadh chaorach is chearcan, ’s

[TD 56]

cha ruig sinn a leas an ceannach o chàch. Chì thusa, ni am Fasgadh prothaid nach do rinn e riamh roimhe.”

Aig a’ cheart àm a bha i radha seo, bha Domhnall a’ cuimhneachadh air eubh nan trìlleachan ’s nam bothag shìos aig oir a’ mhachaire, nuair a shìn e-fhéin ’s i-fhéin còmhladh ’sa mhuran air iomadh oidhche ghealaich nuair a bha iad a’ suirghe. Cuin seo a bh’ann? O, cian nan cian o’n diugh. Thòisich na deòir air ruith o shùilean gu bras sìos chun na cluasaig. Thug Oighrig sùil air Ramsey. “O, tha ’n truaghan cho lag an deidh na h-operation,” ars ise, “chan eil math dhuinn a bhith ’ga shàrachadh.”

[TD 57]

An Canna Cocoa

Le DOMHNALL IAIN MACDHUGHAILL

Bha e meadhon-latha nuair a chaidh mi stigh a bhùth Nèill Bhig. Bha na bodaich ’nan suidhe air an treasd an tacsa cunntar nam bròg. Gach latha seachduinn gheibhte leth-dusan dhiubh am bùth Nèill mu’n àm ud. Bha Iain Mhìcheil ’na shuidh’ air ais, a’ coimhead mun cuairt dheth. Thog e a làmh rium. Bha Teàrlach na Tobhtaidh a’ pìobaireachd le mheòirean air a’ bhata chrom. Agus bha Eachann Shomhairle Mhóir, An Curaidh agus Uilleam Sheumais, an làmhan gu’n uillnean ’nam pòcannan, a’ coimhead air an ùrlar le sùil na faighidinn. Bha iad uile ag éisdeachd ri Niall Beag a’ leughadh a-mach naidheachdan an latha.

Thàinig Niall tarsuinn air facal mór. Rinn e oidhirp no dhà air a theanga chur mun cuairt air, ach dh’fhairtlich e air. Cha leigeadh a chuinnseas leis am facal fhàgail an dara taobh: dh’fheumadh an coimhthional gach pong a chluinntinn. Thòisich e air am facal a litreachadh a-mach: “M-I-S-S-I-S-S-” … Sguir Niall agus dh’fhosgail na sùilean aige gus an robh iad ’nan da ghrìogaig mhóir le iongnadh.

“Ud, ud ud, nach ann an seo tha ’m facal!” ars’ esan. “Tha eitheamh a dh’fhad ann.”

“Mississippi,” arsa mise, car beag moiteil. “Sin far an robh mi air an turus mu dheireadh, agus bidh mi air ais ’san dearbh abhainn an ath mhios.”

“Mississippi,” arsa Niall.

“Mississippi,” ars’ Uilleam Sheumais.

“Mississippi,’ arsa Teàrlach na Tobhtaidh ’s e a’ bualadh leis a’ bhata chrom air an ùrlar.

Leig Niall sìos am pàipear-naidheachd. Chuir e a làmhan air a chùlaibh, chuir e uchd a-mach, agus thilg e a cheann air ais. Duine beag tiugh a bh’ann an Niall. Leis cho fada ’s a bha a cheann air ais agus uchd air aghaidh, bha a cholann cam mar

[TD 58]

bhogha. Thionndaidh e rium. Cha robh an tionndadh mór; cha robh aige ach a phearsa a ghluasad dà no trì òirlich. Ach chaidh aige air uimhir de mhóralachd a chur ’sa ghnìomh ’s gun tàinig fiamh gàire air mo shliop ge b’oil leam. Rinn e casad grinn, tioram. Bha Niall a’ dol a labhairt rium.

“Matà, chan fhada gus am bi thu a’ fàgail an Eilean a rithis?” ars’ esan.

“Tha mi falbh am màireach. Thairg Raoghall Fada an t-aiseag dhomh air an Eala Bhàn.”

“Seadh dìreach,” arsa Niall. “Tha ’n Eala Bhàn a’ dol a Mhallaig air an t-seachduinn seo ceart gu leòir.”

’S ann le Niall Beag a bha an Eala Bhàn. Cha do dh’iasgaich Niall cudaig riamh, ach bha earrann de iasgach na h-Eala a’ dol thuige.

“Dé an sgoil bheag tha seo?”

’S e Raoghall Mhurchaidh Sheumais a bhruidhinn. Choisich e stigh a mheadhon an ùrlair, làn fuaim is cabhaig.

“Bheil obair agaibh-se idir? Mise ’s fallus ’gam dhalladh air tìr, agus sibhse ’nur suidhe ag innse sgialachdan. Nach e ’n saoghal ’tha cruaidh air an dara duine.”

Rinn na bodaich gàire. Bha iad eòlach gu leòr air teanga Raoghaill. Thionndaidh e rium-sa.

“Tha Màiri ag radh gu bheil leabhar òrain aice dhut. Tha eagal orm gu bheil barrachd air bàrdachd fainear dhut fhéin ’s do Mhàiri,” ars’ esan gu gleusda. Bha Raoghall sia troidhean gu leth a dh’àird, an duine a b’ àirde air an Eilean. B’aithne dhan a h-uile duine Raoghall Fada, sgiobair na h-Eala Bhàin. Bha e mu leth-cheud bliadhna dh’aois, fireannach sgairteil le guth mór. Dh’eug a bhean o chionn cóig bliadhna, agus cha robh aige de chloinn ach an aon nighean, Màiri. Bha e coltach ri fear air nach robh an saoghal a’ cur móran dragh.

Choisich e a-null gu’n chunntar eile, agus tharruing e pàipear ás a phòca. “’S fheàrr dhomh m’ fhiachan a phàigheadh fad ’s a bhios sgillin agam,” ars e fhéin. Chaidh Niall Beag a-null far an robh e, agus chuala sinn an dithis aca a deanamh a-mach gu dé a chosg an Eala Bhàn ann am biadh ’sa mhìos a chaidh seachad.

“Aran, ceithir puinnd ’s a cóig,” arsa Niall, a’ leughadh a mach á leabhar.

[TD 59]

“Seadh,” arsa Raoghall.

“Briosgaidean, cóig-tasdain-deug is dà sgillinn.”

“Seadh. Cha do chòrd iad idir rium.”

“Im, ochd-tasdain-deug is sia sgillinn. Càise, trì-tasdain-deug is sgillinn.”

“Càit an d’ fhuair thu an càise grod a bha siud?”

“Silidh, naoi is cóig sgillinn.”

“Seadh,” arsa Raoghall. “A bheil fhios agad gur e Seòras a dh’ith a h-uile spàinn dhe’n phuinnsean sin? Tha stamag an eich aig a’ bhalach ud.”

“Tì, aon-tasdan-deug thar fhichead. Siucar, deich is sia sgillinn.”

“Seadh.”

“Canna còcoa, ochd-sgillinn-deug.”

“Canna còcoa?” arsa Raoghall.

“Seadh, canna còcoa.”

“Còcoa airson na h-Eala Bhàin?”

“Tha e seo an dubh ’s an geal,” arsa Niall. “Nuair a gheibhear e san leabhar seo cha ghabh e àicheadh.”

“Cha robh còcoa riamh air an Eala,” arsa Raoghall Fada. “’S iomadh sian troimh ’n deach sinn ach sheachain sinn an t-ànradh sin.”

“Canna còcoa, ochd-sgillin-deug,” arsa Niall, a cheann air ais cho fada ’s gu saoileadh duine gu robh e a’ coimhead sìos a shròine air Raoghall, ged a bha am fear sin còrr math is troidh os a chionn.

“Faigh do pheann agus sgrìobh a-mach an còcoa. Tha sinne toilichte leis an tì àluinn, bheannaichte,” arsa Raoghall.

“Canna còcoa, ochd-sgillinn-deug,” arsa Niall. ’S ann an seo a dh’fhairich mi nach robh cùisean mar bu chòir dhaibh. Thug mi ’n aire gu robh na bodaich a’ gabhail beachd—na bodaich uile ach Teàrlach: bha esan a’ pìobaireachd le mheòirean agus ’inntinn fad air falbh an dùthaich ’an aimsir MhicChruimein.

“A Nèill,” arsa Raoghall, “cha d’ fhuair mise còcoa idir, agus cha phàigh mi air a shon.”

“Fhuair,” arsa Niall gu ladarna, “agus pàighidh.” Cha robh dùil sam bith agam ri dé bha ri tighinn.

[TD 60]

“A mhèirlich bhig,” arsa Raoghall.

Cha ghabh e inns’ ann am briathran an t-iongnadh a bhuail sinn. ’S gann nach tug an saoghal boc as. Dh’fhosgail gach bial, ach cha do bhruidhinn neach. Dh’at Niall Beag le feirg. Dh’fhàs ’amhach ’s ’aodann dearg, agus sheas na féithean a-mach air a bhathais. Thuig mi ’sa mhionaid nach e am facal “mèirleach” bu mhotha chuir de dh’ fheirg air idir, ach am facal “beag.” “A mhèirlich bhig.” Bha “bhig” cho tàireil. Bha e air a thachdadh le nàire ’s cha b’ urrainn dha facal a radh. Cha robh gnothach sam bith agam fhìn no aig na bodaich ri dad de na thachair. Cha tàinig diog as ar bial. Ach bha aon duine an làthair nach tug an aire gu robh sìon ceàrr. Teàrlach na Tobhtaidh. Sguir e a phìobaireachd, choimhead e mun cuairt, agus, bho nach robh seanachas sam bith a’ dol air aghaidh, ghlaoidh e a-mach gu farumach: “Mississippi!”

Tràth air an fheasgar chaidh mi a choimhead air Raoghall. Dh’innis e dhomh gun d’ fhuair e a-mach gun do cheannaich Seòras canna còcoa air son na h-Eala Bhàn an t-seachduinn roimhe.

“Feumaidh mi a dhol gu Niall agus mathanas iarraidh,” ars esan. “Mura dean mi sin caillidh mi ’n Eala.” Thòisich e air tachas a chinn. “Faodaidh mi radh gu bheil mi duilich,” ars esan. “Dé an corr as urrainn do dhuine radh aig àm mar seo? ’S fheàrr dhomh falbh dìreach dha’n taigh aige an dràsd. Bidh an Eala a’ fàgail an acaire aig a’ cheud bhuille de’n tràghadh. Nach e an sgadan tha gann am bliadhna. Cha robh lann againn an raoir, agus tha mi ’creidsinn nach bi an nochd.”

An ath latha chaidh mi a-stigh a bhùth Nèill, an làn bheachd gun do rinn Niall is Raoghall rèite an oidhche roimhe. Bha na bodaich an làthair, ach cha robh Niall a’ leughadh dhaibh idir. Bha e a’ coiseachd air ais ’s air aghaidh, a làmhan air a chùlaibh, a cheann air ais agus fiamh gàire air ’aodann. Bha e coltach ri fear a bha a’ feitheamh. Cha b’fhada gus an d’ fhuair mi a-mach cò ris a bha e a’ feitheamh. Thàinig Raoghall a-stigh do’n bhùth.

Cha do choimhead e an iar no an ear, ach chaidh e dìreach gu Niall, agus thubhairt e ann an guth tachdte: “Tha mi duilich, a Néill. Tha mi—” Sguir e agus chuir e a làmh air cùl a chinn.

[TD 61]

Bha e a’ dol a dheànamh oidhirp eile nuair a choisich Niall a-null gu cunntar bròg. B’ fheudar do Raoghall tighinn a-nall gus an robh e mu choinnimh nam bodach. Thòisich e a rithis air bruidhinn: “Mar a bha mi ag radh, tha mi duilich, agus—” Sguir e a rithis. Dh’fhairich mi mi-fhìn a’ fàs blàth. Thug mi sùil air na bodaich. Bha an cinn crom le nàire. Choimhead mi air Niall. Bha a cheann air ais, agus bha àrdan agus mì-mhodh ’na aodann. Bha àrdan agus mì-mhodh ’na ghuth cuideachd nuair a bhruidhinn e.

“Thàinig thu gu’n dorus agam feasgar an dé, a Raoghaill,” ars esan. “Dhiùlt mi d’fhaicinn, ach thubhairt mi gun robh mi airson thu thighinn an seo an diugh aig meadhon-latha. Bha mi airson gum faiceadh am baile thu air do ghlùinean, ’s gun cluinneadh am baile thu a’ sgogairseachd airson mathanas.”

Sheas Raoghall tacan far an robh e, a’ tachas a chinn. An sin choisich e a-mach ás a’ bhùth.

Dh’éirich mi agus chaidh mi a-mach ás a dheidh. Cha robh e ri fhaicinn air an rathad. Chaidh mi gu oiseann a’ bhùth, agus chunnaic mi rud nach fhaca mi riamh roimhe—fireannach a’ caoineadh.

Am feasgar sin dh’fhàg mi an t-Eilean air an Eala Bhàn. Dh’fhuirich Raoghall an tigh na cuibhle fad an aiseag. Cha do bhruidhinn e ri duin’ againn. Nuair a ràinig sinn Mallaig ’s e cheud fhear a bha air tìr, agus choisich e air falbh suas an cidhe gun fhacal a radh.

Ghabh mise an trèan a Ghlaschu. Nuair a bha an trèan a’ gluasad a-stigh gu’n phlatform aig Queen Street Station choimhead mi a-mach air an uinneig, agus chunnaic mi duine mór a’ leum far na trèan. Raoghall Fada. Choisich e air falbh gu cabhagach. Chaidh mise air ais gu muir. Nuair a ràinig mi Aimeireaga fhuair mi litrichean ás an taigh ag innse dhomh nach do thill Raoghall riamh dhachaigh, agus nach robh fhios aig duine beò càite robh e.

Aon latha, còrr agus bliadhna an deidh sin, fhuair mi litir ann an làimh ghrinn. ’S ann bho Mhàiri Raoghaill a bha i. Bha Màiri ag iarraidh orm sùil a chumail a-mach airson a h-athair nuair a bhithinn an Glaschu. ’S iomadh feasgar a chuir mi seachad a’

[TD 62]

siubhal sràidean Ghlaschu an deidh dhomh litir Màiri fhaighinn, ach chaidh dà bhliadhna seachad mun d’ fhuair mi sealladh air Raoghall. Bha mi air mullach bus air Argyle Street, a’ coimhead sios air an t-sràid. Laigh mo shùil air seann duine àrd a bha a’ feuchainn ri a rathad a dheanamh an tacsa balla. Bha ’aodach ’na stiallan, agus bha e cho salach ri bòcan. Air bàrr gach trioblaid bha e air a dhalladh leis an daoraich. Raoghall Fada. Dh’aithnich mi e a dh’aindeoin an t-atharrachadh a thàinig air.

Leum mi far a’ bhus agus ruith mi air ais; ach bha e an deidh tionndadh taobh air choireigin, agus dh’fhairtlich orm tachairt ris.

Chaidh mise gu muir a rithis. An ceann naoi mìosan bha mi air ais an Glaschu. Fón Màiri thugam maduinn a bha seo. Bha i an deidh fios fhaighinn gun robh a h-athair a’ bàsachadh ann an ospadal an Glaschu. Thàinig i fhéin air iteal am feasgar sin, agus chaidh sinn le chéile dh’an ospadal. Bha Raoghall uamhasach deireannach. Cha robh ’san aodann aige ach na cnàmhan, air an robh an craiceann air a tharruing mar phàipear buidhe, tana. Bha na sùilean ’nan dà tholl dhomhain ’na chlaigeann. Bha na cuinneanan aige a’ gluasad a-mach ’s a-stigh mar a bha ’anail eu-domhain, luath a’ falbh ’s a’ tighinn.

Bhruidhinn Màiri ris. Thionndaidh e a cheann agus choimhead e oirre. Thug e an sin sùil ormsa.

“Seòras a cheannaich an còcoa,” ars’ esan. “Cha robh fhios agam-sa.”

Cha tubhairt e facal tuilleadh, ach ghlac e làmh Màiri na dhòrn airson tacan.

Dh’ eug e beagan an deidh meadhon-oidhche.

[TD 63]

An Cluaisean

Le FIONNLAGH MACLEOID

Cha robh an Cluaisean ach mar bhalach sam bith eile. Dol do’n sgoil … ri cluich football ’nuair a thigheadh e aisde … agus a’ cumhad a’ Virginian oidhche h-Aoine. Ach anns a’ Gheamhradh bhiodh an Cluaisean bhon an sgoil uair is uair le amhaich ghoirt. A h-uile fuachd a gheibheadh e ’s ann ’na amhaich a stadadh e. Agus aig play-mór an t-samhraidh … an là as deidh a bhirthday … naoi bliadhna … chaidh e do’n ospadal a thoirt ás nan tonsils.

Cha do chuir seo ionaigh sam bith air a’ Chluaisean. Chaidh a mhàthair còmhla ris chun an ospadal, ’s cha robh gruaman sam bith air ’nuair a dh’fhàg i e … ’na shuidhe stobach anns an leabaidh. Chaidh na tonsils a thoirt ás a’ Chluaisean am feasgar sin. Thug iad sùil air na h-adenoids aige fhad’s a bha e aca air a’ bhòrd … ach cha robh de dh’adenoids anns a’ Chluaisean na b’fhiach bruidhinn air, ’s mar sin cha do chuir iad làmh orra.

Cha do dhùisg an Cluaisean gu fhionnaraidh. Mhothaich a’ bhanaltrum gu robh e ri tighinn timchioll ’s chaidh i os a chionn. Bha beul a’ Chluaisein ri fosgladh ’s ri dùnadh. Thug i dha deoch bhùrn a-mach á poit-tea. Bha cupanan gu leòr aca, ach bha fhios aice gum biodh e na b’fhasa do’n Chluaisean òl a-mach á strùp na poit. Laigh e air ais ’s chaidil e greiseag eile.

An ath mhaduinn dhùisg e trath ’s a’ bhanaltrum ri sàthadh poit a-steach fodha … te gun shrùp. Shuidh an Cluaisean oirre ann a sinn mar bhan-righ … gun smid. ’Nuair a dh’fhoighnich i dheth dé mar a bha e, cha deach aige air a freagairt idir. Bha amhaich ri faireachdain neònach dha rìreamh ’s gu math goirt. Cha robh fada gus an tainig na doctoran timchioll … an fheadhain a thug na tonsils ás a’ Chlaisean a’ là roimhe sin. Tharraig te de na banaltruim an t-aodach bhon an leabhaidh ’s bha an Cluaisean aca ’na laighe ann an sin mar a rugadh e. De mar a

[TD 64]

tha thu faireachdain, dh’fhoighnich an doctor anns a’ Bheurla … ’s e bualadh ord beag rubair air oilbhean a’ Chluaisean. Leum cas a’ Chluaisein an àirde ach cha duirt e smid. Cha deidheadh aig’ air. Chaidh fosgladh a’ bheòil aige, ’s thòisich na doctoran ag oireareachd sìos do’n amhaich aige. Dh’fhairich e deiceach ’na chluais dheis.

Bha na doctoran a’ brunndal ri chéile ’s ri toirt sùil an dràsda ’s a rithist ann an beul a’ Chluaisein. Thuirt fear aca ris a’ bhanaltrum mur a tigeadh a chomhradh chun a’ Chluaisean roimh mheadhon là, fios a leigeil thuca … dh’fhalbh iad. ’Nuair a thill iad aig meadhon là cha robh diurra-bhiod air a thighinn bhon a’ Chluaisean ged a bha bhanaltrum air a bhith ’ga cheasnachadh anns a’ Ghàidhlig, ’s ag iarraidh air bruidhinn … cha b’urrainn do’n Chluaisean ach a cheann a chrathadh. Dh’fhalbh na doctoran is iad rud-eigin ionnach. Cha bu chòir dha bhith air a ghuth a chall mar seo. Feasgar, thainig na càirdean a shealltainn air, ’s cha mhór gu faiceadh tu an Cluaisean fo na bha de dh’ùbhlan, bananas is grapes air a leabaidh … ’s thug piuthar a mhàthar thuige am People’s Friend.

’S ann anns a’ mhionaid sin a thainig a chòmhradh air ais chun a’ Chluaisean … am Beano … sud a’ cheud rud a thuirt e … am Beano. As deidh sin cha ghabhadh casg a chur air … ’g innse d’a mhàthair mu’n operation ’s an sgàthan mór cruinn a bha os cionn bòrd a’ theatre. Shaoil a mhàthair gu robh guth a’ Chluaisein air a dhol rud-eigin neònach ach bhiodh dùil agad ri sin ’s an truaghan air a bhith fo’n sgithinn a’ latha roimhe sin.

’Nuair a dh’fhalbh aunties a’ Chluaisein chuir a’ bhanaltrum fios chun nan doctoran gu robh chòmhradh air a thighinn air ais. Thainig na doctoran a shealltain air … bhruidhinn iad ris anns a’ Bheurla ach cha fhreagradh an Cluaisean dùrd. Thuirt a bhanaltrum ris anns a’ Ghaidhlig carson nach robh e ri freagart nan doctoran … thuirt e nach robh e ’gan cluinntinn … gu faiceadh e na lipean aca gluasad ach nach robh e cluinntinn smid a chanadh iad.

Fhad’s a bha an Cluaisean a’ bruidhinn mar seo ris a’ bhanaltrum, chaidh an dà dhoctor Bheurla os a chionn ’s cha mhór gun chreid iad an rud a chunnaic iad … bha an Cluaisean a bruidhinn

[TD 65]

a-mach troimh chluais dheis … cha robh a lipean ri carachadh … sheall an dà dhoctor ri chéile le uamhas … dé bha iad air a dheanamh … bha rud-eigin air a dhol ceàrr anns a’ theatre mus robh seo mar seo. Bha an Cluaisean ri dalladh air, a’ comhradh ris a’ bhanaltrum … ’s anns ás na Hearadh a bha ise, ’s cha tug i ’n aire gu robh sian cearr air a’ chomhradh aige … ach bha’n dà dhoctor dha dhearg chumhad.

Thug iad an Cluaisean do’n theatre am feasgar sin a rithist ach an anach càil a b’urrainn dhaibh a dheanamh dha … ri linn toirt ás nan tonsils bha iad air gearradh annasach a dheanamh air sgòrnan a’ Chluaisein, ’s air a chomhradh a chur a-mach air a chluais. Chum iad seachduinn eile anns an ospadal e, ’s na doctoran ’ga thaosnadh ’s ’ga chinicneadh ach cha do dh’atharraich staid a’ Chluaisein. Cha chluinneadh e ach Gàidhlig ’s cha labhradh e ach Gàidhlig … ’s i sin ri tighinn a-mach air a chluais dheis. Chuir iad dhachaigh an Cluaisean anns an ambulance ’s abair gun chòrd sin ris. Ach thuirt iad ri mhàthair gu feumte an Cluaisean a chur a Ghlaschu mur a tigeadh a shubhailcean thuige cunbhalach roimh dheireadh na mìos.

Thill an Cluaisean do’n sgoil ’s abair gun d’rinneadh graodhnachas ris … agus anns a’ chanteen a’ là sin fhéin thug fear “Cluaisean” mar ainm air. Mar tha fhios agaibh, cha chluinneadh an Cluaisean na duine eile, móran Gàidhlig anns an sgoil, ’s mar sin cha chuala e càil a bha dol … ’s cha duirt e facal. ’Nuair a bhiodh càch ag ionnsachadh duilleagan de Leabhar Aithghearr nan Ceist, cha robh gin aig a’ Chluaisean ach gur e Dia a ghlòireachadh crìoch àraid an duine … ’s cha robh sin buileach farasd do’n Chluaisean a dheanamh … troimh chluais.

Chaidh ceithir-la-deug seachad mar seo. Aig an taigh cha robh an Cluaisean ri cuir móran umhail air fhéin oir chluinneadh is thuigeadh e h-uile dùrd, ’s bhruidhneadh e troimh chluais gun thrioblaid sam bith.

’S ann a bha e cumhad na bu tiughe dreachail na bha e bho chionn fhada, oir b’fhearrde e na tonsils ghrannda a thoirt as. Fhuair e slàint’, is càil d’a bhiadh ri linn. Ach bha e fàs sgìth dha rìreamh de’n sgoil … ’s a’ faireachdain a thìde fada. Aon fheasgar nach ann a dh’fhalbh an cadal leis … bha dùil aige ’n

[TD 66]

toiseach gur ann ’na chadal a bha e cluintinn an teacher ri bruidhinn na Beurla … dh’fhosgail e shuilean … cha b’ann … bha e ’ga cluinntinn. Chuir e suas a làmh ’s dh’innis e do’n teacher gu robh chlaisneachd air tilleadh. Agus … se seo a rud … ’s ann anns a’ Bheurla a dh’innis e seo do’n teacher. Chaidh an teacher ’na trotan a null gu far an robh an Cluaisean ’na shuidhe … ’s i bruidhinn na Beurla mar a bha i dol. Sheas i cumhad a-steach a chluais dheis a’ Chluaisein … a chluais a bha air a bhith bruidhinn chun a seo … thuirt i ris anns a’ Bheurla gu dé an ceathramh àithn’ … bha i cluinntinn guth a’ Chluaisein ’ga freagart … mar gum biodh, fad ás … ach cha b’ann pioc a-mach air a chluais àbhaisteach a bha e tighinn. ’S i Catriona bheag dhubh a bha ’na suidhe air taobh eile a’ Chluaisean a dh’innis do’n teacher, gu robh comhradh a’ Chluaisein a nis ri tighinn a-mach air a chluais chlì.

Latha-na-mhàireach chaidh an Cluaisean a rotadh a Ghlaschu, gus am faigheadh na doctoir mhóra a làmhan air. Thug e seachduinn a-stigh mus cualas an còrr … ach air feasgair Diardaoin chuir an ospadal a-mach bulletin air a’ Chluaisean agus leig iad dhachaigh e ás deidh na dìot. ’S i piuthar-a-mhàthar ann am Partick a chaidh g’a iarraidh chun an ospadail. An ath Dhiardaoin bha bulletin an ospadail air fad anns a’ Ghazette … agus cha robh duine againne nach do leugh gu furaileach e … dh’innis an Gazette mar a thachair do’n Chluaisean … ri linn operation tarruing nan tonsils thachair rud-eigin a choisinn do mhodh labhairt agus do chlaisneachd a’ Chluaisein a bhith ’n urra ri chluais dheis … mar sin ’se aon taobh na h-eanchainn aige a bha ri dol … ri linn ’s nach robhas ri cleachdadh na h-eanchainn air fad, sheac am ball a bha ceangal da thaobh na h-eanchainn ri cheile … mar sin cha robh aig a’ Chluaisean ag obair ach leth clì na h-eanchainn, agus cha tuigeadh agus cha chanadh i sin ach Gàidhlig. ’Nuair a fhuair taobh deas na h-eanchainn seachad air a’ chriothnachadh a fhuair i ri linn na operation, thainig a mothachadh thuice-se an ceann an fhichead là … ach cha robh cainnt air a seilbhidh ach a’ Bheurla. Thuirt sgrìobhaiche Ghazette gu robh e fhéin a’ tuigse gum biodh seo doirbh do’n luchd leughaidh a leantainn … ach ann a dha na thrì fhacail gur e’ seo mar a bha. …

[TD 67]

Nach robh corpus collossum a nis anns a’ Chluaisean … mar sin bha dà thaobh eanchainn air leth bho chéile … bruidhinn Gàidhlig mar sin ri cluais dheis a’ Chluaisein ’s bidh thu bruidhinn ris an eanchainn Ghàidhlig aige … ’s bruidhnidh i sin riut air ais anns a’ Ghàidhlig … ’s mar sin leis a’ chluais chlì … ach Beurla.

Mun do dh’fhàg an Cluaisean Glaschu bha e aca air an television as deidh sia … Seonaidh Ailig a’ bruidhinn anns a’ Ghàidhlig ri chluais dheis … agus aig an aon àm Donnie B. a’ bruidhinn seòrsa de Bheurla ris a’ chluais taisgeil. Bha ’n Cluaisean ann a sin ’na shuidhe cho dòigheil ’s e cumhad timchioll … fhreagair e gu coimhliont na chaidh a chur air … ’s dh’fhoighnich e càite ’n robh Mary Marquis. Thuirt Fred MacAmhlaigh gur e breakthrough bha seo do phrógraman Gàidhlig an television … breakthrough, ars esan, ris a bheil sinn air a bhith feitheamh bho chionn fhada … chaidh an Cluaisean a thoirt ach a faiceadh Alasdair Milne e … ’s thabhaich Milne obair air, anns a’ bhad … ri leughadh aig meadhon là … na naidheachdan Gàidhlig leis an darna cluais … agus Farm Journal leis an t-éile. Bha e ’son screen test fhiachainn air, ach thuirt an Cluaisean nach robh tìde aige … gum biodh a thea deiseil gu seo aig piuthar-a-mhàthar ann am Partick.

Anns an report a chuir na neurosurgeons dhachaigh an cois a’ Chluaisein, bha iad ag innse gu robh i dualtach da rìreamh gu seacadh a nis bann sam bith a bha eadar da shùil a’ Chluaisein. ’S ann Là-an-trasgaidh a mhothaich fear de shrainnsearan nan òrduighean gu robh an Cluaisean ri leughadh Last Exit to Brooklyn leis an t-sùil chlì … agus Seumas Beag leis an t-éile. Cha robh sgeul air optic-chiasma a’ Chluaisein … bha i air searg mar gun cuireadh tu ’lastic air rùda.

Thug an teacher greis mus do mhothaich i nach robh fhios aig an darna taobh de’n Chluaisean gu robh an taobh eile idir ann … oir ’n uair a bhruidhneadh a chluais chlì Beurla, cha thuigeadh a’ chluais eile smid dheth … mar sin bha aig an teacher ri innse mar a b’ fhearr a b’urrainn i … gu fortanach bha i gu math òg airson an àite, or cha robh i air an trì fichead a

[TD 68]

dhùnadh … co-dhiùbh, ars’ ise, anns a’ Bheurla ri cluais chlì a’ Chluaisein … ’eil fhios agad g’eil d’eanchainn ’na dà leth … a bheil, ars’ esan … tha, ars’ ise … ciamar tha sin, ars’ esan … tha, ars’ ise, na tonsils … na tonsils, ars’ esan… seadh, ars’ ise … bha mi smaoineachadh sin, ars’ esan … robh, ars’ ise … bha, ars’ esan, uaireanan ’n uair a bhios mi ’son cadal cha leig mi leam fhìn a dhol do’n leabaidh … ’s bi mo làmhan ri deanamh rudan leotha fhein … tighinn thugam le leabhraichean nach eil mi tuigs’ … leabhraichean Gàidhlig, ars’ ise … ’n e, ars’ esan … ’se, ars’ ise … ach cha deigheadh aice-se no aige-san e fhéin, air tuigse an staid anns an robh an Cluaisean.

Chaidh a chur ’na shuidhe air oir anns a’ chlas gus am biodh cluais na Beurla ris an teacher … oir cha bhiodh e cur feum sam bith air a’ chluais Ghàidhlig. Aon mhaduinn ’s an clas gu léir … is cluais taisgeil a’ Chluaisein ’na measg … a’ gabhail Our Father, s ann a thug cluais dheas a’ Chluaisein srann air Ceanag Mhór. Cha do thuig a’ chluais chlì fhathast carson a bhathas a’ gabhail dha le cuip.

Cha b’ fhada gus an tainig fear beag odhar a ghabhail I.Q.s a’ Chluaisein. Mar a bha dùil bha I.Q. cluais chlì a’ Chluaisean na b’àirde na chluais dheas. Abair gun chuir seo daoine air bhoil … bhathas ri tighinn á Eirinn ’s ás a’ Chuimrich g’a cheasnachadh, ’s rinneadh thesis air a’ Chluaisean. Bha na teacharan air an doigh dà I.Q. bhi aig a’ Chluaisean. Thoisich iad ag iarraidh dà I.Q. thoirt do’n h-uile duine clainne … gun cumadh i uiread eile chòmhradh riutha anns an staffroom.

’Nuair a chuala an oilthigh gur e dhol air bàt’-iasgaich a bh’ann an rùn a’ Chluaisein, thabhaich iad air àite …’n uair a bhiodh e coig-deug … gu deanamh joint-honours, Beurla is Gàidhlig … cluais is cluais, ’s gun tugadh iad dha an 1st Class a bhios iad a’ toirt do na daoine bhios a’ deanamh sin.

’S thabhaich iad an uair sin a chur a Chambridge cómhla ri cailleach Chadwick a dheanamh tripos air Mac an t-Srònaich.

Ach bha fear-stiùiridh a’ Chomuinn buileach toilicht’ leis a’ Chluaisean … sin, ars’ esan, a bha sinne a’ sireadh bho chionn bhliadhnachan … an dà chànan a chumail air leth … cha robh sinne riamh ag iarraidh cur ás do’n Bheurla … biodh a cluais

[TD 69]

fhéin aice … ’s a cluais fhéin aig a Ghàidhlig … agus tha mi son innse dhuibh, ars’ esan, g’ eil mise dol a-steach a Raigmore a thoirt asam nan tonsils … agus ri dol ’gan gleidheadh ann an sileacan ann am Manse Scarastaidh, agus có aige tha fhios, ars’ esan, ’s docha ’n uair a chì sibh a rithist mi gum bi mi le Beurla air an darna cluais agus Gàidhlig air an t-éile … cha do thachair càil cho feumail do’n Ghàidhlig ri toirt asainn nan tonsils … tha an Cluaisean a’ sealltainn gur e na tonsils a bha cumail na Gàidhlig ceanghailt ri, agus fo smàb na Beurla … mar sin tha an Comunn ri tairgse cóig notaichean a chur gu gach duine a chuireas a thonsils thugainn ann a’ sileacan … seòlaibh a’ sileacan gu Manse Scarastaidh agus cuiridh sinne thugaibh not nan cóig notaichean … agus ’n uair a bhios rùm nan tonsils làn gu bhial, theid sinn le na tonsils ann am bàta a-mach bhon a Bhuta Leódhasach. Dòrtaidh sinn na tonsils air uachdar na mara ’s cuiridh sinn teine riutha ’s bidh an teine ’na shuaicheantas do’n t-saoghal g’eil a’ Ghàidhlig beò … ’s cumaidh sinn ri cur thonsils ùra air an teine … ’s cha teid teine nan tonsils bàs fhad ’s a bhios a’ Ghàidhlig air ar bilean.

An ath-bhliadhn’ nochd bàta nan taighean-soluis null mu’n Charbh le cargo thonsils anns na tuill aice … thaom i air uachdar na mara iad, ach gu mi-fhortanach bha na sùlairean ’gam prabhadh mus fhaighte air teine chur riutha … ’s mar sin bha na tonsils air ais ann an gaile nan Leódhasach an ath fhoghar.

’S cha do sguir a’ mhàthair a thoirt guga do’n Chluaisean gu faiceadh i an tigeadh e thuige fhein … ’s dh’fhàg mise ann a sud e … spòg dhubh ceithreamh deiridh a ghuga ’na làimh, ’s e seinn Hi ri ri le chluais dheis ’s a’ feadalaich a’ Yellow Submarine air an t-éile.

[TD 70]

Faoileann

Le AONGHAS MACNEACAIL

Dh’fhàg aiseag laimrig, agus os a ceann bha gilead ’ga leantainn air sgiath, gilead a bha a’ magadh smuaintean an t-sluaigh air bòrd, nach urrainn siubhal ach far an giùlain an t-aiseag iad. Gun bhacadh, gun taod, bha a’ ghilead saor gu siubhal far an togradh i.

* * *

Dithis a’ coiseachd ris a’ chladach; òganach is a rùn, Aonghas agus Mairearad, leannain; dùrdan a’ chuain fharsuing ’nan cluas: tha iad air an cuairteachadh le callaid a’ ghaoil, ach cò am prìosanach is co an gainntiriche? Tha nithean nach tuig iad ’gan tarruing teann ri cheile, esan a bha a’ dol a sheòladh cuantan ’na mharaiche gu crìoch a làithean, ise a bha gu bhith ’na banaltrum do luchd easlainte an t-saoghail. Tha iad ceangailte ri chéile, ach tha iad saor de’n t-saoghal. Gun cheist.

* * *

Triùir mhnathan a’ coinneachadh air an drochaid, air feasgar àluinn sàmhraidh; dithis dhiubh air an rathad dhachaigh bho’n choinneamh-cheist. Rinn iad còmhradh air an t-sìde is air gach gearan beag a bha aca.

Thubhairt Sibeal, “Tha mi a’ creidsinn gu bheil an saoghal a’ sìor thuiteam ann an slochd dorchadais; peacadh is aindiadhachd anns gach ceàrn. Tha gnùis an Diabhaill fhéin soilleir ann an dòighean an t-sluaigh. Pròis agus strìopachas. Aig an Tighearna fhéin a tha fios ciamar a thig gnothaichean gu ceann. ’S math gu bheil Maighistir MacKenzie againn. ’Se theagasg a tha deanamh feum dhomh a-measg truailleachd na linne so. ’S e thug an rabhadh a-nochd do’n fheadhainn nach lean ceum na fìrinn. Thug e móran faothachadh do m’ inntinn ged a tha gràs Dhé ’gam bheannachadh

[TD 71]

co dhiubh, ’s mi pòsda ri fear dhe fhoirfich a bha riamh dìreach, ann a’ seirbhis an Athar.” Ach cha tubhairt i nì dhe so ris an dithis eile.

Thubhairt Griseal, “Tha mi an dòchas gu’n éirich sìol, air an dùsgadh le fìrinn a’ Chruthaidhear, ’s gu sgap iad an fhìrinn bheannaichte air feadh an t-saoghail ’s gu sguir an ùpraid ’s an dannsa ud a tha tarruing inntinn an òigridh air falbh bho ghnùis Chriosd. Tha latha Bhreitheanais m’ar coinneamh, agus feumaidh daoine bhith deasaichte. Nach e Maighistir MacKenzie bha fìor-mhath a nochd. Teagasg binn. Teagasg binn. Thug e móran comhurtachd dhomh. Co aige tha fios càit am bi sinn ma’n àm so ’n ath bhliadhna. Cha chuala mi riamh ’nam bheatha ùrnaigh cho freagarrach, ’san àm mi-nàdurra so, ris an té a thug Domhnall Crùbach a-nochd. Tha Sibeal glé fhortanach gu bheil leithid de dhuine aice. Bithidh mi an dochas gum faigh mo Mhurchadh fhein gràs fhathasd.” Ach cha do labhair i aon fhacal dhe so ris an dithis eile.

Thubhairt Raonaid, “B’e mo mhiann-sa gu sileadh gràdh air gach neach ’s an domhann, gum bitheadh slàint agus saorsainn aig gach duine; a h-uile neach gun èolas air cionnta is dragh; ma tha coigreach an rathad gum faigh e furan fial. ’S e mo mhiann do gach neach a bhith sona, gun eagal, gun imcheist. Co meud anns an t-saoghal d’am b’urrainn sinn na nithean sin uile a ghealltainn.” Ged nach do bhrist aon de na faclan ud a mach ás a h-inntinn, bha iad daonnan soilleir ’na h-aodann. ’Nuair a dh’fhàg Raonaid iad, chagair aon de na Chiosdaidhean ris an té eile—“’S ann dìolain a rugadh ise.”

* * *

Ceithir bodaich a’ crac ri cheile aig geata a’ chlaidh. Tha na craobhan iubhar aig cùl a’ bhalla toirt fasgadh dhaibh bho’n ghaoth ear-thuath, ged a tha na meangan a’ fàs lom, is an duilleach ruadh ag iomain gu h-aotrom gu talamh mun cuairt orra.

CALUM: Có e?

FEARCHAR: Co ás a thainig e?

MURCHADH: Càit a bheil e nis?

DOMHNULL CRUBACH: Có?

[TD 72]

CALUM: Am faca sibh e?

FEARCHAR: Am faca duine sam bith e?

MURCHADH: Chunnaic Dàidh e.

(B’e Dàidh am mac a b’oige aig a’ bhàillidh).

DOMHNULL CRUBACH: Có?

CALUM: Co ris a tha e coltach?

FEARCHAR: De ’n aois a tha e?

MURCHADH: Bheil e sean?

DOMHNULL CRUBACH: Co air a tha sibh a’ bruidheann?

CALUM: Chunnaic Seòras làrach teine bho’n Chreag Ard.

(Seòras an treas mac aig a’ bhàillidh).

FEARCHAR: Am faca?

MURCHADH: Cuin?

DOMHNULL CRUBACH: Co air a tha sibh …?

CALUM: Bha faoileann ris an teine.

FEARCHAR: Faoileann?

MURCHADH: Robh sgeul air-san?

DOMHNULL CRUBACH: Có?

CALUM: Bheil a leis fhéin, eil fios?

FEARCHAR: Thubhairt Pàdruig gu bheil an fhaoileann air teadhair aige.

(Se Pàdruig, dara mac a’ bhàillidh).

MURCHADH: Càite bheil e fuireach? Tha fios nach ann air an raon?

DOMHNULL CRUBACH: Có? Có? Nach innis sibh, an ainm an …?

(Tha fear a’ tighinn gu tuisleach a nuas an rathad gan ionnsaidh).

CALUM: Ach có tha sud?

FEARCHAR: Nach ann air tha ’n coltas.

MURCHADH: Tha e ’ga dhalladh!

DOMHNULL CRUBACH: Anndra! ’Se Anndra a th’ann.

(Tha sùim mhór aig a’ bhàillidh do nàiseantachd is naoimh-dùthcha, bho’n bha e ’san fhreiceadan aig Buckingham Palace. S’e Anndra an gille bu shine aige. Tha e ’gan ruigheachd).

CALUM: Càit an robh thu an diugh, Anndra? Chan eil féill ann?

FEARCHAR Nach tu ghabh an smùid, Anndra?

MURCHADH: Dé chanas a’ bhean, ’ille, nuair a ruigeas tu dhachaidh?

[TD 73]

DOMHNULL CRUBACH: Isd sibh, isd sibh le ar magadh. Mas e an deoch a tha air, chan e cùis magaidh a th’ann. (Tha e air stad mu’n coinneamh, a’ fulaisg mar thriallaire fann. Chan urrainn dha bruidhinn airson mionaid na dhà. An sin tha na faclan a’ dòrtadh as a bheul, gagach, tuilteach).

ANNDRA: An deoch? Chan eil an deoch ormsa. Chunnaic mi, chunnaic mi e, bha e bho’n (gabhail anail) bho’n Chreag Ard ’ga gharadh fhéin ri teine nuair a chaidh mi mach agus faoileann ri thaobh air teadhair, falt fraochail dearg is feusag mhór (anail a rithis) mar lasraichean borba còmhdachadh aodainn; chan fhac e mi air an rathad a-mach ’sann nuair a bha mi tilleadh bhon àiridh a chunnaic e mi (anail) bha e ’na shìneadh ann am poca—dearg ris an teine—’s an fhaoileann ri thaobh air teadhair—sheall e orm is thubhairt e—bha shùilean dubh—thubhairt e—le guth sgairteach, “Is mis athair do pheacadh!” … ’Se ’n Donas fhéin a th’ ann!

DOMHNULL CRUBACH: A dhuine bhochd, a dhuine bhochd.

MURCHADH: Bheil thu cinnteach gur e sin a thubhairt e?

FEARCHAR: An tàinig e as do dhéidh?

ANNDRA: Chan eil fios agam. Theich mi. Gu dé ’s urrainn dhuinn a dheanamh?

DOMHNULL CRUBACH: ’S ann aig an Tighearna tha fios.

CALUM: Chan eil fhios dé bha e ciallachadh?

* * *

Cailleach ’ga garadh fhéin ri teine mòine, a’ crith le fuachd na smuaintean a tha a’ ruith troimh a h-inntinn. “Carson a tha iad a’ deanamh sin? Carson a tha iad a’ dol chun na gealaich? Bheil thu fhéin a’ smaoineachadh gum bu chòir dhaibh…? Nach eil fios aca gun do chruthaich Dia an talamh ’s na speuran ’s na h-uile ni tha unnta ann an sia latha. De tha iad a’ smaoineachadh a gheibh iad a-mach ma ruigeas iad ’ghealach? Cha dean e feum sam bith dhaibh. Co às a tha iad a’ smaoineachadh a thainig a’ ghealach. Cha dean e feum sam bith dhaibh. Cha dean e feum sam bith dhaibh. Cha dean. Dé tha anns a’ ghealach is a’ ghrian ’s na reultan ach soluis a tha dol mun cuairt an talamh, toirt soilleireachadh dhuinn. Sin a tha anns a’ Bhìobull. Tha am Bìobull ag ìnnse dhuinn.”

[TD 74]

“Tha an saoghal nas sine na tha sibh a’ smaoineachadh, a sheanmhair, agus is esan a tha cuairteachadh na gréine. ’S chan eil anns a’ ghrian ach reul i fhéin a-measg muilleanan de rionnagan eile.”

“Chan eil fhiosam. Chan eil mise tuigsinn foghlum an latha ’n diugh. An d’ fhuair iad sealladh air an duine uamhasach ud air a’ mhonadh? B’fheàrr leam gu falbhadh e. Tha fios gu bheil e fuar anns an aimsir so. Thubhairt fear an TV gu bheil sneachd air an rathad.”

* * *

Thàinig ùr-fhàs air na craobhan is air an raon: bha lus a chrom-chinn a’ dannsa gu bragail anns gach gàradh. Cha do thill Aonghas is Mairearad gu oir a’ chladaich. Bha ise ann an tigh piuthar a màthar, air taobh an ear na dùthaich, far nach robh eòlaich eile aig am biodh fios gu robh i trom le leanabh. Thog esan air gu muir dhomhain fo òrduchadh athair, Domhnull Crùbach. Chaochail a sheanmhair goirid an déidh na bliadhn ùire, ag aideachadh aig a’ chrìoch gu robh i a’ faicinn taobh thall na gealaich. Anns a’ bhaile bheag bha moran gearain a-measg an t-sluaigh gu robh an duine grànda ud mu sgaoil fhathasd. Bha e ri fhaicinn bho uair gu uair a’ siubhal a’ mhonaidh. Aig toiseach a’ Ghiblinn, rinn na fir deasachadh airson sealg, le maidean troma, gobhlagan, spealan agus aon ghunna. Mu dheireadh rinn iad air a’ mhonadh, còrr is dà fhichead dhiubh. Nan tigeadh tubaist air aon bha iad gu bhith cinnteach gum bitheadh feadhainn eile ann a bheireadh cuideachadh dha.

Aig toiseach a’ gheamhraidh, bha iad cinnteach gum b’e an Diabhol fhein a bha a’ feall-fholach fo’n Chreag Ard. Ach leis nach tàinig duine sam bith gu cron bho a làimh air fad oidhcheannan dorcha a’ gheamhraidh, bheachdaich iad mu dheireadh gur ann leis an t-saoghal so fhéin a bha e. An sin smaoinich iad gur e cionntach air teicheadh a bh’ann. Ghlacadh iadsan e.

Ràinig iad a’ Chreag Ard ach cha robh sgeul air an fhear charach. Thionndaidh cuid chun na coille a bha eadar a’ Chreag Ard agus bruaich na h-aibhne, is thog an còrr orra suas do’n bheinn, a’ sgapadh a-mach. Cha do mhair an rannsachadh fada.

[TD 75]

Thainig a’ chuid a chaidh sìos air bùth caolach air oir na coille. Dh’eubh iad air an companaich. Nuair a bha iad cruinnichte mun cuairt, nochd an coigreach a-mach ás a’ bhùth. Bha iad lìonta le fiamh is teagamh. Cha robh iad a nis cho cinnteach gur e prìosanach mu sgaoil a bh’ann. Mar b’e an Diabhol fhein, dh’fhaodadh gur e buidseach a bh’ann, ’s cha robh sin móran na b’ fhearr. Chaill iad an treunachas. Bhruidhinn e.

“Tha mi a’ faicinn gu bheil mo làthair an so a’ cur dragh oirbh.”

“Có thu?” So Domhnull Crùbach.

FEARCHAR: “Agus dé tha thu deanamh an so?”

“Co ás a thainig thu?” Cha robh Calum gu bhith sàmhach.

Cha tubhairt Murchadh guth, oir cha robh e ’nam measg. Dh’fhuirich esan aig dachaigh, a’ gearain drùim goirt, ach cha do chòrd gnothaichean ris nuair a chunnaic e na bha aca de airm.

“Ceistean, ceistean, fhearaibh. Nach sibh a tha air a dhol gu ceistean. Cha robh leithid de cheistean riamh ’sa bhaile so nuair bha mise nam leanabh. Tha sibh a’ foighneachd có mi. Innsidh mi dhuibh. Rugadh mi ’nur measg, ged nach aithnich sibh mi. Tha iomadh aimsir seachad bho’n chaill mi an t-ainm a thug mo mhàthair dhomh. Thuit e dhìom mar sheann chòta. Freagairidh mi ri Mac na Mara a nis. Sgiùrs sibh mo mhàthair air falbh bho chionn iomadh bliadhna—nuair a dh’fhàs sibh sgìth dhith—ged a bha cuid dhibh glé eòlach oirre. Bha piuthar agam cuideachd—leth-phiuthar bu chòir dhomh a ràdh.”

Thainig tuigse gu fear na dhà.

“’Se breugan tha agad,” labhair Domhnull Crùbach. Shìn Anndra a-null gu Calum is bha cagarsaich eatorra. “Seadh,” arsa Calum, “agus carson a thubhairt thu ri Anndra bochd gur tusa athair a pheacadh nuair a chunnaic thu an uiridh e?” Rinn an coigreach gaìre. “Cha mhise Mephistopheles idir. ’S e thubhairt mi ris gu robh sinn ’n ar bràithrean fo’n pheacadh (ged nach eil sinn càirdeach). ’Nur measg tha feadhainn ’gam thuigsinn. Nach mi chuir a’ ghaoth fo na h-itean agaibh. Na bitheadh eagal oirbh, tha mi a’ falbh a dh’aithghearr.”

“Carson a bha faoileann agad air teadhair?”

“De rinn thu rithe?” thug fear eile an dara ceist dha. “Bha i

[TD 76]

ciùrrta, le peilear anns an sgiath. Dh’altruim agus leighis mis i, ’s nuair a bha i slàn, thug mi saorsnachd dhith a rithis.”

An e buidseach a bh’ann? Cha robh na balaich òga cinnteach. Ach is tric a thuigeas athair nì nach amais a mhac air. Fhuair Mac na Mara freagairt bho Dhomhnull Crùbach, foirfeach na h-eaglais, oir dh’aithnich an Criosdaidh có bha ma choinneamh.

“Breugan. Mharbh thu i.” ’S e breugan a b’ fhearr leis a’ chluinneil aig an am ud.

“Tha móran fìrinn nach do dh’innis mi fhathasd.”

“Cha chluinn sinn fìrinn bhuaithe gu bràth,” dh’eubh am foirfeach, “ach breugan buidsich!”

“’Se breugan a th’aige,” agus “Buidseach” agus a rithis, “Murtair,” dh’eubh iad uile.

Thug Domhnull Crùbach buille air le maide trom agus leighis a’ chas a bha crùbach bho chionn iomadh bliadhna. Bha a h-uile gleadhar a’ toirt neart is slàinte dha. Dh’fheuch fear eile air a’ choigreach le gòbhlag. Thuit na buillean air gu grad, cruaidh, ’s bha deargadh ann an sùil gach fear.

“Buidseach!” ghlaodh iad. Bha deargadh air an raon.

“Murtair!” dh’eubh iad.

Sgaoil an deargadh a-measg meangan nan craobh. Dh’fhàs na spéuran dearg agus bha an saoghal dearg gu léir. Dh’éirich sgòthan dorcha bho oirean an t-saoghail gus an do dhubhaich iad na h-iarmailtean air fad, agus bha an saoghal dorcha.

An ceann uine mhór, nuair a thill soillearachadh, thill fir a’ bhaile dhachaigh, le ceuman slaodach sgìtheach.

* * *

Dh’éirich i bho oir na mara, a’ dearrsadh sa’ ghréin ’na beannag shocair shneachdail. Dhìrich i do’n adhar gus an robh i na b’àirde na na sgòthan. Dhìrich i mar gum bitheadh i a’ leantainn slighe Icaruis, gus an d’ ràinig i dorus na gréine. Chaidh i a-mach á sealladh.

[TD 77]

An t-Ogha

Le EILIDH WATT

Bha Catriona ’na suidhe aig an uinneig a’ feitheamh mar a bu tric a shuidh i a’ feitheamh ri Mórag. Chan fhaiceadh i Mórag tuilleadh a’ tighinn ’na ruith a’ coimhead chun na h-uinneig agus a’ smèideadh rithe. Ach an diugh bha an t-ogha gille a’ tighinn—an t-ogha nach fhaca i fhathast—an t-ogha ris an robh i nis a’ feitheamh.

Thug Catriona sùil air an uaireadair, agus sùil mun cuairt, ged bha fios aice gun robh gach ni réidh, oir bha sùil aice ri athair an leanaibh cuideachd, an duine a thagh Mórag, an duine nach fhaca ise riamh, ged nach robh iad ach a’ fuireach ann an Lunnainn. Cha robh esan—Ally mun tuirt Mórag fhéin—a’ dol a dh’fhuireach còmhla rithe—ach bha e dol a chur seachad na h-oidhche ann an tigh Mór, a peathar. Bha ise air a bhith glé thoilichte leabaidh a dhèanadh deiseil air a shon ach bha Mór agus Màiri an nighean aice de’n bheachd gum b’ fheàrr dha fuireach còmhla riutha fhéin.

Cha robh i a’ tuigsinn Mór air uairean, ged a bha iad cho dlùth is a b’ urrainn peathraichean a bhith. Shaoil i gum b’ ann mu àm pòsadh Mórag a thàinig an sgoltadh eadorra. Saoil an robh i eudmhor nach do phòs Màiri aice fhéin Ally, oir chan e mhàin gum b’e dotair sgileil a bh’ ann an Ally ach bha e beartach. Cha robh uireasbhuidh air Mórag bho’n a phòs i, agus chan e sin a mhàin, ach bha gach goireas aig Catriona a cheannaicheadh airgiod agus a thairgeadh gràdh agus dleasdanas dhi.

Theagamh gum b’e eud a bha a’ bioradh Mór oir nuair a thigeadh i thairis air ainm Ally is ann a bha i mar gun robh balgam fala na beul. Ach cha robh Màiri mar sin idir. Bha Màiri cho dàimheil is a bha i riamh. B’e na co-aoisean a bh’ann am Mórag agus ann am Màiri. Chaidh iad chun an sgoil cuideachd, agus dh’ionnsaich iad a bhith ’nam mnathan-altruim anns an

[TD 78]

Royal ann an Glaschu ri taobh a chéile. Dòcha gun robh Mór am beachd gun robh Ally Bàn, a bha cho buidhe bàn is a bha Mórag fhéin air son Mórag a phòsadh. Ach clann nam peathraichean, cha robh aice fhéin air a leithid. Ach mhothaich Catriona gun do stad Mór air a bhith ag éigheach Ally air Alasdair Bàn. Ach ged a bha Mór a’ toirt dha an t-ainm anns an deachaidh a bhaisteadh is e Ally Bàn a bha aig an sgìre air agus ciod e an cron a bh’ann.

Ged a chuala Catriona gu leòr mu dheidhinn Ally aig Mórag chan fhaca i riamh e. Cha robh i fiù is aig a’ bhanais oir bha an t-slighe fada agus an tìde fuar agus cha robh Mórag a’ toirt cuiridh ach do fhìor eòlaich. Gheall i dealbhan a chuir thuice agus gu dearbh rinn Mórag sin: Mórag air a sgeadachadh gu rìomhach a’ dol chun an taxi; Mórag aig an airport; Mórag agus Màiri cuideachd, Mórag agus a toileachas-inntinn a’ dealradh ’na gnùis. An uair ud cha robh caoidh aig Catriona chionn is nach robh i a’ faicinn Ally oir bha Mórag fhéin na bu dlùithe na bha i riamh roimhe, agus, mar a thuirt Mórag uair ’s i ga ceasnachadh, “Ma ’s e Ally a tha gabhail an dealbh chan urrainn da bhith air an dealbh, agus mar a tha fios agaibh chan eil mise ro mhath air an obair sin co-dhiùbh.”

Agus gu dearbh bha an fhìrinn aig Mórag oir thachair uair gun do thog Catriona dealbh far an robh Màiri agus Ally cuideachd agus is e thuirt Catriona—“Ach, o Mhórag, chan e Ally a tha’n so. Tha e cho dubh ri Innseanach. Na gabh dealbh an còrr de’n duine thruagh.” Ghabh Mórag bhuaipe an dealbh agus choimhead i oirre gu dùrachdach, agus an uair sin thuirt i thar a guallainn: “Chì sibh a nis carson nach eil mi a’ gabhail a dhealbh dhuibh. ’Nam shùilean-sa tha e gun choire gun mheang.” Agus fad’s a b’ aithne do Chatriona b’e sin a chliù aig Mórag gus an do ragaich am bàs a teanga.

A chionn is gum b’e dotair sgileil a bh’ann is iomadh fiathachadh a fhuair e a dhol a dh’ Aimeireaga na a dhùthaichean céin eile. Uair a rachadh Mórag còmhla ris, agus uair a thigeadh i dhachaigh a choimhead a màthar. Ach bu bhliadhna leatha gach latha a bha ’ga dealachadh bho Ally.

Agus a nis chitheadh Catriona Mór, a piuthair, a’ deànamh air an tigh. Có bu choibhneile na Mór mur b’e Màiri a nighean? Bha

[TD 79]

Màiri agus Ally a’ tighinn leis an leanabh oir a chionn ’s gun dh’fhalbh Mórag, nach bu dligheach do Chatriona an leanabh àrach, agus is e an dalmachd a bha air Mór nuair a thuirt i gum b’ fheàrr fhàgail aig athair d’am b’urrainn banaltrum fhaotainn air a shon. Ach cha robh i a’ tuigsinn Mór. So i a-nall a’ seasamh agus a’ coimhead mun cuairt mar nach b’aithne dhi an rathad. Shearg an aois agus an obair Mór, ach is ann a lìon Catriona agus bha i fhathast dreachmhor.

Thàinig Mór a-stigh agus chuir i fàilte air Catriona, ach an àite suidhe bha i a-null agus a-nall ag atharrachadh nì òirleach bhuaipe agus an uairsin ’ga atharrachadh leth òirlich thuice.

“Ach a Mhór nach suidh thu mionaid,” arsa Catriona, agus a sùil air an rathad.

Choimhead Mór fo’n t-sùil oirre ach cha do fhreagair i nì, ach ghluais i an t-uaireadair leth na h-òirlich ás àite. Thionndaidh Catriona ris an rathad far am faiceadh i a cliamhuinn agus a h-ogha, an dithis air an robh i nis a stéidheachadh a beatha.

“Chatriona,” arsa Mór, mar le dearmadachd, “chan fhac thusa Ally riamh?”

“Nach eil fhios agad nach fhaca mise e, Mhór. Ach chan e sin ri radh nach aithne dhomh ciod a’ ghnè dhuine a th’ ann. Nach tric a thuirt Mórag gun robh e gun choire gun mheang. Nach leòr dhomhsa gur e so an duine a thagh Mórag agus gun robh i làn thoilichte. Ach a Mhór, ciod e a’ bhurralaich a tha ort?”

“Eisd rium,” arsa Mór. “Gheall mise nach tigeadh e far m’ anail fhad ’s bu bheò mi. Ach feumaidh mise do chur ’nad robhadh. Is e duine dubh a phòs Mórag. Is e dotair ainmeil a th’ ann. Ach is e duine dubh a th’ ann. Is e Ali is ainm dha is chan e idir Alasdair. Am bheil thu tuigsinn a Chatriona? Duine dubh. Innseanach. Is e duine dubh is athair do’n ogha agad.”

Cha tuirt Catriona guth. Shuidh i gu reòta, balbh. Chan e bruidhinn gun oidheam a bh’ aig Mór. Ach nach ann oirre-se a bha an dalladh. Agus an t-ogha. Co ris an robh an t-ogha coltach?

“Is e duine dubh is athair do’n ogha agad,” arsa Mór.

“Tha Ali gun choire gun mheang ’nam shùilean-sa,” arsa Mórag.

[TD 80]

Ach cha b’e dad de sin a thuirt Catriona anns a’ cheann thall nuair a fhuair i cothrom a teanga.

“Tha iad a’ tighinn,” ars’ ise, agus i a’ seasamh air casan ùr, clisbeach.

Thàinig iad. Bha Màiri còmhla ri Ali agus i a’ giùlain an leanabh a-stigh ann an gné do chreathail. Is e Màiri a thuirt—nuair nach do sheall Catriona air an ogha—“Tha e ’na chadal,” agus chuir i a’ chreathail air an ùrlar.

Bha iad a’ bruidhinn a-null agus a-nall ’nam measg fhéin, agus nuair a shealladh Catriona air Ali is e chluinneadh i ach Mórag ag radh—“Duine dubh. Is e duine dubh is athair do’n ogha agad.” Agus shealladh i chun an làir agus chluinneadh i Mórag ag radh—“Tha e gun choire gun mheang ’nam shùilean-sa.”

Agus an uair sin rinn an leanabh ràn gearanach. Cha do sheall neach far an robh e, ach stad an còmhradh. Cha do ghluais neach seach neach g’a ghaolachadh. Shuidh Ali, a cheann crom, agus e a’ pasgadh a làmhan eadar a ghlùinean gus an robh na h-uilt buidhe troimh ’n chraicionn dhonn.

Agus ràin an leanabh, agus cha b’e ràn fathanach a bh’ann.

“Nach dòcha gur fheàrr dhomh a thogail,” arsa Mór, a’ bruidhinn an aghaidh a togairt. “Chan eagal da,” arsa Màiri le beag diù. Cha do ghluais Ali agus cha tuirt Catriona guth. Is e so an t-ogha a bha rucadaich. Is e so an leanabh aig Mórag a bha sìor chaoineadh.

Thog Mór an leanabh. Mór a bha cho seargte, crìon. Ach cha do stad e a’ caoineadh. Is e frobairneach gasda a bh’ann, agus dh’éigh e gu sgairteil a’ crathadh a dha dhòrn. Ged a ghaolaich Mór e cha robh e aig fois.

Dh’éirich Catriona agus gabh i bhuaipe an leanabh, dhlùthaich i e gu blàth ri broilleach. Shocraich e a cheann na bu tinne rithe, agus thàinig an crònan a thàlaidh Mórag gu a teanga. Bha e sàmhach. Dh’fhosgail e a bheul gu cruinn agus rinn e mianan. Dhùin e a shùilean a rithist agus leubh Catriona an teachdaireachd: “Bithidh tusa an so nuair a dhùisgeas mi. Caidil, a luaidh, caidil,” arsa Catriona.

“Nach fheàrr dhuit-sa, Ali,” ars’ ise, “cadal fo na cabair far an cadail do mhac.”

[TD 81]

Ged a bha an t-ogha ’na chadal, cha do leig Catriona far a gualainn e.

Fad’s a bha an naoidhean a’ neadachadh ri broilleach cha chluinneadh i guth Mórag na guth a peathar, cha chluinneadh i ach an t-ogha a’ tarruing anail gu foiseil sèimh.

[TD 82]

[Blank]

[TD 83]

NA H-UGHDAIR

ANNA CHAIMBEUL. Rugadh Anna Chaimbeul (Anna Nic’Ill’Iosa mus do phòs i) ann an Sruighlea an 1944, ach ’s ann ’san Oban a fhuair i togail. A sgoil an Obain chaidh i dh’Oilthigh Dhun-Eideann agus thug i mach M.A. Choisinn i cuideachd L.R.A.M. ann an ceòl, ’s tha i air a bhith iomraiteach mar bhana-sheinneadair riamh bho fhuair i bonn òir a’ Mhòid, ’s i ’na nighean òg. Tha i nis a’ fuireach ann an Sasainn.

TORMOD CAIMBEUL. Niseach, aois 28, a fhuair oileanachadh an Nis, an Sgoil MhicNeacail (far a bheil e fhéin ag radh gun do chuir e seachad “sia bliadhnaichean dubha”), agus an Oilthigh Dhun-Eideann. Tha e nis air dreuchd maighstir-sgoile a thoirt a-mach. Chaidh dealbh-chluich a sgrìobh e—“An Dìleab”—a chraoladh air an réidio, agus dh’fhoillsicheadh corra phìos bàrdachd leis ann an Gairm.

GORDAN DONALD. Sasannach, a rugadh an Lunnainn an 1929, ach a th’air a dhol ’na Thirisdeach bho chionn fhada, ’s e ’g obair an Oifis na Sìde air an eilean. Tha e air a’ Ghàidhlig ionnsachadh gu fileanta, ’s air sgrìobhaidhean de chaochladh gné fhoillseachadh ann an Gairm.

COINNEACH FIONNLASDAN. Rugadh Coinneach Fionnlasdan air a’ Chomraich, an Siorrachd Rois, an 1910, agus fhuair e fhoglum an Ard-sgoil Inbhir-pheofharain ’s an Oilthigh Ghlaschu. Tha e air a bhith ’na mhaighstir-sgoile an Glaschu bho chionn iomadh bliadhna. Choisinn e duaisean air son sgeulachdan aig a’ Mhòd, agus chuireadh a-mach corra sgeulachd leis air an réidio.

DOMHNALL IAIN MACAIDH. Ceann-stiùiridh a’ Chomuinn Ghàidhealaich. Rugadh e am Beàrnaraidh na Hearadh an 1930, thug e mach inbhe M.A. an Oilthigh Obair-dheadhain, ’s bha e greis ann an seirbhis a’ Chrùin ann an Sierra Leone. Nochdadh bàrdachd leis ann an Gairm, ’s bidh e tric a’ bruidhinn air caochladh chuspairean air réidio is telebhisean.

POL MACAONGHAIS. Rugadh e an Guraig an 1928, ach fhuair e thogail bho aois ochd bliadhna an Uibhist a Tuath. Tha e nise ’na mhaighstir-sgoile ann am Pàislig. Nochdadh cuid de na sgeulachdan aige an Gairm, ’s chaidh ma dhusan sgeulachd is aon dealbh-chluich a chraoladh air an réidio. B’e dh’eadar-theangaich gu Gàidhlig an leabhar aig Ailean MacGhill’Eathain: Ribbon of Fire.

DOMHNALL IAIN MACDHUGHAILL. Rugadh e am Barraidh an 1921. Fhuair e foghlum fa chomhair na sagartachd an Obair-dheadhain,

[TD 84]

am Bordeaux ’s am Bearsden, ach bhac cion slàinte e bho’n dreuchd a thoirt a-mach, agus tha e nise ag obair ’na chlàrc. Dh’fhoillsicheadh bàrdachd Bheurla leis ’san Evening Times agus ann an Chambers’ Journal, agus chuireadh dhealbh-chluich Bheurla a sgrìobh e a-mach air an réidio ann an 1949.

FIONNLAGH MACLEOID. Rugadh e an Nis. Chan eil fhios cuin, oir cha d’innis e, ach tha amharus againn gu bheil beagan is deich bliadhna fichead bhuaith. Tha e a’ teagasg psychology an Oilthigh Obair-dheadhain, agus choisinn e cliù is càineadh mar fhear-sgrìobhaidh dhealbh-chluichean leithid “Seonaidh,” “Ceann Cropaig,” “An Seachdamh Gealach,” “An Comadaidh.”

AONGHAS MACNEACAIL. Rugadh e an Uige an Eilein Sgiathanaich an 1942, bha e an Ard-sgoil Phortrìgh, ’s tha e ’n ceartuair an ceann foghluim an Oilthigh Ghlaschu. Eadar sgoil is oilthigh chuir e seachad seachd bliadhna gu leth ’na chlàrc, aon là ’na dhocair, ’s beagan ùine aig corra chosnadh eile. Bha bàrdachd leis ann an Gairm, agus bidh e cuideachd a’ sgrìobhadh bàrdachd Bheurla.

IAIN MOIREACH. Leodhasach, á Barbhas, aois 32. Fhuair e fhoghlum an Sgoil MhicNeacail ’s an Oilthigh Dhun-Eideann, ’s bha e ochd bliadhna ’na mhaighstir-sgoile. ’Se nis am fear-deasachaidh aig Comunn nan Leabhraichean Gàidhlig. Bha bàrdachd is sgeulachdan leis ann an Gairm, agus ’se sgrìobh an dealbh-chluich, ‘Feumaidh sinn a bhith Gàireachdainn.”

EILIDH WATT. Rugadh i ’san Eilean Sgiathanach an 1908, ’s fhuair i foghlum an Ard-sgoil Phortrìgh ’s an Oilthigh Ghlaschu. Bha i ’na bean-teagaisg ’sna Hearadh, am Portrìgh, ’s mu dheas, ach tha i nis air a dreuchd a leigeil dhith. Fad cóig bliadhna fichead is còrr, chaidh móran sgeulachdan is dhealbh-chluichean a sgrìobh i a chraoladh air an réidio.
