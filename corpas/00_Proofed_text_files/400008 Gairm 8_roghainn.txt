[TD 303]

Gairm
<eng>227 BATH STREET<gai>
GLASCHU, C.2.
<eng>Tel. - West. 5816<gai>

Aireamh 8.
An Samhradh, 1954.

GED nach do dh’ fhidir sinn o chionn bhliadhnachan gu robh clann-sgoile ’gam bualadh ’s ’gan stràiceadh airson a bhith bruidhinn na Gàidhlige anns an sgoil, tha sinn fhathast car socharach ann a bhith toirt do ar cànain fhìn an t-urram as còir a bhith aice. Tha gu leòir ann fhathast nach bruidhneadh i ris an uachdaran, ged a bhiodh i aige. Tha a’ mhór-chuid a’ sgrìobhadh dhachaidh anns a’ Bheurla, ged nach bruidhneadh iad idir a’ Bheurla a stigh. Taobh a muigh na h-eaglaise, tha a’ Bheurla fhathast ’na bana-mhaighstir a tha ag iarraidh air a’ Ghàidhlig bhochd neo-ionnsaichte a bhith umhail dhi.

Tha a’ Ghàidhlig math gu leòir ’na h-àite fhéin—’s e sin ri ràdh, air là fainge, no air a’ chroit, no aig an iasgach. Math gu leòir air céilidh, cuideachd, no air <eng>“concert,”<gai> gu h-àraidh ma tha cùis-bhùird de ridire no de dh’ uasal ’ga moladh am Beurla Shasuinn. Ach cùm ’na h-àite fhéin i.

Tha e mar fhiachaibh oirnne a cur ’s a cumail ’na h-àite fhéin. Nì sinn sin, anns a’ cheud àite, le bhith ’ga bruidhinn aig gach ám is anns gach cuideachd. Cuidichidh sinn le bhith ’ga sgrìobhadh is ’ga leughadh. Feumaidh i bhith air a h-ionnsachadh anns na sgoiltean, a’ tòiseachadh aig aois cóig bliadhna, agus a’ leantainn gus am fàgar an sgoil.

Ach cha b’ fhuilear do ’n Ghàidhlig cuideachd àite fhaighinn an dòigh no dhà eile. Chunnaic sinn “film” no dhà anns an robh a’ Chuimris air a cleachdadh bho thùs gu éis, is tha na h-Eireannaich a’ feuchainn ri an cànain fhéin a chur gu buil troimh ’n mheadhon so cuideachd. Bu chòir dhuinn rannsachadh a dheanamh, a lorg dé chosgadh an obair so, is ged nach ruigeadh sinn ach air “film” ghoirid an dràsda ’s a rithist, b’ e na h-uiread i. Cha bu chòir do ’n Bheurla làmh an uachdair fhaighinn gu h-iomlan air telibhisean. Is carson nach eil an tuilleadh chlàirean—no <eng>“records”<gai>—’gan deanamh de dh’ òrain Gàidhlig? Nam biodh iad ann, cheannaicheadh daoine iad.

Tha sinn ro umhail, is ro shoitheamh. Tha thìde againn a bhith dol an ceann ar dleasdanais a thaobh na Gàidhlige.

RUARAIDH MACTHOMAIS,
FIONNLAGH DOMHNALLACH,
Fir Deasachaidh.


[TD 305]

Fàisneachd Chaluim Bhuidhe
Le DOMHNULL GRANND

AON là fliuch as t-samhradh an uiridh ’s mi air chuairt anns an Eilean Sgitheanach, fhuair mi cead rùtachd ann an ciste anns an robh seann phaipearan agus seann leabhraichean. Bha e furasda fhaicinn gu robh iomadh là bho nach tug duine sùil orra roimhe. Ch do ghabh mi an toiseach móran suim dhe na chunnaic mi, a bharrachd air an ùidh a bhitheadh aig duine sam bith ann an seann rudan. Ach an ceann greise laigh mo shùil air pasgan de dhuilleagan a bha air am fuaghal ri chéile le snàth geal ann an dòigh car cearbach. Agus ann an deagh làmh-sgrìobhaidh air an taobh a muigh bha beagan fhaclan ann an Gàidhlig.

Chuir so gu rannsachadh mi, agus bha agam trì fichead duilleag ’s a cóig, an deidh dhomh an cunntas, oir cha robh àireamh orra. Cha robh sgrìobhadh ach air an dara taobh dhe gach duilleig, an taobh ceart. Thàinig a’ chiad duilleag air falbh bho chàch nuair a laimhsich mi i, agus nuair a thug mi fainear gu robh nithean sònraichte ri am faicinn oirre, thionndaidh mi an fheadhainn eile gu faicilleach.

Shaoil leam gu robh litreachadh nam facal car neònach. Co-dhiùbh a b’ e so an gnàthas litreachaidh a bh’ ann aig an ám a chaidh na paipearan a sgrìobhadh, no nì a thainig bho neònachas an sgrìobhadair fhéin, cha robh fios agam aig an ám, agus chan eil mi móran nas glice fhathast.

Cha robh na duilleagan uile de ’n aon mheudachd. Chaidh cuid dhiùbh a réir coltais a ghearradh a pìosan na bu mhotha. Bha na duilleagan am bitheantas mu ochd òirlich gu leth am fad agus mu shia òirlich an leud. Cha robh sreathan-sgrìobhaidh air a’ phaipear idir.

Le beagan saothrach agus móran tuairmse chuir mi seòrsa de chiall air na faclan, agus an ceann seachdain bha mi an deidh a dhol troimh ’n chuid mhór dhe ’n làmh-sgrìobhainn. Bha sreath an sud ’s an so air nach b’ urrainn dhomh breithneachadh tùrail sam bith a chur. Bha cuideachd feadhainn dhe na duilleagan air sracadh aig na h-oirean, agus mar sin bha an àiteachan leth-facail agus uaireannan facal slàn air chall.

Air trì dhe na duilleagan gu h-àraidh bha sgallan buidhe mar gun d’ rachadh stuth air choireigin a dhòrtadh orra. Bha an sgrìobhadh air na duilleagan so na bu tighe agus na bu làidire na bha e air càch, ach gu mì-fhortanach bha an làmh-sgrìobhaidh agus an litreachadh air na duilleagan agus air an fheadhainn eile a bha faisg orra na bu duiliche a leughadh na bha iad air gin sam bith eile.

Air taobh-duilleig a h-aon-diag bha sgall mu thrì òirlich gu leth an leud. Thug mi an aire gu robh mu cheathramh de thaobh-duilleig a naoi nach b’ urrainn domh a chur an Gàidhlig a thuigeadh duine


[TD 306]

sam bith. Bha mu leth de thaobh-duilleig a deich mar sin agus bha taobh-duilleig a h-aon-deug, ’s e sin an té air an robh an sgall, gun fheum uile gu léir. Bha dara leth taoibh-duilleig a dhà dhiag thar mo bhreithneachaidh agus gu h-iongantach, mu cheathramh de thaobh duilleig a trì-diag mar sin. An deidh sin dheanainn oidhirp chuimseach dhe ’n chuid eile gus an d’ ràinig mi taobh-duilleig a sia ar fhichead, agus bha an duilleag so agus an fheadhainn a bha faisg oirre, air am milleadh air a’ cheart dòigh. Bha a’ cheart nì fìor mu thaobh-duilleig dà fhichead ’s a h-ochd, an treas té air an robh an sgall.

B’ e nì iongantach a bha an co-fhreagradh nan duilleagan sònraichte so agus an droch sgrìobhadh a bh’ orra. Dh’ fhiach mi ùine mhór ri aobhar fhaotainn carson a bha an dà rud a’ tighinn còmhla, ach dh’ fhairtlich orm. Cha mhotha a thug duine eile dhomh aobhar leis am b’ urrainn dhomh a bhith riaraichte. Thuirt aon sgoilear Gàidhlig riùm gu dearbh, ma ’s e stuth air choireigin a dhòirt an sgrìobhadair air na duilleagan so, gum faodadh gun do chuir e uiread de dhorran air ’s gun do chaill e comas sgrìobhadh cothromach a dhèanamh. Dh’ aontaich mi gum faodadh sin a bhith na dheagh aobhar air son milleadh na duilleig bhuidhe agus an fheadhainn as deidh sin, ach dé a dh’ aobharaich milleadh nan duilleagan roimh ’n duilleag bhuidhe.

Ach do-dhiùbh, cha shàraich mi sibh mi leis a’ chòrr a sgrìobhadh mu chumadh nan duilleagan, ach innsidh mi beagan mu na bha sgrìobhte orra.

An toiseach bha an tiotal car mar so: “Fàisnearnachd Chaluim Bhuige, air a sgrobadh le a mhac ann am Port Tiri anns an Eilean Sgiotach, mar a chall e o bheallan feu agus o a cho-cheird an deidh a bhauis.” ’S e sin an Gàidhlig an la-an-diugh, “Fàisneachd Chaluim Bhuidhe, air a sgrìobhadh le a mhac ann am Portrìgh anns an eilean Sgitheanach, mar a chual e e o a bhilean (bheul?) fhein agus o a chàirdean (choipirean?) an deidh a bhàis.”

Tha e soilleir gur e bàs Chaluim Bhuidhe agus nach e bàs a mhic a tha air a chiallachadh an so.

Faodaidh mi beagan a radh an so mu chlaonadh eile a tha ri fhaicinn an litreachadh nam facal. Tha cuid dhe na litrichean mar gum bitheadh air an cur sìos cas mu sheach, mar a tha “Culam” an àite “Calum.” Gus na chuir sgoilear Gàidhlig solus dhomh air an litreachadh éibhinn so, chuir e dragh nach bu bheag orm, ach aon uair ’s gun deachaidh an gnothach a mhìneachadh dhomh, bha e móran na b’ fhasa cuid dhe ’n sgrìobhadh a thuigsinn. Tha ainm fada Beurla agus ainm Gearmailteach cuideachd air an t-suidheachadh a tha ag aobharachadh an atharrachaidh so, ach ’s e an t-ainm Gàidhlig as fheàrr a bheir mise air “Iomlaid Casadach.” Tha iad ag ràdh gu robh na màthraichean an deidh Bliadhna Thearlaich a’ fiachainn ri toirt air a’ chloinn sgur de bhruidhinn na Gàidhlige, gu h-àraidh ma bha saighdearan an airm dheirg faisg air làimh. Mar sin, bha na buillean a bha a’ chlann a’ faighinn anns an druim a’ cur lididhean nam facal air iomrall orra.


[TD 307]

Tha mac a’ Chaluim Bhuidhe so mar sin a’ cur sìos mar as fheàrr a theid aige air nithean a chual e athair ag ràdh agus cuid eile a dh’ fhàgadh air athair. Cho-éignich a chàirdean e, tha e ag ràdh, so a dheanamh. Thachair cuid dhe ’n fhàisneachd aig Calum Buidhe ri linn a mhic fhéin, mar a b’ fhiosrach e, agus mar sin cha robh e mì-choltach gun tachradh e uile.

’S e nì fheumail a th’ ann, tha e a’ smaointeachadh, gum bitheadh na gnothaichean a dh’ innis fiosraiche mar so ro-làimh air an cur sìos air paipear, chum ’s gum faod daoine ullachadh a dhèanamh fa chomhair nan tachartasan a tha rompa.

Tha so ’gar toirt gu oidhirp a dheanamh air bliadhna an sgrìobhaidh a dhearbhadh, ma ghabhas e dèanamh. Thuirt Calum Buidhe gun tuiteadh craobh mhór Sgèaboist an ceann dà bhliadhna. A réir an ughdair thachair so an taobh a stigh de chealla-diag bho ’n ám a chomharraich ’athair. A nise, tha fhios aig na h-uile, gun tuirt an t-Ollamh Somhairle MacIain, ’na leabhar air a thurus a dh’ ionnsaigh nan eilean, nach robh craobh ri fhaicinn anns an eilean Sgitheanach. Ach thuirt a charaid Boswell ris gun cual’ e le cinnt gun robh craobh cuimseach mór faisg air Portrìgh cóig bliadhna roimhe sin. A nise tha fhios againn air bliadhna turus an Ollaimh Mhic-Iain agus mar sin faodaidh sinn an sgrìobhadh so a chàradh anns an dara leth de ’n ochdamh linn deug.

Chan eil mise a’ dol a ràdh gu robh Calum Buidhe ’na fhiosaiche cho math ’s a bha a mhac ag agairt. Chan urrainn dhuinn a nise a bhith cinnteach dé cho iomlain ’s a bha e, oir chan eil fhios againn dé na nithean a thàinig gu teachd. Tha e duilich a ràdh co-dhiùbh dé cho geur-sheallach ’s a dh’ fheumas fiosaiche a bhith mas urrainn duinn a shuidheachadh an fhiach e a bhith air a dhleasadh mar fhiosaiche idir. Ach ma tha fhios againn gun tàinig cuid de ’n fhiosachd gu teachd mar thà, tàirnidh sin air n-aire a dh’ ionnsaigh nan tachartasan nach tàinig gu buil fhathasd.

Ach thoireamaid sùil air an fhàisneachd fhéin. “An diugh,” arsa Calum Buidhe, “cha leig na Sasunnaich leinn ar n-éideadh Gaidhealach a chur oirnn, ionnan ’s gu bheil móran dhinn air ar lathadh leis an fhuachd. Ach seallaidh na Sasunnaich do na Gaidheil fhathasd ciamar as còir dhaibh an t-éideadh Gaidhealach a ghiùlan.”

Agus ann an àite eile, “A dhaoine mo chridhe, air sgàth nan Stiùbhartach bha sibh a’ gleachd còmhla ris na Frangaich an aghaidh nan Sasunnach ’s nan Gearmailteach. Ach an ùine gun a bhith fada bithidh sibh air taobh nan Sasunnach ’s nan Gearmailteach an aghaidh nam Frangach, agus an deidh sin bithidh sibh a’ cuideachadh nan Sasunnach ’s nam Frangach an aghaidh nan Gearmailteach.

“Ach cha bhi cogaidhean ann gun sgur agus dé nì sibh an uair sin? Feumaidh sibh ’ur dùthaich fhàgail a cheart cho cinnteach. Bithidh móran agaibh toilichte an tìrean céin agus móran deònach tilleadh. Thill cuid bho na cogaidhean. Ach cha bhi gu fortanach an aon iargain air ur mic gu tilleadh.”

(R’a leantuinn).


[TD 309]

BAIRD A’ BHAILE AGAINN
le
Anna NicIain

[Dealbh]

AN T-ATHAIR URRAMACH MGR. IAIN MAC’ILLE-MHAOIL

CO an Gaidheal nach cuala iomradh air an Athair Urramach Mgr. Iain Mac’Ille-mhaoil, a bha cho ainmeil mar sheanachaidh, mar sheinneadair, agus mar bhàrd? Rugadh esan am Baile na Creige, air taobh an iar Bharraidh, agus ged a shiubhail e cuid mhór de ’n t-saoghal, cha do dh’ iarr e riamh ach “àite tuinidh an cois na tuinne,” faisg air far an d’ rugadh e. Fhuair e a mhiann agus chuir e seachad feasgar a bheatha an tigh beag tìorail, is tonnan troma a’ Chuain Siar a’ bòcadh ’s a’ bristeadh air an tràigh ghil fo a dhorus.

Bha ùidh riamh aige an seann bhàrdachd ’s an seann sgeulachdan nan tighean-céilidh, agus bha ’inntinn cho geur, is a mheomhair ’s a cheann-labhairt cho comasach is nach d’ fhairich e feum air a bhith a’ sgrìobhadh na bha e ’togail, agus air an aobhar sin, is cinnteach gur prìseil an ulaidh a chaidh do’n ùir leis nuair a chaochail e o chionn trì bliadhna.

Is ann am Beinn a’ Bhaoghla a chuir e seachad cuid de bhliadhnachan a shagartachd, agus sin far an d’ rinn e a chuid bu mhotha de a bhàrdachd.

Nuair a dh’ fhalbh móran de Eileanaich air imrich-chuain do Chanada an deidh a’ chiad chogaidh, chaidh Mgr. Iain còmhla riutha mar shagart-parraiste, ach cha tàinig an t-àite ri a shlàint, agus thill e air ais. Is ann air a rathad dhachaidh á Canada a rinn e an t-òran sin a tha nis cho ainmeil “Fàilte do Bharraidh.”


[TD 310]

Ged a bha e an droch shlàinte, bha e daonnan ris a’ bhàrdachd, agus ged a thàinig beagan de chuid òran a mach an dràsda ’s a rithis, chaidh àireamh mhath dhiubh air diochuimhne. Bha cuspair nan òran air réir an gleus inntinn anns an biodh e aig an ám, uair tùrsach, uair smaointeachail, is uair éibhinn.

So òran a rinn e air an Iomairt <eng>“Catch the Ten,”<gai> cluich chairtean gun ghò leis a bheil muinntir nan Eilean a’ cur seachad iomadh oidhche gheamhraidh gu h-éibhinn, cuideachail.

<eng>“CATCH THE TEN.”<gai>

Bha oidhche mhór Di-luain againn
Shuas mar bu chleachdadh dhuinn,
Bha feara làidir lùthmhor
A’ dùrachdainn baiteal thoirt;
Bha mise leis an Tàillear
Is Mìcheal mar sheis againn,
Bha Annabla ’s Maoldòmhnaich
Còmhla ’s Aonghas Beag aca.
Fiream, farum, stiream starum
Thall a measg nan deichannan,
A’ Bhanrighinn bheag, ’s i rinn an cleas
Nuair thug i ’n deich o Annabla,
Is ged a cheil i, le cion freagairt,
Cha dean i ’m feasd’ ri maireann e,
’S b’ e am balach Pàm a’ Spéidheir
Nuair dh’ éireadh a chabar air.

Mìcheal, com na féile
B’e m’ eudail san t-sabaid e,
B’ e fhéin am fiùghaidh ciatach
A riasladh, ’s a dhalladh iad;
A chuireadh an cuid fhiaclan
Gu ìochdar an sgamhanan,
’S a bheireadh air an sùilean
Gun dùineadh iad cabhagach.
A h-uile muineal bh’ anns a’ chuideachd
Thuit an gud ’s an gad orra,
Nuair dh’ éigh e cath is còmhrag chas
A chur a mach gu h-ealamh uige.
“Is mise fear,” thuirt e le neart,
“A chinneas bras nuair theannas mi,”
“Is ni mi Bhòl cho làidir”
“’S nach pàidh sibh ri ’r maireann i.”

Bha mise mar bu dual dhomh
Fuar de na tramhaichean,
An aon rud beag a fhuair mi
Bu shuarach san t-sabaid e,


[TD 311]

Nan gabhadh e toirt bhuam
Bhiodh e buaint aig na balaich ud,
Ach ghléidh e dhomh mo nàire
’S gu bràth mìle beannachd dha.
Pàm an t-Sruth, gur ann tha stuth
Ged ’s uamhraidh dubh an craiceann aige,
Bha maise ’s bòidhchead air mar chòmhdach
Fhad’ s a bha e agam-sa.
Thug e sgailc air Rìgh na h-Art
Nach cuir e as an latha so,
Is dh’ fhiadhaich e mach càch dhiùbh
Gu blàr, a h-uile mac aca.

Sin nuair thuirt Maoldòmhnaich,
“Nach gòrach an cleachdadh e
Bhith tighinn leis a’ Phàm
Mun tàrr thu gum faic thu e,
B’ fheàrr leam a bhith làidir
Is gràidhein an taice rium,
’S e ’n sonas bhith ’ga ghiùlan
Co-dhiùbh ma tha’n deich agad.
Na tig leis am feasd’ gu faigh thu ’n deich
A stigh gun fhios nan Ace-achan
Gu faigh thu steach i, mar a chleachd i
An gearasdan nach beirear oirre,
’S ma theid stopadh roimh-pe ’n toiseach
Loin e, ’s bheir na breaban dha,
Is buail a mach i ’n uair sin
Le fuaim a bhios eagallach.”

Tha na duanagan a leanas a’ nochdadh dhuinn cho deas-bhriathrach fileanta ’s a bha e, agus cho tàbhachdach ’s a bha ’inntinn aig gach ám.

O “ORAN MHGR. UILLEAM MACCOINNICH,” NUAIR A SHEALBHAICH E COIG-BLIADHNA-FICHEAD ’NA DHREUCHD.

Fo sgàil Beinn Mhàrtainn a tha thu ’tàmhachd
Far d’ fhuair mi àrach nuair bha mi òg,
Far ’n tric a bhà mi ri mire ’s gàire
Gun lochd, gun ànradh, gun sprochd, gun leòn.
Tha fichead bliadhna, co-dhiùbh de d’ eòlas
A nis san ròd sin, mur bheil an còrr,
’S nuair thig ort fhàgail, ’s e ’sluagh bhios cràiteach
Gun sunnd, gun chàileachd do ghàir no ceòl.

Tha do chùrsa air muir an t-saoghail
Trom, torrach sùghmhor an cliù ’s am beus,
’S na bòidean uallach a ghabh thu ’n cuallach
Gun d’ ghléidh thu uasal gun mheang, gun bheud.


[TD 312]

A neart nan gràsan a thuit gach là ort,
’S a brìgh gach sàcramaid thug thu feum,
Mar ghaisgeach làidir an aghaidh nàmhaid
Gun fhiamh gun nàire roimh neach fo ’n ghréin.


SGRIOBHTE AIR A’ CHLOICH CHUIMHNE AIGE ANN AN CILLE BHRIANAIN.

Nuair a thar’ngeas mi ’n ospag mu dheireadh
’S a thilgeas mi ’n craiceann so bhuam,
A’ cnuasachd ’na measg nach eil maireann,
Gheibh mi Cladach nam Buadh.


“AIR A’ CHARRAIG.”

Aonghais Bhig ’Ic an Tàilleir
Bu tu ’ghràidhein an t-iasgair,
Cha do mharbh thu cus bhodach,
Ach ghabh iad eagal gun chiall dhiot.
Thug thu fead air carrain-chreige
’Bha ’nan cadal sna liaghain,
’S o nach d’ mharbh thu muc-mhara
Gur e t’ athair bhios fiadhaich,
’S a ni an trod.

Is iomadh saoidhean tha lapach,
Is iomadh smalag is liabag
Tha gun athair gun mhàthair,
Air am fàgail am bliadhna
’Nan dìlleachdain bhochda,
’S e Tigh nam Bochd ni an tèarnadh,
’S bidh <eng>“rates”<gai> gu leòir air a’ chudaig
Mar a sguir thu d’ an iasgach
A muigh ’s a mach.


“THA M’ EILEAN LE FRAOCH AIR A CHRIOSADH.”

Tha m’ Eilean le fraoch air a chriosadh,
Flùraichean lurach a chìs,
Sgeirean an oir-chuain a’ suaineadh na mara,
Gaolach, milis leam fhìn.
Buinidh dhut na siantan uile
Stoirm is ciùin’,
Na h-eòin bhùchalach le ’n gluigeil ciùil,
Geamhradh gruaimeach, Earrach uaine,
Is laoidhean gàir nan stuagh a chaoidh.


“TUIREADH.”

Cluinnidh mi thar uchd na mara
Ard os cionn na gaoith ri gailleann
Torman beag an cois a’ chladaich
Mionghalan na maighdein Bharraich.


[TD 313]

Seachad Cìosamaol a’ Chaisteil
Eathraichean a’ ruith le astar
Fàth mo bhròin! tha aon té—a dh’ aindeoin
M’ urnaighean—nach d’ fhuair gu h-acair.

Cha dean sinne, a ghaolaich chiataich,
Mànran ri chéile gu sìorruidh
Gruagach na stuagh, ghabh i miann ort,
Is shuain i ’cuailean ort, na liaghain.

Ionndrainn mo leannain ’gam riasladh
’S mar fhraoch geamhraidh tha mi ’ciaradh
Spéirid beatha, dh’ fhalbh e, chrìon e,
Dh’ fhalbh an Oig, ’s an gaol gu sìorruidh.


NIALL MAC A PHI

Rugadh agus thogadh Niall Mac a Phì ann an Eilean Mhiughalaidh. Bha e fad a bheatha a’ strì ris an iasgach, mar a bha fir an eilein sin uile—agus cha bu chladhairean a dheanadh feum anns na h-eathraichean beaga a bha aca air cladach cho mosach ’s a tha am Breatann.

Bha e ’na dhuine fiosrach, toinisgeil, aig an robh ùidh mhór an cànain a dhaoine, agus bha eachdraidh Bharraidh aige air bàrr a theangaidh cho math ’s ged bhiodh e sgrìobhte aige. Bhiodh e a’ sgrìobhadh o ám gu ám anns a’ phàipear Ghàidhlig “Mac Talla” a bha a’ tighinn a mach an Alba Nuadh.

Ged nach do sgrìobh e móran bàrdachd, bha faireachdainn is smaointean an fhìor-bhàird ’ga ghluasad nuair a rinn e am Marbhrann do a mhnaoi.

Nuair a thréig na daoine Miughalaidh, is a ghabh iad seilbh air Bhatarsaidh, rinn Niall a dhachaidh an sin, agus ’s ann san Eilean sin a chaochail e.

“MARBH-RANN A RINN NIALL MAC A PHI DO A MHNAOI.”

Thàinig Maor ’na mo dhàil
Le teann òrdan gum pàidhinn cìs,
Gun grad lìbhriginn dhà
Beanag lurach an nàduir ghrinn.
Thug e dhomh airson òl
An deoch-mhulaid a leòn mo chrìdh’,
’S dh’ òl mi cupan a’ bhròin
’S dh’ fhosgail tobraichean deòir mo chìnn.

Tha bean-chomuinn mo chrìdh
Air a taisgeadh sa chìll gun deò,
’S mise ag acain na dìth
Ged nach leasaich e mì ri m’ bheò.
Ro-mhath choilion thu ’ghaoil
Cuspair beatha gach aon de d’ sheòrs’,


[TD 314]

[Sanasan]


[TD 315]

’S ionad màthar is mnaoi,
Meas as àirde o Rìgh na Glòir.

Dh’ fhàg thu dìleab ’nad dhéidh
Ged nach b’ airgead, no spréidh, no nì,
Triùir leanban beag òg,
’S ann a mheudaich mo bhròn ri linn,
’S gur h-e nis tha ’gam chràdh
’S a’ cur saighead an sàs ’nam thaobh
A’ freagairt ceistean do phàisd’
Cuin a thig i, mo mhàthair chaomh?

B’ òg a fhuair mi thu ’ghaoil
Anns an t-Sàcramaid Naoimh air làimh,
Air a mìneachadh dhuinn
Ann an Iobairt na h-Aifrinn Bhàin,
Ged a shaoilteadh le càch
Gun sgaoileadh am Bàs am bann
Cha do dh’ fhuasgail e è,
Tha gach dual dhe gu làidir teann.

Anns a’ chunntas so air “Bàird a’ Bhaile againn” a thoirt gu crìch, bhiodh e freagarrach gun ainmichinn ceathrar eile de dheagh bhàird a bha beò ri mo linn fhéin, ged nach maireann a h-aon aca an diugh. B’ iad sin:

Iain MacFhionghain, á Bhatarsaidh, a rin “Fàgail Bharraidh”
Calum MacFhionghain—“Calum Dhomhnaill”
Bàrd Bhrutharnais, a rinn iomadh òran laghach
Domhnall Phàdruig Bhric á Brutharnais
Domhnall Iain Mhóir á Ceanntangbhal.

Chithear mar sin gum bu luachmhor an leabhar de Orain Bharraidh a dheanadh saothair nam feadhnach sin, nam biodh duine ann aig am biodh an toil ’s an ùine gu làmh-chruinn a chur orra mun téid iad air chall.

[Sanas]


[TD 316]

Mairi Nighean Alasdair Ruaidh
Le ALASDAIR MACNEACAIL

BU neònach an nì mur cinneadh co-abartachd, no na bu ghuiniche, an cois na sgrìobh mise anns an Ràitheachan so mu bheatha Màiri Ni ’n Alasdair Ruaidh; agus cha b’ ann gun dùil ris a bhà mi.

Ach tha e a’ cur farrain orm a thoirt fainear gum biodh neach a tha, a rèir coltais, cho dian dùrachdach as leth a dhùthchais ri Tormod MacLeòid á Ob na Hearadh, ’ga ìsleachadh féin le bhith a’ dìteadh a sheise, eadhon mun tug e làmh air a dhearbhadh, “gu bheil e gun bhonn aige air an seas e” agus, a rithis, le aithisean mar tha: “lethbhreitheach” agus “fiaradh bhriathran.” Is olc a thig smodal de ’n t-seòrsa sin air an fhìor Ghaidheal.

Is duilich leam gum feum mi a thogail mar ath-aithris, nach do chuir mise romham, anns an iomradh a thug mi air a’ bhana bhàird, ach oidhirp a dhèanamh air sgeul a beatha a dhìoghlam, cho fada agus a chuidicheadh e leam, o shanasan anns a’ chuid sin de a bàrdachd a tha air mhaireann. Mar sin is e an t-aon ràdh as cinntiche a th’ againn an diugh air àite a breith, na dh’ fhàg i fhéin againn mu làithean a leanabais, “an Uilbhinnis,” far an d’ fhuair i “gu h-òg altrum air bainne-chìoch nam ban baisgheal.” Chan aithne dhòmhsa dé an còrr dearbhaidh a bhitheadh a dhìth air luchd-rannsachaidh a thuille air sin. Nam b’ e agus gum b’ ann anns na Hearadh a rugadh i, shaoileamaid gum faighteadh muime-fhliuch di air àrainn fhairsing na dùthcha sin fhéin, gun a pàrantan a bhith air an éigneachadh an naoidhean a chur air taisdeal cuain chum agus gum faighteadh am bainne glan anns an Eilean Sgitheanach.

Nis, an uair a chuireas sinn cuairt air aisridhean corrach a’ bheòil-aithris, chì sinn gu bheil iad anns an Eilean Sgitheanach a chomharraicheas a mach làrach an tighe anns an d’ rugadh i agus, a bharrachd air sin, gu bheil feadhainn ann a leanas an sloinneadh gu bràthair do ’n bhana bhàird, agus chan ann air na Hearaich a rinn imrich do Phort-nan-Long, mu dheich bliadhna fichead air ais a dh’ fhearas iad, ach o ’n t-sreath dhìrich, tre iomadh linn, o Leòdaich Dhunbheagain.

Am measg nan iomraidhean a rinneadh air parraisdean na h-Albann anns a’ bhliadhna 1845, chithear gu bheil ise air a h-ainmeachadh, leis an Urramach Gilleasbuig Cléireach, mar aon a chuir urram air dùthaich a breith.

Chan fhios domh dé tha Mgr. MacLeòid a’ ciallachadh leis na briathran so: “Nuair a chaidh an leabhar (Bàrdachd Màiri Ni ’n Alasdair Ruaidh) a chlo-bhualadh, thainig An Tuireadh, anns a bheil an rann, ‘Ni mi ’n t-iomradh mar as fhasa’, airson na ceud uaire am follais.”

Is e an fhìrinn air a’ phuinnc so gu robh an dàn sin air a foillseachadh le Domhnall MacMhuirich, còrr agus trì fichead bliadhna mun deachaidh òrain Màiri Ni ’n Alasdair Ruaidh a chlo-bhualadh le MacBhàtair Og.


[TD 317]

Tha e a’ cur doimheadais nach beag orm a bhith a’ nochdadh cho an-dàna agus a tha Mgr. MacLeòid, ann a bhith a’ cur as mo leth-sa nithean mu ’m bheil mi tur ionrac. Tha e a’ cur an céill nach bitheadh e am chomas-sa a ràdh gum b’ ann an Eaglais Ròghadail a dh’ adhlacadh a’ bhana bhàrd mur b’e agus gun d’ rinn esan luaidh air sin. A dh’ innseadh na fìrinne, cha do dhearc mo shùil-sa riamh air focal a sgrìobh e mu Mhàiri Ni ’n Alasdair Ruaidh no mu chuspair air bith eile; agus dh’ fhaodainn so a ràdh, gur h-ioma uair a labhair agus a sgrìobh mi mu’n bhana bhàird, agus sin fada mun deachaidh a h-obair a chruinneachadh agus a dheachdadh.

Ni mò a chuir mi riamh teagamh anns an iomradh a tha coitcheann am measg an t-sluaigh agus cho coltach ris a’ chòir, gum b’ ann anns na Hearadh a chaidh a tiodhlacadh; agus a thuille air sin, cha b’ ann a chum agus a bhith “a’ fiaradh bhriathran air son gum freagradh iad air mo bheachdan féin,” a thachair e gu robh dealbh air Eaglais Ròghadail air a càradh am measg na sgrìobh mise; oir cha robh cuid no gnothach agamsa ris an dealbh sin, no ris an àite a thugadh di. Fiaradh bhriathran! ach “mar bhitheas neach e féin, is ann a bheir e breith air a choimhearsnach.”

[Sanasan]


[TD 319]

“Gnothaich Bhoirionnach”
Le MURDAG NICCOINNICH.

BHO dhùinear a’ chiad sgoil, bithidh móran a’ togail orra, air muir, ’s air tìr agus anns na speuraibh le cloinn ’nan cois. Is e fìor thrioblaid a tha ann an droch stamaig air a’ leithid so de astar. Thug an lighich cungaidh-leighis ris an abrar “Avomine” dhomh an uiridh agus bheirinn a’ chomhairle oirbh so fheuchainn. Cha robh tinneas air bith air an nighinn bhig—chòrd am muir rithe da-rìreabh!

Fhad’s a tha mi a mach air a’ chloinn, tha fios math gu leòir againn gur h-ann làn bàidh agus deagh-thoil a tha an té a ruitheas le dà ghàirdean sìnte mach ’s i ’g éigheach ard a cinn: “Trobhad, a ghràidh.” Ochan ’s e stùirc a bhitheas oirre an uair a theicheas am pàisde a tha sgìth annasach. Gus am fàs clann rud-eigin eòlach tha e nas glice gun ùpraid idir a dheanamh mu’n timcheall.

IS e rabhadh gun cheist dhuinn gun ith teaghlach aon leòmainn ceud punnd clòimhe anns a’ bhliadhna. Smuainichibh car tiotaidh air a sin—suas ri deich ar fhichead dheiseachan nam fear, no cóig ceud stocain shnàth. Is ann fad an t-samhraidh a bhios iad-san trang am measg an aodaich gheamhraidh nach eileas a’ cleachdadh car ùine. ’S e an leòmann bhoirionn cuideachd colann na h-uilce. Chan fhaicear ise ro thric agus i anns na cùilean dòrcha—is e a céile chithear air an sgéith. Tha <eng>“Mothdoom”<gai> cho math ri ainm—cuiridh e crìoch air na plàighean gun teagamh, agus gheibhear a nis e airson a spùtadh anns gach oisinn.

Mur faigh sibh so, tha <eng>“Paradichlorobenzine”<gai> furasda gu leòir fhaotainn a nis; ged is amaladh-cainnte as ainm dha, tha fìor ghràin aig an leòmainn air an stuth so.

DEAGH naidheachd anns a’ phaipeir bho chionn ghoirid—gu bheil dearg eagal am beatha air luchd deanamh bhréidean-bròige nach fhad a gheibh iad reic sam bith air na th’ aca air an làmhan. Bho thàinig <eng>“Nylon”<gai> is ann a tha iad a’ seasamh car fada—agus bha feum air! Dh’ fhigh mi a’ chiad phaidhir do fhear an tighe a bhliadhna na tìde so agus càil a choltas caitheamh chan eil orra fhathast. Bha mi de’n làn bheachd nach seasadh an t-aodach cainbe fhéin ris. Ged a dh’ fheuch mi iomadh seòrsa, ’s e <eng>“W. G. Luxury Nylaness’<gai> as fheàrr gu buileach. Tha “Nylaness” mar shnàth trì duail agus gheibh sibh e ann an dath dubh, geal, gorm no buidhe. Cha tàinig mi air a leithid riamh, nach caill dath, nach téid a steach agus a sheasas ri sàilean gach sean agus òg.


[TD 320]

Tha aodach ùr eile air tighinn a nis—“Terylene.” Ma tha sibh an tòir air sgiort, thatar ’gan deanamh ann an “Terylene,” le pleatan mu ’n timcheall. Cha ruig sibh a leas càil a dh’ eagal a bhith oirbh ’gan nighe, oir tioramaichidh na pleatan air ais mar a bha iad gun iarunn a dhol faisg orra. Dh’ fheòraich mi ann am bùth no dhà an so agus thuirt iad riùm nach robh iad ro phailt fhathast.

GED nach eil a’ bhó cho pailt anns gach bàthaich ’s a bhà, tha feum ùr ’ga chur air a’ bhainne-thiugh bho thòisich còmhstri eadar gach té mu lìomhadh an ùrlair. Dh’ innis ban-Leódhasach dhomh gur h-ann le clùd bog le bainne-tiugh a bha ise ri toirt sgrìob air an ùrlar as deidh a nighe—agus gu deimhinn chitheadh tu d’ fhaileas ann!

Mas e ur crann an seòrsa craicinn nach fuiling fuachd no teas, tha truas mo chridhe agam ribh; oir is droch charaid e. Thurchair mi air lighich-craicinn a thuirt rium nach robh ungadh ann, ge bè air bith cho àluinn am botul anns an robh e, no cho tlachdmhor, cùbhraidh, daor ’s a bha e, a b’ àillidh a chumadh an snuadh na am bainne ùr. “Cleachd,” thuirt e, “beagan bainne ùr, agus glan d’ aghaidh gu daonnan leis agus ’s math a dh’ fhaodas tu na botuil bhrèagha a thilgeil a mach.”

Co-dhiùbh, chan eil am bainne-tiugh ro fhurasda dhuinn uile fhaotainn; ach tha lìomh miorbhuileach ùr airson àirneis ann, ris an abrar “Topps.” Ma chuireas sibh air bòrd e mar lìomh sam bith eile, cumaidh suathadh le clùd tioram e sgiamhach car thrì mìosan. Ach chan e sgéimh a mhàin, oir cha dean bùirn an làrach grannda glas mar as àbhaist dha. Tha so gu sònraichte freagarrach airson balla an t-seòmair-nighe, no an t-seòmair deasachaidh, oir cha dean toit deargadh idir air; is ann a tha an lìomh so a’ tilgeadh dheth gach uisge fuar agus blàth.

Ach is iomadh ball-àirneis air an téid sgròb gun fhiosd, nach gabh a chleith. Mas ann de dh’ fhiodh dorch a rinneadh e, tha mi de’n bheachd gu ’m falaich <eng>“Three-in-one Scratch Remover”<gai> e. An toiseach cuiribh rud beag air gach sgròb agus nuair a thiormaicheas e, suathadh beag eile air an àirneis gu léir. Cha chreid mi nach e sùil gheur a ni a mach an sgròb as deidh sin.

MA thug thu sgrìob air mullach an tighe le <eng>“distemper”<gai> am bliadhna cha robh thu ’nad aonar idir—ach chan fhada gus am bì. Bha fear bùthadh ag ràdh rium nach mór gu robh e ’faighinn reic idir air <eng>“distemper”<gai> an diugh agus is beag an t-iongnadh. Tha an <eng>“Emulsion Paint”<gai> anns gach dath againn a nis, agus ma chuireas sibh an sàs e aon uair cha toir sibh sùil ur cinn air <eng>“distemper”<gai> tuilleadh. Faodar a nighe cho tric ’s a thograr agus chuireadh pàisde air balla e gun spriteadh no saothair. Am bheil mullach gach rùm agaibh geal? Feuchaibh ri dath a chur air. Rinn mi mullach aon rùm gorm ’s tha e snog.

NI an sùithe salachar righinn ma thuiteas i air brat-ùrlair. Air ur beatha na fliuchaibh e! Crathaibh <eng>“Fuller’s Earth”<gai> no <eng>“Talcum Powder”<gai> no rud-eigin de ’n t-seòrsa sin air fheadh. Gabhaibh dha le sguab nach eil ro chruaidh. Ma dh’ fhàgas e làrach ann, suaithibh luideag le <eng>“Carbon Tetrachloride”<gai> air, agus is math as fhiach e an t-saothair.


[TD 321]

CHA do dheàrrs a’ ghrian air a’ chuid bu mhotha againn san t-samhradh a chaidh agus ma tha an seanfhocal r’ a chreidsinn ’s e a’ bhòtunn as trice bhitheas oirnn na a’ bhròg san t-samhradh so cuideachd. Their iad “Ma thig ùr-fhàs air an uinnsean roimh an darach, théid ar dearg bhàthadh fad an t-samhraidh.” Mu dheireadh na Màirt thachair dhomh bhith cuairt troimh choill an Dun Eideann. Ged a bha gach darach fhathast sa mheadhon gheamhraidh, bha a h-uile uinnsean air na thuit mo shùil a’ fàs bòidheach le ùr-fhàs uaine. Ach có aige tha fios? Is miosa eagal na cogadh!

MA tha dùil ri cuideachd agus gun aran-milis càileir a stigh ni sibh so gu h-aithghearr. Cuiribh leth-phunnd <eng>Cocoanut<gai> agus cairteal puinnd siùcair ann an soitheach. Measgaichibh iad gu math le aon ugh. Nuair a ni e leantainn beagan r’ a chéile lìonaibh gucag uighe leis; tionndaidhibh gach làn gùcaig a mach. Ma fhliuchas sibh a’ ghucag an dràsda ’s a rithist le bùirn fuar thig iad a mach gu h-àluinn. Tha sirist air barr gach aon diubh glé thlachdmhor. Cuiribh do àmhainn a tha meadhonach teth iad gus a bheil iad bàn-ruadh. (Rabhadh beag—feuch nach cuir sibh barrachd air aon ugh annta ged shaoileas sibh gu bheil e car tioram.)

IS iomadh bean-tighe a tha gu math nas socaire dheth an diugh agus cothrom aice còcaireachd le inneal-deasachaidh agus àmhainn air nach fheum i mòine no gual a chur. ’S e an rud, cho daor ’s a tha an teas so, agus cha chreid a’ chuid mhór gu bheil iad a’ caitheamh a’ cheart uimhir de ’n teas luachmhor so ’s a tha iad a’ cur gu feum, mur eil na soithichean deasachaidh aca freagarrach. Cha dean an sgeileid a shuidhe air éibheal an tac an teine càil ach crois. Ged a chosgas “pana” trom “aluminium” suas ri punnd Sasunnach, tha ìochdar chòmhnard air, a ghlacas an teas gu h-iomlan. Thatar ’gan deanamh a dh’ aon ghnothaich gus an teas as motha fhaotainn ann an ám goirid; agus cha bhi sgillinn agaibh orra mu cheann bliadhna.

Dh’ fheuch mi am pana enamel a bha math gu leòir, eadhon air gas, leis a’ bhuntàta air <eng>“electric cooker”<gai> agus thug e fichead mionaid na b’ fhaide na thug am pana “aluminium” trom an ath là.

“Bha trod mhór agam fhéin ’s aig Seòras an raoir,” arsa Màiri. “Abair gu robh cur a mach oirnn ri chéile fad an fheasgair—ach fiach riut na dh’ fhosgail e a bheul aon uair.”

[Sanas]


[TD 322]

Feadhainn mu’n Cuala Sinn

[Dealbh]

Is e fear de mhuinntir Bheàrnaraidh na Hearadh a tha a’ gabhail àite Alasdair MhicMhathain ann an Oifis a’ Chomuinn Ghaidhealaich anns a’ Cheann a Tuath.

Rugadh Domhnull Iain Mac ’Illeathain ann an Eilean Bheàrnaraidh fhéin agus tha e cóig bliadhna deug thar fhichead de dh’ aois. Bha e ann an Ard Sgoil Inbhirnis agus ann an Oilthigh Ghlaschu ach dh’ fhàg e an t-Oilthigh gu dhol dh’ an arm aig toiseach a’ chogaidh.

An deidh a’ chogaidh, thill Domhnull Iain do Bheàrnaraidh agus rinn e obair mhór an sin am measg na h-Oigridh. Bithidh an t-eòlas a fhuair e an uair sin gu feum mhór dha, oir is ann ris an Oigridh bu mhotha a bu chòir a ghnothaich a bhith anns an dreuchd ùr so.

[Dealbh]

Rugadh Sir Compton MacCoinnich ann an Hartlepool an Sasuinn, ach, fad a bheatha tha e air a bhith a’ saothrachadh as leth na h-Albann. Fad bhliadhnaichean tha làmh air a bhith aige ann an oidhirpean airson a riaghladh fhéin fhaotainn airson na dùthcha. Chuir e seachad greis ann am Barraidh—far an do sgrìobh e feadhainn de na leabhraichean a b’ fheàrr a fhuair sinn bhuaithe, agus tha a dhachaidh a nise ann an Dun Eideann. Tha sinn toilichte a chluinntinn gur e an Ceann Suidhe airson na bliadhna so air a’ Chomunn ainmeil sin—Comunn Gàidhlig Inbhirnis. Bhon a thòisich ‘Gairm’ tha Sir Compton air a bhith ’na chùl-taic dha, agus tha e daonnan a’ cumail am mach gur e raitheachan as fhearr an Albann an diugh.


[TD 323]

[Dealbh]

Air a’ cheud latha de’n Iuchar bithidh Freadaidh MacAmhlaidh a’ gabhail àite Fhionnlaigh Mhic Dhomhnuill mar fear cuideachaidh ann an Oifis Ghàidhlig a’ Bh.B.C. Tha Freadaidh naoi bliadhna fichead de dh’ aois agus rugadh e ann an Sollas an Uibhist a Tuath. Fhuair e fhoghlum ann an Oilthigh Dhun Eideann far an tug e mach M.A.

’Se Freadaidh an ceathramh fear-cuideachaidh a tha air a bhith ann an Oifis Ghàidhlig a’ Bh.B.C. An toiseach bha Gilleasbuig Peutan (Sgiathanach); an uair sin Murchadh MacLeòid (Leódhasach) agus Fionnlagh MacDhomhnuill (Hearach). Tha Eóghan Mac Phì fhéin air a bhith air ceann na h-oifis bho chionn suas ri naoi bliadhna deug, agus tha esan á Baile Chaolais.

[Dealbh]

Bho chionn dha no trì mhìosan chaidh Rob MacLeòid agus a bhocsa ciùil air chuairt do Chanada, agus chuireadh fàilte chridheil air anns gach ceàrnaidh. Buinnidh Rob do Thobarmhoire agus thòisich e an toiseach leis a’ phìob mhóir. Bho chionn seachd bliadhna chuir e air chois an còmhlan-ciùil a tha nise air fear de ’n fheadhainn as ainmeile an Alba agus tha móran de na puirt air an stéidheachadh aca air puirt pìoba. Chan eil Rob ach naoi ar fhichead, agus an uair nach eil e air chuairt leis a’ chòmhlan tha e a’ cumail sùil gheur air Tigh Osda Mhisnis. Tha e pòsda aig Sine NicCullaich as an Oban agus tha triùir ghillean aca.


[TD 325]

An Coimisean Ur . . . .
Le DOMHNULL IAIN MACCUMHAIS

AN deidh saothrachadh fad còrr is dà bhliadhna, tha a’ Chomhairle a chuir Rùnaire na Stàite air chois airson geur-rannsachadh a dheanamh air suidheachadh chroitearan a nise air am beachdan agus an co-dhùnaidhean a chlò-bhualadh. Tha leabhran ceud taobh duilleig a’ toirt cùnntais air an cuid saothrach, agus gu dearbha chan eil aon fhocal ann nach fhiach a leughadh. So, glé sgiobalta, brìgh nan rudan as cudthromaiche a tha aig a’ Chomhairle ri ràdh—gun a bhith a’ moladh no a’ diomoladh, ach dìreach a’ mìneachadh na tha sgrìobhta anns an leabhran:

(a) COIMISEAN UR.

B’ àbhaist Coimisean, d’ am b’ ainm Coimisean nan Croitearan, a bhith a’ riaghladh cùisean chroitearan anns na seachd siorrachdan anns a bheil iad ri ’m faotainn. An an 1912 chuireadh as do ’n Choimisean sin agus ’na àite thainig Cùirt an Fhearainn. Tha ùghdarras aig a’ Chùirt, chan ann a mhàin thairis air croitearan ach thairis air tuathanaich bheaga is mhóra air feadh Alba gu léir. Tha làn ám buidheann a chur air chois a rithist nach gabh gnothach ri nì sam bith ach ri cùisean chroitearan agus, uime sin, bu chòir Coimisean nan Croitearan a thoirt air ais le ùghdarras agus airgead cothromach a leigeas leotha na rudan a chì iad feumail a dhèanamh. Bhitheadh Cùirt an Fhearainn a’ cumail air adhart le móran de ’n obair a tha iad a’ deanamh an dràsda am measg nan croitearan.

(b) SUIDHEACHADH FEARAINN.

Cha tàinig atharrachadh mór sam bith ré nan trì fichead bliadhna ’s a deich a chaidh seachad o linn Coimisean Napier air àireamh no air meud chroitean. Tha a’ chuid mhór dhiùbh an diugh mar a bha iad an uair sin—ro bheag airson beòshlaint a thoirt asda leotha fhéin. Tha Achd Parlumaid ann a tha a’ buileachadh air Rùnaire na Stàite ùghdarras croitearan a shuidheachadh air fearann ùr. Bu chòir dha feum a dheanamh de’n ùghdarras sin a réir comhairle a’ Choimisean, seachd àraidh ann an àitean far nach eil e furasda do dhuine obair fhaighinn a leasaicheas obair na croite.

(c) CROITEAN A THA FALAMH.

Bu chòir a bhith a’ gabhail a h-uile cothrom air son croitean a mheudachadh, le bhith a’ cur croit a tha falamh a stigh ri croit eile, no pàirt ri aon chroit agus pàirt ri croit eile. Nuair a thig croit air ais an dràsda chun nan uachdaran, mar a thachras nuair a leigeas duine a’ chroit dheth no a chaochaileas e gun sgeul air oighre, tha e buailteach dha a’ chroit a chumail ’na làmhan fhéin no a leigeil a mach as ùr gun ghuth air feum a’ bhaile. Mar sin bu chòir do ’n uachdaran leigeil fhaicinn do ’n Choimisean an uair a bhios croit falamh agus cead a’ Choimisean fhaighinn mus fhaod e a’ chroit a leigeil a mach gu duine sam bith.


[TD 326]

(d) CROITEARAN NACH EIL A’ COMHNAIDH AIR AN CUID CHROITEAN.

Tha croitearan ann aig a bheil an dachaidh air falbh o ’n chroit—faodaidh e bhith ann an tìr chéin. Tha a leithid sin a’ deanamh cron mór ann am baile. Nuair a thréigeas duine a’ chroit, chan e a mhàin gu bheil e a’ leigeil na croite a dholaidh ach tha e a’ deanamh coire do dh’ obair a’ bhaile a tha a’ crochadh air a h-uile duine a bhith a’ deanamh a chuibhrinn fhéin dhith. Bu chòir ùghdarras a bhith aig a’ Choimisean a’ chroit a thoirt air falbh o leithid sin de dhuine ma tha e a’ còmhnaidh nas fhaide air falbh o ’n chroit na dà mhìle, ach cha deanadh an Coimisean sin gun a bhith làn riaraichte gum bitheadh sin a chum feum a’ bhaile. Gheibheadh duine a chailleadh a’ chroit mar so cothrom an tigh còmhnaidh agus pìos talmhainn a chumail mar a chuid fhéin, mas e sin a b’ fheàrr leis na luach an tighe fhaighinn o ’n uachdaran mar éirig. Phàidheadh e suim bheag airgid do ’n uachdaran a h-uile bliadhna airson an talmhainn agus phàidheadh e cìsean siorrachd (no <eng>“rates”<gai>) cuideachd.

Feumar a thuigsinn nach eil facal de ’n so a’ buntainn ri duine aig nach eil dachaidh sam bith ach a dhachaidh air a’ chroit, ged a dh’ fhaodas obair a thoirt air falbh o ’n tigh gu math tric, mar a thachras an uair a bhios duine aig muir.

(e) NA SEANN DAOINE.

Nuair nach eil air am fàgail air a’ chroit ach na seann daoine, tha am fearann a’ dol a dholaidh. Chan eilear a’ coimhead ri obair a’ bhaile mar bu chòir, agus tha an òigridh nach fhaigh cothrom air fearann a’ togail air falbh o ’n tigh. Cha bu chòir nì sam bith a dheanamh a chuireadh dragh air na seann daoine, ach dh’ faodadh e bhith gum bitheadh iad fhéin toileach am fearann a leigeil dhiùbh nam b’ urrainn dhaibh tigh-còmhnaidh eile fhaighinn anns a’ bhaile am measg an cuideachd fhéin. Chan eil a’ leithid sin de thighean ri ’m faotainn an dràsda, ged a dh’ fhaodas iad a bhith ann ri tìde ma ghabhar ri comhairle eile a thatar a’ toirt seachad. Ach an dràsda ma tha seann chroitear deònach faighinn cuidhteas obair an fhearainn, bu chòir còir a bhith aige am fearann a leigeil dheth ach greim a chumail air an tigh còmhnaidh agus bìdeag talmhainn mar a chuid fhéin an àite éirige. Dh’ fheumadh an seann duine cead a’ Choimisean fhaighinn airson so, oir cha bhitheadh e an còmhnuidh freagarrach an tigh-còmhnaidh a sgaradh o ’n fhearann. Phàidheadh an seann duine suim bheag airgid airson an talmhainn a h-uile bliadhna, ach cha phàidheadh e cìsean siorrachd fhad ’s a bhitheadh e fhéin a’ fuireach anns an tigh.

(f) BAILTEAN A THA AIR DHOL A DHOLAIDH.

Dheanadh na chaidh a chomhairleachadh a cheana feum ri tìde ach tha bailtean ann a tha air a dhol cho fada bhuaithe ’s nach bitheadh a leithid sin a chum feuma—ma tha ath-bheothachadh gu bhith ann feumar coimhead riutha gun dàil. Nuair a tha a’ chùis mar sin, bu chòir ùghdarras a bhith aig a’ Choimisean an talamh a riarachadh as ùr am measg nan daoine, is e sin r’a ràdh, croitean ùra a


[TD 327]

shuidheachadh. Ach dh’ fheumadh tri cùmhnantan a bhith co-cheangailte ris a’ leithid sin:

(1). Nach caill duine sam bith anns a’ bhaile a dhachaidh fhéin;

(2). Gum faigh a h-uile duine a tha deònach agus comasach an talamh àiteach, fearann a bhios cho math ris an fhearann a bha aige roimhe sin; agus

(3). Gum bi a’ chuid as motha de’ na croitearan a tha a’ còmhnaidh anns a’ bhaile deònach an gnothach a dhol air adhart.

Nan saoileadh an Coimisean gun deanadh sin an obair na b’ fhasa, bu chòir do Rùnaire na Stàite talamh de ’n t-seòrsa so a cheannach o ’n uachdaran.

(g) AM MONADH.

Tha còraichean monaidh air leth luachmhor aig na croitearan, agus bu chòir na còraichean sin a bhith air an riaghladh leis a’ Choimisean an àite na Cùirte. Dh’ fhaodadh móran a bhith air a dheanamh air son monaidhean a leasachadh, ach, mar a tha cùisean an dràsda, tha e ro fhurasda do dhuine no dithis bacadh a chur air oidhirp sam bith a nì na daoine a tha adhartach airson obair leasachaidh a chur air bonn. Bu chòir leigeil le muinntir a’ bhaile a dhol air adhart le obair de ’n t-seòrsa so mas e sin toil a’ chuid as motha de ’na croitearan agus ma tha cead a’ Choimisean aca. Far a bheil duine a’ diùltadh a chuid fhéin de chosgais na h-obrach a phàidheadh, bu chòir buntainn ri sumaigeadh an duine sin ann a’ leithid de dhòigh is nach fhaigh e maith na h-obrach.

Bu chòir ùghdarras a bhith aig a’ Choimisean cead a thoirt do chroitear leis am bu mhath fhearann a dhìon fad na bliadhna an aghaidh spréidh a’ bhaile, sin a dheanamh ma chumas e a stoc fhéin air a’ chroit fhad ’s a tha na croitean eile fosgailte. Bhitheadh e feumail cuideachd ùghdarras a bhith aig a’ Choimisean pìos de ’n mhonadh a chur air leth airson croitear leis am bu mhath a’ chuibhrionn de ’n mhonadh a thoirt a steach an taobh a stigh a chrìochan fhéin.

(h) CUIDEACHADH AIRGID.

Bu chòir meadhonan a bhith ann airson iasad airgid a thoirt do dhuine a tha a’ dol a steach do chroit as ùr agus a dh’ fheumas pàidheadh airson na tha air uachdar an fhearainn. Agus bu chòir meadhonan ceudna a bhith ann airson croitear a tha a’ cur feum air airgead airson a bhith ag oibreachadh na croite.

Gu tric tha na meadhonan a tha ann an dràsda airson a bhith ag cuideachadh le àiteachadh fearainn air an deasachadh airson nan tuathanach mhóra agus chan eil iad an còmhnuidh freagarrach air son ann croitearan beaga. Bu chòir do ’n Choimisean beachdachadh air a sin agus comhairleachadh dé an t-atharrachadh a leigeadh le croitearan am feum as fheàrr a dheanamh dhiùbh.

(i) CORAICHEAN OIGHRE IS DILEABAICH.

Bu chòir e a bhith ceadaichte do chroitear a’ chroit a thoirt mar dhìleab, chan ann a mhàin do dhuine am measg a chuideachd fhéin mar a tha a’ chùis an dràsda, ach do dhuine sam bith a thogras e, mas e duine a tha ann a shaoileas an Coimisean freagarrach. Agus


[TD 328]

nuair a chaochaileas croiteir gun tiomnadh fhàgail, mur a tig oighre air adhart ann an ùine ghoirid (can ann an ceithir mìosan) bu chòir do ’n uachdaran a’ chroit a leigeil a mach gu duine eile le cead a’ Choimisean; ma thig an t-oighre air adhart an taobh a stigh aon bhliadhna an deidh sin, phàidheadh an t-uachdaran dha éirig anns an dòigh àbhaisteach airson na bha air uachdar an fhearainn.

(j) RUDAN EILE.

Tha móran a bharrachd air na dh’ ainmicheadh as fhiach beachdachadh air ann an leabhran na Comhairle, mar a tha na tha aca r’ a ràdh co-cheangailte ri margaidhean is prìsean, obair Coimisean na Coille, agus obair Colaisdean an Aiteachais. Agus tha aon nì sònraichte a dh’ fheumar a chumail air cuimhne—nach eil sgriòbte anns an leabhran ach rudan a thàtar a’ comhairleachadh a dheanamh, agus is e a’ cheist dé a bhitheas sgrìobhte anns an Achd Parlamaid. Bha deifir mór eadar na chomhairlich Coimisean Napier ann an 1884 agus an t-Achd a chuireadh a mach ann an 1886. Faodaidh deifir a bhith cuideachd eadar comhairle 1954 agus an t-Achd Parlamaid a leanas oirre.


. . . . Agus Beachdan Croitear
Le RUARAIDH DOMHNALLACH.

FACAL is tric a chuala mi san eaglais aig a’ mhinistear chòir nach maireann, an t-Ollamh Urramach MacDhomhnaill, ministear Eaglais an Rubha Dhuibh, an Uibhist a Tuath: “Far am bheil mo chràdh bidh mo làmh, ’s far am bheil mo ghràdh, bidh mo thathaich.” Mar sin a chàirdean a tha a’ leughadh so, dh’ iarrainn oirbh mo lethsgeul a ghabhail anns an oidhirp so a tha mi a’ tabhairt air mo bheachd fhéin a thoirt air na thuirt Coimisean nan Croitearan, ma bhitheas mi caran tric a’ tighinn a dh’ ionnsaigh a’ ghnothaich as fhaisge do m’ chridhe-sa, sin suidheachadh doirbh a’ bhaile againn fhéin ann an càs beòshlaint reusanta dheanamh le bhith ’g oibreachadh croit bhig san latha th’ ann an diugh. Anns a’ bheagan làithean a tha air dhol seachad bho ’n thàinig Iomradh a’ Choimisean a mach, tha móran dhaoine air fhoighneachd dhiom “Gu dé nis do bharail air an <eng>Report<gai> ann an càs a’ bhaile agaibh féin, Baile Mhàrtainn?” Their mi aon fhacal, gu bheil barail mhath agus ma theid beachdan agus seòladh a’ Choimisean a chur an gnìomh nach eagal duinn.

Trì bliadhna air ais, beagan mun cuala a’ mhór-shluagh gun robh coimisean air a shuidheachadh chuir croitearan a’ bhaile so gearain làidir chun an D.O.A.S. gun robh na croitean againn a tha nas lugha na seachd acraichean de thalamh àitich an té, tuilleadh is beag agus ma bha na dachaidhean againn ri bhith air an cumail r ’a chéile gu ’m feumamaid leasachadh fearainn fhaotainn ris na croitean. Cha cheadaich àite dhomh dhol a steach anns na thachair an deidh sin.


[TD 329]

Ach gu tolladh gu bonn mo sheanachais, cho luath is a chuala sinn gun robh Coimisean nan Croitearan air a chur air bonn, sgrìobh sinn do ’n ionnsaigh agus thug sinn cuireadh dhaibh tighinn do ’n bhaile agus gnothaichean fhaicinn air an son féin agus ceist sam bith a dh’ fheòraicheadh iad a fhreagairt.

Ghabh mi deagh bharail orra, ghlac mi misneachd agus chuir mi mo dhòchas ’nan ceartas agus ’nan gliocas. Ach cho fad ’s a bhuineas an seirbhis ruinne tha an co-dhunaidhean ’s am beachdan mu ’n chùis an duathar oirnn fhathast. Feumaidh sinn tomhas mór de dh’ fhoighidinn a chleachdadh oir is e nì ro-chudthromach a tha os làimh.

Gu dé nis an t-atharrachadh as motha a dh’ iarradh croitearan na dùthcha so a bhith air a dheanamh a chum ’s gum biodh an saothair nas buanachdaile ’s nas tlachdmhoire dhaibh féin? Tha mi smaoineachadh nach eil mi fada ceàrr nuair a chanas mi gum biodh a’ chuid mhòr de na fìor chroitearan ro-dheònach an cuibhreann féin de ’n fhearann eadar mór-fhearann is mòinteach a bhith air a roinn a mach dhaibh féin a chum ’s gum biodh iad comasach air oibreachadh o ’n dara ceann de ’n bhliadhna chun a’ chinn eile mar a b’ fheàrr a chitheadh iad freagarrach, saor bho chuing agus iomadh uair bacadh an nàbaidhean. Mar is trice nach e meud na h-obair-nàbachd ceann aobhair na strì ’s na h-aimhreit a tha daonnan ag éirigh ann am bailtean chroitearan, nach ann ag oibreachadh na mór earrainn a gheibh an ràpall ’s an seotaire uipeireachd a chur an ceill gu toil a chridhe ’s e an deagh dhòchas nach e-fhéin ach a nàbaidh a bhios a’ fulang air a shon san ath bhliadhna. Tha mi a’ cur mo làn aonta ri beachd na mnaoi uasail Nic a’ Phearsain mu ’n Stàit a cheannach fearann chroitearan. Chan urrainn mi le fìrinn moladh sam bith a dheanamh air aon seach aon de uachdarain na dùthcha so ri mo linn féin no le m’ fhiosrachadh roimhe sin. Ma nì iad dad de chosgais idir, ’s ann ri sealg agus ri iasgach bhreac. Chan eil de dhiù de ’n chroitear ach am bàillidh a chur dà uair sa’ bhliadhna a thogail a’ mhàil. Mar a theireadh seann duine còir a mhuinntir na sgìreachd so an uair a thigeadh paipear a’ mhàil, “Thig am fear so cho cinnteach ris a’ bhàs.” Math no dona gam biodh an Stàit mar uachdaran cha b’ urrainn dith bhith mòran na bu mhì-shuimeile na cuid de na h-uachdarain a th’ ann.

Na h-abradh neach sam bith riùmsa nach eil a’ chroiteireachd a’ pàidheadh an Uibhist an diugh. Tha, is ì thà, do neach aig a bheil cuibhrionn math de thalamh-àitich is de thalamh feuraich. Chan fhaic thu aon dhiùbh sin a’ reic ’s a’ toirt cosnadh a’ bhaile mhóir air. Le goireasan ùra, sgil is foghlum, cha robh e riamh cho furasda dha beòshlaint a dheanamh ma tha tomhas reusanta de fhearann aige. Bho thoiseach chaidh na croitean san dùthaich a ghearradh a mach fada ro-bheag agus ged a tha gu bitheanta an diugh dhà ’s a trì dhiùbh air an oibreachadh le aon duine, chan eil ann dha fein ’s d’ a nàbaidhean a tha nas mì-fhortanaiche na e féin ach riasladh a thaobh obair-nàbachd. Feumaidh a’ bhuidheann a theid an dàil an nì chudthromaich so a leasachadh a bhith air leth fad-


[TD 330]

sheallach, saor bho leathachas agus eòlach air obair fearainn, seadh faodaidh mi ràdh gum feum iad an cluasan a dhùnadh ri na beachdan féineil cumhang a bhitheas mise ’s mo sheòrsa deònach air a chur mu ’n coinneamh, cho fad ’s a fhreagras iad sinn féin a mhàin. Crìochnaichidh mi ann an deagh dhòchas mus bi so air a chlo-bhualadh gum bi solus air a’ chroitear bhochd fheumach air an t-slighe a tha an Coimisean ùr a’ dol a ghabhail a chum a shuidheachadh a leasachadh san t-saoghal so, co-dhiùbh a roghnaicheas iad a shlìopadh no gabhail dhà le làmh chrann-daraich. Aon rud a tha glé chinnteach mur a bheil cuibhrionn choltach de fhearann aig a’ chroitear cha bhi e am feasda comasach air móran a dheanamh air a shon féin no airson na rìoghachd. Chan fhaod an gnothach so làmh ma shaor a leigeil ann. Tha e a’ cur feum air cabhaig.


Bho chionn thri bliadhna, mar a bhios cuimhne aig an luchd-leughaidh, bha upraid ann an Uibhist-a-Tuath an uair a mhaoidh croitearan Bhaile Mhàrtainn seilbh a ghabhail as Oighreachd Bhaile ’n Lòin. B’ e Ruaraidh Domhnallach fear de na croitearan sin, agus tha sinn toilichte gun do dh’ aontaich e a bheachdan a chur air paipear dhuinn.

Fir-Deasachaidh.

[Sanasan]


[TD 343]

Aos Dàna
Le AONGHUS MAC MHATHAIN.
I.

ANNS a’ cho-chruinneachadh de dh’ òrain Gàidhlig a chaidh a chur a mach le Raghnall Dubh, mac Alasdair mhic Mhaighstir Alasdair, anns a’ bhliadhna 1776, tha òrain ann le ceathrar no cóignear bhàrd do ’m bheil e a’ toirt an ainme “An t-Aos-dàna.” Is iad sin am Bàrd Mac Shithich, Eachann Bacach Mac Gill-eathain, Iain mac Ailein, am Bàrd Mac Mhathain, agus, is dòcha, Iain Dubh mac Iain mhic Ailein. Co-dhiùbh tha dà òran san leabhar “leis an Aos-dàna” a tha feadhainn eile a’ fàgail air Iain Dubh.

Anns an t-seann Ghàidhlig bha “aos” air a chleachdadh mar a tha “luchd” anns a’ Ghàidhlig againne. Mar so gheibh sinn aos ciùil, aos faire, aos galair, aos uilc, aos dàna, san t-seann Ghàidhlig far an abair sinne luchd ciùil, luchd faire, luchd galair, luchd uilc, luchd dàna. Is e sin ri ràdh, cha b’ urrainn do neach aos dàna a chleachdadh mu dheighinn aon bhàrd. Is e fear dàna bu chòir a chleachdadh dha thaobh so. Ach coma, bidh e coltach gun deach fìor bhrìgh an fhacail air dhìochuimhne agus gu robh Raghnall Dubh ’ga chleachdadh a thaobh bàird shònraichte a bha ’na sheòrsa de bhàrd teaghlaich aig ceann-feadhna mu dheireadh na seachdamh linne deug agus mu thoiseach na h-ochdamh linne deug. Mar so, is dòcha gu robh Mac Shithich ’na bhàrd aig Iarla Earra-ghàidheal, Eachann Bacach agus Iain mac Ailein ’nam bàird aig Tighearna Dhubhaird, agus am Bàrd Mac Mhathain ’na bhàrd aig Iarla Shìfort, Triath Chlann Choinnich. Is dòcha gur h-e an t-inbhe so a bhith aca a thug do Raghnall Dubh an t-urram so a chur orra seach bàird eile a tha sa’ cho-chruinneachadh aige. Ach faodaidh sinn a thoirt fa-near nach eil e a’ toirt an ainme so do Niall Mac Mhuirich, ged a theireamaid gum b’ airidh air e seach duine a chàch, mas e so ciall a bha aig an fhacal. Chan ionann am facal so agus am facal cumanta aois.

Chan eil móran air sgeul an diugh mu bheatha nam bàrd a tha sin. Chan eil mi am beachd gu bheil forfhas againn mu ’n Aos-dàna Mac Shithich ach gur h-e a dheachd an cumha do Ghill-easbuig Caimbeul, Iarla Earra-ghàidheal a chaidh a dhìth-cheannadh ann an Dùn Eideann anns a’ bhliadhna 1685:

Tha sgeul agam—’s cha chùis ghàire—
dhuibh r’a ìnnse,
gun chuireadh ceann-taice nan Gàidheal
an staid ìseal.

Is ann a mhuinntir Mhuile a bha Eachann Bacach Mac Gill-eathain. Is dòcha gun do rugadh e mu ’n bhliadhna 1624. Co-dhiùbh, is ann sa’ bhliadhna 1626 a thàinig Sir Lachlann Mac Gill-eathain a steach air an oighreachd agus tha Eachann Bacach ag ràdh anns a’ chumha a rinn e air bàs Shir Lachlainn sa’ bhliadhna 1648:

Bha mi tathaich do chùirte
Seal mu’m b’aithne dhomh ’n t-ùrlar a
dh’ fholbh.


[TD 344]

Tha beul-aithris a’ cumail a mach gu robh e aig Blàr Inbhir Chéitein sa’ bhliadhna 1651 agus gur h-ann a sin a fhuair e an leòn a dh’fhàg bacach e. Ach saoilidh mi bho thoiseach an òrain aige fhéin air a’ bhlàr (Gura h-oil liom an sgeul so A dh’ éisd mi Di-domhnaich) nach eil e ro choltach gu robh e fhéin sa’ bhlàr iomraiteach sin, agus ma tha e fìor gur h-ann bho leòn a fhuair e am far-ainm, is dòcha gur h-ann an cogadh Mhontròis a fhuair e an ciorram agus gur h-e sin a chùm e as a’ bhlàr far an do thuit na ceudan de’n fhine aige san àraich. A réir beul-aithris thuit seachdnar bhràithrean dhà sa’ bhlàr a’ dìon Eachainn Ruaidh. Tha seachd òrain a rinn e anns an leabhar air Bàird Chlann Ghill-eathain a chaidh a chur a mach leis an Urramach Alasdair Mac na Ceàrdadh: òrain agus marbhrann air Sir Lachlann Mac Gill-eathain, òran air Blàr Inbhir Chéitein, agus marbhrainn air Sir Eachann Ruadh. Chan eil fhios cuin a chaochail Eachann Bacach, ach ma rinn e bàrdachd sam bith an deidh bliadhna Inbhir Chéitein chan eil sgeul oirre an diugh.

Bhuineadh Iain mac Ailein no Iain mac Ailein mhic Iain mhic Eoghain do theaghlach Aird-ghobhair. Rugadh e mu thimcheall meadhon na seachdamh linne deug agus bidh e coltach gun do chaochail e uaireigin roimh Bhliadhna Theàrlaich. Anns a’ bhliadhna 1738 chaidh Mac Gill-eathain Threisinis fhògradh as fhearann dùthchais le Mac Cailin Mór agus rinn Iain mac Ailein rannan air an imrich sin. Anns a’ bhliadhna 1773 thadhail an t-Ollamh MacIain agus Seumas Boswell, ri linn na cuairt ainmeil a thug iad do Albainn, ann an Tigh na h-Eirbhe faisg air Tobar Mhoire. Is e bha chòmhnaidh an sin aig an ám an Dotair Eachann Mac Gill-eathain a Grùlainn a rinn cruinneachadh ionmholta de òrain Gàidhlig. Thug nighean an dotair, Màiri, an làmh-sgrìbhinn sin do Iain Mac Gill-eathain, Bàrd Tighearna Chola, agus thug esan leis i nuair a rinn e an imrich a null thar sàil anns a’ bhliadhna 1819. Tha an làmh-sgrìbhinn sin a nis ann an leabhar-lann ann an Albainn Nuaidh. So an t-iomradh a thug Boswell air Iain mac Ailein: “Thug a’ Mhaighdean-uasal Nic Gill-eathain am follais òrain Ghàidhlig le Iain Mac Gill-eathain, bàrd iomraiteach a bha am Muile, a chaochail beagan bhliadhnachan air n-ais. Cha b’ urrainn dha leughadh no sgrìobhadh. Leugh i agus dh’ eadar-theangaich i dhà dhiubh: a’ cheud fhear, seòrsa de chumha air Sir Iain Mac Gill-eathain nuair a b’ éiginn dha an dùthaich fhàgail sa’ bhliadhna 1715; am fear eile, comh-agallamh eadar dithis mhaighdeanan Caitligeach, peathraichean, co dhiùbh a b’ fheàrr do nighinn a bhith ’na caillich-dhuibh na pòsadh. Cha do mhothaich mi gu robh a bheag de shamhladh na filidheachd air an eadar-theangachadh. Ach ar liom gun do thaitinn an t-òran air leth sa’ Ghàidhlig ris a h-uile duine de’n chuideachd a thuigeadh a’ chànain sin. Faodaidh e bhith gu bheil rogha cainnte agus feabhas eagair ann nach gabh an cur an céill ann an eadar-theangachadh.”

Tha an dàrna h-òran a dh’ ainmich Boswell furasda gu leòir a dhèanamh a mach. Is e “Oran do Chlann Domhnaill mac Mhic Dhomhnaill Duibh” as ainm dha sa’ làmh-sgrìbhinn aig an Dotair Mac Gill-eathain agus gheibhear e air an ochdamh agus an naoidheamh taobh-duilleig de’n làmh-sgrìbhinn sin. Ach tha Boswell am mearachd


[TD 345]

mu’n cheud òran. Cha do dh’fhàg Sir Iain Mac Gill-eathain an dùthaich idir sa’ bhliadhna 1715. Bha e aig Blàr Sliabh an t-Siorraim sa’ bhliadhna sin, ach goirid ’na dheidh bhuail tinneas e ann am Peairt agus cha b’ urrainn e Rìgh Seumas a leantainn dha ’n Fhraing, ged a chaidh àite a thairgse dha air an luing. Dhealaich e ri shluagh ann am Baile Chéith agus chaidh e gu ruige Caisteal nan Gòrdonach far an do chaochail e air an dara là deug de’n Mhàrt sa’ bhliadhna 1716. Ach chaidh Sir Iain air fògradh dha ’n Fhraing sa’ bhliadhna 1692 agus air an dara taobh-duilleig de’n làmh-sgrìbhinn aig an Dotair Mac Gill-eathain tha òran le Iain mac Ailein da ’n ainm “Oran a rinn e nuair e chuala e gu robh Sir Iain ri fuireach san Fhraing.” Faodaidh e bhith gur h-e so an t-òran a chaidh eadar-theangachadh do Bhoswell. Tha an t-Ollamh Mac Iain e fhéin cuideachd a’ dèanamh iomraidh air a’ bhàrd: “Bha,” ars esan “o chionn ghoirid anns na h-eileanan fear de na bàird sin gun sgoil, agus air dha a bhith cluinntinn am Bìobull ’ga leughadh san eaglais, thàtar ag ràdh gun do dh’ iompaich e an eachdraidh naomha gu rannaigheachd. Chuala mi earrann de chomh-agallamh a dheachd e, air eadar-theangachadh le mnaoi-uasail òig ann am Muile, agus ar liom gu robh barrachd brìgh ann na shùilich mi bho dhuine a bha gu tur as eugmhais sgoile; ach bha beagan cothrom aige air eòlas a chnuasachadh; bha e a’ caitheamh a bheatha a measg sluaigh fhoghluimte.” Ma chuir Iain mac Ailein eachdraidh a’ Bhìobuill an altaibh a chéile ann an rannaigheachd, chan eil sgeul air an diugh. Ach is dòcha gur h-e chuala an t-Ollamh Mac Iain ach fathunn mu Laoidh a rinn e anns a bheil e toirt tarruing air cuid de eachdraidhean an t-Seann Tiomnaidh.

Tha sinn a’ faicinn gu bheil ar-aon Boswell agus an t-Ollamh Mac Iain a’ cumail a mach gu robh Iain mac Ailein gu tur a dhìth sgoile. Nam b’ e sgoil Bheurla a bhiodh so a’ ciallachadh, dh’ fhaodadh gum biodh so fìor gu leòir. Ach ma leughas neach an rosg agus a’ bhàrdachd a dheachd Iain mac Ailein, chan eil e furasda a chreidsinn nach robh cuid mhath de sheann fhoghlum nam bàrd air a shiubhal. Bha eòlas mion aige air seann eachdraidh nan Gàidheal agus air seann ghnèthean litreachais mar a bha crosanachd. Is àbhachdach fhéin agus is teóma an eachdraidh a chum e air Tuatha Dé Danann agus mar a thug Seumas Caimbeul, fear-ionaid an t-Siorraim ann am Muile, a mach a’ bhuaidh orra agus iad ann an riochd uisge-beatha Chluaidh, uisge-beatha Rois Mhic Gill-andrais, agus uisge-beatha Bhioghabhaidh, ris an abrar a nis Tìr-idhe. Dheachd e òrain molaidh agus marbhroinn, laoidh agus crosanachd, òrain sùgraidh agus òrain mulaid. Tha e coltach gum biodh e falbh air chuairt mar a bhiodh na seann bhàird agus bha e eòlach ann an Dùthaich Mhic Leòid, agus a measg Dhomhnallach Shléibhte, Chlann Raghnaill agus Ghlinne Garadh:

Nuair chruinnicheamaid gu campa
le ’r ceannardan meanmnach meara,
air theicheadh rachadh bròn bhuainn,
’s bhiodh sòlas a’ comhnaidh mar ruinn,
gum faighinn fhìn le m’ ràbhart
mo phàirt de’n a bhiodh san t-searraig;


[TD 346]

’s cha chumadh tusa ’n uair sin
a suas rium do cheann de’n amall.

Eadar òrain is rosg is eile tha sia cinn deug ar fhichead de chuid obrach Iain mhic Ailein anns an leabhar aig Alasdair Mac na Ceàrdadh air Bàird Chlann Ghill-eathain.

Bhuineadh Iain Dubh mac Iain ’ic Ailein do Dhomhnallaich Mhòrair agus thàtar a’ dèanamh dheth gun do rugadh e mu’n bhliadhna 1670. Bha e do dh’ uaislean Chlann Raghnaill agus bha e chomhnaidh ann an Eilean Eige. Tha mu ochd òrain leis air sgeul, a’ chuid as motha dhiubh air an deachdadh timcheall na bliadhna 1715. Rinn e an t-òran “A’ bhliadhna gus an aimsir so Gum b’ fhoirmeil sinn an Ormacleit” nuair a bha feachd Mhic ’ic Ailein a’ triall gu Blàr Sliabh an t-Siorraim. Bha e fhéin, ar liom, ’na measg, oir sa’ mharbhrann a rinn e do Mhac ’ic Ailein tha e ag ràdh:

Dhuinn ’s neo-shubhach an geamhradh
“An ruaig a thug sinn gu Galldachd
Cha bu bhuannachd ach call dhuinn.”

Rinn e òran do Aonghas Og Bhaile Fhionnlaigh uaireigin roimh Bhlàr Sliabh an t-Siorraim, oir tha e soilleir gu robh Ailean Mùideartach beò aig an ám, agus e fhéin agus a bhan-chéile, Penelope, a chomhnaidh anns a’ chaisteal ùr a thog e an Ormacleit:

Beir soiridh uam, ged dh’ fhuirich mi,
gu tigh nan uinneag àrd,
an tigh buadhach, stuaghach, turaideach,
nach uireasbhach ri dàimh,
an tigh ceòlmhor, òlmhor, aighearach,
’s am faighear cuirm le fàilt;
gun gleidheadh an rìgh a cheannard dhuinn,
’s a bhain-tighearn as math gnàs.

Ann an cumha a rinn e goirid an deidh na bliadhna 1724 tha e ag acain na chaidh eug de cheannardan Chlann Domhnaill anns na bliadhnachan mu dheireadh: Ailean Mùideartach, Domhnall a’ Chogaidh agus a dhithis mac, agus Alasdair Dubh Ghlinne Garadh. Rinn e òran do Mhac Shimidh a chaidh a dhìth-cheannadh an deidh Bliadhna Theàrlaich, a tha Raghnall Dubh ag ràdh a chaidh a dhèanamh nuair a bha MacShimidh air fògradh san Fhraing an deidh na bliadhna 1715. Ach tha e am mearachd an so. Is ann a bha Mac Shimidh air fògradh san Fhraing roimh ’n bhliadhna so. Bliadhna Sliabh an t-Siorraim is e taobh Rìgh Deòrsa a ghabh Mac Shimidh agus is ann an deidh na bliadhna so a fhuair e còir-sheilbh air oighreachdan dùthchais mar gheall air fheumalachd as leth teaghlach Hanòbhair. Tha e soilleir bho’n òran fhéin gun deachaidh a dhèanamh uaireigin an deidh na bliadhna 1717 nuair a phòs Mac Shimidh nighean Tighearna Ghrannd, oir tha am bàrd a’ toirt rannan molaidh oirre san òran:

Fhuair thu ’d ghlacaibh	céile leapach:
Deagh Nic Ailpein		gléidhteach sgapach,
Beul o’m blasd’ thig glòir.
Bain-tighearn dhiadhaidh	shocrach chiallach,
Cridhe fialaidh		le deagh riaghailt,


[TD 347]

Gnùis gun ìomhaigh reòt.
An nèamhain shoilleir		’s an leug nach doilleir,
An tì gun choire		mar sgàthan gloine,
Làn eireachdais gu leòir.
Guma buan do’n		lànain uasail,
Dh’fhàs gun uabhar		air aon chluasaig,
An seirc ’s am buaidh gun leòn.

Is e òran nam Fineachan Gàidhealach as ainmeile, dh’ fhaoidte, dhe na rinn e. Anns an òran so tha e toirt cunntais air treubhantas agus buadhan gach fine fa leth. Chan eil fios cinnte cuin a chaidh a dhèanamh agus cha mhotha a tha e againn an diugh gun atharrachadh mar a dheachd e e. A measg nan òran eile a rinn e tha Trod nam Ban Eigeach agus Bruadar mu chor na rìoghachd sa’ bhliadhna 1715.

(R’a leantainn)

[Sanasan]


[TD 349]

[Dealbh]

EILEAN MHUILE
le Donnchadh MacGuaire

Malaios, Malea, Myl, Muile. Thug Ptolemy Malaeos air Muile o chionn ochd ceud deug bliadhna. Thubhairt Adhamhnan <eng>Malea insula<gai> ris an deidh ám Chaluim Chille agus bha na Lochlannaich a’ cleachdadh Myl a ràdh. A réir coltais bha Ptolemy a’ ciallachadh àite àrd agus gun teagamh tha Muile glé àrd.

OBAIR EAGLAIS.

Bha an Deadhan Dòmhnall Mac an Rothaich á Liosmór ag innseadh gu robh seachd sgìreachdan ann am Muile a’ cunntas eilean Ithe agus Ulbha ann an 1549. B’ iad sin Cill Mhic Eóghain, Cill Fhinichein, Torosaidh, Cill Ninean agus a’ Chill Mhór. Thubhairt Tómas Nocsa, Easbuig nan Eilean, gu robh Muile agus na h-eileanan beaga eile làmh ris air an riaghladh mar aon sgìreachd fo chùram trì ministearan agus fo Chléir Latharna sa’ bhliadhna 1626. Chaidh Cléir Mhuile a chur air bonn ann an 1726 leis an àite suidhe aig Aros. Thòisich clàr-cuimhne na cléir trì bliadhna an deidh sin.

Is iomadh seann tigh adhraidh a tha feadh Mhuile agus na làraichean am follais le obair shnasmhor, shnaidhte air leacan agus croisean a bha co-cheangailte riutha.

OBAIR COGAIDH.

“An Gearna Dubh, an Gearna Dubh,
’S ann a dhòirtear an fhuil,
Marbhar an Ridire Ruadh
Mun teid claidheamh san truaill an diugh.”


[TD 350]

So sealladh eile air Muile anns na laithean a dh’ aom a’ leigeil fhaicinn strì, cogadh agus tric gort ’nan déidh. Is iomadh sreath a gheibh sinn ann am bàrdachd a’ cur an céill cho fiadhaich, borb agus a bha an t-àite, faodaidh e bhith a’ geàrd a chrìochan fhéin no còraichean Alba. Tha an Gearna Dubh sìtheil an diugh, cha chuir Leac nan Arm bàrr air biodaig tuilleadh agus nas mò cha till Clann Dòmhnaill gu Loch nan Ceall leis an Ridire Ruadh.

OBAIR FUINN.

Chan eil tuigse an diugh air na dòighean obrach a bha aig an t-sluagh bho chionn ochd fichead bliadhna. Bhiodh fir agus mnathan a’ dol gu Galldachd a dh’ obair air an fhearann. Cha robh móran pàidhidh aca, tric aon agus sia sgillinn airson adaig arbhair le dà sguab dheug air a buain le corrain. Dh’ fheumadh an sguab a bhith naoi òirlich garbh aig a’ bhann. Bhiodh eòrna pailt agus briuthas anns gach baile fearainn ris an uisge bheatha air an sìol eòrna. Bhiodh na seòid a’ seòladh gu Doire agus a’ reic an deoch so an sin. Bha lagh na rìoghachd ’nan aghaidh ach cha do stad sin iad.

B’ e lìon bàrr eile a bha a’ cinntinn airson anairt a shnìomh agus fhigheadh. Bha ceangal làidir eadar Muile agus Eireann ann an 1800. Bha Muile ainmeil airson <eng>“granite”<gai>. Bha a’ chlach air a buinnig anns an Ros Mhuileach. Tha i ri faicinn ann an drochaidean agus togalaichean ann an Albainn, Sasuinn, agus tìrean fad as mar Astràilia. Bha muilnean air am faighinn anns gach sgìre airson min-choirce a dheanamh. Cha robh móran ceilp air obrachadh ann am Muile. The e air innseadh mu shia ceud tunna sa’ bhliadhna.

BAILE THOBAR MHOIRE: OBAIR THIGHEAN.

Cha robh cor nan daoine ach glé mheadhonach an deidh Bliadhna Theàrlaich. Bha iad a’ fàgail an fhearainn agus a’ cruinneachadh dlùth air Bàgh Thobar-Mhoire. Co-dhiùbh thug Buidheann Iasgaich á Lunnainn fainear do’n chruaidh-chàs agus dh’ òrdaich iad anns a’ Chéitein 1789 gum biodh tighean air an togail gu h-òrdail làmh ris a’ chala. Bha dùil gun rachadh obair an iasgaich a leasachadh agus mar sin staid nan daoine. Chaidh na sràidean a tharruing, agus am fearann a roinn am measg dhaoine a bhiodh toileach tighean a chur suas, aig aon sgillinn an troigh air gach taobh de’n t-sràid. Bha cead aca air talamh barra, làmh ris na tighean gu ruige an siathamh cuid de’n acair, agus cóig acraichean gun a bhith air àiteach. Bha gach tigh a’ gabhail fichead not ’ga thogail agus gheibheadh fear an tighe iasad deich notaichean bho’n Bhòrd. Chaidh lethcheud tigh a thogail anns an dòigh so. Ann an 1838 bha fichead tigh air an sgliathadh agus reic am Bòrd an oighreachd. Bha thairis air cóig ceud deug sluaigh a nis anns a’ bhaile agus bha bochdainn cumanta ’nam measg. Dh’ fhàg móran dhaoine am baile airson Astràilia ann an 1820. Chaidh tigh uisge beatha a thogail ann an 1823 agus dà cheadha làidir as deidh sin a chionn gu robh dòrlach bhàtaichean a’ tadhal ann. Bha Bòrd nam Bochd a’ deanamh seirbhis agus chaidh tigh bhochd a chur suas ann an 1862 dlùth air a’ bhaile air £6,000.


[TD 351]

[Dealbh]

SGOIL.

Cha robh móran math ann an teagasg chloinne roimh 1790. Fhuair sgìreachd <eng>Quoad Sacra<gai> Thobar-Mhoire gealladh a’ bhliadhna sin. Bha na h-uachdarain ri tigheadas a thoirt seachad ach bha iadsan coma. Bha sgoil Phàrlamaid a’ toirt ionnsachaidh mhath do chloinn ann an 1832. Cuideachd bha sgoil obrach ann airson chaileagan agus sgoil ann an làimh an Eaglais Shaoir an deidh sin.

Thainig Oifig a’ Phuist do’n bhaile ann an 1791 le postachd gu tìrmór trì uairean anns an t-seachdain.

EACHANN IS LACHLANN.

Bha teaghlach Chloinn Ill’ Eathain an seilbh air a’ chuid mhóir de Mhuile a chionn chiadan bliadhna. Ach thainig là na h-aimhreit agus cogadh eadar iad fhéin agus MacCailein Mór. Ged a chaidh an gnothach a chur mu choinneamh an Rìgh Teàrlach agus an luchd riaghlaidh aige ann an Dun Eideann cha tainig còrdadh. Ghabh MacCailein seilbh air an Eilean gun bhacadh ann an 1680.

CAISTEAL NO DHA.

Tha Caisteal Dhubhaird cho beò is a bha e riamh. Tha ceannard Chloinn Ill’ Eathain a’ fuireach ann, an Sir Teàrlach. Nach iomadh là mór a chunnaic an dachaidh so ach bha am fosgladh aige as ùr ann an 1910 cho taitneach ri là sam bith is e air a bhith dùinte fad ghineal-


[TD 352]

achan. Ach faiceamaid curaidh eile air là eile, Lachlann mór e fhéin:—

“Fear bhuaileadh lann
’S a thairngeadh bhuillean
Aig ceann Tràigh Ghrunnaird
A dh’ fhàg mi.”

Chì sinn mar bhruadar Caisteal Arois ann an 1604. Le òrdugh Rìgh Seumas a Sia tha an Tighearna Ochiltree an làthair ann an long ris an abrar am <eng>“Moon.”<gai> Chaidh cinn feadhna a ghairm air bòrd le deagh rùn agus an sin am brath agus an càradh anns a’ phrìosan an Dubhanais. Bha an caisteal so air a thogail gu diongmholta. Tha e a nis ’na thobhtaidh.

NA BAIRD.

Cha b’ urrainn cunntas a thoirt gun na bàird ainmeachadh, bha iad ann, bochd is beartach. Nach cluinn sinn mu na gaisgich a chaidh fhuadach do Bharraidh air an tilleadh bho Dhoire is iad a’ reic uisge beatha ann an 1793.

“Beir mo shoraidh do’n Ros Mhuileach
A dh’ ionnsaigh cruinneig mo ghaoil,
Innis dhaibh gu bheil mi fallain,
Ann am Barraidh air mo thaobh.”

Bhiodh na bàird a’ seinn mu na stùcan agus an luchd dàimh. B’

[Dealbh]
Tobhta tigh Màiri.


[TD 353]

urrainn dhaibh a bhith geur sgaiteach: éisd ri Màiri Nic Dhòmhnaill air an tombaca, le feala-dhà air Niall a céile:—

“Ille ma tha agad pìob
Thig a nìos is dean do gharadh.
Chan eil agam ach rud crìon
’S gann dhomh fhìn e gu madainn.”

Ach is ann leis na laoidhean a bhitheas Màiri air a cuimhneachadh,

“Ge trom mi thogainn luath-ghair
A ghlanas daoine o’n truailleachd”

agus a rithist:

“Ni éifeachd fuil an t-Slànaigheir
Mar ulainn bhàn an gealachadh.”

agus nach do sheinn i “Leanabh an Aigh”?

Nach maiseach a sheinn Dùghall MacPhàil air an eilean mu’n iadh an sàile? Tha an t-oran anns gach ceàrn de’n t-saoghal. Tha e cliùiteach cheana.

SEOID.

Tha eachdraidh fhada ri innseadh air Muile nan craobh. Gheibh sinn dealbh beag air iomadh cùis a dh’ fhalbh. So Lachlann Odhar MacGill’ Eathain a’ cur an ceann thar canach nam blàr anns an Lùb Riabhach, leis a’ bhogha-saigheid is e a’ tarruing gu Blàr Phort Bheathain. Na teintean ’gan lasadh air Màm Chil Fhineachain agus fear calma aig Dùn a’ Gheàird a’ toirt rabhaidh gu robh Clann a’ Phì a’ tighinn a reubadh.

Cluinneamaid Tirisdeach a’ togal fonn le farum nan ràmh air feasgar fann foghair, an eathar làn mòna is e a’ togail ri dhachaidh a mach as Loch Làthaich.

Faicibh an leanabh ann an cliabh eich a’ dìreadh a’ Mhàim a dh’ fhàg Arla a dh’ fhuirich ann an Ardtunna. Faicibh an seann duine a dh’ fhàg an Ros ’na sheasamh cas-ruisgte ann an Tobar-Mhoire a’ falbh do Chanada. Tha aithne air na daoine sin ach cha teid an ainmeachadh.

Gabhamaid beachd air na fir a gheàrr an rathad mór a stallachan Ghribuin agus dà thasdan deug aig gach aon anns na sia slatan. Tha sgeul fhada air an là-an-diugh mar an ceudna ach feumaidh i bhith geàrr. Tha móran fearainn aig an Rìoghachd ann am Muile eadar Bòrd an Fhearainn agus Bòrd na Coille. ’Se uachdaran math a tha anns an Rìoghachd. Thòisich Bòrd na Coille ann an Aros le deich mìle acair ann an 1925. Tha a’ choille mór a nis. Tha obair ann agus daoine òga. Mairidh maise nam beann agus bithidh an t-àite àluinn a’ gairm clann nan daoine a b’ fheudar falbh, agus seinnidh iad “Coille Odhamhnain ud shìos cha dìobar mi ceanal.”


[TD 355]

An Gearasdan
Le LACHLANN MACFHIONGHUIN.

AM bliadhna, air latha Feill Eathain as t-samhradh, chum muinntir Gearasdan Loch Abair cuimhne air an là o chionn trì cheud bliadhna, a thainig Còirneal Brayne is a chuid shaighdearan air tìr aig bun Abhainn Nibheis.

Bha dùthaich Loch Abar is nan Garbh-Chriochan gun tàmh a’ cur dragh air Cromwell, is chuir e roimhe cur as do’n mhì-rian is do’n aramach a bha daonnan a’ dol air adhart. Is ann do Sheanalair Seòras Monck, a bha os cionn an airm an Albainn, a thug e an t-òrdugh an aimhreit a chìosnachadh agus sìth a chur air bonn. Bha Monck an Gleann Moireasdan nuair a thainig Brayne is a shaighdearan air tìr a Eirinn.

Cha tug Brayne fada air daingneachadh an ionaid ri taobh Abhainn Nibheis. Bha fiodh gu leòir ri fhaotainn air gach taobh anns na coilltean a bha a’ còmhdach nan gleann, is mun deachaidh móran ùine seachad, bha na saighdearan coimheach deiseil air son ionnsaigh sam bith o na Gaidheil.

Ann an leabhar a sgrìobh Sir Eóghan Camshron, Mac Dhomhnaill Duibh, tha e a’ toirt a bharail gur e MacCailein a chuir an sùilean an riaghaltais cho feumail is a bhiodh gearasdan a chur suas an Loch Abar. Dh’fhaodte gu bheil so fìor, agus cha b’iongnadh e, oir is iomadh milleadh is creachadh a rinneadh air feadh crìochan Earra-Ghaidheil le muinntir nan Garbh-Chriochan, gun tighinn idir air an sgrios a rinn arm Mhontróis.

Coma co-dhiùbh, is cia b’e an inntinn a dhealbh, bha an daingneach air a togail is arm Chromwell an teas meadhon nan Gaidheal. Ach cha robh an cead fhéin aca gu buileach, oir gann ceithir-la-deug an deidh dhaibh seilbh a ghabhail air an dachaidh ùir fhuair iad an droch làimhseachadh air taobh Loch Iall le buidhinn de Chamshronaich fo ’n Ceann-cinnidh Mac Dhomhnaill Duibh.

A dh’aindeoin gach trioblaid is cnap-starraidh a thainig ’na rathad—ach cha b’ ainneamh iad—thug Còirneal Brayne gu buil an dleasnas a dh’ fhàgadh ’na làimh le Monck.

Cho math ri bhith ’na fhear-riaghlaidh thairis air a’ ghearasdan ùr bha Brayne mar an ceudna ’na phrìomh-dhuine fo’n chrùn thairis air dùthchannan Loch Abar, Ghlinn Garaidh agus Ghlinn Comhann. Bha e ’na dhuine pongail a chunnaic gum b’fheàrr a bhith cairdeil ris na Gaidheil na bhith daonnan a’ cogadh riutha. Mar sin dh’aobharaich e gun d’rinneadh còrdadh eadar Mac Dhomhnaill Duibh is riaghladh Bhreatainn is rinneadh sìth is réite eadar na Camshronaich is na saighdearan coimheach.

An deidh Còirneal Brayne thainig Am Màidsear Iain Hill do’n Ghearasdan agus a réir beul-aithris is eachdraidh bha esan ’na dhuine suairce, gasda, aig an robh taobh mór ris na Gaidheil ged a thachair dha làmh a bhith aige—an aghaidh a thoile—ann am mort Ghlinne Comhann. Chùm esan suas an càirdeas ris an Gaidheil, agus an deidh do Righ Teàrlach II tighinn air ais gu crùn a shinnsre an Lunnainn is ann


[TD 356]

[Dealbh]
An Gearasdan ann an 1755.

do Mhac Dhomhnaill Duibh a thug Hill thairis iuchraichean a’ ghearasdain air bun Abhainn Nibheis.

Ged a bha na Stiùbhartaich a rithis air Rìgh-chathair Bhreatainn cha do leig an riaghladh dhiùbh sùil fhaiceallach a chumail air a’ Ghaidhealtachd. Ach cha robh gnothaichean cho mì-fhoiseil ’s a b’àbhaist, is tha iomradh air a dheanamh “nach robh Loch Abar riamh cho sìtheil ’sa bha e nis.” Is ann mu’n ám so a thogadh réiseamaidean Gaidhealach an toiseach, agus tha e air innseadh gur e cuideachd do’m b’ainm “Am Freiceadan Dubh” ris an robh an gearasdan aig Inbhir Lòchaidh an earbsa.

Ach cha robh an t-sìth ro-mhaireannach. B’fheudar do Rìgh Seumas II a chasan a thoirt leis a Lunnainn, agus chàradh an crùn air a chliamhain Rìgh Uilleam III. Bha an aimhreit air a cois a rithis.

Mu’n ám so bha dà Albannach ’nan saighdearan san Olaind—Iain Greum Claverhouse agus Uisdean MacAoidh a Cataibh. Thainig an dithis cheatharnach so dhachaidh. Thug Claverhouse a’ Ghaidhealtachd air a thogail arm a sheasadh còir nan Stiùbhartach, is chuireadh an Seanalair MacAoidh air ceann airm, gu cumail nan Stiùbhartach fodha. Chunnaic MacAoidh gum feumte gearasdan ùr làidir, a chur suas a rithis an Loch Abar is cha do leig e fois leis an luchd-riaghlaidh gus an do dh’ aontaich iad airgead a thoirt dhà gu an gearasdan ath-thogail. San Iuchair 1690 chuireadh crìoch air an obair gu miann MhicAoidh is chuireadh Còirneal Hill, a thainig a nall a Eirinn, a rithis ’na cheannard air a’ ghearasdan le mìle duine fodha. Is ann an sin a thugadh an t-ainm Fort William air a’ ghearasdan; agus air a’ ghrunnan thighean a bha air an taobh a muigh de’n ghearasdan thugadh


[TD 357]

‘Maryburgh,’ Baile Màiri, an deidh na bànrigh. Chan e mhàin gun do chuir an Seanalair MacAoidh an gearasdan ùr air bhonn ach bha e mar an ceudna dealasach gu faicinn gu robh na saighdeirean air an deagh bhiadhadh agus air an deagh éideadh, ged nach do thill e fhéin riamh tuilleadh. Ged a bha Còirneal Hill aig an robh comannd a nis eòlach gu leòir air a’ Ghaidhealtachd, bha móran a’ dol air adhart air nach robh fios aige. B’ aon diubh sin an rùn a bh’ aig an riaghladh Domhnallaich Ghleanna Comhann a chur fo smachd. Ged a chuir litir a thainig thuige fo làmh an rìgh móran dragh is trioblaid air cha b’ urrainn da dad a dheanamh mu dheighinn. Is e brìgh na litreach: “Ma ghabhas MacIain Ghleanna Comhann agus a chinneadh a thearbadh o chàch, bu mhath an obair e, an ainm na còrach, cur as do ’n bhuidheann mheirleach.” Mar sin bha làmh aig Rìgh Uilleam, aig Uachdarain Albannach, aig Còirneal Hill agus fodha-san aig Còirneal Hamilton, cho math ri Caimbeulach Ghleann Liobhunn, anns an sgrios oillteil a thugadh air na Domhnallaich ann an 1692. Is ann do ’n Ghearasdan a thugadh an crodh a Gleann Comhann.

Dh’ éirich sluagh na rìoghachd air fad an aghaidh nan oifigeach aig an robh cuid no gnothach ris a’ Mhort, agus thugadh air aghaidh cùrtach iad. Chaidh Còirneal Hamilton fhògradh is cha chualas guth tuilleadh air, ach fhuair Còirneal Hill as.

Chan eil dad ri aithris mu’n Ghearasdan a rithis gu 1715 an uair a thug an Seanalair Gòrdon le cuideachd mhath de Dhomhnallaich de Chlann Ill’ Eathain, is de Chamaranaich ionnsaigh air a ghabhail, ach cha deach leotha. Air do’n aramach a bhith air a chur fodha agus na ceannardan a dhì-cheannadh no fhògradh, thionndaidh aire an riaghaltais a rithis do’n Ghaidhealtachd. Ann an 1724 thainig duine a bha gu móran atharrachaidh a dheanamh, chan ann a mhàin air aghaidh na dùthcha ach mar an ceudna air caithe beatha an t-sluaigh. B’e so an Seanalair Wade—Wade nan rathaidean móra. Thainig esan gu tuath, thug e sùil bhuaithe ’s aige, is chuir e fios air ais gu Lunnainn gur h-e an rud bu mhotha air am b’ fheumach a’ Ghaidhealtachd rathaidean móra agus drochaidean. Dà bhliadhna an deidh do Wade tighinn gu Tuath sgrìobh e air ais gu Lunnainn am meadhon an Fhoghair a Cill Chuimein, mar so: “Thug mi seachad òrdugh an rathad eadar so is Gearasdan Inbhir Lòchaidh a bhith air a leudachadh air chor is gun teid carbadan thairis air gun saothair . . . . . agus roimh an t-samhradh so tighinn gum bi rathad mór charbadan eadar Inbhir Nis is an Gearasdan far nach robh ach rathad cumhang airson each roimhe so.” Agus an ath bhliadhna bha Wade cho math ri fhacal, oir as t-samhradh chaidh e ann an carbad le sia eich na trì fichead mìle o Inbhir Nis gu Gearasdan Loch Abar, “nì,” tha e’g ràdh, “a chuir mór iongnadh air sluagh na dùthcha.” Chìte an rathad so fhathast a’ fàgail a’ Ghearasdain, thairis air Abhainn Nibheis is troimh bhaile Inbhir Lòchaidh.

Bha a’ Ghaidhealtachd a nis na b’ fhasa a ruigheachd is o ám gu h-ám bha luchd-gnothaich o’n riaghaltas a’ gabhail chuairt anns an tìr so a bha dhaibhsan ’na tìr choimhich, gharbh, fhiadhaich, anns nach robh comhnaidh ach sluagh borb. Tha fear d’am b’ ainm Edmund Burt, a bha a réir coslais an urras air cruinneachadh màil san Taobh


[TD 358]

Tuath, ag innseadh gu robh an dùthaich timcheall a’ Ghearasdain cho fliuch nach saoileadh an sluagh dad de fhras uisge a mhaireadh deich seachdainean. Tha e cuideachd ag innseadh cho uamhasach garbh fiadhaich is a tha Beinn Nibheis is cho duilich a dìreadh.

Ach cha robh an t-sìth ro-bhunaiteach. Thainig am Prionnsa air tìr am Muideart is bha na Gaidheil a rithis fo’n armachd. Cha robh ach glé bheag de shaighdearan sa’ Ghearasdan ach cha tainig feachd a’ Phrionnsa ’na chòir. Thog iad orra gu deas; bha iad air tòir rud a b’ fhiach ionnsaigh a thoirt air.

Mun tainig an t-Earrach 1746 chaidh an Gearasdan a neartachadh agus loisgeadh gach tigh a bha am Baile Màiri gu làr air eagal gum faodadh e cuideachadh le arm a’ Phrionnsa an dòigh sam bith.

Thug buidheann de arm a’ Phrionnsa ionnsaigh le gunnachan móra air a’ Ghearasdan a mhair trì latha deug. Ré na h-ionnsaigh so mharbhadh sianar, leònadh ceithir air fhichead agus rinn iad móran millidh air togalaichean an taobh a stigh de’n Ghearasdan ach cha b’ urrainn daibh briseadh air na ballachan. Bha an saothair gun fheum.

An deidh do arm a’ Phrionnsa bhith air a sgapadh aig Cuil-lodair bha saighdearan a’ Ghearasdain air tòir a’ Phrionnsa agus a’ glacadh nan Gaidheal a dh’ éirich leis. As t-samhradh rainig Diùc Chumberland e fhéin a dh’ fhaicinn a’ Ghearasdain.

An deidh ùpraid ar-a-mach a’ Phrionnsa dh’ fhàs gnothaichean glé shìtheil air feadh na Gaidhealtachd is cha robh móran feum air a’ Ghearasdan Dhubh tuilleadh. Bha Baile Màiri a rithis air a cheann a thogail is uidh air n-uidh a’ fàs trang is beairteach. Bha beagan shaighdearan air an cumail sa’ Ghearasdan suas gu meadhon na naoidheamh linn deug, ach anns a’ bhliadhna 1864 reic an riaghaltas gach tigh is crann deth.

A nis tha an rathad iarainn a’ dol troimh’n àite far an robh an Gearasdan. Chaidh geata a’ Ghearasdain a thogail as far an robh e, agus a chur tarsuing air rathad Seanalair Wade far bheil an rathad a’ dol troimh Chladh a’ Chreagain.

Aig aon ám thugadh Gordonburgh mar ainm air a’ bhaile oir bhuineadh e do Dhiùc Gòrdon.

’Na dheidh sin mu mheadhon na naoidheamh linn deug chaidh atharrachadh a rithis gu Duncansburgh oir bhuineadh e an uair sin do Shir Donnchadh Camaran na Fasaidh Fheàrna. Ach thugadh ainm a’ Ghearasdain air ais a rithis agus tha e glé choltach gu lean an t-ainm sin ris tuilleadh.

[Sanas]


[TD 362]

[Dealbh]

Eachann MacDhughaill

Beagan mu dheighinn agus cunntas air na sgrìobh e an Gàidhlig.

Le
T. M. MacCALMAIN

A Shaothair As Leth Na Gàidhlige

BU mhór a’ bheàrn a dh’ fhàgadh am measg Gaidheil ar latha-ne, agus gu sònraichte am measg luchd-sgrìobhaidh na Gàidhlige, le bàs Eachainn MhicDhùghaill air an t-seachdamh là fichead de ’n Mhàrt a chaidh. Bha e aon là a dhìth air na trì fichead bliadhna agus a ceithir-deug, oir rugadh e air an ochdamh là fichead de’n Mhàrt anns a’ bhliadhna 1880.

Rugadh Eachann MacDhùghaill an Eillearaig an Eilean Cholla. B’iad a phàrantan Dòmhnall Dùghallach agus Anna NicGilleathain. B’ ann an aon de na seann tighean-tughaidh a thogadh e. Mar a thubhairt e fhéin, cha robh a bheag de shult an t-saoghail anns an dachaidh. Cha robh fearann no fonn aca, a mach bho ghàrradh beag, agus b’ ann ris an iasgach a bha a athair, agus bàta-iasgaich aige d’ am b’ ainm “A’ Chuthag.” An uair a leanadh tìde stoirmeil fad ùine, bhiodh gainne anns an fhàrdaich, ach cha robh an dachaidh riamh gann de ghràdh is de aighear.

Fhuair Eachann an earrann a fhuair e de ionnsachadh-sgoile anns an sgoil bheag air bruaich an t-Sruth-Fhrògaich am Bòsta anns a’ cheann shear de Cholla. B’ i so aon de sgoiltean nan <eng>“Ladies”<gai> (Comunn Gaidhealach nam Ban-Uasal, no <eng>Ladies Highland Association<gai>), agus b’ iad na h-oidean-teagaisg a bha aige anns an sgoil so oileanaich a chuireadh seachad greis de ’n bhliadhna air ceann na sgoile agus a’ chuid eile a’ frithealadh an oil-thigh agus iad a’ toirt a mach dreuchd na ministrealachd.


[TD 363]

B’ ann an seann tigh-sgoile Bhòsta, ma thà, a fhuair Eachann, mar a thubhairt e fhéin, a’ cheud inntreachadh air an A B C agus ceann-fhreumhan eile an eòlais. Bha mu dhà fhichead sgoilear anns an sgoil aig an ám ud, agus dh’ fheumadh gach aon fòd mòna a bhith aige fo a achlais a’ ruigheachd na sgoile gach madainn. Am measg nan oileanach a thug teagasg do Eachann anns an sgoil bha aon gu sònraichte air an robh mór mheas aige. B’ e sin Seumas Noble MacCoinnich (“Seumas na Bantraich”) a mhuinntir Ploc Loch Aillse. Thug Seumas MacCoinnich a mach dreuchd ministrealachd is dotaireachd agus chuir e seachad móran bhliadhnachan a’ teagasg is a’ searmonachadh is a’ leigheas anns na <eng>Hebrides<gai> Nodha anns a’ Chuan Shèimh mu Dheas agus an deidh sin an ospadail lobhar an Corea. Tha e an diugh (ma tha e fhathast air mhaireann, agus bhà o chionn ghoirid, co-dhiùbh) a’ gabhail còmhnaidh an Astràilia.

Chuir Eachann seachad sia no seachd bliadhna—bho aois a cóig gu aois a dhà-dheug—ann an Sgoil an t-Sruth-Fhrògaich, ach chan aithne dhomh ciod ris an robh e an déidh dha an sgoil fhàgail. Anns a’ bhliadhna 1900, agus e mu fhichead bliadhna a dh’ aois, thàinig e do Ghlaschu agus ghabh e ann am Feachd Mhaor-Sìth a’ bhaile. Anns an t-seirbhis sin choisinn a dhìcheall agus a chomasan dha inbhe <eng>Inspector<gai>, agus lean e anns an obair sin gu 1931.

Cha robh Eachann ach bliadhna seachad air an leth-cheud an uair a fhuair e saor a obair a’ Pholice, duine àrd foghainnteach am meadhon a latha agus an tréine a neirt. Cha b’ ann ’na thàmh a chaidh e, ach chuir e a làmh agus a inntinn gu saothrachadh is gu sgrìobhadh as leth na Gàidhlige agus nan Gaidheal.

Ged nach d’ fhuair Eachann MacDhùghaill móran sam bith de ’n sgoil Bheurla, fhuair e rud a b’ fheàrr. Thuit dha làithean na h-òige a chur seachad ann an eilean agus am measg sluaigh aig an robh eòlas air beul-aithris agus tlachd anns na seann nithean. An dara leth a bheatha chuir e eòlas air iongnaidnean ùra ar latha-ne, an ràdio agus a leithid sin, ach ’na bhalachan an Colla bha e a’ seanchas ri daoine aig an robh cuimhne gu math air Cogadh Bhoniparte agus a dh’ fhiosraich iomadh sgeul bho bhilean dhaoine a bha an Cogadh na Spàinnte agus aig Blàr Waterloo. B’ aithne dha bantrach saighdeir a bha còmhla ris an Ridire Iain Moore an Corunna. Chuala e Anna Nighean Ailein ag innseadh gu robh ise, an uair a bha i ’na caileig, air Beinn Ghriseabuill am feasgar a shèol an long air an robh Iain MacGilleathain (ùghdar na bàrdachd, “A’ Choille Ghruamach”), agus e a’ cur a aghaidh air Canada anns a’ bhliadhna 1819.

B’ e an seann tigh-céilidh a’ cholaisde anns an tug Eachann a mach a chuid foghluim, agus gu fìrinneach b’ fhoghluimte e anns gach cuspair a bhuineas do eachdraidh is do bheul-aithris is do litreachas nan Gaidheal. Bha eòlas mór aige air seann sheanchasan is seann chleachdaidhean, ach ris an eòlas a thrus e o bhith ag éisdeachd ri ùr-sgeulan is còmhradh nam bodach chuir e iomadh gnè eòlais eile a chladhaich e á leabhraichean.

An tasgach eòlais a bha aige cha do chùm Eachann aige fhéin. Bu tràth a thòisich e air ionmhas a eòlais agus saidhbhreas a mhic-


[TD 364]

meanmna a chur an tairgse muinntir eile, agus fad dlùth air leth-cheud bliadhna chùm e air, bliadhna as deidh bliadhna, a’ sgrìobhadh—rosg is bàrdachd, beachdaireachd is seanchas, òraidean is dealbh-chluichean, eachdraidh is sgeòil. Bha e cho deas an sgrìobhadh Beurla is a bha e anns a’ Ghàidhlig, agus fad bhliadhnachan lìon e caob math de Phaipear Steòrnabhaigh, seachdain as déidh seachdain, le seanchas Beurla mu dheanadasan nan Gaidheal an Glaschu. Fad bhliadhnachan sgrìobh e gach seachdain, am Beurla is an Gàidhlig, anns a’ phaipear <eng>Weekly Scotsman<gai>. B’ àbhaist da sgrìobhadh mar an ceudna anns a’ phaipear, <eng>People’s Journal<gai>, agus tha mi de ’n bheachd gum biodh e a’ sgrìobhadh an Alba, am paipear-seachdaineach Gàidhlig a thàinig a mach an 1908-1909, ach cha do lorg mi a ainm ri dad an sin. Chuir e fhéin agus an t-Urramach Eachann Camshron nach maireann a mach leabhran Beurla mu Thiridhe is Colla, <eng>“Handbook to the Islands of Coll and Tiree”<gai> (A. Mac-na-Ceàrdaidh, Glaschu). Fad ùine chraobh-sgaoil e bho ám gu ám an t-iomradh Gàidhlig air an ràdio, agus mar an ceudna òraidean air àireamh chuspairean. Chluicheadh an dealbh-chluich éibhinn aige, “An Gaol A Bheir Buaidh,” anns a’ Chlachan Ghaidhealach aig Féill-Thaisbeanaidh Mhóir Ghlaschu an 1911.

Am measg luchd-farpais nam Mòdan cha robh riamh, saoilidh mi, aon a choisinn barrachd dhuaisean litreachais na Eachann MacDhùghaill. Trì tursan, an toiseach an 1912 agus an uair mu dheireadh an 1936, thug e a mach a’ phrìomh-dhuais an litreachas mar an farpaiseach a b’ iomraidiche. Anns a’ bhliadhna 1921 choisinn e a’ cheud duais air son bàrdachd, agus a rithist an 1936 chrùnadh e mar Bhàrd a’ Chomuinn. B’ esan mar an ceudna d’ an tug na britheamhan a’ cheud àit air son bàrdachd aig Mòd 1935 an uair a sgrìobh e fo ’n ainm-phinn, “Sùgra,” ach, bho nach d’ fhoillsich e a ainm féin, b’ fheudar an duais a dhiùltadh dha a réir nan riaghailtean. Cha b’ ann gus an uiridh a dh’ innis e gum b’ esan “Sùgra.”

Sgeòil is beachdaireachd is òraidean is òrain, dealbh-chluichean, is oidhirpean-litreachais de gach seòrsa—mu chuspairean an là an dé agus mu ghnothaichean an là an diugh—nach mór an t-saothair a rinn e agus nach mór na chuir e ri litreachas na Gàidhlige ’nar latha-ne! Is iomadh leabhar a dheasaich e air son a’ chlò—’nam measg feadhainn anns nach eil iomradh air a ainm. Is iomadh mìr-sgrìobhaidh a cheartaich e gu cùramach airson a’ chlò.

Le cion a’ chleachdaidh agus le cion a’ chothroim tha Gàidhlig an là an diugh a’ sìor-chall a dreach is a spionnaidh. Tha na seann gnàthasan-cainnte a’ dol á cuimhne is á cleachdadh. Ach cha robh dìth sam bith air a’ Ghàidhlig a thàinig bho bheul is bho pheann Eachainn MhicDhùghaill. Facail nach fhaigheadh tu am Faclair agus gnàthasan nach cluinneadh tu aig neach eile—iad sin gheibheadh tu am pailteas an Gàidhlig Eachainn. Aig amannan theireadh tu gu robh am modh-sgrìobhaidh aige car slaodach, agus a inntinn mar chù a’ ruith choinein a null ’s a nall an rathad-mór agus a mach ’s a stigh mu na dìgean. Ach chumadh e air a chùrsa agus chuireadh e ceann-fìnid grinn air na bha aige ri ràdh.


[TD 365]

Ged rinn Eachann MacDhùghaill móran sgrìobhaidh, cha b’ ann ’na shuidhe aig bòrd-sgrìobhaidh an cùlaiste a chuir e seachad a ùine gu léir. Bhon is cuimhne leam fhéin, cha robh cruinneachadh Ghaidheal ann an Glaschu anns nach faicte Eachann. Bha e ’na bhall agus ’na cheann-iùil an iomadh comunn is comhairle, oir bha ùidh aige anns gach oidhirp a chum leas nan Gaidheal agus na Gàidhlige. Thug e greis mhór ’na bhall de Ard-chomhairle a’ Chomuinn Ghaidhealaich, agus bliadhnachan ’na Fhear-gairme air Clann an Fhraoich agus ’na “Athair” air Comunn na h-Oigridh, agus is iomadh mòd aig an robh e ’na bhritheamh. Chuir e air chois an Comunn Collach agus b’ esan ceann-suidhe a’ chomuinn sin gu ám a bhàis. Bha e ’na Cheann-suidhe air Comunn Gàidhlig Ghlaschu agus air Céilidh nan Gaidheal. Bha e ’na bhall-comhairle de Chomunn Aiteachaidh na Gaidhealtachd, Comunn Beul-Aithris na h-Albann, agus Aitreabh nan Gaidheal. Bha e ’na bhall de Chomunn Chlann Dùghaill, Comunn Litreachas na h-Alba, agus Acadamaidh na Gàidhlige a chuireadh air chois roimh an Cheud Chogadh Mór. Cha robh fear an Albainn a bu dìlse mar bhall de Cho-chruinneachadh nan Ceilteach.

Cha robh cuspair a thogadh ann an còmhradh nach b’ urrainn Eachann rud-eigin ùr is annasach a chur ri eòlas na bha a làthair—eachdraidh, ràdhan, brìgh facail, gnàthas-cainnte, seann chleachdadh, beul-aithris, blàth no luibh a thogadh tu bho oir an rathaid-mhóir, eun no ainmhidh a tharruingeadh t’ aire, gnothaichean an t-saoghail mhóir.

Aig amannan shaoileadh feadhainn againn gu robh Eachann ro-bhuailteach a bhith rag ’na bharail agus ro-chruaidh orrasan a bha de eadar-dhealachadh bheachd. Air uairean, ’s dòcha, rachadh e thar na crìche ann am faotainn coire do obair a bhà, ar leis, mì-choimhlionta. Ach, am bitheantas, b’ ann á làn-èolas a labhradh e agus a bheireadh e breith, agus bha sùil gheur aige a lorg mhearachdan, eadhon mearachdan meanbha a’ chlò-bhuailteir.

Tha còrr math is cóig-bliadhna fichead bho chuir mi fhéin èolas air Eachann an toiseach, agus mi ’nam oileanach ann an Oil-thigh Ghlaschu, agus a fhuair mi mo léireadh bho a theanga gheur agus mi a’ toirt òraid seachad ann an Céilidh nan Gaidheal. Ach, ged as tric a bha sinn de eadar-dhealachadh beachd, cha d’ rinn sin riamh briseadh air ar càirdeas, agus anns na bliadhnachan deireannach bha sinn a’ còmhnaidh dlùth d’ a chéile agus a’ tachairt is a’ còmhradh cha mhór gach là.

Dhaibh-san aig an robh dlùth-eòlas air, b’ e a bha an Eachann duine càirdeil còir le cridhe blàth ’na chom. Anns na bliadhnachan mu dheireadh thuit na sgàilean air. Rinn bàs ogha dha—caileag bheag ghrinn—leòn nach do leighis. Ghoideadh a chompanach, abhag bheag, agus dh’ fhàg sin e aonaranach tùrsach. Ghéill a lùths, agus bu duilich e an là a thuig e nach b’ urrainn dha a’ bheairt-sgrìobhaidh a ghleusadh tuilleadh. Ach cha d’ fhàilnich a chomasan inntinne. Is aobhar buidheachais e gun do ghabhadh cothrom air spéis a nochdadh dha an uiridh airson gach saothair is seirbhis a rinn e air sgàth na Gàidhlige. Thug an dearbhadh sin air meas nan càirdean lìonmhor mór-thoileachadh dha, agus bu mhath a thoill Eachann sin.


[TD 369]

An Sgeilp Leabhraichean

<eng>Saltire Review.<gai> (2/6).

Tha ochd earranan ar fhichead de rosg agus dàin anns a’ cheud àireamh de ’n iris so, fo dheasachadh Alasdair Scott, agus tha dùil aig an <eng>Saltire Society<gai> ri a leithid a chur a mach trì uairean sa’ bhliadhna. Rinn iad deagh thòiseachadh. Anns an rosg a tha ann, tha rosg a bhiodh sònraichte an àite sam bith, an leabhar-latha a sgrìobh am bàrd á Peairt, Uilleam Soutar, anns na ceithir mìosan mu dheireadh de a bheatha, agus fhios aige gu robh am bàs glé fhaisg, agus e air a bhith ceithir bliadhna deug air a leabaidh roimhe sin. Uasal, treun, fìrinneach, tha e a’ nochdadh dhuinn duine anns an robh neart ciùin nach do bhuilicheadh ach air glé bheag—duine a bha air a bhith iongantach mar dhuine ged nach biodh tàlantan ainneamh aige idir.

Is bochd nach tug Iain Holloway beachd air beatha agus bàs Uilleim Soutar mun do chosg e a thìde, a thàlantan agus a fhoghlum ri “curaidh” de ghnè eile—Tómas Carlyle. Tha Holloway glé eòlach air na tobraichean plamach Gearmailteach—Fichte agus càch—o’n tug Carlyle a “ghliocas,” ach fhuair sinn gu leòir mu thràth de ’n “ghliocas” so bho Adolph Hitler. Cha bu chòir Carlyle a thilgeil am fiaclan Chalvin: chaidh coire gu leòir a chur air Calvin bochd cheana. Bu chòir do sgrìobhadairean am beul a dhùnadh mu Chalvin gus an ionnsaich iad barrachd mu a dheighinn agus mu ’n bhuil a bha aige air Albainn. Chualas móran goileim mu Chalvin bho luchd-sgrìobhaidh na h-Albann anns an dà fhichead bliadhna a chaidh seachad.

Tha am bàrd Tormod Mac Caoig a’ sgrùdadh bàrdachd Sydney Goodsir Mac a Ghobhainn gu dùrachdadh, tuigseach, eirmseach, le iomadh nì as fhiach ’na sheanchas, ach ar leam gu bheil e a’ toirt cus spéis do <eng>“Under the Eildon Tree.”<gai> Chan eil a’ ghloine a tha am bàrd òg, <eng>“Burns Singer,”<gai> a’ cur air bàrdachd Dylan Thomas idir cho soilleir: chan eil móran cobhair innte. Tha Ruaraidh Mac Thómais a’ toirt iomradh a tha luachmhor, agus soilleir do’n choigreach, air na h-òrain Ghàidhlig, ach dh’ fhaodadh e a bhith air a ràdh anns an dol seachad gu bheil bàrdachd mhìorbhaileach an cuid de na h-òrain sin. Tha fhios aige-san, ach chan eil fhios aig móran de na Goill.

Cuiridh Bhàtar Keir campar air spiorad na feadhna a tha ag adhradh do Bhàtar Scott. Tha móran a tha drùidhteach fìor anns na


[TD 370]

tha e ag ràdh mu sgialaichean na h-Albann, agus a’ chuid de a chomhradh nach seas, togaidh i smuain mun tuit i.

Tha a’ bhàrdachd anns a’ Bheurla Ghallda agus anns a’ Bheurla Shasunnaich, agus tha aon dàn anns a’ Ghàidhlig. Tha cuid de na dàin le bàird ainmeil, agus cuid le bàird òga a tha “ag éirigh suas.” Am measg nam bàrd ùra, tha “durrag air ghur” an Iain Crichton Smith: tha barrachd na gealltanas ’na dhàn-san, agus tha sin cuideachd am <eng>“Burns Singer”<gai> ged a tha an dàn aig <eng>“Singer”<gai> a’ toirt iallan a leathar Crashaw—theagamh gum b’ e iallan teine bu chòir dhomh a ràdh. Tha aon dàn bòidheach ann le Sidney Tremayne, ach, air a bhòidhche, tha e ro fhada an comain A. E. Housman. Tha blas geur air a’ mharbhrann a rinn Price Turner d’ a sheachd fiaclan.

A thaobh nam bàrd a tha ainmeil mu thràth, chan eil dad aig MacDhiarmaid ann, ach tha rannan réidh cothrom ann le Edwin Muir. Chan eil an dà dhàn aig Sidney Goodsir Mac a’ Ghobhainn a rèir a chomais, ach tha an dara fear móran nas fheàrr na a’ chiad fhear. Tha dà dhàn sònraichte ann le Tormod MacCaoig—greim cruaidh aig a mhac-meanmna. Chan eil an dà dhàn aig Alasdair Scott fhéin idir cho math ’s a rinn e roimhe. Ar leam gu bheil an darna earrann de dhàn Sheòrais Bhruis anabarrach math. Tha an tàladh seòlta as aithne dhuinn bhuaithe ann an gluasad an dàin aig Ruaraidh Mac Thómais.

SOMHAIRLE MACILLEAIN.


Baird a’ Chomuinn, deasaichte le Lachlann MacFhionghuin (An Comunn Gaidhealach, 7/6.)

Is math gun tainig an leabhar so am follais. Chan ann air son gun toireamaid ceann-teagaisg as, ged a bheir sinn sin. Ach an uair a chuir An Comunn air bonn co-fharpais bàrdachd cha b’ ann a chum is gum biodh bàird a’ cumail comhluadair ann an uaigneas, no ri pannal bhritheamhan, no eadhon ri leughadairean A’ Ghaidheil. Mur a bi obair nam bàrd air a co-pàirteachadh ris an t-sluagh tha i a’ call móran de a h-éifeachd. Tha so fìor cuideachd a thaobh nan co-fharpaisean litreachais eile a chuir An Comunn air bonn, is tha sinn an dòchas gu faigh sinn bho ’n Chomunn an aithghearr leabhar de gheàrr-sgeulachdan a’ Mhòid, agus leabhar de na geàrr-sgrìobhaidhean (no <eng>essays<gai>) a choisinn duaisean.

Tha againn anns an leabhar so trì dàin ar fhichead, a’ bhàrdachd leis an do choisneadh an crùn bho ’n bhliadhna 1923 gus a’ bhliadhna 1951 (cha robh co-fharpais ann anns na bliadhnachan 1940-1945). Ach chan urrainn dhuinn a ràdh gu bheil triùir bhàrd ar fhichead a’ tighinn fo ar comhair anns an leabhar. Bu chùis iongnaidh e nam bitheadh. Cha do chumadh air ais bliadhna sam bith crùn na bàrdachd, agus mar sin tha luchd-rannghail a’ cosnadh na h-aon duaise ri fìor bhàird.

Tha e soilleir gu bheil An Comunn, no britheamhan a’ Chomuinn, no na bàird iad fhéin, tìtheach air an t-seann nòs bàrdachd, gu h-àraidh mura bi an nòs sin ro shean. Chan eil a mach air seisear bhàrd an so nach eil am bàrdachd fo bhuaidh ro-aithnichte nam bàrd


[TD 371]

a bh’ ann, gu h-àraidh anns an ochdamh agus an naoidheamh linn deug. Tha de chnuic ’s de ghlinn ’s de chreagan an so air am moladh, agus ri deanamh comhraidh, is gu saoileadh duine gu robh bàrdachd Dhonnchaidh Bhàin is Neill MhicLeòid is grunn eile air chall, is gu feumte a h-ath-sgrìobhadh.

Tha sinn eòlach air a’ bheus sin a bha air ealain nan Ceilteach, air an dealbhadaireachd, an ceòl, am bàrdachd—an obair-ghréis a bha ag iarraidh gach òirleach is oisean a chomhdach is a lìonadh. Mur eil an ealain sin a’ dol an cuideachd cur-thuige inntinn agus meanmna, faodas i bhith marbh, neo-thairbheach, agus ’na spearraich air inntinn bàird no fir-ciùil. Dh’ fhàg an droch fhasan sin móran de ar bàrdachd gun bhrìgh. Ma nithear luaidh air aon cheann-feadhna, feumar an àireamh air fad. Tha am bàrd, mar gum b’ eadh, fo fhiachaibh gach nì a tha ri fhaicinn a chur ’na rannan. Chan eil taghadh ann, is as aonais taghaidh cha bhi ealain ann. Chan eil dad air fhàgail air an cuir am mac-meanmain a dhreach is a thuar fhéin. Is tric facail Shakespeare a’ tighinn ’nar cuimhne, is sinn a’ leughadh bàrdachd de ’n t-seòrsa so: <eng>“Words, words, mere words, no matter from the heart.”<gai> Agus rud eile a tha a’ lughdachadh ùidh an leughadair—tha fhios aige dé tha ri tighinn: chan fhiosraich e breab an ìongnaidh no tàladh na diamhaireachd.

Ach uair is uair thig rann oirnn, eadhon am measg na h-àireamheachd so, a ghluaiseas inntinn agus mac-meanmain, mar a tha an rann sin anns an dàn aig Domhnall Domhnallach—An Ròn:

Ach ’s dòch’ air oidhcheannan samhraidh,
’Nuair bhios marbh-shruth na conntraigh aig sìth,
Is a’ Mhuirgheartach ghreanndaidh,
’S i le anntlachd a’ dranndan fo chìs,
Gun cluinn thu mionghalan fann-bhog
Na maighdinn-mhara ’s i sanntachadh tìr’,
’S cagraich bhuan nan sruth aingidh
Luaidh air bàthaidhean cràiteach nan linn.

Tha dà roghainn roimh ’n bhàrd. Faodaidh e dealbh a dheanamh air na nithean a bhuaileas air retina na sùla, ann an taghadh bhriathran. Air neo faodaidh e—ma tha sin ’na chomas—nithean fhaicinn le sùilean a’ mhic-meanmain. Chan ionnan dòigh a’ bhàird is dòigh a’ chamera. Tha dòigh a’ bhàird aig Iain A. MacLeòid:

Air ùrlar na claise
As ùr air a glacadh o an nàmh;
An saoghal air chuthach,
Gach taobh dhinn an cruinne ’na smàl;
Le cladhan fo ar comhair
Gu buidheann air thoiseach air càch,
E tachdte le suinn
Nach cluinn guth ceannaird gu bràth.


[TD 372]

Agus aig Iomhar MacSporain:

Mo chruit thu ’s mo chlàr,
Mo dhòigh air ceòl-gàire is mùirn,
Mo lùireach ’s mo lann,
Mo chlaidheamh trì-chlaiseach nach diùlt;
Mo ràmh thu ’s mo stiùir,
Reul-iùil an dùbhlachd mo chrìdh’,
Crann giuthais nach lùb,
’S bheir dùbhlan nach fàilnich ’san strìth.

Tha iasad aig MacSporain ’ga ghabhail o na bàird a bh’ ann, ach tha e a’ dol air ais gu ruig an t-seachdamh linn deug.

Tha blàth co-ionnan air bàrdachd Caitriona Urchadan, anns an rann:

Gun d’ rinn a càirdean fineachail
Mo sgaradh bho mo ghaol,
’S gun chàirich iad an caibeal i
Le praiseach umha dùint’;
’San dubh-thrath ’nuair a chaidleas mi
Fo sgàilean blàth nan craobh,
A dus mo ghaoil thig meanglan ùr
Ni pòsadh blàth ri m’ chraoibh-s’.

Is tha blàth na bàrdachd air na sreathan so:

’S mo Bhénus ghaoil ’gam thàladh thuic’
Le sméideadh geal a làimh.

Tha brìgh cuideachd ann an sèimheachd chiùin na bàrdachd aig Domhnall MacGillìosa—Cuireadh do na Gaidheil—agus tha tarruing anns an dàn aig Donnchadh MacIain—Do ’n Ghealaich. Bhiodh an dàn so air leth freagarrach do bholg-solair bàrdachd a bhiodh air a chleachdadh le sean is òg, is faodar an t-aon nì a ràdh mu ’n dàn An Uiseag, a sgrìobh Pàdraig Caimbeul, agus mu ’n dàn An Cuan Siar, Le Calum Iain MacLeòid. Cha leig an càirdeas leinn dad a ràdh mu bhàrdachd Sheumais MhicThómais!

Chan ann tric a thachras sinn, ann an Gàidhlig, air an t-seòrsa bàrdachd a th’ ann am Blàr Inbhir-Chéitinn. Tha fhios gu robh buaidh aig bàrdachd Scott air a so, agus de bhàrdachd sgeulachdail tha i air leth fileanta, is cha bu mhisde sinn tuilleadh de a seòrsa.

Tha bàrdachd Màiri Nic Illeathain, Dhomhnail Iain Domhnallaich, Dhomhnaill Mhic an t-Saoir, Eachainn MhicDhùghaill agus Sheòrais Marjoribanks sgilear, agus air uairean a’ taomadh thairis le facail.

Rinn sinn eilteachadh nach bu bheag ris a’ bhàrdachd aig Domhnall Grannd—An Uile-bheist is na Foghlumaich. Tha àbhachdas an so a thig ri càil iomadach duine, is bu mhór am beud nach eil e a’ toirt móran a bharrachd dhuinn air an t-seòl so.

Tha sinn fo chomain do Lachlann MacFhionghuin airson a shaothrach ann a bhith a’ deasachadh an leabhair so.

R. McT.


[TD 373]

<eng>A Highland Handshake<gai>, le Coinneach A. MacRath, Coinneach Mór (<eng>Northern Chronicle<gai>, Inbhirnis. 7/6).

’S coma co-dhiùbh is Gaidheal no Gall thu is math is fhiach dhut an leabhar so a leughadh. Chan ann ag oidhirpeachadh air eachdraich mhionaideach a thoirt dhuinn a tha Coinneach Mór, ach dìreach sgeulachdan beaga taitneach mu ’n dùthaich mu thimcheall Inbhir-Nis. Gheibhear cunntas air seann nithean agus air nithean nuadha, nithean a dhùisgeas gun teagamh ùidh an luchd-turuis ann an tachartasan a thà agus a bhà fuaighte ri clachan an so agus ri tigh no togalach an sud. Chan e a mhàin gun d’ rinn an sgrìobhaiche mion-sgrùdadh air sgeulachdan is beul-aithris na dùthcha, ach tha e cheart cho math air sloinneadh, agus is gasda ri leughadh mu na teaghlaichean a bhà agus a thà fhathast ag àiteachadh san sgìreachd mhóir fharsuing so.

Tha dealbhan gasda ann cuideachd, agus gun teagamh sam bith cha bu mhisde eòlaich agus luchd-turuis an leabharan so a bhith ’nan cois an ám a bhith air chuairt an Inbhir-Nis, an Gleann Urchadan agus an àitean eile mar sin. Deagh luach seachd is sia sgillinn, is b’ e an call nach b’ ann sa’ Ghàidhlig a bha e, Saoilidh mi gum biodh an crathadh làimhe na bu chàirdeile ’s an fhàilte na bu bhlàithe. Co-dhiùbh, rinn Coinneach Mór oidhirp ionmholta agus thigeadh do a luchd-dùthcha an taic a chur ris.

IAIN A. DOMHNALLACH.

[Sanas]
