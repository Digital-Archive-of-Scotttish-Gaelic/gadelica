[C 1]

[Blank]

[C 2]

[Blank]

[C 3]

BAIRD CHILL-CHOMAIN

Mac Labhruinn
Glascho

[TD 1]

BAIRD CHILL-CHOMAIN.

<eng>THE KILCHOMAN BARDS.

[TD 2]

The Publishers are prepared to consider the printing and publishing of Gaelic and English works of any kind. Estimates gladly given.<gai>

[TD 3]

BAIRD CHILL-CHOMAIN.

ORAIN AGUS DAIN
le
DONNCHADH agus TEARLACH MAC NIMHEIN
ILE.

Fo Laimh EACHAINN MHIC DHUGHAILL.

Roimh-Radh le NIALL MAC GILLE SHEATHANAICH
Runair: An Comunn Gaidhealach.

GLASCHO:
ALASDAIR MAC LABHRUINN ’S A MHIC
268 Sraid Earra-Ghaidheal C.2.

[TD 4]

<eng>First Published, 1936.

COPYRIGHT.

This edition of “The Kilchoman Bards” contains Copyright Songs which are protected in every respect under the Copyright Acts.

PRINTED AND BOUND IN SCOTLAND
BY ALEX. MACLAREN & SONS.

[TD 5]

THE KILCHOMAN BARDS.

THE SONGS AND POEMS
of
DUNCAN and CHARLES MACNIVEN
Islay.

Edited by HECTOR MACDOUGALL.

Foreword by NEIL SHAW, F.S.A.(Scot.)
Secretary of An Comunn Gaidhealach.

GLASGOW:
ALEX. MACLAREN & SONS
268 Argyle Street C.2.<gai>

[TD 6]

ROIMH-RADH.

Tha mi ’ga mheas mar urram sonraichte gu’n d’iarr Bàird Chille Chomain orm an Roimh-Radh so a sgriobhadh agus b’ fhearr leam gu’n robh an comas sin agam briathran freagarrach a chleachdadh. Air a shon sin ghabh mi ris an dleasnas gu toileach a chionn is gur ann bho bhrathair athar nam bàrd a fhuair mise gach facal sgoile a tha ’na mo cheann.

Bu dualach do Dhonnchadh is do Thearlach Mac Nìmhein a bhi ri ranntachd. Bha an athair ’na bhàrd barraichte mar a thuigeas neach air bith a leughas anns an leabhar “An t-Oranaiche” an cumha a rinn e do a bhrathair Alasdair a chaochail an Demerara. Is ann an òran de’n t-seòrsa so a gheibhear smuaintean dìomhar air am foillseachadh, buadhan inntinn, breithneachadh is geur thuigse a’ dol an comh-bhonn a chum an dealbh-fhacal a sgeadachadh le maise is dreach.

Chuir mi eòlas is aithne air na bàird so an laithean m’òige. Choisinn Donnchadh móran dhuaisean aig Mòdan a’ Chomuinn Ghaidhealaich. Tha sin ’ga chomharrachadh am mach mar bhàrd os cionn a’ chumantais, agus dh’iarrainn air an leughadair an cumha a rinn e air bàs an Ollaimh Bhlàrach a leughadh ’sa sgrùdadh gu dùrachdach. An sin chi e an cumhachd a dh’ainmich mi a nochdas am marbhrann os cionn chuspairean eile.

Thug Tearlach toileachas is aighear do gach neach a fhritheil aig co-fharpaisean is cuirmean-ciuil Mòdan Ile le a bhàrdachd gheur, àbhachdach air cuspairean air an robh a luchd éisdeachd glé eòlach. Anns an dòigh so leig e ris, cho math ri Donnchadh, gu’n robh fìor fhuil Chloinn Mhic Nìmhein Chòrsabol a’ ruith ’na chuislean agus nach do threig spiorad na bàrdachd an dream.

Chan ’eil fear no té a dh’fhàsas gu ìre thoinisgeil nach ’eil an tomhas mór mothachail air a’ bhuaidh a tha aig teagasg na màthar air dealbh am beusan, agus an ceuman a threòrachadh air slighe chòmhnaird. Chuala na bràithrean so crònan is tàlaidhean air glùin am màthar a tha a’ seirm ’nan cluasan gus an latha ’n diugh. Mar cheòl á sìth-bhrugh tha na fuinn sin a’ tighinn an uachdar an dràsda ’sa rithis agus mar ghathan caomha na gréine Earraich ag cur maise is dreach air briathran nam bàrd.

[TD 7]

Tha neach eile a bu mhath leis na bàird ainmeachadh agus is e sin Niall MacLeoid, am Bard Sgitheanach. Thug esan misneach dhoibh an laithean an òige agus nach ciatach misneachadh is brosnachadh fhaotainn bho charaid ionraic, cliuiteach. Tha buaidh shònraichte aig bàrdachd Nèill Mhic Leoid air aigne nan Gaidheal agus cha mhisde bàrdachd Dhonnchaidh is Thearlaich gu’n do chuir iad aithne air duine is bàrd cho measail ris.

Anns an là ’sam bheil sinn beò tha móran oidhirpean ’g an deanamh air cànain mhilis ar dùthcha a chumail suas, oidhirpean soirbheachail air iomadh dòigh. Is urrainn dhuit-sa, a leughadair, cuideachadh leis na h-oidhirpean sin, mur do rinn thu cheana e. Leugh is cnuasaich air briathran nam bàrd, bi a’ seinn is ag aithris an òrain is an dàin, innis do d’ chairdean is do d’ luchd-eòlais mu dheidhinn an leabhair so, agus craobh-sgaoilidh tu sgeul thaitneach a bheir aoibhneas dhoibhsan a ghabhas rithe.

Is ann air iarrtas chairdean a chuireadh òrain is dàin Bhàrd Chille Chomain an clò, agus is e guidhe agus dùrachd nam bàrd gu’n toir iad toileachas dhoibhsan a leughas iad. Tha cuid diubh air cuspairean caomha, fir is mnathan, a b’aithne do mhuinntir Ile agus bidh na rannan so ’nan carraighean cuimhne orrasan a thriall gu Tir nan Og.

Anns a’ cho-dhunadh ceadaicheadh an leughadair dhomh a radh gu’m bheil mi ag cur mo làn aonta ris gach facal a sgriobh mo chomh-eileanach, Niall MacPhàil, mu bhrathair nam bàrd, a bha ’na Mhaighistir Sgoile an Diùra agus a chaochail an uair a bha e glé òg.

Tha mo bheannachd a’ dol an cuideachd an leabhair so agus is e mo ghuidhe is mo dhùrachd gu’m faigh e àite urramach anns gach tigh an Ile Bhòidheach is an àitean eile far an cluinnear fathast fuinn bhlàth ar cànain fhéin.

Gabh air do rathad, a leabhrain, le beannachd nam bàrd ’na do chois, na biodh bothan no fàrdach air Gaidhealtachd na h-Alba anns nach faigh thu fois, ag giulan air gach duilleig toradh mac meanmna nam bàrd a chum leas, oilean is àbhachd na muinntir a ghabhas riut.

NIALL MACGILLE SHEATHANAICH.

[TD 8]

CLAR-AMAIS.

ORAIN LE DONNCHADH MAC NIMHEIN.

Aireamh.								Taobh-duilleig.
1. Gruagach Phort-na-h-Aibhne						11
2. Morag									12
3. O, ’s cianail m’ aigne							13
4. Maduinn Chéit								14
5. A’ Ghrian									17
6. Na’n robh agam sgiathan							19
7. Gruagach dhonn nam bó							20
8. Màiri Dhonn								21
9. Bruadar an t-Saighdeir							22
10. Mile Fàilt’									24
11. Eilean mo luaidh								25
12. Iain agus an t-uircean							26
13. An Airigh									28
14. Comhairle Duine Aosda							30
15. Do an Lighiche Caimbeul Mac an t-Saoir				32
16. Alasdair Foster								33
17. Comhradh—Uilleam agus Calum						35
18. Cumha an Eilthirich’							38
19. Oigh mo Ghaoil								40
20. An ribhinn òg, uasal							41
21. Mo chuilean beag								43
22. Gur muladach m’ aigne							44
23. Tir nam Beann ’s nam Bealaichean					45
24. Oran Gaoil—O thusa theid a null thar sàil				46
25. Oran Molaidh—A Mhic an t-Saoir a charaid chaoimh			47
26. Dan Eadartheangaichte, Có ’m maraich tha’n sud			48
27. A’ Choguis Ghlan								49
28. Aisling Phàdruig								50
29. An teid thu leam a ribhinn donn						52
30. A dh’aindeoin taobh ’gan séid a’ ghaoth					53
31. Oidhche air Shuirigh							54
32. O till an nall								57
33. A Ghruagach Dhonn nam Blàth-shul					58
34. Oran Gaoil—O fair dhomh mo chlàrsach					59
35. Na Làithean a dh’ aom							61

[TD 9]

Aireamh.								Taobh duilleag.
36. An Léigh									63
37. Laoidh—O m’ anam seinn, thoir glòir is gràdh				65
38. Gur bòidheach ciùin							66
39. Oran ait									67
40. Oran Molaidh—Do’n Urr I. S. Mac Calum				71
41. An iomairt a bha am Bail’-an-Abaidh					73
42. Blàr Waterloo								74
43. Oran Gaoil—A Ghruagach bhàn						77
44. Cumha—Do’n Lighiche G. MacArtair					79
45. Tuireadh—Do dhithis bhràithrean					81
46. Tuireadh—Air son Maighdinn Oig					83
47. Iain Grumlaidh								85
48. Do Aonghas MacCoinnich, Stòrnag Leodhas				86
49. Do’n Urr Gilleasbuig Caimbeul						87
50. Am Posta									89
51. Oran na Nollaige								90
52. Ceol									91
53. Nach sona dheth an t-eun							93
54. Na leannain òga								95
55. Airigh Tigh na h-Uamha							97
56. Marbhrann									98
57. Cadal									100
58. Dòchas									101
59. A’ Bhean Aosda								103
60. Màiri Bhàn Og								106
61. Bal Chula									107
62. Do’n Léigh Gilleasbuig MacArtair, Ile					109
63. Cridhe an Duine								111
64. O thusa theid a null air chuairt						113
65. Marbhrann do’n Ollamh Bhlàrach					114
66. Duan do’n Ghaol								116
67. Stadaidh mi de ruith nan caileag						118
68. Do Alasdair MacFhearghais						121
69. <eng>In Memory of Pte. Alexander Ferguson (English)<gai>		123
70. Hi, ho ro mo nighean donn						124
71. Cuimhneachan air a’ mhnaoi-uasail Ealasaid Nic Dhòmhnuill		125
72. Translation								127
73. O theid mi thar a chaoil an diugh						128
74. Cumha do’n mhnaoi-uasail, Mairghread Nic Thamhais			129
75. Och nan och								130

[TD 10]

Aireamh.								Taobh-duilleag.
76. O théid gu’n téid								131
77. Tha mo ghràdh air an nighinn						132
78. Gruagach Tigh-an-Fhraoich						133
79. Far ’n do chaith mi ’n oidhche						134
80. Màiri									135
81. Thogainn fonn neo-throm							136
82. Air an nighinn tha mo rùn							137

ORAIN LE TEARLACH MACNIMHEIN.

83. Oran na Basgaid								139
84. Coileach Iain Chiobair							139
85. Cumha an Eilthirich							140
86. Oran Dhòmhnuill Iasgair							142
87. Moladh Ile									143
88. Oran do Ghille òg aig cogadh Africa					144
89. Moladh na Roinn								145
90. Oran Bainnse								146
91. Oran do’n Bhan Treabhaiche Ilich					147
92. Oran Gaoil:—Thug mi gaol’s cha b’ann saor				148
93. Seinnidh Mis’ an Duanag							149
94. Oran—In memory of “Otranto” Disaster					151
95. Seinnibh leam an Duan. Do’n Uasal, Iain Mac Ghille-Mhoire, Ile	152
96. Translation								153
97. Oran a’ Bhacaich								154
98. Banais Chorsapuil								156
99. Gànradh Pheigi								157

100. Cuimhneachan air Eoghan Mac Nìmhein, le Niall Mac Phail		158

[TD 11]

BAIRD CHILL-CHOMAIN.

GRUAGACH PHORT-NA-H-AIBHNE.

Air Fonn:—“Mairi Ghreannar.”

Séist:
Seinneam féin an duanag so
Do’n ribhinn bhòidheach uasal, ghlan
A thachair orm an uaigneas
’S mi cuairt am Port-na-h-Aibhne.

Gur h-ioma oidhche ghaillinneach,
A ghaoil a rinn mi tachairt ort,
’S ged shéideadh sian cha ghearanainn
Is m’anam ann an geall ort.

Bu shòlas dhomh air thalamh e
A ghaoil bhi daonnan maille riut,
’S gu’m fògradh e gach smalan dhiom
’Nuair gheibhinn ’nam ghlacaibh teann thu

Chan iarrainn fein de shòlasan
Ach a bhi daonnan còmhla riut,
Is beul ri beul ’gad phògadh-sa
Bho’n dheònaich thu gun fheall iad.

Ged bhithinn air mo chuartachadh
Le maoin ’s le stòras buaireasach,
Cha chùnntainn féin ach suarach iad
Gun ghruagach Phort-na-h-Aibhne.

Ged shiùbhlainn féin an saoghal so
Gu ceathair cheàrn nan gaothanan,
A chaoidh gu bràth bidh taobh agam
Ri m’ ghaol ’s ri Port-na-h-Aibhne.*

* Port-na-h-Aibhne—<eng>Portnahaven.
Commonly<gai> Port-na-h-Amhann <eng>or<gai> P-na-h-Amhna.

[TD 12]

MORAG.

’S tric dh’éisd mi ris an uiseig bhinn
Ard os mo chionn ’seinn òran.
Is dh’éisd mi anns an doire dhlùth
Ri ceilear ciùin an lòn-duibh
Is chuala mi o bharr nan geug
An t-séist a bh’aig an smeòraich
’S b’ e ’n ceol bu bhinne leam gu léir
An t-séist o bhilean Mòraig.

Is chunna mi ’sa mhaduinn chiùin
Cho maiseach ùr an ròs-dearg
Ag cinntinn suas ri taobh na bruaich
Cho maiseach snuadh ’s cho glòrmhor,
Ach chunna mise gnùis as àill’
’Lion m’ anam làn de shòlas
Rinn lòn do m’ shùil ’s a mheall mo ghaol
O ’s e sin gnùis mo Mhòraig!

Is chunna mi an canach geal
A’ fàs an lag na mòintich.
Is chunna mi an siaban sneachd
Ag còmhdach stac nam mòr-bheann.
Is chunna mi an eala bhàn
Gu stàiteil snàmh air lòchan
Ach chunna mi cho geal riu sud
Uchd ’s muineal caoin mo Mhòraig!

Is chunna mi a’ ghrian dol Siar
Cho maiseach, sgiamhach, òr-bhuidh.
Ag cromadh anns an Airde ’n Iar,
An cuan fo fhiath cho bòidheach;
’S e sin an t-àm as fearr leam féin
Nuair bheir mi ceum thar mòintich
A dh’fhaotainn ann am ghlacaibh caomh
Mo ghrian ’s mo ghaol, mo Mhòrag.

[TD 13]

O, ’S CIANAIL M’ AIGNE.

O, ’s cianail m’ aigne dh’oidhche ’s là
Le gaol a ghnath ’ga m’ phianadh
Le gaol nach aidich dhomh bonn tàimh
Seadh, ge be àit an triall mi.
Tha thu ’nam chuimhne là ’s a dh’oidhch’
Chan fhaigh mi cuidhte ’s t’iomhaigh.
Le bhi as t’aonais ’s mór gu’m b’fhearr
Am bàs bhi teachd ’g am iarraidh.

’S tu rinn mo leòn ’s thug bhuam mo threòir
Oir ’s mòr thug mi de ghaol dhuit;
Is daor a cheannaich mi do phòg
’S tu ’n diugh le deòin ’ga diultadh.
’S le iomadh gealladh agus bòid,
Thug thu le d’ dheòin air tùs dhomh
Gu’m biodh tu dileas dhomh gu bràth
Gus ’n deanadh bàs ar sgaoileadh.

’S ann mheall thu mi air iomadh dòigh
’S le bòidean gun choimh-lionadh,
Is thug thu bhuam mo neart ’s mo threòir,
’N am òig’ tha mi air liathadh,
Ag cuimhneacheadh nan làithean maoth
Nuair bha mi, ghaoil, ’gad iadhadh
’N am ghlacaibh caomh ’s an fheasgar chiùin,
’S mo chrìdh le d’ ghaol air lionadh.

Bu tù mo reul, bu tù mo ghrian,
Is eadhon mo dhia breugach;
Le meud a’ ghaoil dhuit bha ’nam chliabh
’S ann bha thu riamh mar nèimh dhomh;
Is ged a bhithinn dol gu bàs,
Mo shùilean fàs gun léirsinn,
Ar leam gu’m fosgladh iad as ùr
Le pòig, a ghaoil, bho d’bheul beag.

[TD 14]

O, b’fhearr dhomh féin gun d’rugadh dall
Mi féin ’s gun chainnt gun léirsinn
Mu’n d’dhearc mo shùil riamh air do ghnùis,
Na’n robh iad dùint’ gun fheum dhomh,
Na’n robh mo bheul a cheart cho dùint’
Mu’n d’chuir e gaol an céill dhuit,
’S e’n diugh ’na lasair ann am chom
Bho m’ bhraigh gu m’bhonn ’g am reubadh.

Tha mi mar shaighdear anns a’ bhlàr
’S e aig an nàmhaid leòinte,
Air call a lùth le lot ’na thaobh
Ri osnaich bhrùit le dòruinn;
Chuir thusa saighead gheur ’nam thaobh,
Seadh, saighead gaoil a leòn mi,
A chuireas mi gun dàil do’n ùir——
O, ghaoil, nach dean thu tròcair!

Ach ged a thug thu rium do chùl,
Tha’n gaol cho buan ’s a bhà e;
Is bheir mi leam e dh’ionnsuidh ùir
’S cha mhùchair leis a’ bhàs e.
Oir bheir mi leam e dh’ionnsuidh tir
Far ’n criochnaichear gach àmhghar,
Is far an seinn mi òran gaoil
’S an talla naomh air clàrsaich.


MADUINN CHEIT.

An dara duais, Mod 1932.

Air maduinn bhòidheach chiùin ’s a Chéit
’S ann mhosgail ’s dh’èirich mi ro mhoch
Is thug mi sgriob gu àird an t-sléibh,
Is shuidh mi sios leam féin air cnoc.
Bha ghrian ag éirigh cùl nam beann,
A’ togail suas a cinn ’san Ear.
Bha beatha mosgladh anns a’ ghleann,
Seadh, anns gach doire ’s tom ma seach.

[TD 15]

Oir le ciad bhoillsgeadh blàth na gréin
Bha ’n seillean gleusda air a chois,
Is dh’fhag e seòmraichean na céir
Oir chleachd e féin bhi ’g éirigh moch.
O mhoch gu dubh cha d’rinn e tàmh
Mar dh’ionnsaich nàdur dha an lagh,
A’ deanamh feum de’n tim a bh’ann
’S fad ré a’ gheamhraidh gabhail fois.

Is thog an uiseag air a sgeith
Gu àird nan speur ag gleusadh ceòil;
Is ged a lean mo shùil ’na déidh
’S ann chaill mi féin i anns na neòil.
Ar leam mar b’fhaide bha i bhuam
Gur h-ann bu mhilse fuaim a beòil
Oir, feuch, bha ’n t-òran teachd a nuas
A’ bualadh air mo chluais ’na ghlòir.

Is leum an smeorach air a ghéig
Is ghleus i ribheid féin le fonn
An lòn-dubh ann an cùil dha féin
Mar b’ann le eud ’ga freagairt thall;
A’ chuthag mhoiteil le gu-gùg
’S an doire dhlùth aìg taobh an uillt
Bha’n gleann air dùsgadh suas le ceòl
Toirt eadhon làithean m’òig’ ’nam chuimhn’.

Is bha na h-uain a’ruith ’s a’ leum
’G an cluich le aoibhneas caomh na h-òig’
Na laoigh a’ mireag mar an ceudn’
A’ ruith a chéile air an lòn.
Taobh thall a’ ghlinne bha na minn
Ri luath-chleas feadh gach creag is sgòrr
A’ leum ’s a’ streap gun fhiamh gun gheilt
Gun eagal tuiteam leis na ’s mò.

Rinn mac an fhéidh a chrathadh féin
O dhrùchd nan speur ’s an fhrìth ud thall;
A shùil cho geur d’am math is léir,
Is cluas gu éisdeachd nach robh mall,

[TD 16]

A cheann cho àrd air eagal nàmh
Mar dh’òrdaich nàdur dhà ’s gach àm,
’S le clisgeadh eòin e deas gun éis
A tharruing dh’ionnsuidh ’n t-sleibh ’na dheann.

Gach bileag fhaoin bha làn de dhrùchd
A nis air sgaoileadh mach ’nan glòir,
An neoinein is an t-sòbhrach mhaoth,
’S cho maiseach ùr ’s ri ’n taobh an ròs
A’ leantainn gnùis is cùrs na gréin’,
Fad ré a turuis troimh na neòil
Gu àm ’s an crom i rìs ’s an Iar
Ag ciaradh cùl nam fiadh-thonn mòr.

Oir feuch chan fhac mo shùil-sa riamh
Sealladh bu chiataiche na so,
Oir thug e slàinte do mo chliabh
Dh’ath-bheothaich e mi ’n ciall ’s an corp;
Is bhrùchd mi m’anam mach gu ceòl,
Seadh, leis an t-sòlas thug e dhomh,
’S a dh’fhaotainn seallaidh maduinn chéit’,
Co idir e nach éireadh moch!

Oir feuch bha’n sealladh dhomh cho saor
Gun chàin gun mhaor ’ga chumail bhuam
Oir bha e nasgaidh do gach aon,
Do neach a dh’fhaodadh bhi air chuairt
E air a thairgs’ le Righ nan Dùl,
Do’n chinne-dhaon’ gun mhaoin gun luach,
O, molaidh, molaidh t’oibre thù
Is seinnidh iad do chliù bith-bhuan.

[TD 17]

A’ GHRIAN.

An dara duais, Mod 1930.

O thusa lòchrain chaoimh nan speur,
Ag éirigh anns an Ear,
An déidh do chuairt troimh ’n chruinne-ché
Do ghnùis gu léir gun smal;
Thu nis a’ togail suas do chinn
Cur aoidh is fonn mu seach,
Seadh, air gach creutair, doire ’s tom,
’S a’ lìonadh ghleann le mais.’

O, gabh do chuairt a nis troimh ’n speur,
’S tu fhéin nach caill do chùrs’;
Oir tha thu ’n diugh mar bha thu ’n dé
Do thriall gun éis le aois.
Is chan ’eil caochladh ort na’s mò,
Cho maiseach, bòidheach, ùr—
Tha thu mar sin a’ nochdadh dhòmhs’
Na glòir tha air do chùl.

“Ach innis c’àit’ an robh do thriall”
O chaidh thu siar an raoir
O chrom thu anns a’ Chuan an Iar
Ag ciaradh cùl an tuinn.
Tha fhios agam, a lòchrain àigh,
Nach d’rinn thu tàmh no maill’;
Tha fhios agam nach d’rinn thu tàir
Air àite no air fonn.

Is tusa beatha’s fàs gach pòir
Le blàths is glòir do ghnùis.
An crochadh riut tha choille mhòr
Gu ruig an neòinein faoin.
Bheir thu ’s an oidhch’ dhaibh deoch ri òl
’G an còmhdachadh le driùchd;
’S a’ mhaduinn chithear iad ’nan glòir
Mu’n tog na deòir o ’n sùil.

[TD 18]

Bidh aoibhneas anns an doire dhlùth
Is luathghair aig na h-eòin,
’Cur fàilt’ ort anns a’ mhaduinn chiùin
Le ribheid-chiùil am beòil;
Toirt Dhàsan moladh agus cliù
A shuidhich thu ’s na neòil;
Ach duine! dealbh an iomhaigh Dhé
An dean e sgeul mu d’ ghlòir?

Oir bidh gach creutair beag is mór,
Na h-uile seorsa th’ann,
Cur fàilte ort ’n an dòighean fhéin
’S tu ’g éirigh thar nam beann:
’N ad ghathan boillsgeach, coibhneil, caomh,
A’ chuileag fhaoin a’ danns’;
An seillean stiallach feadh nan ròs
A’ trusadh lòin le srann.

Oir teichidh dorchadas roimh d’ ghnùis
Is sgaoilidh e ’n a dheann;
Is theid an duibhre chur ’s a chùil
Le t’ éirigh cùl nam beann.
A’ ghealach fhéin ged ’s math a h-iùil
Cha bhi ach mùchte, fann,
’S na reultan dealrach glan gun smùr
Cha tog a h-aon dhiubh ceann.

Is Esan shocraich thusa shuas
Le uachdranachd nan speur;
Na’n deanadh E do sholus buan
A ghearradh uainn car ré,
Cha bhiodh ach dorchadas is gruaim
’G ar cuartachadh gu léir;
’S na beannachdan tha againn uait
Cha ghabh iad luaidh le beul.

Tha mise nis ’s mo cheann cho liath
Is bidh mi triall gun dàil
Do ’n t-seomar bheag—’s e sin mo chrìoch,
Far nach bi grian no blàths.

[TD 19]

Tha mi air cromadh leis an aois,
Is ann an ùine ghearr
O, theid mo thasgadh anns an ùir,
’S bidh thusa ’n sin mar bhà.

Is ged a cheadaichte dhomh fhìn
’N déidh mìle bliadhn’ is corr,
Gu’m faighinn cuairt air ais a rìs
A dh’ ionnsuidh tìr nam beò,
Bhiodh tusa ’n sin mar bha thu riamh
Cho maiseach, sgiamhach, òg,
Gun atharrachadh ort le aois
No caochladh ort na’s mò.

Slàn leat, a lòchrain chaoimh nan speur,
Tha m’ fheasgar féin air teachd;
Oir tha mi dhlùth do cheann mo réis,
’S cha till mi féin air m’ ais.
Ma’s e ’s gun oidheirpich mi féin,
An réis a ruith gu ceart
Tha gealladh cinnteach, ’s duais d’a réir,
Seadh, oighreachd nach searg as.


NA’N ROBH AGAM SGIATHAN.

AIR FONN—“Strathyre.”

Na’n robh agam sgiathan mar eunlaidh nan geug
Chum bhi ’g éirigh gu h-aotrom air gaoithean nan speur
’S mi gu’n ruigeadh thu, ghaoil, chur mo shùgraidh an céill
Do d’bhilean mar chaorann mo, ghaoil, thar gach beul
’S mì gu’n deanadh do fhasgadh ’nam ghlacaibh gu caomh,
O, nach mi dheanadh t’altrum ma seach air gach glùin
’S mi cluinntinn le m’ thlachd dhuit mo chridh clapadh ri m’ thaobh
’S chan iarrainn air thalamh mar leannan ach thù.

[TD 20]

Ged bheireadh tu cùl rium ’s ged dhiùltadh tu pòg,
O, bidh cuimhne ’m, a ghaoil ghil, air t’aodann ri m’ bheò;
Oir tha gràdh ann ad shùilean, na sùilean as bòidhch,
’S tha còmhradh do bhilean na ’s binne na ceòl.
Na’m faighinn na dh’iarrainn mo mhiann anns gach dòigh,
Ged a shéideadh na siantan a’ riasgadh nan neòil,
’S mi gu’n rachadh g’ad shireadh ’s ged bhithinn fo leòn
’S ann bheireadh do bhilean dhomh rithist mo threòir.

Na’m faighinn air laimh thu ’s do ghràdh bhi dhomh saor,
’S mi nach gabhadh ’nad àite a’ Bhan-Righ le crùn;
Chuirinn cùl ris a’ phàilliun, gach àrdan is maoin,
Gu’m b’ anns’ bhi air àirigh ’s tu ghràidh bhi rium dlùth.
Bhithinn sona leat, Anna, an gleannan an fhraoich,
Is mo làmh bhi ort thairis ’g ad tharruing ri m’ thaobh.
A bheil ni air thalamh cho beannaicht’ ri gaol,
’S a bhi saothrachadh arain le fallus na gnùis?

Mar long ris a’ ghaillinn gun chrannaibh gun stiùir,
Is i ’n cunnart air cladach gun fhasgadh o’n ghaoith
’S ann mar sin a tha mise gun ise ri m’ thaobh
’S mi’n cunnart gu’m bristear mo chridhe le gaol.
Bidh cuimhne ’m gu bràth air a’ ghradh tha ’nad ghnùis
Gus an deanar mo chàradh gu bràth fo an ùir,
Gus an tuit mi ’nam chadal, ’sa chadal nach dùisg,
Bidh mo smuaintean ’g an aiseag gu ainnir no ghaoil.


GRUAGACH DHONN NAM BO.

AIR FONN—“Mo nighean donn na buaile.”

Air feasgar ciùin Céitein,
An spréidh ’s iad air an lòn,
Is banarach na buaile
Ag gabhail duain mu’n chrò;
O’n thuit e bhi air chuairt dhomh
Ag éisdeachd fuaim a beoil,
Bha m’ inntinn snàmh an smuaintean
Air gruagach dhonn nam bò.

[TD 21]

B’e gaol ceann-fath an òrain
A bha an òigh’ a’ seinn.
Bha m’ anam làn de shòlas;
Bha guth a beoil cho binn,
Thug i ’nam chuimhne ’n tràth ud,
Na làithean sin nach pill,
A thriall cho luath mar sgàil uainn
Gun mhaill’ gun dàil le tim.

Oir thìll air ais do m’ ionnsuidh
’N am chuimhne làithean m’ òig’.
Nuair bha mi féin ’nam bhuachaill’
A mach ag cuallach bhò,
Le banarach na buaile
’N gleann uaigneach gorm a’ cheò,
Nuair sheinn mi ciùin ’na cluasan
Mo dhuan gun uaill gun ghò,

Ach ge b’e àit an gluais mi,
Bidh daonnan fuaim a’ cheòil,
A mhosgail is a ghluais mi
Gus an duan so chur air dòigh
A’ bualadh air mo chluasan
Mar bhruadar làithean m’ òig’,
An t-òran ud a chual’ mi
Aig gruagach dhonn nam bò.


MAIRI DHONN.

AIR FONN—“A Mhairead òg ’s tu rinn mo leòn.”

Séist:
A Mhàiri dhonn is toigh leam thu,
A Mhàiri ghaoil is toigh leam thu,
A Mhàiri dhonn as guirme sùil,
A Mhàiri ghaoil is toigh leam thu.

[TD 22]

An uair a thig an samhradh blàth
Théid mi, a ghràidh, do’n choille leat;
Bidh eòin nan geug a’ seinn dhuinn ciùil.
A Mhàiri ghaoil is toigh leam thu.

Is ged a gheibhinn òr is maoin
Gun ghaol, saoil am biodh sonas leis;
Gu’m b’fhearr bhi leatsa ’m bothan fraoich,
A Mhàiri ghaoil oir ’s toigh leam thu.

Na’m biodh an t-slighe ’na rathad cruaidh,
Gu bruachan Chluaidh gu’n coisichinn,
A dh’ fhaotainn pòig’ o d’ bhilean caoin,
A Mhàiri ghaoil oir ’s toigh leam thu.

Ged bhithinn air cromadh leis an aois,
Mo cheum gun lùth neo-thogarrach,
Sin bhiodh do ghaol a cheart cho ùr.
A Mhàiri ghaoil oir ’s toigh leam thu.


BRUADAR AN T-SAIGHDEIR.

A’ cheud duais, Mod 1932 (aithris).

’S ann a bhruadair mi ’n raoir ged a bha mi sgìth, claoidht’
Gu’n robh mi ’s a ghleann air an àirigh,
’S mi ri faire crodh-laoigh ann am marbhan na h-oidhch’
Ann am bràighe a’ ghlinn’ le mo Mhàiri.
Nuair dhearc mi ’na sùil lionadh m’anam le gaol,
Uair eile ri taobh mar a b’àbhaist,
’S ann a phòg mi a beul a b’fhearr leam fo’n ghréin
Is mar sin chuir mi ’n céill meud mo ghràidh dhi.

Rinn mi ’tarruing ri m’ thaobh ann am ghlacaibh gu caomh,
’S mar fhalaisg ri fraoch las mo ghràdh dhi,
Ar leam gu’n robh dlùth ruinn na h-ainglean ro naomh.
’S iad ri faire a’ ghaoil anns an àirigh,

[TD 23]

An robh righ air a’ chrùn leis gach saoibhreas is maoin
Cho sona ’n a chùirt le a bhàn-righ,
Seadh, cho sona ruinn fhìn, làn de shòlas ’s de shith,
Air a thabhairt gun phrìs dhuinn le nàdur.

Nuair a dh’éirich a’ ghrian anns a mhoch-mhaduinn chiar,
Bha’n spréidh air an t-sliabh le an àlach;
Uain bheaga ri leum ’s iad a’ mireag ri chéil’
Gun chùram gun éis mu an àirigh.
Bhrùchd a’ choille gu ceol, coisir mhilis nan eòin,
A’ chuach is an smeòrach ’cur fàilte
Air a’ mhaduinn mhoich, chéit, ’s eadhon uiseag na speur
Is an ribheid ’na beul mar bu ghnàth leath’.

Ach ghrad dhùisgeadh mi suas nuair bhuail air mo chluais
An aon fhuaim sin bu chruaidhe na tàirneach.
’S có bh’agam ri m’ thaobh ’n àite Màiri, mo ghaol,
Ach an gunna gorm, caol, is an stàilinn.
Is le òrdugh teann cruaidh a bhi mach thar na bruaich,
Ach cha b’ann dhol a suas air an àirigh,
Ach le faobhar lann gheur am beul dos gunna gleusd’
Dhol an glacaibh a chéil’ ris an nàmhaid!

’S ann a dh’fhalbh sinn mar aon; thar na bruaich bha na laoich,
An dream sin nach diùltadh—na Gàidheil,
An dream nach d’thug riamh ann am facal no’n gniomh
An cùl-thaobh le fiamh ris an nàmhaid.
Ann am fallus ar gnùis fhuair sinn còir air an raon,
Bha bhuaidh aìg na laoich mar a b’àbhaist;
Ach ’s iomadh òganach treun bha ’na ghaisgeach an dé
Bha ’na shìneadh gun fheum anns an àraich.

Ach, O, Thusa ta shuas bha mar dhion dhomh ’s gach uair
Troimh gach cunnart is cruas gus an tràth so,
Ma ’s e do thoil è, bi mu’n cuairt orm féin
’S thoir mi troimh gach streup dhachaidh sàbhailt
Dh’ionnsuidh nighean mo ghaoil, té nan gorm-shuilean caoin
A dh’fhàg mi air tùs anns an àirigh;
’S ged b’e so a’ cheart uair shìnte mi anns an uaigh,
Bheir mi leam thar na bruaich gaol mo Mhàiri!

[TD 24]

MILE FAILT.

A’ cheud duais, Mod 1932 (aithris).

’S ann tha mi ’n diugh le cridhe blàth
Cur mìle fàilt’ air siol nan sonn,
Air clann nan Gàidheal, sliochd nan sàr,
Chaidh àrach ann an Tìr nam Beann.
Tha iad air cruinneachadh as gach àit
As leth na Gàidhlig mhilis, bhinn,
A’ chànain dhùisgeadh fuinn nam bàrd
A chaoidh gu bràth chan fhàs i fann.

A’ chànain sin is mùirneach leinn,
’S a rinn sinn ionnsachadh air tùs,
A chuala sinn an tùs ar là
Sinn aig ar màthair air a glùin.
O, seinneamaid a cliù ’s gach àit
Is biodhmaid làidir air a cùl.
’S mar sin chan fhaigh a’ Ghaidhlig bàs;
A chaoidh gu bràth cha teid i ’n ùir!

Is seasamaid i mar bu dual,
Seadh, gual’ ri gualainn mar bu ghnàth,
Is cia b’e àit ’s am bi ar cuairt,
An tìr nan cruach no muigh air sràid;
Is seinneamaid a cliù an duan
Oir tha i luachmhor, cainnt ar gràidh,
’S a chaoidh cha teid i sios do ’n uaigh
Cho fad ’s a ghluaiseas teanga ’bhàird.

Is thoireamaid dhi àite tàimh
An seomar ’s blàithe tha ’nar crìdh’
Chan ann aig cruinneachaidhean a mhàin
Ach cia b’e àite ’s am bi sinn.
Mar sin bidh ise dol na ’s fheàrr,
Is air a h-àrdachadh ’s gach linn;
’S cha teid a sgriobadh thar a’ chlàir;
Cha mhò a gheibh i bàs lè tìm.

[TD 25]

A chlann nan Gàidheal, ’chlann mo ghaoil,
Bho thìr an fhraoich ’s nan aonach àrd,
A shliochd nan àrmunn, siol nan laoch,
Nach d’thug an cùl-thaobh riamh do nàmh
Mo ghuidhe dhuibh, a chlann mo rùin,
Seadh, do gach aon tha ’n diugh an làth’r,
Nuair theid an Comunn so ma sgaoil
Gu’m faigh sibh uile dhachaidh slàn.


EILEAN MO LUAIDH.

Anns an iar feuch tha Eilean ann am meadhoin a’ chuain;
Thar gach uile àit eile is e Eilean mo luaidh,
Is am muir glas cho iargalt ’s i ’ga iadhadh mu’n cuairt,
Bha mar bhalla ’s mar dhion dha anns na linntinn chaidh bhuainn.

Seist:
O, ’se ’n t-Eilean uain’ Ileach Eilean priseil mo ghràidh;
Ge b’e àite ’gam bi mi bidh mo chridh’ ann gu bràth;
Ged a shiubhlainn gach rioghachd h-uile tir agus ceàrn,
B’e mo mhiann a bhi tilleadh chur a rithist ort fàilt’.

Ged a thairgteadh dhomh fortan air a chosnadh ’s mi ’m thàmh,
Air a shineadh gu saor dhomh thoirt mo chùil riut gu bràth,
Bhithinn fad’ na bu shona ann am bothan taobh tràigh,
Anns an Eilean uain’ Ileach, Eilean priseal mo ghràidh.

Far am faighte an earbag, far am marbhte na féidh;
Leam bu mhiann bhi ’san anmoch siubhal garbhlaich ’nan déidh;
Bhiodh an luaidhe ’na deannaibh ag cur maillead ’na cheum,
Fear na cròic ’s e ri talamh sileadh fala leis féin.

Far an cluinnear an coileach anns a’ mhoch mhaduinn chéit,
’S e gairm na circ thomain chumail comuinn ris fhéin
Cluinnear liath-chearc ri tùchan ann an dùmhlas nan geug
Coileach dubh is e dùrdail cur a shùgraidh an céil.

[TD 26]

Aite àrach nan curaidh air nach cuireadh nàmh fiamh,
Dhearbh iad e air Tràigh Ghruinneard ’s iad gu duineil ’gad dhion;
Ann an gaol ’s ann an gaisgeachd cha do thaisich iad riamh,
Toirt a mach Beaumont-Hamel chaidh an gaisgead an gniomh.

Aite àrach nan cruinneag gheibheadh urram is cliù,
Anns gach àite ’s a chruinne ann an cumadh ’s an gnùis;
’S tric a bha mi le té dhiubh cur an céill meud mo ghaoil
Seinn a cliù ann am bàrdachd anns na làithean a dh’aom.

Nuair a thriallas mo shamhradh ’s a thig geamhradh mo réis,
Nuair a chromas an ceann so, ’s a thig maillead ’sa cheum,
’Se mo dhùrachd ’san àm sin nuair thig teann orm an t-eug,
Seadh, gu’m faight’ air fàs fann mi ann an gleanntan nan geug.


IAIN AGUS AN T-UIRCEAN.

Bho’n a bha a’ bhliadhna tioram agus coslas math air a’ bhuntàta thuirt Iain ri Seonaid a bhean, “Tha am buntàta dol a bhi math am bliadhna: cha dearg na cearcan air agus chan ’eil math dhuinn am buntàta beannaichte leigeadh a dholaidh. Smaointich mi ’n diugh fhéin gu’m faigheamaid uircean, oir chuala mi gu’n robh sè uirceanan-deug aig muc-àil Eoghain. Tha a dhà dhiubh sin air a’ bhotul, agus a thaobh ’s gu bheil mi fhéin agus esan cho mór aig a chéile tha mi deanamh a mach gu’m faigh mi fear aca air neo-ni. Ciod e do bheachd, a Sheonaid?”

“Toilich thu fein,” arsa Seonaid.

“Matà, Sheonaid, bho’n a tha thu ’g aontachadh leam theid mi ’ga iarraidh Di-Sathuirne.”

Cho luath ’s a thainig feasgar Dhi-Sathuirne, sparr Iain a phoca fo ’achlais, ghlac e a chuaille math daraich a bha cùl an doruis, agus cho luath agus a ghlac, leum Oscar, am madadh, a mach roimhe ag gearradh shùrdag air meadhoin an rathaid mhóir. Thog iad ris a’ mhonadh ’s cha robh eun anns an doire a bu cheolmhora na Iain a’ toirt a mach mac-talla na creige ’s e seinn “bha mi ’n dé ’m Beinn-Dòrain”

[TD 27]

Ràinig e tigh Eoghain ann an dorcha na h-oidhche. Fhuair e gabhail ris gu math. Dh’innis e an sin ceann-fàth a thuruis ’s cha robh iad fada còrdadh mu’n uircean.

Nuair a thainig an t-àm falbh thuirt Eoghan ris,—“A nis Iain, mo chomhairle dhuit an rathad mór a leantainn.”

“’S e sin a tha mi dol a dheanamh,” arsa Iain.

Nuair a ràinig Iain an Gleann-mór smaointich e gu’m b’fheairrd e làn na cuaiche, ach nuair a chaidh e steach do’n tigh-òsda thachair air seann chompanach ’s cha robh ach cuach an déidh cuaiche gus ma dheireadh an do theich an t-uircean. Thainig àm nan stòp a ghlasadh. Thilg Iain am poca anns an robh an t-uircean thar a ghuaillnean agus ma bha e toilichte ’falbh bha e seachd uairean na bu toilichte ’tilleadh.

Nuair a lùb e aig Bealach-dearg thuirt e ris fein gu’n gabhadh e anail ach de rinn mo laochan ach tuiteam ’na chadal, agus nuair a dhùisg e bha ghrian air éirigh anns an airde ’n Ear. Rug e air a’ phoca ach am fear ud uircean no muc cha robh aig Iain, agus cha mhò bha Oscar aige. Thachais e a cheann. “Ciod a their mi ri Seonaid? Marbhaidh i mi. Their mi rithe gu’n d’thubhairt Eoghan rium nach biodh e deas gu seachduin no dhà fhathasd ’s dh’fhaoidte gu’n còrd sinn mu uircean eile.”

A’ cheud fhàilte a fhuair e b’ e, “c’àite a bheil an t-uircean?”

“Thuirt Eoghan rium nach biodh e deas gu seachduin no dhà fhathasd.”

Mu’n robh am facal mu dheireadh as a bheul chual e sgreuch aig an dorus. Leum a mach agus ann an sin bha Oscar agus e feuchainn ris an uircean a chur a steach do’n bhothan! Dh’innis e mar a bha agus an ceann she miosan chuir e an t-uircean air falbh do Ghlaschu. Fhuair e deich puinnd air an uircean air nach d’thug e féin ach deich tasdain.

[TD 28]

AN AIRIGH.

Bha mi ’nam chaithris fad na h-oidhch’
Oir bha mi ’n raoir air àirigh,
’S mi mach ri faire a’ chrodh-laoigh
An iomall glinn a b’ aille:
Am bothan beag fo sgàil na creig
Gun fhiamh, gun gheilt, gun sgàth orm
Ach sòlas, sonas, agus sith
Nach robh aig righ ’na phàilliun.

Oir chuir mi teine math air saod
De bhiorain fhraoich ’s de mhòine,
Mo chrùisgein math de dh’ ùilleadh làn
A’ deanamh àite lòchrain,
Gu leòir de aran, im, is càis,
Is bainne blàth nam bò leis,
Is gaoth nan àrd-bheann toirt dhomh càil
Bu tric thug slàinte mhòr dhomh.

Ged b’i mo leabaidh barrach ùr
Is sguabag fhraoich mo chluasag
Cha robh mi farmadach ri h-aon
Cha robh ri diuc no uachd’ran;
Mo chuilean dileas ri mo thaobh,
A thug a ghaol cho buan dhomh;
Cha reicinn e air mile crùn;
Cha cheannaich maoin no luach e.

Cha robh mi fadalach leam fhéin
An gleann nan geug ’s mi m’ aonar
Oir, feuch, bha agam ann am làimh
Sar-obair bhàrd fo m’ shùilean.
A thog dhoibh féin gu siorruidh càrn,
’S cha shearg gu bràth an aois e;
’S cho fhad ’s a bhuaileas tuinn air tràigh
Bidh’n ainm gu bràth ’san t-saoghal.

[TD 29]

’S ann theich an oidhche orm ’na deann
Mar chloich le gleann an luathad,
Oir thog a’ ghrian a suas a ceann
Troimh ’n speur gu mall ag gluasad,
Gu boillsgeach sgiamhach ’s i ’na glòir,
Is gathan òir m’ an cuairt dhi;
Bha ’n gleann air dùsgadh suas gu ceòl,
Gach doire ’s còs ri luathghair.

Nuair ghluais mi chuartachadh na spréidh,
Bha ’n gleann gu léir air ghluasad;
Gach eun is ribheid-chiùil ’na bheul
Air feadh nan geug ’s nam bruachan,
An uiseag os mo chionn ’s an speur
Ag cur an céill a duanaig,
’Seinn òran-gaoil d’a leannan fhéin
Bha ’g éisdeachd ’s a toirt cluais dhi.

An uair a fhuair mi àird an t-sléibh,
Sheall mi gu geur mu ’n cuairt dhomh,
Oir sheall mi féin a h-uile taobh
Gu geur le sùil a’ bhuachaill’;
Bha ’n spréidh ag ionaltradh air an lòn
’S an àlach òg mu ’n cuairt dhoibh;
A bhi ’nam bhuachaille nam bò
Nach glòrmhor seach bhi ’m uachd’ran!

An robh an righ ta air a’ chrùn
Le lùchairtean ’s le bhan-righ
Cho sona dheth ’s a bha mi fhéin
Air feadh na spréidh’ air àirigh?
’S mi air mo chuartachadh ’s gach taobh
Le gaol agus le nàdur,
Iad air an tairgse dhomh cho saor
’S nach tearc a h-aon dhiubh ’m pàilliun.

Nach sòlasach bhi feadh nan gleann,
Gun chuing cho saor le nàdur;
Cho saor ri eadhon gaoth nam beann
Mar chleachd sinn, clann nan Gàidheil.

[TD 30]

Oir far ’n do chaithris mi an raoir,
Bidh cuimhn’ agam gu bràth air,
’S cha di-chuimhnichear leam a chaoidh
An oidhche sin ’s an àirigh.


COMHAIRLE DUINE AOSDA.

Tha mise nis ’s mo cheann cho liath,
Mi ceithir fichead bliadhna is còrr,
Chan ’eil mo cheum ach mall air sliabh,
Bu tric a thriall mi ’n làithean m’òig’.
Tha mi air cromadh ris an ùir
Tha mi air call mo lùth ’s mo threòir
Cha ghearain mi ged tha mi aosd’
Oir ruith mi m’ùine mar bu chòir.

An uair a bheir mi sùil air m’ais
Air maduinn aoibhneich ait na h-òig;
’S ann le toilìnntinn agus tlachd,
Le cogais ghlan gun smal na’s mò,
Oir ruith mi fhéin an réis gu ceart,
A réir na bha ’nam neart ’s ’nam threòir,
Is gheibh mi duais o Righ nam Feart,
’Nuair théid mo thasgadh fo an fhòid.

Mo chomhairle dhuit féin, a mhic,
O’n tha thu nis aig tùs do réis
Bi daonnan stuama agus glic,
Is fan o mhisgearachd ’s mi-bheus,
Na géill do bhuairidhean bhios tric
A’ tachairt ort mar rib’ ’sa cheum,
Oir ’s ann mar sin a théid do mheas,
Seadh leis a’ mheas bheir thu ort fhéin.

Is na gabh farmad ’s na gabh tnù,
Ri fear na maoin, ’s a’ stòrais mhòir,
Na smuainich fhéin gu bheil e saor
’S an t-saoghal so bho thùrs is leòn.

[TD 31]

Bidh iarrtasan tric a’ dùsgadh cràidh,
’S a chridh’ nach sàsaichear na’s mò,
Ma ’s e gu’n d’ rinn e dia d’ a mhaoin,
’S e ’g aoradh h-uile là do’n òr.

Ach ni tha ceart bhi cur ma seach,
Rud beag ’bhios agad air do chùl
A chum bhi leagail air do thaic,
’Nuair bhios na cnàmhan rag le aois.
’S an uair a bhios thu air fàs fann,
Mar sin cha bhi thu’n taing a h-aon,
Oir ’s tric a bha na càirdean gann,
’S an àm bu mhath leinn iad bhi dlùth.

Is na gléidh naimhdeas ann ad’ chrìdh;
Na h-altruim e do neach air bith,
Mar sin bidh thu gach là an sìth,
Seach iadsan bhios ri còmhstri tric.
Bidh cuid ri aingidheachd ri chéil’,
’S mar sin gu léir ag call am meas,
Oir chan ’eil buannachd ann no feum,
’S cha d’rinn neach réite riamh fo’n lic.

Na till bho d’dhorus coigreach truagh,
Na dùin do chluas ri ànrach bochd,
Na faic e ocrach agus fuar,
’S bidh beannachdan an truaghain ort;
Oir gheibh thu sgriobht’ am Focal Dhé.
“A mheud ’s gu’n d’rinn thu e dhoibh so
’S ann rinn thu dhòmhs’ e mar an ceudn,”
’S mar sin bidh duais da réir ’na chois.

Bi cuimhneach air an t-Sàbaid Naoimh;
Rach daonnan do thigh aoraidh Dhé.
Is tog an laoidh dha, seinn a chliù,
Chan ann a mhàin le rùn do bheuil,
Ach biodh do bhilean is do chridh’,
’S do smuain, na tri, a réir a chéil’;
Oir sin agad an creideamh fior,
Ni tearruinte gach linn is treubh.

[TD 32]

Mar sin, a mhic, tog suas an càrn
Leat féin cho àluinn air a dhealbh,
Càrn-cuimhne bhios gun smal gun tàir
Is nach toir tìm gu bràth air falbh.
’S nuair théid do thasgadh fo na clàir,
A mhic mo ghràidh cha bhi thu marbh
Oir bidh tu beo an tìr as feàrr
Le oighreachd àrd agad mar shealbh.


DO AN LIGHICHE CAIMBEUL MAC AN T-SAOIR ANN AM BEUL-AN-ATH.

AIR FONN—<eng>“Bygone days.”<gai>

O thoir mo chlàrsach dhomh a nall
Ged tha i fann gun lùth,
A chùm ’s gu’m buailinn fhéin gu teann
A teudan binn as ùr,
’S gu’n seinn mi suas uair eile duan
’S gu’n dean mi luaidh air cliù
An uasail leighiseas gach creuchd
An leigh òg Mac an t-Saoir.

Gur lionnhor iad bha fo throm chràdh
Le dòruinn, àmhghar ’s tùrs,
A thug do sgil-sa bho bheul bàis,
’S a rinn thu slàn as ùr;
Le cuideachadh an Ti as Aird
Tha ghairdean air do chùl
’Ga d’threòrachadh, seadh, ceum air cheum
A léigh òig Mhic an t-Saoir.

Nach iomadh aon fo thrioblaid ghoirt
Gu cadal ’s clos do’n t-sùil
Da ’n d’thug do thàlanta-sa fois,
Beairteach is bochd maraon,

[TD 33]

Ag guidh’ na miltean beannachd ort,
An òige leis an aosd’,
Ach, feuch, tha beannachdan as àird’
Air làmhan Mhic an t-Saoir.

Mar thogas gràine suas a cheann
Air maduinn Shamhraidh, chiùin,
A’ dùsgadh aoibhneis feadh nan gleann
Le gathan coibhneil caomh,
Is ann mar sin tha do sgil fhèin,
I leughta ’na do ghnùis,
Toirt aoibhneis dh’ionns’ an tìnn gu léir
A léigh òig Mhic an t-Saoir.

Mo mhìle beannachd ort gu bràth
Cia àite ’gam bi thù,
Gu’n robh na beannachdan as àird’
’G am frasadh ort mar dhrùchd,
Tha iomradh math ort anns gach àit
Chan ann a mhàin le aon
’S c’ arson nach cuirinn-s’ clach ’nad chàrn,
Mar bhàrd, a Mhic an t-Saoir!


ALASDAIR FOSTER.

Chaidh am marbh-rann so a dheanamh do Alasdair Foster a chaochail le bàs aithghearr. Tha e air a dheanamh mar gu’n b’ann le a bhràthair.

AIR FONN—<eng>“Bygone days.”<gai>

Tha ghrian air ciaradh anns an Iar,
Trom cheo mu chliabh nan stùc;
Tha i teachd anmoch anns an oidhch’,
Tha ’n duibhre tarruing dlùth.
Ach bheiream sùil uair eile mach,
Feuch ’m faic mi fear mo ghaoil;
O, ’n tig thu mar a gheall thu dhomh,
No ’n caill mi dhiot mo dhùil?

[TD 34]

Cha tig, cha tig thu fhir mo ghràidh;
Cha tig gu bràth leat féin,
Oir ’s fuar an com anns an robh bhàidh,
Do’n t-sùil bha blàth cha léir;
Oir thainig aingeal treun a’ bhàis
’S gun mhionaid dàil thuirt e,——
“Tha mi ’gad ghairm do thìr nan Gràs
So òrdugh àrd Mhic Dhé”!

O, Alasdair! bu bheag mo dhùil
Gu’n robh cho dlùth an t-Eug,
Ach ’s ann mar so, O fhir mo ’ghaoil,
Tha clann nan daoin gu léir.
Gun fhios ged theid sinn mach glé shlàn,
An till gu bràth leinn féin,
Oir faodaidh sinn am mionaid gheàrr
Bhi ann an làthair Dhé!

Có dh’fhuasglas mi an nochd o m’ bhròn
’S mi call mo threòir ’gad chaoidh?
Có thiormaicheas an nochd mo dheòir
’S mo chridhe leòint’ ’ga chlaoidh?
O, chan ’eil fuasgladh dhomh o m’ chràdh
Oir tha thu ghnàth ’n am chuimhn’;
’S ged thèid mi fein a ghabhail tàimh
Chan fhaigh mi o m’ phràmh ’san oidhch’.

Bu shealgair thu air feadh nan stùc
Be ’n gunna caol do mhiann,
Gur tric a leag thu air a thaobh,
An gleannan fraoich am fiadh;
Bu tù deagh charaid caomh nam bàrd
Thu làn de thuigs’ ’s de chiall,
’S gur tric fhuair anrach bochd a lòn
Bho d’ bhòrd bha ’n còmhnuidh fial.

Bha iochd is bàidh, bha aoidh is blàths,
Maraon a’ snàmh ’nad ghnùis,
Oir fhuair thu buadhan ’s gibhtean àrd’
Thu coibhneil, gràdhach, caomh.

[TD 35]

’San t-saoghal cha robh agad nàmh,
Bha gràdh dhuit air gach taobh.
Nuair thainig òirnne sgeul do bhàis
Bu chràiteach iomadh aon.

Bu duin’ thu ’san robh eagal Dhé;
Bu tric do sheirbheis dhà,
Oir cha robh smuain sam bith bha breun
’Nad chridhe féin a’ tàmh.
Ach, fhir mo rùin, bha ’n duais d’a réir
’N àm teachd dhuit féin ’na làth ’r,
An oighreachd sin air nach tig crioch,
A cheannaich Criosd tre bhàs.

Nuair philleas ruinn a rìs an Céit’
Bidh eoin nan geug ri ceòl
Bidh uain ri mireag is ri leum
Le éibhneas air an lòn;
Bidh nàdur féin le teas na gréin’
Ag cur an céill a glòir.
Ach O, cha tog iad m’ inntinn féin
Cha tog le meud mo bhròin.


COMHRADH.

Uilleam:
Cia mar tha thu’n diugh, Chaluim?
Nach e mhaduinn tha blàth;
De mar tha h-uile duine;
’M bheil iad uile ’nan slàint’,
Ciod e’n gleus tha air Seònaid,
Cha bhi i mòran ’na tàmh;
A bheil Dòmhnull gu sùrdail,
Air an raon mar bu ghnàth?

Calum:
Mile tapadh leat, Uilleim,
Tha iad uile ’nan slàint’,
Is tha Seonaid gu smiorail
’S gun i mionaid ’na tàmh;

[TD 36]

Is tha Dòmhnull gu sùrdail
Air an raon mar bu ghnàth
Thug e’n t-seachduin so spealladh,
Thall le mac Choinnich Bhàin.

Uilleam:
Dé do bharail-sa, Chaluim,
Ciod do bheachd air a’ chùis
Tha toirt fearainn air ais dhuinn
Nis le ceartas a’ Chrùin;
Tha na paipearan làn dhe,
Anns gach àit bheir mi sùil,
Gu’m bi Clanna nan Gàidheal
Mar a bhà iad o thùs.

Calum:
’S e mo bharail-sa, Uilleim,
Mar thuirt Uisdean Mac Phàil
Gheibh sin fearann a dh’aindeoin
’S bidh e againn gun dàil,
Is mi féin’s thusa, bhalaich,
Aig bheil acair no dhà;
Cha bhi againn ach iarraidh,
’S gheibh sinn Sliabh na Traigh Bhàin.

Uilleam:
Ach am fior e, a Chaluim,
Nach bi goinnead air maoin
Gu bheil móran de airgiod
Air a thairgs’ leis a’ Chrùn;
Ged a gheibhinn e’n iasad,
Bidh an riadh air co-dhiùbh,
Tha gach ni mar is miann leinn,
Leis na riaghailtean ùr.

Calum:
Tha e fìrìnneach, Uilleim,
Cha bhi duin’ ann an éis;
Biodh e bochd biodh e beairteach,
Bidh an ceartas d’a réir;
Gheibh thu airgiod chùm togail
Ma tha stoc agad féin;
Ach ma gheibh sinn na tighean
Cha bhi cabhag mu’n spréidh.

[TD 37]

Uilleam:
Bidh am fiadh ’s e air fhògradh,
Bho gach còmhnard is gleann;
Theid a sgiùrsadh gun dàil as
Dheanadh àite do’n chrann;
’S fhad o’n ghuidh mise ’n là sin,
’S nise thàinig an t-àm;
Bidh gach ni mar a bhà iad
An Tir Aillidh nam Beann.

Calum:
Is a mheud chaidh a sgiùrsadh
Nùnn do dhùthchannan céin;
Ni iad tilleadh na laoich gheal,
Chùm bhi sgiùrsadh an fhéidh;
Bidh gach gleann ’s e air àiteach;
’N aite fàsaich bidh spréidh;
Bidh gach raon mar a b’àbhaist
Fo throm bhàrr tigh’nn fo dhéis.

Uilleam:
Cluinnear banarach ghuanach
Gabhail dhuanag mu’n chrò;
Bidh na laoigh ’s iad gu h-uaibhreach
Freagairt nuallanaich bhò.
Chithear maighdean na h-àirigh,
Gabhail fàth air bheag gò,
Dhol a chòmhlachadh leannain,
Ann an gleannan a’ cheò.

Calum:
Ann an dùmhlachd a’ gheamhraidh,
Cha bhi goinnead air lòn,
Cha bhi dith air aon chreutair;
Cha bhi éis ann na’s mò;
Seadh, a Chaluim, mar b’àbhaist
Cluinnear gàire mu’n bhòrd,
Nuair bhios laoich ’g òl air slàinte
Tir nan Ard-bheannan mòr.

[TD 38]

CUMHA AN EILTHIRICH.

Nochd gur mise tha trom dubhach,
Ochan och hi ho rò,
Air an lèanaig taobh na tuinne
Ochan och hi ho rò,
Fo throm chràdh ’s mi caoidh gach là,
An tir ’san d’fhuair mi m’àrach òg,
An tir nach fhaic mi gu bràth tuilleadh,
Ochan och hi ho rò.

Fad, air falbh o thir nam beanntan,
Ochan och hi ho rò,
Far an cluinnear anns an t-samhradh,
Ochan och hi ho rò,
Cuthag ghorm an dlùths nan geug,
Toirt òran fàilt’ do’n Chéitein òg,
’San doire dhlùth aig taobh an alltain,
Ochan och hi ho rò.

’Sann tha osnaich throm na tràighe,
Ochan och hi ho rò
Dùsgadh mulad ùr gach là dhomh,
Ochan och hi ho rò,
Toirt ’nam chuimhne tim a dh’aom,
Tim nach pill do m’ thaobh na’s mò
O, làithean maoth nach pill gu bràth rium,
Ochan och hi ho rò,

O! nach iomadh ceangal gràdhach,
Ochan och hi ho rò,
Tha agam fhéin ri Tir nan Ard-bheann,
Ochan och hi ho rò
Oir fo t’ùir-sa, taobh ri taobh,
Tha càirdean gaolach làithean m’ òig’
An ann chùm bròin chaidh mise fhàgail?
Ochan och hi ho rò.

[TD 39]

Chan ’eil daoin’ ann mar a b’àbhaist,
Ochan och hi ho rò,
Caoirich agus féidh ’nan àite,
Ochan och hi ho rò.
Tha na glinn a nis dol fàs
Chan ’eil àiteach ann na’s mò;
Chan ’eil na beanntan féin mar bhà iad,
Ochan och hi ho rò.

Cha bhi leannain òg’ mar b’àbhaist,
Ochan och hi ho rò,
Còmhlachadh mu thaobh na h-àirigh,
Ochan och hi ho rò;
Am beul na h-oidhche feadh nan gleann,
Ag còmhlachadh gun fhoill gun ghò
O, chriochnaich, mo chreach! an là sin!
Ochan och hi ho rò.

Is a nise far’n robh ’n àirigh,
Ochan och hi ho rò,
Tha na h-èoin ag gabhail tàimh ann,
Ochan och hi ho rò.
O! cha chluinn cluas ceol no duan
Aig a’ bhuailidh no mu’n chrò;
O! ’s ann tha tir mo ghaoil ’na fàsach,
Ochan och hi ho rò.

Ged nach d’fhuair mi fois no tàmh ann,
Ochan och hi ho rò,
Cha di-chuimhnich mi gu bràth thu,
Ochan och hi ho rò,
Dhùin mo chàil is bhris mo shlàinte,
O! ’s truagh nach robh mi cnàmh fo’n fhòid
Mu’n d’ fhag mi riamh thu, Thir nan Ard bheann,
Ochan och hi ho rò.

[TD 40]

OIGH MO GHAOIL.

AIR FONN:—<eng>“Hame o’ Mine.”<gai>

Gu cùl fhalbh a’ mhonaidh ri taobh nam beann fuaraidh,
Nochd tha mo smuaintean ag gluasad mar ghaoith,
Gu lagan beag uaigneach far an d’fhàg mi a’ ghruagach
A thachair Di-luain orm ’s mi cuairt anns a’ Chaol;
Bu shòlas do m’ anam na’n robh i ’nam achlais
Ri m’ bhroileach caomh paisgte ’ga tarruinn ri m’ thaobh
’S bu shuarach ’nam shealladh gach stòras air thalamh
’Nuair gheibhinn ’nam ghlacaibh thu, chailin mo ghaoil.

Séist:
Oigh mo ghaoil, òigh ghaoil
Dhùisg mo dhuan ’s mi cuairt ’s a’ Chaol;
Chaoidh gus an càirear gu bràth mi ’san anart,
Bidh smuaintean caomh m’ aigne air cailin mo ghaoil.

Bu shòlas air thalamh a ghaoil a bhi ma’ riut,
Mo làmh bhi ort thairis ’san fheasgar fhad’ chiùin,
Ag éisdeachd ri caismeachd bhinn eoin bheag na h-ealtainn,
’S na féidh taobh na mara ri langanaich dlùth.
Ged gheibhinn am pailliun measg lùchairt le bàn-righ,
Gu’m b’fhearr leam ’nan àite gleann fàsal a’ chaoil,
Far an tric chuir mi seachad an ùine le m’ leannan
Gun chùram gun smalan le cailin mo ghaoil.

Ged bhithinn ’gam phianadh fo dhòruinn ’s fo fhiabhras
’San àm gu’m b’e m’iarrtas thu chiall bhi ri m’ thaobh;
Nuair bhithinn trom cianal air leabaidh ’gad iarguinn
Bu léigh dhomh do bhriathran ’s chan iarrainn ach thù;
Gu’n téid mi do’n anart cha chaochail mo thlachd dhuit,
’S gu’n deanar mo phasgadh ’s mo thasgadh fo’n ùir,
Bidh smuaintean caomh m’anaim a chaoidh ’ga do leantainn,
’S mo chiad mile beannachd le cailin mo ghaoil.

[TD 41]

AN RIBHINN OG UASAL.

A ribhinn òg uasal,
A ghruagach a’ chuailein ghlain réidh,
Nach gabh thu nochd truas dhiom;
Nach toir thu dhomh fuasgladh am fheum;
’S e dearrsadh do ghruaidhean
’S do bhòidhchead thug buaidh air mo chré,
’S a dh’fhàg mi neo-uallach
’S chuir maillead an gluasad mo cheum’.

Do ghruaidh mar na sirist
Nuair ’s bòidhch’ iad fo shileadh an driùchd;
Tha deirgead is gilead
Ri gleac ann an iomhaigh mo ghaoil,
Do cheol leam na’s binne
’S na’s milse na innealan ciùil,
’S bheir cuachag na h-innis
Sàr éisdeachd do iomairt mo rùin.

Gur bòidheach do chuailein
’Na chuachaibh tri dhualach làn fàis;
Gu h-òrbhuidhe snuadhach
Nuair bhios e mu d’ ghuaillibh ag gleac:
Mar bhoillsgeadh gath gréine
’San òg mhaduinn Chéitein ’na neart
Cur smal air mo léirsinn,
’S gach ciabh dhe a’ dearsadh mar shrad.

Tha’n ainnir na’s gile
Na cobhar ’s e tilleadh bho’n tràigh,
No sneachda ’ga shìobadh
A’ tuiteam gu mìn-gheal mu’n bhlàr;
Deud gheal mar an ibhri,
Dlùth, daingeann am beul dearg is àill’
Caol mheoir is glac fhinealt
’S tu òighe nam min-bhasan bàn.

[TD 42]

Mo chadal gur luaineach
’S mo smuain ann am marbhan na h-oidhch’
A’ togail ri gaoithean
Thar mhonadh ’s ri aodann a’ ghlinn,
Gu leabaidh na gruagaich;
A bheil mi ’na bruadar ’san àm,
Na’n robh mi ’na smuaintean
Nuair leag i ri cluasag a ceann?

Na’n robh thu ’nam achlais
Ged b’ann ann am fasgadh nam beann,
Ged b’ann air an luachair
Le m’ ghruagaich a leagainn mo cheann
’S mi bhi ’ga caoin phògadh
’S e bheireadh ùr threoir do mo chom
’S bhiodh m’ inntinn làn sòlais
’S cho ceòlmhòr ri smeòrach nan crann.

Do phògan mar léigh dhomh,
Na ’m bithinn fo dheuchainnean trom,
’Se còmhradh do bheulsa
A chuireadh ùr spéirid am chom,
Do cheol bheireadh buaidh dhomh,
’S a dh’fhuadaicheadh gruaimean ’s gach àm,
Mar sgaras gath gréine
An cèo bharr nan sléibhtean ’na dheann.

’S ann tha mi air crìonadh
Mar luibh an gleann fiadhachd measg fraoich,
A chailleadh a sgiamhachd
Gun chothrom, gun ghrian is gun driùchd
Mo roghainn, mo mhiann thu,
Mo shòlas, mo ghrian, ’s mo reul-iùil
’S fo m’ òrdugh chan iarrainn,
Ach laighe gu dian ri do thaobh.

[TD 43]

MO CHUILEAN BEAG.

AIR FONN:—“A fhleasgaich an fhuilt chraobhaich chais.”

Mo chuilean beag, mo chuilean beag,
Gur trom mo cheum as t’aonais;
Mo chuilean beag cha chluinn thu mi
’S cha fhreagair thu na’s mò mi.

Ged bhithinn fad air falbh bho’n tigh,
Ged bheirinn bliadhn’ is còrr bhuait,
’S tu fhéin cheud aon a bhitheadh a mach
’S tu ruith gu grad ’nam chòmhdhail.

Gur tric a leum thu air mo ghlùin
Dhol a dh’imlich m’aodainn,
A dh’innseadh dhomh na b’urrainn dhuit
A mheud ’s a thug thu ghaol dhomh.

O, na’n robh agam eodhon h-aon,
A bheireadh gaol cho buan dhomh,
’S a thug an cuilean beag de ghaol,
B’e ’n saoghal so bhiodh luachmhor,

Oir cha robh caraid is cha bhi,
A bha cho dìleas riamh dhomh,
Air có e ’n caraid leanadh mì,
Tre iomadh strì is deuchainn.

Oir leanadh thusa mì gu bàs,
Is cha bhiodh sgàth no fiamh ort,
Is dh’ imlicheadh tu rithist an làmh
Aig nach biodh tràth de bhiadh dhuit.

Ach bho’n a dhealaich sinn gu bràth,
’S a thug am bàs nis bhuam thu,
Chuir mi clach chinn ort fad is fhearr
Seadh, briathran bàird mo dhuanag.

[TD 44]

GUR MULADACH M’AIGNE.

Gur muladach m’aigne nochd ag éisdeachd nam frasan,
Is gun aon duine ma’ rium ’s mi gun charaid fo’n ghréin,
Air mo thréigsinn le m’ leannan is chan fhaigh mi an cadal
Ann an seomar fuar, falamh, ’na mo laighe leam féin,
Is gun leam eadhon duine a dh’éisdeas ri m’ luinneig
Chan ’eil leam ach an cuilean m’aon chuideachd gu léir,
O, na’n tuigeadh e mulad rinn mo chridhe-sa bhruthadh,
’Se gu fiachadh ri furtachd, seadh, na’n tuigeadh e è.

Ged a chaill mi mo leannan ’s ged a thà mi gun charaid;
Is mo phòca cho falamh, is mo dhachaidh cho fuar,
’S mi nach toireadh tu seachad air son stòras no beairteas,
Is chan ’eil air an talamh seadh na sgaras tu bhuam.
Ged a dheanainn mo leabaidh mach ri sian agus gaillionn,
’Sann bhiodh tusa sin ma’ rium gus an gabhainn gu suain,
Chumadh tusa orm faire ’ga mo dhìon mar dheagh ghaisgeach
O, cha toir mi thu seachad air-son beairteas no luach.

Có è nach biodh math dhuit thu na’s dilse na caraid,
’S leat leth ’s na bheil agam ’s na tha de aran mu’n bhòrd
’S mi nach fhaiceadh ort acras ged nach biodh a’ bheag agam
B’fhearr leam féin a bhi falamh tha mo thlachd dhuit co mór.
O, na’m fanadh an aois bhuainn ’s gu’n cuireadh i cùl ruinn,
Mi fhéin agus thusa bhi cho aotrom ’s cho òg,
Sinn a’ direadh nan stùcan is tu féin aig mo chùlthaobh,
’G amharc sios air an t-saoghal seadh air saoghal làn bròin.

Mo chuilean, mo chuilean, teann an nall agus suidh leam,
Nuair a bha mi trom, dubhach, ’s tric a chuir thu do spòg
Ann am laimh mar gu’n tuigeadh tu féin fàth mo mhulaid,
Gur e gaol rinn mo bhruthadh ’s e an diùgh ’ga mo leòn,
O, na’n d’thug i dhomh uiread eadhon leth ’s na thug thusa
De fhìor ghaol cha bhiodh mulad an diugh ag cur orm.
Mo chuilean, mo chuilean, teann an nall agus suidh leam,
Oir ’s fhearr leam do chuideachd na aon duine ta beò.

[TD 45]

TIR NAM BEANN ’S NAM BEALAICHEAN.

AIR FONN:—“O theid mi null, ’s chan aithreach leam.”

O theid mi null ’s chan aithreach leam,
Gu Tir nam Beann ’s nam Bealaichean,
Gu Tir an Fhraoich ’s i tir a’ ghaoil
Le raointean gorma, glacagach.

’Si Tir na Gàidhlig ghlòrmhor, bhinn,
A’ chànain ’s binne air thalamh leam,
A’ chànain dhùisgeadh fonn nam bàrd;
Chan àicheidh mi ri m’ mhaireann i.

’Si Tir nan laoch a choisinn cliu,
Air iomadh raon le’n gaisgealachd,
Aig Balaclàbha tha i dearbhte,
Air Alma ’s aig Sebastapol.

Có ach na Gàidheil, clann mo rùin,
A dh’fhàg cho saor a dachaidhean,
’S a thairg gach braon de’m fuil do’n Chrùn
’S a dhearbh aig Beaumont Hamel e.

Oir c’àit bheil companaich chaomh m’ òig;
Tha mòran dhiubh ’s cha mhaireann iad;
Tha cuid ’san Fhraing gu balbh ’nan suain
’S tha cuid ’sa’ Chuan ’nan laighe dhiubh.

Ach chì mi ’n gleann is chi mi n t-àit,
Far ’m b’àbhaist dhomh bhi leannanachd,
Le nighean mo ghaoil an gleann nan geug,
Sinn beul ri beul ’s i ’m achlais leam.

Is gheibh mi coibhneas caomh is fàilt’
Bho m’ chàirdean mheud ’s tha maireann dhiubh;
’San dachaidh bheag ri taobh na tràgh,
Is mór is fhearr na caisteal leam.

[TD 46]

An uair thig crìoch is ceann mo rèis,
’Sa thig an t-eug ’gam ghearradh leis,
Mo ghuidhe is mo dhùrachd féin,
Gur ann Cill-Nèamh a laigheas mi.


ORAN GAOIL.

AIR FONN:—<eng>“The girl I left behind me.”<gai>

O thusa theid a null thar sàil
Thoir leat mo ghràdh do’n ghruagaich;
Is innis dhi gu bheil i ghnàth
Gach oidhche ’s là ’nam smuaintinn.
’S mi fada bhuait air bharr nan tonn,
’S gur tearc mo cheann air cluasaig,
Air bheagan fois gun chlos gun tàmh
Ri cath air àird nan cuantan.

Gur tric i tighinn ’nam smuain ’san oidhch’,
’San oidhche gheamhraidh, ghruamaich,
A’ chuibhle glacte teann ’nam laimh,
Gun nial, gun soills’, mu’n cuairt dhomh;
Gur tric mo chridhe ’n Ile ’n Fheoir,
’S cha chuirinn orr’ ach suarach,
Na’n robh mi saor le nighean mo ghaoil
Ged b’e tom fraoich mo chluasag.

Gur iomadh cunnart oillteil, breun,
A ruith mi féin o’n uair sin,
Bho’n dhealaich sinn, le beannachd Dhé,
Fo sgàil nan geugan uaine.
Is Esan dhion mi gus an tràths’;
Bha ghàirdean treun mu’n cuairt dhomh.
’S ma’s e a thoil-san thig mi slàn,
Gu broilleach blàth mo ghruagaich.

[TD 47]

Nuair gheibh mi i ’nam ghlacaibh teann,
A ceann an taic mo ghualainn,
Ri broilleach dlùth no air mo ghlùin,
’S mi seinn mo ghaoil an duan dhi.
Cha dealaich sinn an sin ach bàs
Bidh aoibh is gràdh ’gar cuartach’,
An gleann mo ghaoil ri taobh na tràgh,
Is có a ghràidh bheir bhuait mi?


ORAN MOLAIDH.

Séist:
A Mhic an t-Saoir, a charaid chaoimh,
An nochd tha gaoth is gaillionn ann,
’S ann leam bu mhiann a bhi ri d’thaobh,
’S gu’m faighinn smùid á searraig bhuait.

Gur h-iomadh oidhch’ ri stoirm is sian,
A fhuair mi dion is fasgadh bhuait;
Gur tric a fhuair mi làn na cuaich
’S an àite fuachd bhiodh fallus orm!

Is ged a bhiodh mo phòca gann,
’S mo chridhe trom ’s mi fannachadh;
Gur tric a fhuair mi bhuait mo leòr
’S a rinn do bhòrd mo neartachadh.

Chan ’eil fear eile fo an ghréin,
A leiginn féin mo thaice air,
Ach Mac an t-Saoir, mo charaid caomh,
Is Righ nan Dùl ’gad bheannachadh.

Is ghuidhinn sonas dhuit is àgh
Gun bhròn, gun chràdh, gun acaidean
Ach laighe sìos is éirigh slàn
Oir ’s mór is àird na beairteas iad.

Ach bho’n tha ’n t-anmoch tarraing dlùth,
’Sa thàinig rùn chum cadail orm,
’S bho’n tha mo pheann air fàs cho maol,
Co-dhùnaidh mi na rannan so.

[TD 48]

DAN EADAR-THEANGAICHTE

(First prize, Inverness Mod, Translation from Erl King).

Có’m maraich’ tha’n sud is an oidhche cho fuar?
O tha athair gaolach le leanabh a luaidh,
E teann aig’ ’na ghlacaibh ri gaillionn is sian
R’a bhroilleach caomh paisgte chum fasgadh is dion.

O Athair, O Athair, nach fhaic thu sud thall!
A mhic ciod do gheilt chan ’eil ni sam bith ann;
O tha an righ sith ann le ’chrùn is le a sgòd,
A mhic chan ’eil ann ach trom bhaideal de cheò.

O leinibh mo chridhe, nach tig thu nis leam,
Is cluichidh sinn seachad an aighear ar tim
Mo mhàthair ’gad fheitheamh le aoibh agus mùirn,
’S tha flùranan bòidheach ag còmhdach an raoin.

O Athair, O Athair, am fac thu no’n cual,
An righ sith cur cagair gu grad ann am chluas,
Bi siobhalt’, bi siobhalt’ a leinibh mo ghaoil,
Cha robh ann ach osna na coille ’s a ghaoith.

Mo leanabh nach tig thu, na bi nis cho dùr,
Mo nighean ’gad fheitheamh is dannsaidh i ciùin,
Is seinnidh i òran is pògaidh i thù,
Is cuiridh i chadal thu, leinibh mo rùin.

O Athair, O Athair, nach fhaic thu sud i,
O sud i ’san duibhre nighean an righ!
O tha mi ’ga faicinn, a mhic, an sud thall,
Na bitheadh ort eagal ’s craobh sheilich a th’ ann.

A leinibh mo rùin tha mór ghaol dhuit ’nam chom,
Mur tig thu le d’ dheoin bheir mi dh’ aindeoin thu leam,
O Athair, O Athair, nis teannaidh mi luath;
Tha’n righ sith ’gam ghlacadh ’s tha achlais cho fuar.

[TD 49]

Le geilt theich an t-athair ’s e marcachd mar ghaoith,
Bha leanabh am fàilinn ’n a ghàirdeanan caomh,
Is ràinig e dhachaidh gun anail gun chlith,
Is fuar, marbh, ’na ghlacaibh bha leanabh a chridh.


A’ CHOGUIS GHLAN.

O thus’ aig a bheil cogais ghlan
Ar leam gur beannaichte do staid,
Tha thu mar righ measg chlann nan daoin’,
Ma tha do choguis saor bho smal;
Is fhios agad ’nad chridhe féin,
Gu’n d’fheuch thu ris aig meud do neart,
Bhi ruith a’ chùrsa ceum air cheum,
’S a’ strith do réis a ruith gu ceart.

’Nuair chi mi sluagh ’s iad air gach taobh,
Le saoibhreas agus maoin gu leòr,
Gur tric a ghabh mi farmad ’s tnù,
Ri meud an cliù agus an glòir,
Na’n leughainn iad bho’n taobh a stigh,
Am biodh mo bheachd orra cho mòr,
Oir ’s lionmhor aingidheachd is laigs’,
Tha tric an ceangal ris an t-seòrs’.

Gu’m b’fhearr dhomh a bhi’m bothan fraoich,
Na’m biodh mo choguis saor bho smal,
Na bhi am pailliun leis gach maoin,
Gach ni ’s an t-saoghal agam pailt’.
Dé b’fheàirrd mi féin gach ni fo’n ghréin,
Mur biodh mo chridh’ a réir mo staid,
Ag càrnadh suas gach ni dhomh fhéin,
Gun suim do chreutairean tha’n airc.

[TD 50]

O thusa nach do shin do làmh,
Do’n ànrach bhochd an àm an fheum,
Ag càrnadh suas gun fhios co dhà,
’S gu’m feum thu fhàgail as do dhéidh,
’Nuair laigheas tu air leabaidh bàis,
Is theid gach àrdan thoirt fo ghéill,
Gu’m bi do choguis riut ag ràdh,
Cha leig mi tàmh dhuit, thoill thu è.

Am measg gach trioblaid agus leòn,
Tha buailteach dhuinn ’s an fheoil gu léir,
Is mios’ am masladh is am bròn,
Tha sinn le ’r deoin a’ dealbh dhuinn fhéin.
Gur tric tigh’nn beo mar ainmhidh ’n t-sléibh,
An tòir air ana-miannaibh breun;
Ach bidh an duais a réir an gniomh,
’Nuair sheasas sinn am fianuis Dhé.


AISLING PHADRUIG.

An cuala sibh an aisling ud,
An aisling a bh’aig Pàdruig?
’S ann air an t-slighe dhachaidh dha,
De Mhac na Braich bha shàth aig;
Oir bha fear mór ’na achlais aig,
De fhior stuth math a’ Ghàidheil,
Ach dh’fhàg e fann ’s na casan e,
Is laigh e cùl a’ ghàraidh.

’S ann bhruadair e gu’n d’ òrduicheadh,
Dha tòiseachadh air àirce,
Gu’n d’thàinig eadhon Noah leis,
A sheoladh dha a phàdairein;
Rinn e gu dionach, daingean, i,
Gach tarrung bh’innt’ bu phràis i,
Bha druim de smior an daraich innt’
Is aisnichean de stàilinn.

[TD 51]

’S ann bha gach seorsa creutair leis;
Cha b’e mhàin clann nan daoine,
Bha tìgear agus leoghann leis,
Bha tarbh, bha bó bha cù leis.
An ni bu mhò rinn aimhreit dha
Oir bha e searbh co dhiubh dha
Gu ’m b’fheudar dhà gun taing thoirt leis,
Seadh coileach Frangach Dhùghaill.

Bu choileach bha ro ainmeil e:
’Se aimhreit an ni b’fhearr leis,
Oir mhort is mharbh e shean-mhair,
Le deuchainn shiubhail a mhàthair.
Is thogadh e ’na dhilleachdan,
Is mhilleadh e le càirdeas;
’Se sin a chuir cho mi-mhodhail e
’S a thug air còmhstri fàs ann.

Ach chunnaic e na’m b’fheudar dha
Gu’m feumadh e a bhàthadh;
Cha deargadh eadhon peilear air
Bha ’n iteag bh’air cho làidir,
Ach rinn e gréim air amhaich air
Is chuir e car no dhà innt’,
Is thilg e mach ’s na tuiltean e,
Ged thug e guileag bàis as.

Dhùisg Pàdruig agus crithean air,
Oir cha robh bhriogais slàn air,
Bha ’n t-uisge trom a’ sileadh air,
’Se ’n impis a bhi bàite.
Fear dubh a bha ’na aclais aig,
’S ann thug e mach ’s e ’g ràitinn,
A! ’s fheàrr na coileach Dhùghaill thu,
Oir ni do shùghadh blàth mi.

[TD 52]

AN TEID THU LEAM A RIBHINN DONN.

AIR FONN:—“Tiugainn leam, a ribhinn òg.”

An teid thu leam a ribhinn donn,
A null gu tir nan stùc ’s nam beann?
O éirich agus tiugainn leam,
Mo nighean donn, na dealaich rium,
An teid thu leam a ribhinn donn?

Cha teid mi leat chan urrainn mi,
Cha bhiodh mo chàirdean rium an sìth,
Is theireadh iad gu’m b’fhaoin mi fhìn,
’Dhol do thir nach b’aithne dhomh.
Cha teid mi leat, etc.

’Si tir is àille chunnaic sùil,
’Si tir nan gaisgeach tir nan laoch,
A choisinn buaidh air iomadh raon,
’S a dhearbh aig Beaumont Hamel e,
An teid thu leam, etc.

Chan urrainn mi dol leat, a luaidh,
Mo chàirdean féin ’gam chumail bhuait,
A chionn ’s nach ’eil do stòras buan,
Gu’n cùm iad bhuait a dh’aindeoin mi,
Cha teid mi leat, etc.

Bheireadh mise dhuit, a nighean mo rùin,
An ni nach ceannaich òr no maoin,
Seadh, cridhe blàth is doimhneachd gaoil,
Air nach tig smùr ’s nach atharraich.
An teid thu leam, etc.

Tha gaol glé mhath ’na àite féin,
Ach ’s tric bha dòruinn as a dhéidh,
’Nuair thig an t-àm a dhearbhar è,
Bu tric a ghéill ’s a dh’fhannaich e,
Cha teid mi, etc.

[TD 53]

Dà ni anns an toir Gàidheal buaidh,
’S e gaol is gaisge mar bu dual,
’S chan ’eil e air an taobh so ’n uaigh,
Na spionas bhuam a dh’aindeon thu.
An teid thu leam, etc.

O theid mi leat, matà, a rùin,
Do Thir nan Gleann nam beann ’snan stùc,
Is bithidh mi sona ri do thaobh,
Ged a b’e fraoch bu leabaidh dhuinn,
O théid mi leat, matà, a rùin.

O, falbhaidh sinn le chéil’ matà,
Do thir nan stùc ’s nam beanntan àrd,
Is thig sinn beò le sith is gràdh,
Cha dean ach bàs ar dealachadh.
O falbhaidh sinn le chéil, matà.


A DH’AINDEOIN TAOBH ’GAN SEID A’ GHAOTH.

AIR FONN:—“Am faigh a’ Ghaidhlig bàs.”

A dh’aindeoin taobh ’gan séid a’ ghaoth,
’S ro chaomh leam féin an iar,
Oir ’s ann a dh’fhàg mi nighean mo ghaoil,
’Se bhi ri taobh mo mhiann.
Gu’n siubhlainn féin air oidhche dhorch’,
Ri gaillinn, stoirm, is sian,
A dhol a shealltainn air mo ghradh,
’S gu’n ruiginn thu thar ciad.

Gur tric an ribhinn tigh’nn ’nam smuaint’,
Mu’n dean mi suain ’san oidhch’,
Ri osnaich tric ’gad ionndrainn bhuam,
An seomar fuar gun soills’,
Ar leam gu’m faic mi d’iomhaigh bhlàth,
Gu’n cluinn mi gàir’ gun fhoill,
Oir meud ’s a thug mi dhuit de ghràdh,
Chan fhàilinnich le tim.

[TD 54]

Oir mar tha reul na h-àirde tuath,
Do’n mharaich thruagh ’na h-iùil,
Nuair dh’éireas stoirm air ghnùis a’ chuain
Is nuallan aig a’ ghaoith,
Is ann mar sin tha thusa dhòmhs’,
Na’m bitheadh tu’n còmhnuidh dlùth,
Oir ’s tric a thug do bhilean òg,
Dhomh sòlas ’s dòchas ùr.

Is ged a bhithinn air mo chràdh,
Le dòruinn, àmhghar ’s bròn,
Mi air mo chlaoidh a dh’oidhch ’s a là,
Le sàrachadh is leòn.
Nuair nach deanadh léigh dhomh stàth,
Bu shlàinte dhomh do phòg,
Gu’n aithnichinn aiteal t’anail bhlàth,
Ged robh am bàs am chòir.

Ged gheibhinn stòras gun mo luaidh,
Mo spréidh air cluain gu leòir,
Cha bhiodh mo shòlas fada buan,
Gun gruagach dhonn nam bò.
Ciod ann am prois, faoin-ghlòir is uaill?
Cha mhair iad buan na’s mò,
Oir fanaidh iad an taobh so’n uaigh,
Ach bheir gaol buaidh an glòir.


OIDHCHE AIR SHUIRIGH.

<eng>(Mod, 1st Prize.)<gai>

AIR FONN:—“’S muladach mi fhéin is Dòmhnull.”

Air oidhche ghruamach, gheamhraidh, gheur,
Gilleasbuig féin an curaidh leam,
Sàr laoch a sheas an iomadh blàr,
Air aghaidh bàis is chunnartan;
Ged bha na speuran dorch’ fo ghruaim,
Cha chumadh fuachd na suirichean,
’S ged bha an t-slighe fada, buan,
Bha gaol mar dhuais ’nuair ruigeamaid.

[TD 55]

Ach air an t-slighe bha tigh-òsd,
Is ann ’ar pòc deagh chudtrom,
Is smaointich sinn gu’m faigheamaid stòp,
Gu’m b’fheairrd ar sgòrnan fliuchadh beag,
’S an uair a chaidh na seòid ’na dhàil,
Chaidh aon no dhà ’nar slugan dhe,
Is nuair a dh’fhas na gillean blàth,
’S ann chaidh am bàrd gu luinneagan.

’S ann theich na h-uairean oirnn ’nan deann,
Mar chloich le gleann no bruthach cas;
Is leis cho neonach ’s bha mo cheann,
Ar leam gu’n dannsainn tullachan.
’S ann bha fear dubh agam ’s gach pòc,
Is bhiodh an còrr na’n cumainn iad;
Mo chompanach mar bha mi féin,
Is cóig no sè air mhuinneal aig!

’S ann shin sin as, ach o! mo chreach,
’S ann bha ar casan iongantach,
An rathad bha dìreach dh’fhàs e cam,
Sinn null ’s an nall mar thunnagan,
Mu dheireadh ràinig sinn an t-àit;
Bha teas a’ ghràidh ’gar cuideachadh,
Ach bha mi-fhortan dhòmhsa ’n dàn,
’S e ’n uinneag chearr a rug mi oirr’.

’S ann thog mi i gu seolta, réidh,
’S ag éisdeachd feuch dé chluinneamaid,
’S ann thuirt mi ’n sin, a Mhàiri rùin,
Nach tig thu ghaoil a bhruidhinn rium.
’S ann fhuair mi freagairt grad gu leòir,
Ach cha do chord an guth ud rium,
An nall bha cailleach oillteil, bhreun,
Is rann na beul ’ga m’ mhionnachadh!

’S ann thuirt i, Alasdair bi mach,
Is thoir am bat ’s an gunna leat,
Ma’s e ’s nach amais thu gu ceart,
’S ann bhios am bat ’na chuideachadh.

[TD 56]

’S ann chuir mi teine ’s smùid bho m’ shàil,
’S am mach mar ghearr ri bruthach mi,
Gilleasbuig ’s e mar fhiadh na frìth,
Bu luath mi fhéin ’s cha chumainn ris!

A’ dol mu’n cuairt air Cnoc Iain Ruaidh,
’S ann thachair uamhas buileach oirnn,
An sin bha creutair oillteil breun,
Is cànain aig’ nach tuigeamaid.
A’ nuallanaich ’s ag gearradh leum,
Ag cur an céill a spionnaidh dhuinn.
Bha feusag air a sìos gu làr;
O Righ nan Gràs ’g ar cuideachadh!

Am mach á cheann bha adhaircean mòr;
Bha cóig air mur robh tuille air,
Is bhóidicheadh Gilleasbuig féin,
Gu’n d’ chùnntais esan dusan air.
Bha iad mar chlaidheamh as a cheann:
B’e sin an ceann bha cunnartach,
’S ann thuirt mi ris, “an gabh thu dram?”
Ach smid de m’ chainnt cha tuigeadh e.

’S ann thug e leum gu bhi ’nam dhàil,
Is thug e sàr na buille dhomh;
’S ann thilg e mi leth dusan slat,
’S mo mhal’ aig’ air a fuileachadh!
’N sin thuirt Gilleasbuig, fear gun sgàth,
Ged e b’e Sàtan buileach e,
Seadh, fiachaidh mis’ e mar a thà,
A dh’fheuch có ’s fhearr ’s na buillean dhinn!

B’e sud iad ann an glac a chéil’,
Mar leoghainn threuin gu fuileachdach,
Bha mis’ am shineadh ’s mi gun fheum,
Ag éisdeachd fuaim nam buillean ac’.
An uair a thainig mi gu m’ thùr,
’S a fhuair mi lùth chum cuideachaidh,
’S ann bha Gilleasbuig ’s e gu h-àrd,
’S an nàmh bho chis gu buileach aig’.

[TD 57]

Rug sinn air chasan air ’s air cheann,
’S le Creag nam Meann a chuir sinn e,
’S bu mhath dhuinn féin gu’n d’fhuair sin buaidh.
Air nàmh cho cruaidh ’s cho cunnartach,
Ma’s e ’s gu bheil a chnàmhan slàn,
Their mì gur sàr a’ churaidh e,
Oir ’s iomadh creutair chaidh gu bàs,
Nach d’fhuair de smàladh uiread ris.

Sin agaibh mar a thachair dhòmhs’.
Mo mhala sgròbt’ ’s suìl dhubh orm,
Is briogais ’Leasbuig chaill i màs,
’S cha chàirich tàillear tuille i!
Mo chomhairle do ghillean òg,
Bhios sireadh pòg nan cruinneagan,
Gu’n fuireach fad’ anns an tigh-òsd,
Mu’n tachair bòc Neill Uilleim orr’!


O TILL AN NALL.

AIR FONN:—“Teann an nall is togam fonn.”

O till an nall, O till an nall,
Do thir nan gleann ’s nam fuar-bheann,
O till a ghaoil do thir an fhraoich,
Gu doire dhlùth nan cuachag.

Gur iomadh feasgar Samhraidh ciùin,
A bha mi ghaoil air chuairt leat,
Air feadh nan flùr a b’àillidh gnùis,
’S bu lòn d’ar sùil gach cluaineag.

Gur tric a dh’éisd sinn eòin nan geug,
Ag cur an céill an duanag,
An uiseag threun an àird nan speur,
’S a leannan fhéin toirt cluais dha.

[TD 58]

Aig cùl an dùin ri taobh a’ chaoil,
Bu tric a dhùisg bho’r suain sinn,
An langan geum aig mac an fhéidh,
Cur cruinn an treud mar bhuachaill’.

Ach ged a thriall na làithean maoth,
Is ged a dh’aom an uair sin,
Tha t’iomhaidh chiùin ’nam chuimhn’ cho ùr.
’S mo ghaol a cheart co buan dhuit.

Ged b’ ann am pailliun leis gach maoin,
Gun ghaol gur cùil ro fhuar e.
Thoir dhomhsa nàdur ’s nighean mo ghaoil,
Cha cheannaich maoin no luach iad.


A GHRUAGACH DHONN NAM BLATH-SHUL.

AIR FONN:—<eng>“Highland Mary.”<gai>

A ghruagach dhonn nam blàth-shul,
Gur truagh nach robh mi làimh riut,
Aig meud ’s a thug mi ghràdh dhuit,
Thu ghnàth ann am chuimhn’;
Ged dheanadh tusa m’fhàgail,
Cha toir mi fuath gu bràth dhuit,
Oir tha mo ghaol gun sgàil air,
’S gun fhàilinn le tim.

Ged bhithinn tùrsach, cianail,
Le mulad air mo phianadh,
Ni t’aodann tha mar ghrian dhomh,
Mo lionadh le ceòl;
Ged bheirinn fichead bliadhna,
Mu’m faicinn rithisd t’iomhaidh,
Is ann bu mhò bhiodh m’ iarrtas,
Air briathran do bheòil.

[TD 59]

Ged gheibhinn féin an saoghal,
Gach beairteas orm ’ga thaomadh,
De b’fheairrd mi fhéin a h-aon dhiubh,
Gun ghaol le mo staid;
Cha b’urrainn mi a ghiùlan,
A bhi tigh’nn beò as t’aonais,
Ged liathte leis an aois mi,
B’e t’aodann mo shlàint’.

Cho fad ’sa dh’fhàgas aois mi,
Ag gabhail cuairt ’san t-saoghal,
Cha toir mi chaoidh mo chùl riut,
’S cha lùghdaich mo ghràdh;
Oir cha tig smal no caochladh,
A chaoidh air meud mo ghaoil dhuit,
Gu’n tig an t-àm ’san dùinear,
Mo shùil anns a’ bhàs.

Nuair thig an t-àm ’s an uair sin,
’Ga m’ ghairm aig crioch na cuairt so,
Bidh ’n gaol a cheart cho buan dhuit,
’S na’s luachmhor air fàs;
Oir bheir mi leam do’n uaigh e,
Chan fhàg mi air a’ bhruaich e,
Oir théid e stigh gu buaidh leam,
Ath-nuaidh’te na’s àird’.


ORAN GAOIL.

AIR FONN:—“Air faillirinn, illirinn, illirinn O.”

Séist:
O, fair dhomh mo chlàrsach,
Mo chlàrsaich bhinn chaomh;
O, fair dhomh mo chlàrsach,
Mo chlàrsach bhinn chaomh;
O, fair dhomh mo chlàrsach,
Mo chlàrsach bhinn chaomh,
A teudan gu’m buail mi,
Chùm luaidh air mo ghaol.

[TD 60]

Gu’n seinn mi do’n ainnir,
Bean chagair mo rùin,
Nighean bhòidheach, chiùin, mhaiseach,
Gun smal air a cliù,
Le gorm shùilean meallach,
Gnùis bhanail gun smùr,
’S e bòidhchead na h-ainnir,
Ghlac m’anam an gaol.

Ged’s binn guth na h-uiseig,
Le luinneag ’san speur,
Ged ’s fonnmhor ’s ged ’s milis,
Ceol iomairt nan teud,
Na’s binne ’s na’s grinne,
Na inneal fo’n ghréin;
’S na’s milse na’n uiseag,
Tha luinneag a béil.

Tha briathran a bilean,
’S a cridhe da réir,
I onorach, dileas,
’S chan innis i breug;
Tha uaislead is grinnead,
An iomachd na cléith,
Beul’s caoine ni gàire,
A thàlaidh mi féin.

Gur tric rinn mi imeachd,
Fo shileadh nan speur,
A shealltainn na h-ighinn,
’S mo chridh’ oirr’ an déidh;
’S ged shéideadh a’ ghaillionn,
Chan fhairichinn ì,
’S mi cinnteach ri tachairt,
Air ainnir mo chrìdh’.

Bu shòlas ’s bu shlàinte,
Do m’ chàileachd gu léir,
Bhi leat far ’m bi nàdur,
Cur àillead an céill,

[TD 61]

Ag éisdeachd nan òran,
Bho chòisir nan geug,
An smeòrach ri caithream,
D’a leannan beag féin.

Thu teann ann am ghlacaibh,
Fo bhrat an tuim uain’,
An iomall na coille,
Far ’n goireadh a’ chuach,
A’ pògadh do bhilean,
Pòg mhilis gun ghruaim,
’S gach smuain tha ’nam chridhe,
Air nighinn mo luaidh.

Ged thigeadh gach bochduinn’
Le dosguinn is cràdh,
’S ged dhùisgeadh iad osnadh,
Bho m’ cholainn a ghnàth,
Ged thigeadh gach trioblaid,
Le tinneas is càs,
Cha spion iad an nighean,
Bho m’ chridhe gu bràth.


NA LAITHEAN A DH’AOM.

Air feasgar bòidheach ciùin ’s a’ Chéitein,
’S mi leam féin a’ dol troimh ’n raon,
Bha ’n uiseag agus eòin nan geugan,
Le ceòl gleusda air gach taobh;
Ach ’s ann a dhùisg iad suas gu bròn mi,
Shil na deòir a nuas bho m’ shùil,
Ag cuimhneachadh air làithean m’ òige,
Tim nach till na’s mò do m’ thaobh.

Ach O! nach tric ’gam lot gu geur e,
Ciod am feum a rinn mi dhiùbh?
An do mhill mi féin na bliadhnaibh,
Ann an deanadas gun diù?

[TD 62]

Ach O! na’m faighinn féin air ais iad,
Chum ’bhi ceartachadh gach cùis,
Ach cha till, cha till gu bràth rium,
Na caomh-làithean sin a dh’aom.

Gur tric a bha mi ’n tòir air faoineis,
’Nuair a bha mi aotrom òg,
A’ ruith toil-inntinnean an t-saoghail,
Nach d’thug saorsa dhomh na’s mò,
Gu tric ’cur seachad tim gu diomhain,
An toir air iarrtasan gun chliù,
’S mo chridhe nis ’ga sgàineadh
’Caoidh nan làithean sin a dh’aom.

Ach bheirinn comhairl’ air gach òigear,
’Nuair tha’n cridhe òg is maoth,
E ruith a chùrsa mar bu chòir dha,
Gun bhi gòrach, gun bhi faoin;
’S ’nuair a thuiteas ort na bliadhnaibh,
’S tu air cromadh sios do’n ùir,
Gu’n amhairc thu air ais gun nàire,
Air na làithean sin a dh’aom.

An tim a nis a tha ’nam làmhan,
Deanam gréim air ’s leagam cùrs’
Air slighe dhìrich chaoimh na slàinte,
Is bidh nèamh dhomh mar reul-iùil;
Is ceum air cheum gu’n ruig mi sàbhailt,
Tir an àigh, seadh, Tir a’ Ghaoil,
Far’n tig crioch air bròn is àmhghar,
Bh’ agam anns na làithean dh’aom.

[TD 63]

AN LEIGH.

An cuala sibh mu Chalum,
Dh’fhàs cho ainmeil ’chionn gur léigh e?
’S ann dh’ionnsaich e an Glaschu,
Bha e tacan an Dun-Eideann;
Chan ’eil e anns an rioghachd so;
Chan ’eil no’n Tir na h-Eiphit,
Léigh eile tha cho ainmeil ris,
’S gur mairg nach deanadh feum dhe.

Oir Tearlach mac Iain Iseabail,
’S ann chuir e fios an dé air,
Gu’n robh e air a shàrachadh,
Is air a chràdh le déideadh;
Thainig an léigh, mo bhalach math,
Chan fhac e riamh ’nan éiginn,
Seadh iadsan th’ann an trioblaidean,
Na’m bitheadh a sgil-san feumail.

’S ann thuirt an léigh gu ciallach ris,
Fosgail do bhial a Thearlaich,
Bha ’cheann gu teann ’na achlais,
’S an turcais gheal ’na làimh aig’;
Bu sud an gréim ’s an fhiacaill e,
’S le spionadh neart a’ ghàirdein,
’S ann thug e còrr ’s an fhiacaill leis,
Seadh, tuille ’s trian de’n chàirein!

’S ann thug Tearlach nuallan as,
Thuit e an suain no fàillinn,
’S mu’n d’ chuir a bhean do’n leabaidh e,
Gu’n d’ ghlan i ’n uisge blàth e;
’S chuala mi mar sgeula e
Nach ’eil feum ’bhi ’g aìcheadh,
Seadh nach robh ann ach mìorbhuile,
Nach d’thàinig crioch ro-thràth, air.

[TD 64]

Is Seònaid nighean an fhigheadair,
Chuir ise fios mar chàch air,
Bha dòruinn anns a’ mhionach aic’,
’S cha robh i tric ’na slàinte;
Ach thuirt an léigh nach b’eagal dhi,
Nach biodh a’ bheag gun dàil oirr’,
Gu’m b’e ceann-fàth na trioblaid aic’,
Na dh’ith i de bhuntàta.

A bhó bh’aig Iain MacAlasdair
’S ann thainig at ro mhór innt’
Bu duilich e na’n cailleadh e,
Aon mhart, cul-taic an teaghlaich,
Ach thainig léigh nan beannachdan
’S tha bainne nis gu leoir aic’
Oir thug e as a mhionach aic’
Sè iseanan de ròcais.

Ma ’s e ’s gu bheil cearc-ghuir agad,
’S nach ’eil na h-uighean cinnteach,
’S ann chuireas esan stuth oirr’dhuit
Bheir oirre ’n gur gun taing dhi
Is chuala mi gu firinneach
Oir dh’innseadh dhomh an raoir e
Gu’n d’thainig dusan eun am mach
A sè uighean a bh’aig Fionnghall.

Mo mhìle buaidh, a Chaluim, dhuit,
Is gu ma math a ni thu,
Oir b’fhialaidh ’san tigh-leanna thu,
’S chan fhacas riamh do mhi-thlachd;
Ma leanas tu mar thà thu nis,
Gun dàil ’s ann ’s fhiach thu miltean,
’S ma tha thu mar a b’àbhaist dhuit,
’S ann bheir thu pàirt dhomh fhìn deth.

[TD 65]

LAOIDH.

AIR FONN:—<eng>“Diadem.”<gai>

O m’anam seinn, thoir gloir is gràdh,
Do Righ nan gràs thug buaidh,
Air ifrinn, bàs, is uaigh,
’Sa leig a bheatha sìos ’na t’àit,
O Molam, Molam,
O Molam Righ nam Buadh.

’Nuair bha mi féin an àmghar geur,
’Sa thréig gach caraid mi,
Is m’anam lag is sgìth,
’S ann sheas ri m’ thaobh mo charraig threun.
O Molam, Molam,
O Molam Righ nan righ.

An uair a bha mi dlùth do’n uaigh,
Is m’anam truagh an càs,
Fo iomaguin ’s eagal bàis,
Rinn Léigh nan Léigh mo thogail suas,
O Molam, Molam,
O Molam Righ nan Gràs.

An uair is isle bha mo cheann,
’S mo chridhe fann gun treòir,
Mo ghrian air dol fo sgleò,
’S ann fhuair mi misneach aig a’ chrann,
O Molam, Molam,
O Molam Righ na Glòir.

An àm na dosguinn is na h-airc,
Bha thusa ghnàth dhomh dlùth,
Mo sholus ’s mo reul-iùil,
Bu tu mo chomhfhurtachd ’s mo thaic,
O, Molam, Molam,
O, Molam Righ nan Dùl.

[TD 66]

Bi nise leam ’na d’ thròcair chaoimh,
Is stiùir mi gus a’ chrioch,
Do làmh dheas ’ga mo dhìon,
Gu’n robh gach cliu do Righ nan Dùl.
O, Molam, Molam, etc.
O, Molam Righ nan Triath.


GUR BOIDHEACH, CIUIN.

AIR FONN:—<eng>“Ye banks and braes and woods around.”<gai>

Gur boidheach ciùin an sealladh ùr,
Mu’n cuairt air tùr Mhic Phàidein,
Gach luibh is flùr fo dhealt an driùchd,
Bidh mais’ ur gnùis ’gam thàladh;
Gach sruthan caomh a ghluaiseas ciùin,
Bidh taobh agam gu bràth ruibh,
Oir ’s ann am fasgadh balla an tùir,
Dh’innis mi mo ghaol do Mhàiri.

Nach iomadh uair bha mi le m’ ghaol,
’S an fheasgair chiùin a’ mànran,
Ag gabhail ceum air feadh nam plùr,
’S bu chùbhraidh leinn am fàileadh;
O, cha robh smuain air òr no maoin,
Bha teas a’ ghaoil ’gar n-àrach,
Bha mi cho sona dheth ri diùc,
Nuair bhithinn dlùth do Mhàiri.

Nuair chi mi eoin air bharr nan geug,
Gu h-ait iad fein ’s an àlach,
Le sunnd a’ danns’ feadh mheangan ùr,
Gun chùram air an nàdur,
Gu binn a’ seinn le’n ribheid chiùil,
Mar gu’m biodh gach aon dhiubh ’g ràitinn,
Nach tric an so, le meud ur gaoil,
A thachair thu is Màiri!

[TD 67]

Gur tric fo sgàil a’ bharraich ùir,
A bha mi ’ga caoin phògadh,
’Ga tarruing ri mo bhroilleach dlùth,
Toil-inntinn saoghal m’ òige;
Nuair bhiodh gach eun beag anns an ealt’,
’S a cheann aig’ paisgt’ fo sgàile,
’S ann bhithinn-sa le gaol gun smal,
’S gu teann ’nam ghlacaibh Màiri.

Ach thriall na laithean sona, ciùin;
Thug iad an cùl gu bràth ruinn,
O, thriall iad mar an oiteag ghaoith,
A thig bho thaobh nan àrd-bheann;
Gu’n téid mi ’n ùir bidh agam taobh,
Ri Caisteal caomh Mhic Phàidein,
Is cha toir tim air falbh an gaol,
Thug mi air tùs do Mhàiri.


ORAN AIT.

AIR FONN:—“Turus Dhomhnuill do Glascho.”

’S ann an uair a bha Calum,
’S an tigh-leanna mar b’àbhaist,
’S ann a thachair deagh charaid,
Iain Lachlainn, an ceard, air.
Cha robh goinnead ’san stòpa,
Bha gu leòir ’s an tigh-thàirne,
Cha robh uireasbhuidh stòrais,
Ann am pòca nan àrmunn,
Bha ’n t-airgiod pailt.

Thug iad tacan air seanachas,
Gu’n robh an seanamhairean càirdeach;
’Nuair a thainig a’ bhana-cheard,
B’e i féin a bha gràdhach,
Chuir i ’n fhàilt’ ud air Calum,
“Bheil thu, bhalaich! gu làidir?”

[TD 68]

“Chan ’eil maith a bhi gearan;
Bheil sibh féin mar is àbhaist,
’N ur slàint’ gu math?”

Thuirt an ceard is e freagairt:
“Tha i ceanalt’ is làidir,
Tha i ciùin agus banail,
Tha i math leis an t-snàthaid;
“Chan ’eil té anns an dùthaich,
Air deagh ùrlar de chlàraich,
Ris nach dannsadh i ruidhle,
Is mi féin aig a’ chlàrsaich,
Mo chaileag mhath!”

“Tha mi creidsinn,” thuirt Calum,
“Ach na’n gabhainn ’n am cheann e,
Bheirinn fead oirre fhathast,
Chuirinn srad as a’ chabhsair.
Ann an ceann mo chuid mhogan,
Tha mi taght’ air an dannsadh,
Is ma tha thu fhéin toileach,
Théid mi botal an geall riut,
Air son aon char.”

“’S ann tha mise làn thoileach,
Ged b’e botal de bhranndaidh,
Ged a phaighinn air barrachd,
Théid mi, Chaluim! an geall riut.
Bheir mi féin dhuit deagh ruidhle,
Oir tha phìob mar a b’annsadh,
Dol a ghleusadh gu h-òrdail,
’S tha deagh cheòl anns an t-siunsair,
’S i uile math.”

“Tha mi deas,” arsa Calum,
Bhuail e chas air an ùrlar,
Thilg e bhonaid ’s a bhrògan,
’S a dheagh chòt’ anns a chùil dheth.
Sheas a’ bhana-cheard ma choinneimh,
Rinn i ‘nod’ agus lùb i.
Chaidh an dannsadh air shiubhal,
Chaidh a’ chluicheachd gu aon cheann.
B’e sin an cath.

[TD 69]

’S aig ceann h-uile tamuill,
Bheireadh Calum ‘hooray’ as,
Ach ma bha e cho ainmeil,
’S ann bha bhana-cheard a réir sin,
Ma bha ’n ceard maith air cluich dhoibh,
’S ann bha phluicean brath sgàineadh,
’S cha b’e obair na faoineis,
Bhi cur gaoith ann am màla,
Bha leigeil as.

Dh’éirich tubaist do Chalum;
Cha robh ghaileisean làidir,
’S ann am priobadh na sùla,
Sud an triubhsair m’a shàiltean,
O nach robh e ’na ghealtair,
’S e cho math air a’ chlàraich,
’S ann a dhanns agus bhreab e:
Chùm e air mar bhà e:
Bha ’n ceòl cho math.

Ach air togail a chois dha,
Le meud osan na triùbhsair,
’S ann a bhuail e a’ bhana-cheard,
Agus cuimsear ’s an t-sùil i.
Mhionnaich, mhalaich i Calum,
Thug i tharum a h-aon dha;
Bhuail i e anns a’mhala,
Thug i ’n gaisgeach gu ghlùinean,
Le meud nan sgailc.

Gu grad dh’éirich an gaisgeach,
Thug e tharum a dhòrn dhi,
Chuir e dhi car-a-mhuiltein,
Thug e fuil as an t-sròin aic’:
’S ann a dh’éirich i rithist,
Chuir i h-innean ’n a sgòrnan,
’S leis a’mhoil’ bha ’s an triùbhsair,
Rinn i aodann a sgròbadh,
Mu’n d’fhuair e as.

[TD 70]

Ach fhuair Calum an triùbhsair,
Thilgeil saor thar a spògan;
Ach ma fhuair ’s e deagh laochan,
Thigeadh dlùth dha ’s a’ chòmhstri.
Cha robh air ach a léine,
Bha i féin nis ’na stròicean,
’S o’n bha ’inntinn air éirigh,
Cha robh feum aig’ air còmhdach,
Mo ghille math.

Chaidh an ceòl feadh na fidhle;
Chaidh a’ phìob chur ’na smàlan;
Cha robh coltas air sith ann,
’S ann bha’n strìth, a’ fàs làidir.
Leum an ceard; thug e mionnan;
Sios gu duineil a bhà e,
Mhionnaich ’s bhóidich e anam,
Nach biodh Calum an làthair,
Air crìoch a’ chath.

Thòisich slachdadh is smùideadh;
Bha na laoich mar na leòghainn;
Bha mìll ghorm fo an sùilean,
’S bha an aodannan sgròbte;
Greis mu seach air an glùinean;
Fuil a’ bruchdadh o’n srònan,
Bha ’n cuid aisinnean brùite,
’S bha droch rùchan ’nan sgòrnan,
Mu’n d’rinn iad stad.

Dhearbh an Gàidheal a ghaisge,
Anns a’ chath mar a b’àbhaist,
Rinn e ’n ceard uile phronnadh,
’S cha b’e bhean dad a b’fhearr dheth,
Mìle buaidh dhuit a Chaluim,
Guidheam fallaineachd ’s slàint’ dhuit,
’S an ath uair ni sinn tachairt,
Bheir mi searrag no dhà dhuit,
De mhac na braich’.

[TD 71]

ORAN MOLAIDH.

DO’N URR. I. S. MACCALUM A BHA ANN AN CILLCHOMAN, ILE.

AIR FONN:—“Màiri Bhàn Dhail-an-eas.”

An so ’nam shìneadh air an t-sliabh,
’S a’ ghrian a’ dol mu thàmh,
’S mi ’g amharc air an fhàrdaich luim,
Le osnaich thruim a ghnàth,
Far ’n robh na Gàidheil fearail, fial,
An tuigse an ciall ’s am bàidh,
MacCalum treun a rinn bhuainn triall,
’S a mhiannaich sinn le gràdh.

Tha ’n dùthaich so gu léir fo sprochd,
Ri osnaich ghoirt do ghnàth,
’S do choimhthional gu léir ’g ad chaoidh,
’S a ghnàth ag guidhe dhuit slàint’;
Tha iochd is rùn, is gràdh is cliù
Mar aon ’n ad ghnùis a’ snàmh,
Làn maise ’s loinn gun smal gun fhoill,
Ach daonnan coibhneil blàth.

Bu lionmhor iad air slighe bhàis
Do’n d’ nochd thu gràdh is truas,
’S a threòraich thu a dh’ionnsuidh Dhé,
Do bhriathran toirt doibh buaidh,
Tha ’n diugh a’ seinn air clàrsaich òir
Toirt molaidh ’s glòir do’n Uan,
Chuir thu air tùs ’g an treòrachadh
Gu beatha ghlòrmhor shuas.

Do briathran tuiteam air gach taobh,
Mar dhriùchd air bhàrr an fheòir
A’ treòrachadh nam peacach faoin,
’G an tarruing dlùth do’n Chrò;
Bu tric a thug do shearmon fois,
Do anman bochd gun treòir,
Ach gheibh thu ’n duais ’n taobh thall de’n uaigh,
Seadh, oighreachd bhuan an Glòir.

[TD 72]

Thu fialaidh, pailt, an gnìomh ’s an tlachd,
’S do chiall ’n co-streap ri d’ bheus,
Gun mheang ’n ad thaic, gun fhoill gun smal,
Do loinn ’s do mhais’ da réir;
Bu tric a shaothraich thu le deòin
Cur fìrinn mhòr an céill
An cruaidh-chridh’ leat ’g a thaiseachadh
O’n ’s teachdair’ thu o Nèamh.

O’n thriall thu bhuainn do Steornabhagh
’S do chòmhnuidh ’n diugh mu thuath,
Tha Cille-chomain ’s Ile gu léir,
Ag guidhe dhuit slàint is buaidh;
Aig meud ’s a thug sinn dhuit de ghràdh
Cha searg ach bàs is uaigh,
’S gur duilich leinn gu bheil do thàmh,
An trath-so fada bhuainn.

O! Dia gu’n robh dhuit ’n a chùl-taic,
’S ’gad neartachadh ’s gach cùis,
O thriobhlaidibh ’s o smal ’s o leòn
’S o bhròn ’gad chumail saor;
O! ’s lìonmhor neach a threòraich thu
Gu sonas glòir tha buan,
’S bidh ’n anman-san ’gad àrdachadh
An làthair Rìgh nam Buadh.

Mo bheannachd gu’n robh leat gu bràth,
Sìth, slàint’, is sonas buan,
’S Rìgh nan Gràs ’gad dhìon gach là,
A làthaireachd, leat ’s gach cuairt;
’S o’n thàinig dealachadh ro thràth;
Ged ’s cràiteach leam r’a luaidh,
Bidh sùil ri là ’s am faigh sinn fàilt’
Le aigne chàirdeil uait.

[TD 73]

AN IOMAIRT A BHA AM BAIL’-AN-ABAIDH.

Failt’ is furan do na balaich,
Gu’m a maireann bhios an slàinte!
Chruinnich iad a chum na h-iomairt,
Chum na h-iomain mar a b’àbhaist;
Chuir iad cath gu treubhach, sgairteil,
’S ann air machair Bhail’-an-Abaidh;
Cleachdainnean a bh’aig ar sinnsir,
Car son dhìobradh leis an àl iad?

Iain MacNeacail ’n a àrd-cheannard,
’S sinne uile fo ’chomannda,
Le bhoineid ghuirm, sporan ’s féile,
Anns an éideadh mar a b’ annsa;
Bha phìob-mhór a’ seinn le caithream,
Dùsgadh aigheir feadh nan gleanntan,
’S a cur spionnadh ùr ’s na gillean
Chum na h-iomain anns an àm ud.

Mar a ruitheas fiadh nan àrd-bheann
As a ghàbhadh, ’s nàmh an tòir air,
Mar sin ruith na gillean sgairteil
Le luath-chasan anns a’ chòmhraig;
B’ fhad a chluinnteadh fuaim nam buillean,
’M ball ’ga chur le spionnadh òigfhear;
Leam bu mhiann bhi anns a’ chuideachd,
Faotainn orra tuille eòlais.

’Nuair a chaidh an iomain seachad,
Chruinnich sinn chum tigh an uachdrain;
Fhuair sinn deagh-ghean agus càirdeas,
’S fear no dhà dhe ’n stuth bu chruaidhe;
Thug sinn greis ri ceòl is iomairt,
’S cha bu mhisde leinn na h-òrain,
’S thog sinn fear mu seach mu’n cuairt iad,
Duain is dàin air Tìr nam Mór-bheann.

[TD 74]

Ann an grathunn theich na h-uairean,
Tuille ’s luath gu’n deach iad seachad,
Rìbhinnean is fleasgaich shuairce
’G éirigh suas chum tarruing dhachaidh;
Gus an sìnear anns a’ chill mi,
Bidh an oidhch’ ud tighinn fa-near dhomh,
’S bidh na briathran beò ’n am chuimhne,
“Slàinte chaoidh dhuit, ’s oidhche mhath leat!”

Chum sinn Challuinn mar a b’ àbhaist
Anns a’ cheàrn so de ’n Roinn-Ilich,
Chruinnich sean is òg chum càirdeis,
As gach àite anns an sgìreachd:
Dùisgibh suas, a chlann nan Gàidheal,
Chum bhur pàrantan an ni so
’S car-son leigeamaide bàs e,—
Abhaistean a bh’ aig ar sinnsir?


BLAR WATERLOO.

AIR FONN:—“Alasdair Ghlinne-Garaidh.”

’S ann air dara mìos an t-samhraidh,
Mar a tha eachdraidh ag innseadh,
Dhà dheug ’s ceithir fichead bliadhn’ ann
Air an ochdamh-là deug de ’n mhìosa,
Bho’n ghluais Wellington le ’ghaisgich,
Treun-fhir sgairteil, neartmhor, dhileas,
’S iad ’tarruing ri uchd an àir ud
An aghaidh nàimhdean na rìoghachd.

Air an oidhche roimh an bhatailt
Fhuair na gaisgich fios chum dannsaidh,
Laoich òga chuir gu taobh an claidheamh,
Chum treis aigheir mar a b’ annsa;
Thug iad an oidhch’ sin am Brussels,
An sàr mhisneach anns an àm ud,
Is, mo thruaigh! ged bha fhios ac’
Gu ’n robh tighinn feachd nam Frangach.

[TD 75]

Chiteadh iad ’nuair theich na h-uairean
A’ toirt cagar-cluais’ d’a chéile
Gu’n robh ’n t-àm aca bhi gluasad
’S tarruing suas ri uchd an t-sléibhe;
’N sin fear an déidh fir dhiubh thriall iad,
’S, O! bu deuchainneach an sgeula,
Laoich a’ toirt an cùl ri dannsadh
Dhol air ceann nan gaisgeach treubhach.

’Nuair a ràinig iad a’ champa,
’S iad an geall air teachd na maidne,
Oifigich gu fearail, eòlach,
Nis a’ dol an òrdugh catha;
’S iomadh gaisgeach fearail, treubhach,
Dhanns gu treun le mhaighdein bhanail
Ach nach faca grian na h-iarmailt,
Dol fo sgàil ’s an iar an ath-la.

Thagh iad Waterloo mar àite,
Is an sin air àrdaibh sléibhe,
Chaidh na Breatunnaich an òrdugh,
Na fir eòlach anns an streupaid;
’Nuair a thàinig beul an latha
Ann an ceud shoills’ ghath na gréine,
Bha na Breatunnaich ’s na Frangaich
Aig an àm sin dlùth d’a chéile.

’S ann mu aon-uair-deug a latha
Dh’ fhosgail a’ cheud lasair fùdair,
Teine marbhteach ’s neart nan cannon,
Teann a’ sgathadh sìos gach taobh dhiubh;
Bu chruaidhe na fuaim an tàirneich
Nuallanaich is ràn nam fùirneis;
’Nan aon lasair bha na sléibhtean,
Mar gu ’m biodh an speur ’g a thaomadh.

’Nuair a dhlùth am feachd r’ a chéile
’N aghaidh neart nan teintean marbhteach,
Threòraich Bonaparte chuid Fhrangach,
Chaidh e féin air ceann na h-armailt’;

[TD 76]

’Nuair dhlùthaich iad air an teine,
Liubhair e do Mharshal Ney iad,
Laoich threun’ Austerlitz is Jena
Nach do dhìobair riamh ’s an streupaid.

Dh’ òrduich Wellington le cabhaig,
An trup glas a chur an òrdugh;
Tharruing iad ri uchd a’ chatha,
Is bha maille riu na Gordoin;
Cheart cho ullamh ris an fhùdar
Sìos gu’n d’ bhrùchd iad air an nàmhaid:
O! nach mairg a tharruingeadh dlùth dhaibh
’Nuair a nochd iad roinn na stàilinn.

’Nuair a bhuail iad anns a’ chatha
Mar sheabhag théid troimh ealtainn eunlaith
Chluinnteadh fuaim is sgailc nan lannan
’Nuair a theannaich fir gu reubadh;
’N sin ghlaodh Bonaparte le clisgeadh,
“Tha iad measgte feadh a chéile!”:
Cha do thuig e gus an là sin
’N neart bha ’n stàilinn fir nam féile.

Chluinnteadh gearan nam fear leòinte,
’S O! bu bhrònach bhi ’g an éisdeachd
’G ochanaich le meud nan lotan,
Brùchdan fola teachd bho ’n creuchdan:
Bha e teannadh dlùth do’n fheasgar,
’S cha robh coltas air ais-cheumadh;
Nis gach Frangach bh’ anns an làthair,
Ghabh iad pàirt ’s an àraich eugaich.

Breatunnaich bh’ air cùl a’ bhruthaich
Air bheag obair ’n tùs an là sin,
Chìteadh nis iad air a’ bhràighe
Ann an cumadh balla stàilinn;
’S le aon ghlaodh a chrith na sléibhtean,
Bhrùchd na treun-laoich air an nàmhaid:
O! b’ e sin am brùchdadh eugach
Dol r’ a chéil’ le neart nan gàirdean.

[TD 77]

’Nuair a thachair iad r’ a chéile,
Bhrist is ghéill is theich na Frangaich,
Gu grad bhuail iad an ra-treuta,
’S cha robh feum ann an comanndadh:
Có e dh’ innseadh smuaintean inntinn
Ceannard ’s Iompaire na Franige?
Chlaidheamh ciontach le fuil mhìltean
Air laighe ìosal, briste, pronnte.

Cha d’ rinn peann dhuinn riamh a sgrìobhadh
Ann am fìrinn sgrios an là sin;
Mo thruaigh! cha ghabhadh innseadh
Le fir-ghnìomh a bh’ anns a’ bhlàr ud;
’S iomadh gaisgeach bha glé ìosal
Is ’n a ìochdar sleaghan sàthte:
Dh’ fhàgadh naoi ’s dà fhichead mìle
Laoch ’n an sìneadh anns an àraich.


ORAN GAOIL.

AIR FONN:—“O, fàilt’ ort féin a chuthag ghorm.”

A ghruagach bhàn d’an d’ thug mi ’n gràdh,
Gun dàil nach dean thu tilleadh,
Gu tìr nan àird far ’m faigh thu fàilt’
’S far ’n cluinnear bàird ri filidheachd
Is chì thu eòin air bharr nan geug
Uain òga leum ’s a’ mireag,
O, till! O, till, na bi ’g am chlaoidh
Oir ’s ann ’s a’ chill théid mise.

Ach ged a ghluais thu orm thar sàil,
Cha tréig mi gràdh na h-ighinn
Tha daonnan blàth ’s a bhios gu bràth
Ag gabhail tàimh ’n am chridhe

[TD 78]

Do bhriodal caomh ’s do loinn maraon,
Is briathran ciùin do bhilean,
A mheall mo ghaol ’s dh’fhàg mi fo thurs’
’S nach fhaod mi dol g’ad shireadh.

Do ghruaidh mar chaor fo shileadh dhriùchd
’S do phòg, a ghaoil, ro mhilis,
Do ghorm-shùil bhlàth air fiamh a’ ghàir’
Gu mealladh gràdh nan gillean;
Corp fallain seang mar shlat an coill
Gun lùb gun mheang ’n ad imeachd,
Bean ’s bòidhche fiamh chan fhac mi riamh,
O, ’s tu mo mhiann thar fichead.

Do shlios mar chanach geal an t-sléibh,
No sneachd nan àird ’g a shileadh,
No cobhar geal air bhàrr an t-sàil’
A bhios gu tràigh a’ tilleadh;
’S binn’ thu na smeòrach air a’ ghéig
Le lùgh a theud a sheinneas,
No ’n uiseag threun is moch a théid
Gu àird nan speur a dh’ iomairt.

Deud ùr mar chailc gun mheang ’n ad thaic,
’S e còmhradh blasd’ do bhilean
Mheall mi o m’ òig’ ’s mi faoin gun ghò
Mu’n d’ ràinig bròn mo chridhe;
’S le sealladh faoin air maighdinn chaoin
Ghrad bhuail mi gaol na h-ighinn,
’S cha chaochail rùn gus ’n téid mi ’n ùir
Far ’m bi mi saor o thrioblaid.

Tha fadal gus am faic mi thu,
Oir ’s e do ghnùis bheir misneach;
O, till gun dàil gu Ile ’n àigh
’S mo dhùil gach là gu’n tig thu;
O, b’e mo mhiann bhi dlùth riut riamh
Ri còmhradh fial ’n ar dithis;
Greas ort, matà, na bi ’g am chràdh,
Is gheibh mi slàint’ ’nuair thig thu.

[TD 79]

CUMHA

DO ’N LIGHICHE GILLEASBUIG MAC ARTAIR, CEANN-NA-DROCHAIDE, ILE.

AIR FONN:—“An nochd gur faoin mo chadal dhomh.”

O thusa, smeòrach bhinn nan geug,
Tha leum air bhàrr nam meòir,
Tha thusa ’n diugh ’s do ribheid gleusd’
Ged tha mi féin fo leòn:
Gur tric ’s an fheasgar shamhraidh chiùin
A bhrùchd thu dhomh do cheòl;
An nochd ’s ann tha do ribheid chiùil
A’ dùsgadh suas gu bròn.

Is sibhse, ghlinn tha ’n diugh ’nur glòir
Le sóbhrach ’s neòinein bhàn’,
Cha toir sibh aoibhneas dhomh na’s mò,
Cha dùisg sibh fonn mo dhàn;
’N am shìneadh air an lèanaig luìm,
Fo uallach trom ’g am chràdh,
Ag éisdinneachd ri gaoir nan tonn
’S ri osnaich throm na tràigh’.

Mar sgaoileas ceò a chòt’ mu ’n t-sliabh,
’S e falach grian nan àrd,
Mar sin sgaoil ceò a’ bhròin a sgiath
Mu chridhe tiamhaidh Bhàird;
Oir fhuair mi sgeul dh’fhàg m ’anam brùit’,
Shil deòir mo shùil gu làr,
Gu bheil MacArtair, léigh mo ghaoil,
’S e’n nochd fo ’n ùir ag cnàmh.

Ged dh’ imich thu troimh ghleann a’ bhàis,
Ged tha thu cnàmh ’s an ùir,
Bidh cuimhn’ is iomradh ort gu bràth,
’S chan ann a mhàin le h-aon;

[TD 80]

Chan ann, tha beairteach agus bochd,
’S na deòir an nochd o’n sùil,
Ag guidhe nam mìltean beannachd ort,
Air feadh nan osnaich bhrùit’.

Gur lìonmhor iad air leabaidh tinn,
Tha ’n diugh ’g ad chaoidh gu mòr,
An cridh’ ag ràdh le osnadh thruim,
Cha till thu ruinn na’s mò;
C’àit bheil an làmh is tric thug buaidh,
Is fuasgladh bho gach leòn?
O, bheil e fìor gu bheil thu ’d shuain,
Gu tosdach fuar fo ’n fhòid?

Bha agad cumhachd mòr bho ’n Triath,
Bha beannachd Dhia le d’ làimh;
Oir leat bha còmhnadh Iosa Crìosd,
Chum euslaint dheanamh slàn;
Is ainmig iad a fhuair do sgil,
Nach d’rinn thu rithist slàn;
’S chan fholaichear do chliù fo ’n lic;
Bha meas ort, ’s bidh gu bràth.

Bu charaid thu do’n bhochd ’s gach cùis,
Riamh cha do dhiùlt do làmh,
Bha coibhneas, blàths is bàidh maraon,
’Nan laighe cùl a’ ghràidh;
Ruith thu do chùrs’ gu maiseach ciùin,
Gun smal do d’ chliù no tàir;
Fhuair thu an duais a choisinn thù,
An crùn nach searg gu bràth.

Có ris a leigeas mi mo thaic
Bho’n chaill mi ’n caraid caomh,
’S am fear a dh’ fhuasgladh mi o m’ airc,
An nochd fo ghlais na h-ùir’?
Car-son tha ’m bàs ag gearradh as
Nan daoine maiseach, ciùin,
’Nuair tha luchd-leantainn nan droch bheairt
Ag gealachadh le aois?

[TD 81]

Ged tha an corp ’na leabaidh thàimh,
Chan fhaigh thu bàs na ’s mò;
Tha thusa nis an tìr is feàrr,
’S car-son a tà mi ’m bròn?
Car tamuill bhig ’s bidh sinn gun dàil
A’ fàgail gleann nan deòir,
Is còmhlaichidh sinn air an tràigh,
Far nach ruig cràdh no leòn.


TUIREADH,

DO DHITHIS BHRAITHREAN A CHAIDH A BHATHADH AN ILE.

AIR FONN:—“Is duilich, ’s duilich, ’s duilich leam.”

Tha ’n ceò a nis air dùmhlachadh,
A’ laighe air gnùis a’ chuain,
Sgaoileadh a mach mar chùirteinean
A’ falach cùis ro-chruaidh;
Tha ’n adharc cur na smùide dhith,
’S i gairm air cùl na stuaidh
Iadsan gu cala sàbhailte
Dh’ fheudas bhi ’n gàbhadh truagh.

Am faic thu féin am bàta beag
Tha nis air bhàrr nan tonn?
Am faic thu dithis bhràithrean innt’
A’ deanamh spàirn chum fonn?
An cluinn thu fuaim nan ràmh aice,
Na buillean làidir trom?
O! ’n dean i cala sàbhailt’ dheth,
An snàmh i Caol nan Gall?

An cluinn thu fead nan gaoitheanan,
O! ’n cluinn thu gaoir nan tonn?
Tha ’n Coire goil ’n a chaoirneig ghil,
Tha ’n Dùn orr’ ann an ceann;

[TD 82]

A’ Ghuaille Mhór, cha ruith i e,
Gach uisg an sin mar bheann;
O! chan ’eil dìon no furtachd dhaibh
No cuideachadh d’ an làimh.

Faic féin na bràithrean curaideach
A nis an cunnart bàis,
Cha dean iad fonn, chan urrainn dhaibh,
Tha muir ag éirigh àrd;
O! chan ’eil dòchas tuille ann,
’S gur duilich leam a ràdh,
’S an fheòil chan fhaic sinn tuille iad,
Chan fhaic gu latha bhràth.

Tha nis an stoirm air sìoladh bhuainn,
Tha sìth air gnùis a’ chuain,
Ach tha na gillean finealt’ ud
’San rìoghachd a tà ro bhuan,
’S gur duilich e r’ a ràitinn leam
Na bràithrean b’ àillidh snuadh
An nochd bhi anns an t-sìorruidheachd
Fo dhoimhneachd ’s ìochdar cuain.

O! Thusa shéideas gaoitheanan
’S a dhùmhlaicheas an ceò,
Có thuigeas neart do mhìorbhuilean,
Gach ni ’s ann chum do ghlòir;
Bi maille ris na dìlleachdain,
Bi dhaibh mar dhìon, gach lò;
Bi maille ris na bantraichean,
Thoir furtachd dhaibh ’n am bròn.

Bi maille ris an t-seann duine
An geamhradh na sean aois
Tha nis le meud nam bliadhnachan
Air cromadh sìos do ’n ùir;
O, Dhé! bi Thusa còmhla ris,
Tiormaich na deòir o shùil,
Oir ann an àm nan dòruinnean
Tha Thusa ’n còmhnuidh dlùth.

[TD 83]

O! Thusa, Righ nan uamhasan,
Rìgh uamhasaich a’ bhàis,
Tha Thusa ghnàth ’g ar cuartachadh
’S chan ’eil Thu uair ’n ad thàmh;
’S an gealladh sin cha d’ fhuaradh leinn
A ghluaiseas sinn ’n ad làthair,
’S co e nach clisg roimh d’ ghruaimean-sa,
Bho ’n uachdran gus an tràill?


TUIREADH.

AIR SON MAIGHDINN OIG A CHAOCHAIL ANN AN CILLE-CHIARAIN, ILE.

AIR FONN:—“Na’m faighinn gille r’a cheannach.”

Sgeul ro-dhuilich r’ a chluinntinn
Bhrosnaich caoidh agus bròn dhomh,
A mheudaich dhomh mulad
’S mi tuireadh an còmhnuidh
Gu bheil a’ mhaighdean is àillidh
Ann an làithean a h-òige
Air triall chum na sìorruidheachd;
Ghairm Dia dh’ionnsuidh Glòir i.

Ni cruaidh e r’ a ràitinn
Bhi ’g ad chàradh fo thalamh
Ann an ciste chaoil chlàraidh,
Ni cràiteach r’a aithris;
O! có a lìonas an t-àite
Anns an fhàrdaich sin falamh,
No có a lìonas an t-àite
Tha ’n cridh’ na màthar rinn t’ altrum?

Bho ’n a chuir mi ort aithne
Meang annad cha b’ eòl dhomh;
Gun chron is gun smalan,
Gnùis mhealladh nan òigfhear;

[TD 84]

Dà shùil bu ghlan sealladh,
Aogas aingil am bòidhchead;
Och, och! an com bha gun smalan
Tha ’n nochd fo thalamh gun deò ann.

Chan iongantach do chàirdean
Bhi cràiteach is duilich,
An trom smuain dh’ oidhche ’s là ort;
Cha till thu ’n fhàrdaich sin tuille;
Biodhmaid lag no biodhmaid làidir,
Tha am bàs do gach duine,
’S mar sin na cuireamaid dàil ann,
’Nuair thig an là biodhmaid ullamh.

Oir chan ’eil anns an t-saoghal so
Ach faileas faoin mar an sgàthan;
Am fear is fhaide gheibh aois ann,
Chan ’eil an ùine ach geàrr aige;
’S cha d’ fhuair sinn an gealladh
Cuin a thig teachdaire bhàis oirnn;
Tha an ni sin oirnn falaichte
Le Rìgh is Athair nan gràsan.

Tha thusa nis anns an tìr sin
Far nach ’eil trioblaid no deuchainn,
Na mìltean aingeal m’ an cuairt dha
Toirt glòir do ’n Uan chaidh a cheusadh;
Tha thu saor nis o dhòruinn,
Ged tha e brònach gu ’n d’ eug thu,
Chaidh do ghairm an tùs t’ òige:
Toil Rìgh na Glòir gu’n robh dèanta!

Tha thu ’n cadal trom na h-ùireach
’S cha dùisg gus an séidear
An trompaid le aingil,
Na mairbh o thalamh ni éirigh;
’S e mo ghuidhe agus m’ ùrnuigh
Mar a dhùisgear o ’n eug sinn
Gu ’m bi sinn uile de na fìrein
Gheibh seilbh an Rìoghachd nan Nèamhan.

[TD 85]

IAIN GRUMLAIDH.

Air gealach nan speur ’s air duilleach nan craobh
’S ann bhóidich Iain Grumlaidh
Gu’n deanadh e féin de obair an lath’,
Na dheanadh a bhean an tri,
’S ann dh’éirich a bhean ’sa mhaduinn fo chràdh
Le iomadh cùram m’a ceann
Is thubhairt ri Iain, “fan thus’ aig an tigh
’S theid mis’ a chumail a’ chroinn.”

“A’ chiad ni a ni thu, Iain, ’sa mhaduinn,
Cuiridh tu’n òrdugh a’ chlann;
’S feumaidh tu bhraich thionndadh, Iain,
Mu’n dóirt thu rithist an leann;
’S feumaidh tu ceirsle dheanamh de’n t-snàth,
A rinn mise a shniomh an dé;
Is cuiridh tu, Iain, na cearcan do’n bhothan
Mu’n teid iad a dholaidh gu léir.”

Chuir Iain an òrdugh a’ chlann ’sa mhaduinn;
Rinn e’n glanadh gu grinn
Ach dhi-chuimhnich Iain bhi tionndadh na braiche,
Mar sin ’s ann dhóirt e an leann;
Sheinn e gu cruaidh ’s rinn e ceirsle de’n t-snàth,
A shniomh a bhean aige an dé;
Ach cha do chuir Iain na cearcan do’n bhothan
Is chaidh iad a dholaidh gu léir!

Cha toireadh a’ bhó do Iain deur bainne,
’S cha mhò thigeadh an t-im:
Gach ni a’ dol cearr, gun aon ni dol ceart;
’S ann leum ’s dhanns’ e le greann.
Ruith e ’na dheann gu ceann a’ chnuic,
Smèid is ghlaodh e gu cruaidh;
Ged chuala a bhean cha d’thug i air feairt,
A’ stiùradh nan gearran mu’n cuairt.

[TD 86]

’S an fheasgar nuair thainig bean Iain Ghrumlaidh,
’S ann ghoir i mar thé as a beachd,
Nuair chunnaic i’n fhàrdach ’na leithid de dhòigh,
As Iain fo bhròn ’s fo smal.
Thubhairt Iain, cha bhi mi’n so ’nam bhean tighe;
Tha mi ann fada gu leoir;
Thuirt ise tha mise gle shona mar thà
Fan ann cho fad ’s bhios tu beo.

“Tha’n donas an sin,” thuirt Iain le gruaim;
“Ni mise an obair bu chòir”;
Le sin rug a bhean air bata mór trom,
’S thug Iain an dorus fo shròin;
Stad; stad, mo dheagh bhean is bidh mi ’nam thosd,
Bha choire agam fhéin gu mór;
As a so suas bidh mise aig a’ chrann
’S cuir thusa an fhàrdach air dòigh.


DO AONGHAS MAC COINNICH, STORNAG, LEODHAS.

Thusa Aonghais Mhic Coinnich, ghuidhinn sonas is sith dhuit,
Ghuidhinn fallaineachd ’s slàint dhuit ge b’e àite ’gam bi thu.
Bho’n a chuir mi ort eolas rinn sin còrdadh da-rireabh;
Ghuidhinn sonas is àgh dhuit, is gu bràth nach bi dith ort.

C’àit’ am faca mi riamh thu nach robh ort fiamh a’ ghàire,
Tha do chridhe gun ghamhlas ’s chan ’eil naimhdeas a’ tàmh ann.
’S iomadh oidhche glé shùnndach is bidh cuimhne gu bràth air!
Bha mi leat an Loch Aillse agus thall an Caol Acain.

Bu tu’n sgiobair am bàta nuair b’àird’ bhiodh a’ ghailleann,
Ged a shéideadh na gaoithean agus gaoir aig a’ chladach;
Ged a dhorchadh na speuran is na reultain am falach,
Cha bhiodh cùram dhuit, Aonghais, agus combaist mhath agad.

[TD 87]

Thu de’n dream a bha dileas do’n Righ is do’n dùthaich;
’S iomadh aon dhiùbh tha sinte gle iosal gun dùsgadh,
Ann an cogadh na h-Eorpa choisinn Leodhas an cliù sin,
’S fhuair thu féin Aonghais duais* ann gu ma buan thu g’a ghiùlan.

Mo cheud mile beannachd gu’n robh ma’ riut ’s gach gluasad,
Agus beannachd is àrd Righ nan Gràs bhi mu’n cuairt dhuit,
M’a bhitheas mi féin maireann theid mi fhathasd do Leodhas,
Bheir mi oidhche no dhà leat ’s gheibh sinn dàin agus òrain.

* (D. S. M.)


DO’N URR. GILLEASBUIG CAIMBEUL AIR DHA ILE FHAGAIL A DHOL DO CHILLE-MHARTAIN.

AIR FONN:—<eng>“Byegone days.”<gai>

An nochd gur beag mo shubhachas,
Air m’ uilinn anns an fhraoch;
Tha mulad orm, tha mulad orm;
Cha ghabh e cur air chùl,
’S e bheir fo thùrsa tuille mi,
’S chuir deoir a’ ruith bho m’ shùil,
Bhi dealachadh, ’s gur duilich leam,
An diugh ri fear mo ghaoil.

O, bho’n a rinn sinn dealachadh
Tha m’ anam-sa fo bhròn,
Oir bha thu féin mar athair dhomh
’Na d’ charaid anns gach dòigh;
Cha d’fhuair mi riamh ach aoibheil thu;
B’e m’ aoibhneas bhi ’na d’ chòir,
Thu gràdhach, blàth, lan coibhneileachd,
Gun cheilg, gun fhoill na’s mò.

Co ris a leigeas mi mo smuain,
Co dh’fhuasglas mi bho m’ chàs;
Am fear a thogadh m’ inntinn suas
Gur fada bhuam e ’n dràsd;

[TD 88]

An saoil mi féin, o fhir mo ghaoil,
Am faic mi thù gu bràth
Ar leam na’m faicinn t’iomhaigh chiùin,
Gu’m bithinn saor bho chràdh.

’S ann bha thu dhòmh-sa mar reul-iùil,
’G am stiùradh mar bu chòir,
Is mar tha’n driùchd do’n fhlùran mhaoth,
Do bhriathran ciùin bha dhòmhs’,
’Nan neart’s ’nan taic ’gam thogail suas,
Le buaidh thar iomadh leòn,
’S e sin chuir mi ’ga d’ ionndrainn uam,
’S tha dùsgadh suas dhomh bròin.

Nach iomadh oidhche shòlasach,
A thug sinn còmhla riamh,
O’n cheud la chuir mi eòlas ort
Bhi’n còmhnuidh leat mo mhiann;
Gu’n leughainn féin ’na t’aodann blàth
An gràdh a bha ’nad chliabh,
Gu cliùiteach, aoibheil, coibhneil, blàth,
Gu tuigseach, bàidheil, fial.

Nuair chi mi nis an fhàrdach sin,
Far ’m faighinn fàilte chaomh,
An t-ionad anns am b’àbhaist dhomh
Bhi faotainn gràdh is mùirn,
Mo chridhe ’n impis a bhi sgàint,
Ag caoidh nan làithean dh’aom,
Na làithean sona, ciùin, a bhà,
’S nach pill gu bràth do m’ thaobh.

Mo mhile beannachd ort gu bràth;
Gu’n robh gach àgh ’nad chòir;
Ghuidhinn dhuit sonas agus slàint,
Gun acaid, cràdh no leòn
Bidh mi ’ga d’ ionndrainn dh’ oidhch ’s a là
Gu’n càirear mi fo’n fhòid,
Is cha toir tim air falbh gu bràth
Mo ghràdh-sa dhuit na’s mò.

[TD 89]

AM POSTA.

AIR FONN:—“An gaol a thug mi og.”

Nach eutrom, uallach, ceum a’ phost;
Nach moch tha e air sràid.
Gur iomadh naidheachd bhrònach, ghoirt,
’S cuid toilichte, làn gràidh,
Bhios aige anns a’ mhàileid thruim,
Tha tigh’nn thar thonn gach là,
Bhios eadar càirdean ’s luchd an gaoil
Ta sgaoilt gach taobh de’n tràigh.

Bidh litir ann bho laoch nam blàr
A tà ri cath is strìth,
Cur fios a dh’ionnsaidh chàirdean gràidh,
Mar thug e nàmh fo chis;
Bidh fios bho mharaiche nan tonn
Gu’n d’rinn an long dheth tir,
’S ged chuir i cath ri fairge throm
Gu’n d’rinn i fonn dheth ris.

Bidh fiosan ann bho leannain ghaoil,
A’ sgaoileadh rùn is gràdh,
Ag ùrachadh nan làithean maoth
Is gaol air nach tig sgàil,
A’ deanamh deas nam banntaibh dlùth,
Nach cuir fo sgaoil ach bàs;
’S gur tric bha aoibhneas anns an t-sùil,
’S an litir ghaoil ’san làimh!

Bidh fios ann dh’ionnsaidh aighear is òil,
Do chuid chùm ceoil is danns’,
An ni tha fleasgaich’s nighnean òg
An còmhnuidh air an geall;
An sin bidh aoibhneas ann gu leòir:
C’àit’ am bi bròn ’san àm,
O, bidh e gabhail tàimh fo sgleo,
Mar bhaideal ceò air beann.

[TD 90]

Bidh fios a dh’ionnsaidh iomadh aon
Gu tric a dhùisgeas bròn,
’S a bheir air màthair na seann aois
Gu’m bi i brùchdadh dheòir;
Am mac sin féin ’s do chuir i ùidh
Bha saoithreachadh dhi lòin,
Gu bheil e air a sgaradh uaip’,
An làithean nuadh na h-òig.

Mar sin tha ’n saoghal so gu léir:
Bidh cuid gu deurach leoìnt’;
Bidh cuid ri aighear agus leum,
An geall air féisd is cèol;
Bidh cuid an geall air maoin is spréidh,
’S chan fhaigh iad féin an leòir;
Ach fàgaidh sinn iad sin ’nar déidh;
Cha dean iad feum na’s mò.


ORAN NA NOLLAIG.

AIR FONN:—“Oidhche mhath leibh, beannachd leibh.”

Séist:
So gu’r slàinte chàirdean uile,
Bithibh subhach aig an am;
So deoch slàinte h-uile duine,
Tha sinn cuideachd lurach ann.

Faigh am botal, nall a’ ghloine,
Gus am faigh na balaich dram;
Am fear nach òl ’s nach traoigh a shearrag
Cha bhi h-aon de’n chomunn leinn!

Na biodh h-aon againn fo smalan,
Oir ’s e oidhche Challuinn th’ann,
Olamaid a’ chuach so thairis
Slàinte mhaireann Tir nam Beann.

[TD 91]

Seinnibh duan is dàn le caithream,
Togaibh farumach am fonn;
So an dòigh a chleachd ar n-athair,
Dòigh a mhaireas aig a’ chlann.

Eirich, thoir dhuinn srann de’n phioba,
Gus am faigh sinn ruithil danns’,
Oir ’s i ’n ceol bha aig ar sinnsear
An àm sith ’s aig strith nan lann.

Fair a nall a ris an t-searrag
Gus am faigh na balaich dram,
Sùgh an eòrna fear na h-aighear,
Fear a’ chaithream aig gach àm.

Fair do làmh a nis, a charaid,
Oir ’s e mhaduinn a ta ann,
So gu d’ dheagh dheoch-slàint’ mu’n deallaich,
Slàint gach ainnir, bean is clann.


CEOL.

Air feasgair Samhraidh ’nuair bha ghrian
A’ dol sios air cùl an t-sléibh,
Air dhomh bhi ’g imeachd troimh an ghleann,
Ri taobh an uillt ag gabhail ceum,
Ar leam gu’n cual mi guth a’ ghràidh,
“Ceud mile fàilt a’ bhàird ort fhéin,
Dùisg suas, car son a tha thu bròn?
Is mise ceol, do charaid treun.”

“Seas tamull, éisd, ri eoin nan geug,
’Ga m’ chur an céill ’s an doire dhlùth,
Gach fear dhiubh gleusadh lùth a theud,
A’ seinn d’a chéile òran gaoil;
An seilean còir is fiata srann
Ag gabhail shrann bho fhlùr gu flùr,
Gu ruig a’ chuileag fhaoin a’ danns’
Le òran fann a’ seinn mo chliù.”

[TD 92]

“Oir cluinnidh tu mi air gach taobh,
Gu ruig torman ’s gaoir nan allt,
A’ leum thar chreagan, bheann is chàrn,
A’ ruith a dh’ionnsaidh tràigh ’na dheann;
Is cluinnidh tu mi anns a’ ghaoith,
’S an osag chiùin thar bharr nam beann,
’S cluinnidh tu mo ghuth ’san stoirm,
’S an doinneann bhoirb ’s an gàir nan tonn.

Gur tric a rinn mi luaidh air gaol
’S a chuir mi féin a chliu an céill,
Is tric a thàlaidh mi gu ciùin
Na leannain òga dlùth d’a chéill’;
Is O! nach tric a thug mi buaidh
Air buaireadh agus droch-bheairt breun,
’S a thug mi air a’ pheacach thruagh
A shùil a thogail suas ri nèamh!

Oir ’s lionmhor iad tha’n diugh ’san uaigh
A threòraich mi le buaidh chum slàint’
Tha ’n diugh a’ seinn gach glòir do’n Uan
A fhuair a’ bhuaidh air Uaigh is Bàs;
Is ann am Betlehem bho thùs
Sheinn ainglean naomh mi’n òran gràidh,
Air talamh sith ’s deagh ghean do dhaoin’
Gach glòir is cliu do Dhia is àird’!

Bha riamh na bàird orm ann an gaol,
Sheinn iad mo chliu ’s gach linn is àm,
Oir ann an coisir bhinn nan craobh
Bu tric a dhùisg mi smaoin an com;
Air bhith as eugmhais ceoil is gaoil
Cha bhi an cridh’ ach tùrsach, trom,
Gu’m b’ fhearr bhi pailt annta mar-aon
Na’n saoghal leis gach ni a t’ ann.

Gur tric do’n chridhe bhriste, chiuirt’,
Do’n anam thùrsach agus bhreòit’
Do’n d’thug mi fuasgladh agus saors’
’Sa thug mi nios á daors’ a’ bhròin;

[TD 93]

Ach aon sam bith a thug dhomh fuath,
Is cridh’ sam bith nach gluais ri ceòl,
’S e anam dorcha, brònach, fuar,
Seadh, anam truagh gun bhuaidh na’s mò.

Oir siubhlaidh ’s caochlaidh am bàrd,
Is theid a chàireadh leis a’ chòrr;
Is caidlidh e ’na leabaidh thàimh,
E foluichte gu bràth fo’n fhòid;
Is tuitidh sios na beanntan àrd,
Cha lion ’s cha tràigh an cuan na’s mò,
Oir theid an saoghal so ’na smàl,
Bidh mise ’n sin ’s mo thàmh an Glòir!


NACH SONA DHETH AN T-EUN.

Nach sona dheth an t-eun tha dannsa feadh nan geug,
E gleusadh a theud lùghmhor,
E brùchdadh a cheol do chéile bheag, òg,
Gun mhulad gun deo cùraim;
Ach mise gur truagh gun chobhair gun bhuaidh,
M’ aigne fo chruaidh thùrsa
Le m’ inntinn fo chràdh fo mhulad gach là,
’S cùpaid an sàs ’s gach taobh dhiom!

Tha fiabhras trom ’na lasair ’nam chom,
Bruthadh mo shunnd le deuchainn,
Acaid de’n ghaol a chuireas mi ’n ùir,
Saight’ anns gach taobh ’gam reubadh;
Oir mheallar mi’n tùs le maighdean mo rùin,
Do bhòidhchead a gnùis ghéill mi.
’S bidh h-iomhaigh gu buan ’nam chuimhne gach uair,
Cia àite no cuairt a théid mi.

Bha gruaidh mar na caor’ fo shileadh an drùchd,
Ann an gleann cùbhraidh ceòbain,
’S mar dhearcag a sùil a’ fàs am measg fraoich,
Meallaidh tu gaol gach òigeir;

[TD 94]

Gur gile mo ghràdh na eal’ air an t-snàmh,
No cànach nam blàr mhòintich,
Chan iarrainn de fhàth a dh’oidhche no là,
Ach a bhi, ghràidh, ’gad phògadh.

Is reul thu gun smùr am measg nan reul-iùil
’S an fheasgar an tùs éirigh,
Air oidhche fhuair reoit, nuair ghlanas na neoil
I dearsadh ’na glòir glé ghlan.
Mo roghainn, mo mhiann, mo sholus, mo ghrian,
Na’n deanadh tu rian réite,
’S ann gheibhinn-sa slàint, neart agus càil:
Bheireadh do bhàidh bho’n eug mi.

Gur binn leam a gleus na uiseag nan speur,
’S grinne leam féin na smeòrach,
Ceol milis a beuil mar iomairt nan teud,
Leumas gu réidh fo mheòirean;
Da mhala chaol réidh, uchd soluis mar ghréin,
’S milis leam féin do phògan
Is stòras no maoin cha chunntainn ach faoin,
Is nighean mo ghaoil bhi còmh’l rium.

’S ann ghoid thu mo chiall, is mheall thu mo mhiann,
’S ann thug thu air bial bàis mi,
Mhill thu mo shnuadh is rudha mo ghruaidh,
Dh’fhàg thu air tuar bàn mi;
Chaidh m’astar do’n t-slaod, chaill mi mo lùgh
Dh’fhàg saighead do ghaoil gun stàth mi,
Ged theid mi gu suain ’s ann ort bhios mo smuain,
Teichidh gach uair am pràmh uam.

’S ann bhruthadh mo chom le fiabhras trom,
Bho mhullach gu bonn ghéill mi;
Aig Cupid an greum ’na ghlasaibh ’s gach àm,
Cheangail e teann ris féin mi;
’S ann tha mi mar long a’ deanadh air fonn,
Ag iomairt feadh thonn beucach,
Air aghaidh nan stuadh ’ga h-iomain aig cuan,
’S gaoithean gu cruaidh a’ séideadh.

[TD 95]

Mo bheannachd ad dhéidh, gach àite ’gan téid,
Ghuidhinn dhuit féin gach sòlas,
Tha mise gun fheum fo mhulad ad dhéidh;
Sgaradh bho chéile òg sinn.
Ma choinneamh gach péin, tha fos ann d’a réir,
Tha saors’ ann bho gheur dhòruinn,
Ach làithean a thréig cha phillear rium féin,
Chriochnaich aoibhneas m’òige.


NA LEANNAIN OGA.

AIR FONN:—“Chaidh mi stigh do’n tigh-òsda.”

’S ann air feasgar ciùin, samhraidh,
Dol troimh’n ghleann ’s mi leam féin,
’Nuair bha ghrian is i ciaradh
A’ dol sios cùl an t-sléibh
’S ann a chunnaic mi’n òighe,
Ribhinn bhòidheach ghlan réidh
’S i gu binn gabhail òran
Mar an smeorach air géig.

Leam bu bhinn guth na h-ainnir
Bha i maiseach d’a réir,
Gruaidhean dearg ’s bilean tana,
Le caoin mhala ’s rosg réidh,
Muineal geal mar an sneachda,
No mar chanach an t-sléibh,
’S ma bha aingeal air thalamh,
Gu’n be ’n ainnir so e!

’S ann a thuit mi an caochladh,
Leis an ioghnadh ’san àm,
Ciod a chuir ise an taobh so,
’S i ’na h-aonar ’sa ghleann;
’N ann a’ tional nam flùran
Bha m’a bhruachaibh nan allt,
No ag éisdeachd nan òran,
Bh’ aig na h-eòin feadh nan crann.

[TD 96]

’S ann a sheas mi car tamull,
Gabhail beachd air an òigh
Bha i treis gabhail dhuanag,
Treis an smuaintean ro mhòr;
Is ar leam riamh nach fhaca
Mi ainnir bu bhòidhch’
Le gruag sgaoilte m’a guaillibh
Is gach dual dheth mar òr.

’Nuair a theirinn i ’m bealach,
Cha robh cabhag ’na ceum;
Bha mi cumail mo shùil oirr’,
’G amharc dlùth as a déidh,
Nuair a chunnaic mi ’n t-òigear
Gille bòidheach, caomh, sèimh,
’Nuair a thachair iad còmhladh,
’S ann a phòg iad a chéil’.

’S ann a ghlac iad a chéile,
Cur an céill meud an gaoil,
Gaol nach gabhadh a cheannach,
Le beairteas no maoin;
Oir ar leam gu’n robh nàdur,
Ag cur fàilt’ orr’ gu caomh,
Oir ghleus eòin bheag gu milis
An cuid ribheidean ciùil.

Ma tha sòlas air thalamh,
Air a thabhairt le Nèamh,
’S ann an uair a tha leannain
Ann an glacaibh a chéil’
Le gaol dileas gun smalan,
Gaol gun mhealladh gun bhréig,
Sud an gaol bh’aig na leannain,
Bh’ann an gleannan nan geug.

[TD 97]

AIRIGH TIGH NA H-UAMHA.

AIR FONN:—<eng>“The girl I left behind me.”<gai>

O! thoir an t-soraidh bhuam gun dàil,
Gu gruagach bhàn a’ chuach-fhuilt,
Rinn còmhdhail rium air oidch’ Dhi-màirt,
’N gleann fàsal chòs nam fuar-bheann;
Innis dhi gu bheil mo ghràdh
An diugh a cheart cho buan dhi
’S a bha e’n oidhch’ thug i dhomh fàilt
Air Airigh Tigh na h-Uamha.

Oir seargaidh luibh is crionaidh ’m fàs;
Bheir geamhradh garbh an snuadh dhiubh,
Ach cha tig sgàil no meirg gu bràth
Air meud mo ghràidh do’n ghruagaich;
Bidh gaol nach cnàmh ’nam chridhe tàmh,
Cia àit ’gan dean mi gluasad,
Do’n ghruagaich bhàin a dhùisg mo dhàn
Air Airigh Tigh na h-Uamha.

Nuair chi mi gealach chaomh nan speur,
Ag éirigh thar nam fuar-bheann,
Tha sud ag ùrachadh a ghnàth
’Nam chridhe gràdh nach fuaraich;
Oir tha e toirt ’nam chuimhne féin
An oidhche sin a fhuair mi
Gu teann ’nam ghlacaibh nighean mo ghràidh
Air Airigh Tigh na h-Uamha.

Ged gheibhinn té le miltean òr,
’S mo stòras bhi air chluaintean,
Mur faighinn gràdh a réir mo staid
Gur mór gu’m b’fhearr dhomh bhuam iad;
Gu’m b’fhearr leam pòg o d’ bhilean òg,
Oir bhitheadh mo shòlas buan leat,
’S bhi saothrachadh o là gu là
Air Airigh Tigh na h-Uamha.

[TD 98]

Gu’n caidilinn leat am bothan fraoich,
Gu sona taobh nam fuar-bheann
Air oidhche gheamhraidh nuair bhios gaoth
An gleannan fraoich toirt nuallan,
Le toil is deoin bho d’chridhe òg,
’Gad phògadh le do bhuannachd,
An iomall ghleann fo sgàil nan àrd,
Air Airigh Tigh na h-Uamha.

Cha leiginn dith air nighean mo ghràidh,
Is slàinte bhi mu’n cuairt dhomh,
Oir shaothraichinn do lòn gach là
Le fallus blàth mo ghruaidhean;
Cha leiginn mulad ort gu bràth,
No ni chum cràdh ’gad bhuaireadh,
Oir sheinninn duanag dhuit is dàn,
Air Airigh Tih na h-Uamha.


MARBHRANN.

AIR FONN:—<eng>“Bye-gone days.”<gai>

Tha ghrian air ciaradh anns an iar,
Trom cheò mu shliabh nan stùc,
Tha e teachd anmoch anns an oidhch’
Tha’n duibhre tarruing dlùth
Ach bheiream sùil uair eile mach,
Feuch ’m faic mi fear mo ghaoil;
O! an tig thu mar a gheall thu dhomh,
No’n caill mi dhiot mo dhùil.

Cha tig, cha tig thu fhir mo ghràidh,
Cha tig gu bràth leat féin,
Oir ’s fuar an com anns an robh bàidh,
Do’n t-sùil bha blàth cha léir,
Oir thainig aingeal treun a’ bhàis
’S gun mhionaid dàil thuirt e,—
“Tha mi ’gad ghairm do Thir nan Gràs;
So òrdugh àrd Mhic Dhé!”

[TD 99]

O Alasdair, bu bheag mo dhùil
Gu’n robh cho dlùth an t-eug;
Ach ’s ann mar so, O fhir mo ghaoil,
Tha cloinn nan daoin’ gu léir,
Gun fhios ged theid sinn mach glé shlàn,
Gu’n till gu bràth leinn féin,
Oir faodaidh sinn am mionaid ghearr,
Bhi ann an làthair Dhé.

Có dh’fhuasglas mi an nochd o m’bhròn.
’S mi call mo threòir ’g ad chaoidh,
Có thiormaicheas an nochd mo dheòir,
’S mo chridhe leòint’ ’ga chlaoidh;
O, chan ’eil fuasgladh dhomh o m’ chràdh,
Oir tha thu ghnàth ’nam chuimhn’
’S ged théid mi féin a ghabhail tàimh,
Chan fhaigh mi ’n tàmh ’san oidhch’.

Bu shealgair thu air feadh nan stùc;
B’e ’n gunna caol do mhiann.
Gur tric a leag thu air a thaobh
An gleannam fraoich am fiadh;
Bu tu deagh charaid caomh nam bàrd,
Thu làn de thuigs’ ’s de chiall,
’S gur tric fhuair ànrach bochd a lòn
Bho d’bhord bha ’n còmhnuidh fial.

Bha iochd is bàidh, bha aoibh is blath’s,
Maraon a’ snàmh ’nad ghnùis,
Oir fhuair thu buadhan ’s gibhtean àrd,
Thu coibhneil, gràdhach, caomh,
’S an t-saoghal cha robh agad nàmh,
Bha gràdh dhuit air gach taobh
Nuair thainig oirnne sgeul do bhàis
Bu chràiteach iomadh h-aon.

Bu dhuin’ thu ’san robh eagal Dhé:
Bu tric do sheirbhis dhà,
Oir cha robh smuain sam bith bha breun
’Nad chridhe féin a’ tàmh;

[TD 100]

Ach fhir mo rùin bha ’n duais d’a réir
’Nuair theachd thu féin ’na làth’r,
An oighreachd sin air nach tig crioch
A cheannaich Criosd tre bhàs.

’Nuair phileas ruinn a ris an Céit,
Bidh eòin nan geug ri ceòl;
Bidh uain ri mireag is a’ leum
Le aoibhneas air an lòn,
Bidh nàdur féin le teas na gréin’
Ag cur an céill a glòir
Ach O, cha tog iad m’inntinn féin:
Cha tog le meud mo bhròin.


CADAL.

Nach sòlasach an ni an cadal;
Gu ma beannaicht’ gu’n robh thù;
Gur tric a rinn thu féin mo phasgadh
Ann ad ghlacaibh coibhneil caomh,
O, thig an nochd; na tréig mo chluasag,
Paisg mi ann an suain ro chiùin;
O, sgaoil do chùirteinean mu’n cuairt dhomh,
Na fan bhuam, thig’s dùin mo shùil.

Gur tric a thug thu fois is sìth dhomh,
’Nuair a bha mi sgìth fo leòn,
’Nuair bha mo chogais féin ’gam dhìteadh
Airson nithean nach bu chòir;
’S iomadh oidhch’ le m’uile dhùrachd
Ghuidh mi air do shaorsa mhòr,
Thu thighinn is fuasgladh bho throm thùrsa,
’S mi ’gam lot as ùr le bròn.

Gur tric a thug thu fois is sòlas
Bho throm dhòruinn agus cràdh,
Bho throm thrioblaid agus tinneas
’S tric a thug thu rithist slàint’;

[TD 101]

Ged a b’e tom fraoich mo chluasag,
Mar a thachair uair no dhà,
Cha d’rinn thu dimeas orm an uair sin;
Thug thu suain dhomh mar a bhà.

’S tric a thug thu fois do’n mharaich’,
An déidh cunnairt, cath is spàirn;
’S tric a thug thu fois do’n ghaisgeach,
Tacan mu’n do thòisich blàr;
’S tric a chuir thu e ’na laighe
Chlaidheamh glact’ aige ’na làimh,
’S dh’ùraich thu e rithist le spionnadh,
Chùm bhi dol an aghaidh nàmh.

’S tric a thug thu dhomh am bruadar
Nighean mo luaidh an gleann nan geug,
Is mi ’ga faicinn air a’ bhuaile
’N àm bhi buachailleachd na spréidh,
Far an tric a shuidh sinn còmhladh
’S mi ’ga pògadh beul ri beul,
Thoir dhomh i rithist an nochd ’nam ghlacaibh
Tacan ann am bruadar féin.

Cha dean creutair feum as t’eugmhais
Anns an t-saogal so gu léir;
Tha thu, feumail do na brùidean
Chan e clann nan daoine mhàin,
Ach sios gu ruig eoin bheag na h-ealtainn,
Paisgidh iad an ceann fo ’n sgéith
Nach sòlasach an ni an cadal,
’S gu ma beannaicht’ gu’n robh è.


DOCHAS.

O, thusa dhòchais ’s toigh leam thu:
Mo charaid làidir thu ’s gach cùis.
Gur tric a dh’fhuasgail thu mi’m fheum
’Nuair bhà mi ann an deuchainn gheur,
An uair a b’isle bha mo cheann
Le bròn ’gam chuartachadh gu teann,
Is mi gun charaid gun chul-taic
A dh’fhuasgladh mi an àm na h-airc,

[TD 102]

’N sin thainig thusa ’s thuirt thu rium,—
“Dean éirigh, na biodh t’inntinn trom;
Tog ort, car son a ta thu bròn,
Tha latha ’s fearr dhuit ann an stòr.”

Bidh thusa ma’ ri laoch nam blàr
A bhios ag cath an aghaidh nàmh,
An uair a bhios na lannan geur
A’ boillsgeadh ann an gath na gréin’,
’S an uair a bhios a mhisneach fann
An nàmh a’ brùchdadh air gu teann,
An sin their thusa ciùin ’na chluais,—
“Na striochd, a laoich, ’s bidh agad buaidh,
Oir chi thu fathast nighean do ghaoil
Ta feitheamh ort an gleann an fhraoich,
Is gheibh thu deagh-ghean agus fàilt’
Bho chàirdean caomh an tir do ghràidh.

An seoladair air àird a’ chuain,
Nuair bhios na speuran dorch’ fo ghruaim,
A’ ghaoth a’ dùsgadh feirg nan tonn
’G an sguabadh thairis air an luing
Na siuil ’g an sracadh as a chèil’
’S e call a mhisnich gu léir,
An sin thig thusa charaid chaoimh,
Is their thu ris aig taobh na stiùir,
“Aon oidhirp eile agus strìth
Is bheir thu i gu àite dion;
Tha càirdean aoibheil, coibhneil, blàth,
A’ feitheamh ort aig ceann na tràgh!”

An t-ànrach bochd gun treòir, gun uaill,
Bhios tric a’ laighe mach ri fuachd,
Gun àite fasgaidh no gun dion,
Gun rian, gun dòigh, gun lòn, gun chlìth,
Cha dean thu dimeas air na’s mò,
Oir cumaidh tusa mhisneach beò,
Oir their thu ris “na bi fo smal;
Tha cuideachadh aig Righ nam Feart,

[TD 103]

Tha aige-san lòn do gach beul,
A chruthaich e ’na iomhaigh féin;
Cha di-chuimhnich e aon air bith
A dh’iarras air an ainm a Mhic.”

An uair a bhios na leannain òg’
Ag còmhlachadh le gaol gun ghò,
Gun smuain air dealachadh gu bràth
Nuair tha an cridhe teth le gràdh;
Ach mar a thachair dhòmh-sa féin,
Ma’s éiginn dealachadh bho chéil’,
An uair bhios gaol ’na uallach trom
A’ dùsgadh osnaich anns a’ chom,
An sin thig thusa, dhòchais chaoimh,
Is their thu ann an eagar ciùin,—
“Biodh misneach agaibh; thig an là
A ghlacas sibh a chéil’ air làimh!”

Bidh tusa maille ris a’ bhàrd
A bhios ag cur ri deanamh dhàn;
O, c’àit, a dhòchais, nach ’eil thù,
Tha thusa maille ris gach aon!
As t’ eugmhais-sa cha bhiodhmaid beò;
Cha bhiodh ’san t-saoghal dhuinn ach bròn.
Fan thusa maille rium matà,
Na fàg ’s na tréig mi féin gu bràth,
Oir ’s tric a thog thu m’inntinn suas,
’Nuair bha mo chridhe trom fo ghruaim,
Oir ’s tusa aon de mheadhonan Dhé
Ta treòrachadh a dh’ionnsaidh Nèimh!


A’ BHEAN AOSDA.

Air oidhche ghruamach gheamhraidh fhuar,
’S mi gabhail cuairt leam féin
’S ann thachair sean bhean thruagh orm
Gun treòir, gun bhuaidh, gun ghleus;
’Na laimh bha lùrga trom de bhat’
Chum neartachadh a ceum’
’S i leigeil air gu trom a taic
An aghaidh gaillinn gheur.

[TD 104]

Bha cuailein liath ’ga shniomh m’a cluais,
Le oiteag fhuar na gaoith;
Bha ceann air cromadh sios do’n uaigh,
Fo uallach trom na h-aois;
Bha deoir a’ sruthadh sios m’a gruaidh
’S e cridhe cruaidh gun smaoin
Nach taisicheadh ’san àm le truas
Bha’n sealladh cruaidh do’n t-sùil.

’S ann thuirt mi rith’ gu coibhneil, blàth,
Carson a dh’fhàg i dion;
Ciod chuir am mach i’n taobh so ’n dràsd,
Ri gaillinn àird is sian,
Gun robh i aosda, lag, is fann
’S nach b’e so àm dhi triall,
Oir gun robh ’n oidhche eadhon trom
Air ainmhidh bhorb nan sliabh.

’S ann thuirt i ruim, a ghiollain oig,
Nach tròcaireach do chainnt,
Ach ’s iomadh ni bheir éiginn oirnn
Nuair bhios ar pòca gann.
Is ann mar sin a dh’éirich dhòmhs’,
Ged tha mi breoite, fann,
Bhi mach a’ saoithreachadh mo lòin,
Oir chan ’eil dòigh eil’ ann.

’S ann chuir i duilichinn orm is bròn
’Nuair dh’inns’ i dhomh a càs;
Is thug mi dhi na bha am phòc,
Seadh, beag no mòr mar bhà;
’N sin bheannaich i mi do’n Ard Righ
E bhi ’gam dhion gach là
Is ghuidh i sonas dhomh is sith,
’S gun dith bhi orm gu bràth.

O, thus’ aig a bheil òr is maoin
Thoir sùil air taobh an ròid;
Thig ’s amhairc air an t-seann mhnaoi aosd
A tha gun mhaoin gun lòn,

[TD 105]

Na biodh do chridhe nis cho cruaidh
Thoir fuasgladh dhì ’na leòn
’S gu cinnteach fior gheibh thu an duais
Bho t’Athair shuas an Gloir!

Ma shineas thu do làmh do’n bhochd,
Bidh sonas ort bith-bhuan
Bidh beannachd Dhé an còmhnuidh leat
Gheibh luchd an iochd an duais;
Bidh cuimhne agus iomradh ort
An coimhthional an Uain,
’S bidh iomadh beannachd truaghan bochd,
’Gan càrnadh ort ’san uaigh.

Nach lionmhor iad air feadh gach tir
Tha ’n diugh a dhith an lòin,
Gun àite fasgaidh is gun dion,
Gun rian, gun chlith, gun dòigh;
’S am fear aig a bheil maoin is spréidh,
Chan fhaigh e féin gu leòir,
An geall air cliu bho leithid féin
’S chan ann bho Dhé na Glòir.

Car son a cheadaich thusa Dhé
Na creutairean gun treòir
Tha feadh gach uile thir gu léir
Bhi ’n eiginn a dhith lòin?
Ach oibre do ghàirdean treun
Cha tuig mi fein na’s mò,
Oir cha tuig mìorbhuille an do laimh
Na h-ainglean ’s àird’ an Gloir.

’S co-ionnan uachdaran is an tràill,
A Dhé ’nad làthair féin;
’S car son air truaghan dheanainn tàir
’S gur bràithrean sinn gu léir;
Nuair chruinnichear gach aon ’nad làthair
Bho cheithir cearn na gréin
Bidh ’n duais ro àrd ma shin sinn làmh
Do’n ànrach bhochd ’na fheum!

[TD 106]

MAIRI BHAN OG.

AIR FONN:—“Maili Bheag òg.”

Gur muladach a tà mi,
A Mhàiri bhàn, òg,
Is m’ anam ann an gràdh ort
A Mhàiri bhàn òg,
Mo chridhe ’n impis sgàineadh,
Nach fhaigh mi chaoidh air làimh thu
’S cha dean mo ghul na ’s fhearr mi,
A Mhàiri bhàn, òg.

Ged gheibhinn ann am pàilliun,
Gun Màiri bhàn, òg,
Measg lùchairt ’s maòin le Bànrigh,
Gun Màiri bhàn, òg,
Gu’m b’fhearr leam bhi mar thà mi
Ged b’ann am bothan àirigh
Is thusa, ghaoil, bhi làimh rium,
A Mhàiri bhàn, òg.

Mar sgaoileas grian ’san tràth mhoch,
A Mhàiri bhàn, òg,
An ceò th’air slios nan àrd-bheann,
A Mhàiri bhàn, òg,
Mar sin ’nuair thig thu làimh rium,
Ged bhithinn trom is cràiteach,
Mo chridhe dheanadh gàire,
Ri Màiri bhàn, òg.

Tha gruaidh mar ròs an gàradh
Aig Màiri bhàn, òg,
Dà shùil air fiamh a’ ghàire
Aig Màiri bhàn, òg,
Ged bhithinn tinn fo àmhghar,
Fo fhiabhrus claoidhte, sàraicht’,
Bho d’bhilean gheibhinn slàinte,
A Mhàiri bhàn, òg.

[TD 107]

Mo bheannachd-sa gu bràth leat
A Mhàiri, bhàn, òg,
Is laighe ’s éirigh slàn dhuit
A Mhairi bhàn, òg;
Gu’n claoidhear leis a’ bhàs mi,
’S an taisgear fo na clàir mi,
Bidh cuimhn’ agam gu bràth ort,
A Mhàiri bhàn, òg.


BAL CHULA.

AIR FONN:—“Oran a’ Bhranndaidh.”

An cuala sibh an cruinneachadh
Ro urramach bha’n Cùla?
Thainig iad á Lunnainn ann
A Liverpool ’s á Newport;
Be sud am bàl bha eireachdail
Bha seanarals o’n Chrùn ann
Sar laoich sheas ann an Africa
’S a bh’ann an cath ri Joubert!

’S e Beitidh fhuair an t-urram
A bhi cuireadh chùm na féisde,
Bha litrichean gu h-òrdail ann,
’S mar so bha iad a’ leughadh—
“I wish to have your company
On such a good occasion,
With kind regards from Betsy
Please accept this invitation!”

’S e Iain bh’anns a’ chathair ac’
’S bu taitneach bhi ’ga éisdeachd,
’Nuair thug e dhoibh mór bhuidheachas
Do’n chuideachd, ni bha feumail;

[TD 108]

Ma bha aon anns a’ chuideachd sin
Nach tuigeadh i ’sa Bheurla,
Bha Iain cheart cho ullamh
Thoirt a bhuideachais an Greugais!

’Se Gìbidh bha ’na bhuidealair
’S bu mhuladach a thaomadh
Le ùileadh na muic-mhara
Bha na balaich air an daoraich;
’S ma bha neach ann nach òladh e
Mur còrdadh e r’a mhaodail,
’S ann gheibheadh air son a bhrògan e
’S e sònraicht’ air son aodainn.

Fhuair iad Catriona chòcaireachd,
Chum ròsdadh spòg na h-eunlaith
Bha adharcain is bha ròcais ann
Bha eòin á dùthchan céin ann;
Bha fithich air an stòdhadh ann,
Bha cearc nan eòin i fein ann,
Is chual mi gu’n d’thuirt Eòghan e,
Nach mòr a bh’air a cnàmhan!

Chual’ mi gu’n d’fhuair iad Ailein ann
Chum bhi ’na mhaighstir dannsair,
’S ann thòisich e gu caithreamach,
Cur shradan as a’ chabhsair;
Bha ruidhleachan, bha hornpipe ann,
Gach seorsa dannsadh éibhinn,
Bha quadrilles agus lancers ann,
Circassians ’s flirtations.

Bha òrain bhinn ’gan gabhail
Ann an Laidinn ’s ann an Greugais,
’S ghabh nighneag bhàn an t-Sasunnaich
Le caithream Cabar-féidh dhoibh;
An sin ’s ann dh’éirich Calum,
Agus ghabh e ann am Beurla,
“Ged thréigeadh h-uile duine mi,
Cha tréig mo luran féin mi!”

[TD 109]

Cha mhór nach d’thainig di-chuimhn’ orm
’N àm crioch a chur air m’òran,
Bha Aonghas ann ’s bu stritheil e
Cur nighneagan an òrdugh;
A dh’aindeoin ceol is fidhlearachd
Is srann na pioba mòire,
Bha Aonghas sàs ’s na nighneagan,
’S gu fior a’ dol ’gam pòsadh!

A nis, bho’n theirig ùine orm,
Co-dhùnaidh mi le m’ òran;
Ach ghuidhinn do gach aon agaibh
Buan shaoghal agus sòlas;
Dh’fhaoidte na’n d’fhuair mi cuireadh
Dhol a chuideachadh na còisridh
Gu’n robh mi mar bha Uilleam Ros
Nuair sheinn e luinneag Mhòraig.


DO’N LEIGH GILLEASBUIG MAC ARTAIR, ILE.

AIR FONN:—“Se’n t-am dol sios tha deònach.”

Gur fearr dhomh nis bhi dol air dòigh;
’S fhad bho’n bu chòir dhomh dùsgadh,
’S gu’n seinn mi cliù an t-sar dhuin-uasail
Iochdmhor, truasail, cliùiteach.
An Leigh Mac Artair duine tapaidh
Aoibh is mais’ ’nad aodann,
’S gur lionmhor neach bho thinneas lag,
D’an d’thug thu neart is saorsa.

Riamh cha do dhiùlt thu glaodh nam bochd,
Ach iochd ’ga nochdadh daonnan;
Iadsan ta ri gearan goirt
’Sa tha ’gan lot ’san t-saoghal,

[TD 110]

Thig thusa ’n sin le cridh’ làn truais
’S le buaidh a’ toirt dhoibh saorsa,
’S le stiùradh làimh Ard-Righ nan Gràs,
Ma ’s àill gu’n téid a’ chùis leat.

’S ann tha gach beairteach agus bochd,
Guidhe bheannachd ort an còmhnuidh
Gu h-àraidh iadsan bha ’n cùis chruaidh
A dh’ fhuasgail thu o dhòruinn;
Do bhriathran blàth ’s do sgil a ghnàth
Ag àrach neairt is dòchais,
Cha bhi ’n duais gu bràth gun phàidheadh,
’N lathair Righ na Mòrachd.

Tha thu measail air feadh Ile,
Gun mhì-chliù is gun tàir ort,
Ged a dh’fheuchainn-sa ri d’dhìteadh,
Cha bhiodh fior mo bhàrdachd;
Tha cliù is mais’ ’nad ghnùis ag gleac,
Gun fhoill, gun smal, gun fhàilinn
Gun uaill, gun phròis, ’s chan ’eil faoin-ghlòir
Ag gabhail còmhnuidh làimh riut.

Do chliù cha ghabh dhomh cur a sios,
Am briathran mar bu chòir dhomh;
Ged leanainn air gu ceann na bliadhn’
Cha bhiodh ann trian do dhòighean;
Air chur a sios leam mar bu mhiann,
’S ann theirgeadh briathran beòil dhomh,
’S cha ghabh do chliù le teanga bàird
A chur an dàn an òrdugh.

Mo bheannachd-sa gu’n robh gu bràth
’Nad làthaireachd anns gach cuairt leat,
Is Righ nan Gràs ’gad dhion le làimh
’S gach àit far ’n dean thu gluasad;
Mo ghuidhe dhuit fallaineachd is slàint’,
Is làithean sona buan duit,
O’n àm so mach gu crioch do réis,
Gach ni bhi ’g éirigh suas leat.

[TD 111]

CRIDHE AN DUINE.

(Le cead a’ Chomuinn Ghaidhealaich.)

O ann an seomraichean a’ chridh’,
Nach iomadh ni tha gabhail tàimh;
’Sann annad-sa a mhàin tha bith;
’S tu ’n iuchair dh’ionnsuidh sith is slàint’.
Gur tric a thog thu mise nios
Le smuaintean maiseach, priseil, àrd;
’S gur tric a leag thu mi a ris
A cheart cho iosal ris an làr!

Gur tric le iarrtasan ainceart,
A thug thu mi fo smachd mar thràill;
Bu tric a lean mi thu gu grad,
A dh’ ionnsaidh masladh agus nàir’
’S an déidh dhomh ’n gniomh a chur an céill,
Thu ris ’g am lot gu geur le cràdh
Mo chogais ’g innseadh dhomh ’na dhéidh,
Gu’n d’ rinn mi féin an ni bha cearr.

Is tusa seomar dorch’ gach leòin
Bho’n tig gach dòruinn agus cràdh;
’S ann bhuait-sa thig gach osna bhreòit;
’S ann annadsa tha bròn a’ tàmh
’S ann bhuait-sa thig gach gàire caoin
Gach coibhneas, caomhalachd is bàidh;
’S ann bhuait-sa thig toilinntinn fhaoin,
Bu tric a stiur mi’n rathad cearr.

’San annadsa tha freumh gach gaoil.
’S tu seomar caomh nan smaointinn blàth;
’S ann annadsa tha freumh gach fuath,
Bho bheil gach gamhlas fuar a’ fàs
Iad sin calg dhireach ’n aghaidh céill,
’S e ni nach tuig mi féin gu bràth,
Is fhathast ann an cridhe gach aoin,
Iad taobh ri taobh ag gabhail tàimh.

[TD 112]

Bu tric thu féin gun iochd, gun bhàidh,
Gun suim do chàch an àm a’ bhròin,
Nuair bha iad sin ’g an claoidh gu bàs,
Thu féin ri gàirdeachas is ceol,
Ach, A! nis faiceam thusa féin,
’S na nithean ceudna ’n déidh do leòn;
Thu air do bhruthadh ’s air do lot,
Is rinn thu gearan goirt gu leòir.

Is tu bheir air na gealtaich thruagh,
Gu’n taisich iad gun bhuaidh gun treòir,
Nuair thig an t-àm g’an dearbhadh féin,
Cha dean iad treubhantas na’s mò;
Ach brosnaichidh tu gaisgich threun’,
An uair bhios lannan geur ’nan dòrn,
Is eadhon ann an tùs na streup,
’S tric choisinn iad dhoibh féin deagh ghlòir.

’S ann annad-sa tha miann is sannt;
Bu tric thu féin an geall air òr,
An tòir air urram agus cliù
An geall air ionmhas is faoin-ghlòir;
Co leis a shàsaichear do mhiann,
Oir tha na h-iarrtasan cho mòr
Ged ’s iomadh ni a fhuair thu riamh
Chan ’eil thu riaraichte na’s mò.

Ach, O! os ceann iad sin gu léir,
’S tu threòraicheas mo cheum gu sìth,
Oir ’s tusa ’n t-slighe dh’ ionnsaidh Nèimh,
Seadh, trid an t-Slànuighear, Iosa Criosd.
O, treòraich féin mo cheum, matà;
Na leig gu bràth dhomh bhi dol clìth,
Gu ruig an t-àm ’s am bris an là,
A’ mhaduinn àluinn sin gun chrioch.

[TD 113]

O THUSA THEID A NULL AIR CHUAIRT.

AIR FONN—“Hi o ro mo nighean donn.”

O Thusa theid a null air chuairt
Thoir leat an t-soraidh so gu m’ luaidh,
Is innis dhi mu bhios mi buan
Nach caill i duais ri fantail rium.

Tha ghaoth an nochd a tigh’nn bho’n tuath,
’S mi ’g éisdeachd ris na frasan cruaidh,
’S mi air mo dhruim ’s chan fhaigh mi suain
Oir theich gach uair an cadal bhuam.

Mo chridh’ an impis a bhi sgàint’,
Is cha dean lighich mi na’s fearr,
Ach ’se aon ni a bheireadh slàint’.
Na’n robh thu, ghràidh, ’n am ghlacaibh-sa.

Mo làmh bhi fo do mhuineal réidh,
Is mi ’gad phògadh beul ri beul,
Is ged a bhith’nn am fiabhrus geur,
’S tu dheanadh slàinte aiseag dhomh.

Oir thug mi gaol gun smal gun mheirg,
Tha e dileas glan gun cheilg,
Is air mo chridhe sgriobht’ tha t’ainm,
Is tha do dhealbh, ghaoil, maille ris.

Is tu mo smuaint’ a, dh’oidhch’ ’s a là,
’S ’nam chridhe-sa tha seòmar blàth,
Far am beil d’iomhaigh gabhail tàimh
O ’n cheud là rinn mi tachairt ort.

Ach ged a bhith’nn a’ dol gu bàs,
’S ann bheir mi bóid is so mo làmh,
Gu’m bi mi dìleas dhuit gu bràth,
Gu’n càirear anns an anart mi.

[TD 114]

MARBHRANN DO’N OLLAMH BHLARACH.

Choisinn an Duan so a’ cheud duais aig Mòd, 1908.

’S ann shéid a’ ghaoth thar muir is fonn,
Le nuallan trom is séideadh àrd;
A’ choille le a meangan lom
A’ lùbadh o a bonn gu bràigh;
Na h-eòin ’dol fasgaidh anns an tom,
An spréidh air tréigsinn lom nam blàr,
’S gach creutair uile feadh na tìr
A’ dol fo dhìon is àite tàimh.

An oidhche sin ’s ann shuidh seann bhàrd
Am fasgadh nuair a b’ àird na sian,
A cheann air cromadh sìos gu làr,
’S a chiabhag bhàn a’ fàs cho liath,
Le coltas duilgheis air a ghnùis,
’S fo iargainn aois a lùgh air triall;
Na deòir a’ ruith a sìos o shùil,
Is osnadh bhrùite tighinn o ’chliabh.

’S ann rug e air a’ chlàrsaich fhann,
’S bu tiamhaidh leam-sa fonn a gleus;
Bha duilgheas agus mulad trom
R’ a chluinntinn ann am pong nan teud;
’S ann sheinn is bhrùchd e mach le bròn
Ag caoidh an URRAM: DOCHTAIR BLAIR;
Mar so ’s ann lean briathran a bheòil,
Na ’m b’ urrainn dhòmhsa ’n cur an céill.

Tha thusa nochd gu balbh ’san uaigh—
An cridhe anns an robh truas is bàidh
Thu sìnte anns an anart paisgt,
Gu tosdach ann an glaic a’ bhàis;
An cluinn thu féin na h-osnaich throm
Tha tighinn o iochdair com do bhàird?
Am faic thu e an so ri bròn,
Bho ’n dachaidh ghlòirmhoir, t’ionad tàimh?

[TD 115]

Bha thu do ’n bhantrach ’n ad chùl-taic,
’S mar athair do an dachaidh thruagh;
Thu dòrtadh d’ ola anns gach creuchd,
’S do ’n chridhe reubte tric toirt buaidh;
Gur lìonmhor ànrach truagh is bochd
A ghuidh am beannachd leat do ’n uaigh,
A thog thu nìos á sloc a’ bhròin
Gu sonas agus glòir bith-bhuan.

Gur lìonmhor iad tha leat ’san ùir,
A tharruing thusa dlùth do ’n chrò,
Tha ’n diugh a seinn, toirt glòir do ’n Uan
Chuir thu mar bhuachaill’ air an tòir,
’S a bha le armailt làidir Dhé
Air clàrsaich bhinn nan teudan òir,
Le òran subhach, suilbhir àrd.
’G ad fhàilteachadh a stigh do ghlòir.

A stigh fo ghlasan fuar na cill,
An teid do dhì-chuimhneachadh gu bràth?
No ’m foluichear do chliù ’san uaigh
Am feadh a ghluaiseas teanga bàird?
Bidh cuimhn’ ort ann an Ile ’n fheoir
Cho fad ’sa bhuaileas tonn air tràigh—
An t-eilean sin rinn d’ àrach òg
Mu bhlàraibh bòidheach an Lòin Bhàin.

Ged bhios an Comunn Ileach cruinn
A chaoidh cha shuidh thu leò na ’s mò,
Bidh ’n Comunn sin gu bràth ’gad chaoidh,
’S ’gad ionndrainn aig ceann a’ bhùird
O! có e lìonas dhuinn ma beàrn’?
Có sheasas d’ àite aig a’ Mhòd?
O ’n ghearradh as thu—fhir mo ghaoil,
O ’n ghearradh thu o thìr nam beò.

Pillidh a’ chuthag anns a’ Chéit
A’ dùsgadh aoibhneis feadh nan gleann,
Gleusaidh an smeòrach rifeid féin
Le sunnd air feadh nan geug a’ danns’;

[TD 116]

Brùchdaidh nàdur mach a ceòl
Gach nì ’na ghlòir ’nuair thig an t-àm,
Ach O! cha tog iad dhioms’ am bròn—
Chan éirich mi ri ceòl no fonn.

A nis, a chlàrsach bhinn mo ghaoil,
O! paisgeam thu ’sa chùil gu bràth,
Oir tha do ghuth le meud na h-aois
Air tùchadh is gach teud air cnàmh;
Thig iomadh caochladh oirnn nach saoil,
Is O! nach mis’ dh’ fhaodas a ràdh,
An caraid sin ’san robh mo dhùil
E chaoidh, a bhi fo ’n ùir ag cnàmh.


DUAN DO’N GHAOL.

Choisinn an Duan so a’ cheud duais aig Mòd, 1910.

Air feasgar bòidheach, samhraidh, ciùin,
An ceo air lùbadh thar nam beann,
Air dhomh bhi ’g imeachd troimh an raon,
Is mi fo iomaguin faoin ’san àm;
Ar leam gu’n cual’ mi guth cho caomh
Mar inneal ciùil bu lùthmhor fonn,
’S ann thuirt e rium ’se m’ ainms “An Gaol”;
As m’ aonais cha bhiodh saoghal ann!

Gur tric a lion mi thu le gràdh
Le aoibh, le gàirdeachas, is ceol;
Gur tric a dhùisg mi fonn do dhàn
Am maduinn àluinn ait na h-òig’
Do dhi-chuimhnich thu féin an là,
A thachair sinn an gleann a’ cheò;
Bidh agad rium co-cheangal blàth
Thug mi air tùs do bhàrdachd beò.

[TD 117]

Gur tric a dh’éisd thu ri mo cheol,
Teachd bho na h-eòin air maduinn chéit,
A’ chuthag ghorm an coill nan cnò,
An smeorach ann an dlùths nan geug;
Is chi thu mi ’san duilleach òg,
’S na flùrain de gach seorsa gnè
’S ann chi thu m’ iomhaigh anns an ròs
Oir samhladh dhomhs’ iad sin gu léir.

’S ann tha mo chumhachd-sa ro-mhòr;
Có nach còmhdaich mi le m’ sgéith,
Is bheir mi air na leannain òg’
Gu’m bi iad pògadh beul ri beul,
Air feadh gach tir, am measg gach slòigh,
Gach ceangal pòsaidh ’s mis’ am freumh,
Oir cridhe cruaidh an àrdain mhòir
Grad thaisichidh aig m’ òrdugh féin.

Bidh mi am pailliunan an Righ
Feadh stòrais ionmhais agus maoin,
Is anns na h-ionadaibh is isl’,
Cha dean mi dimeas air a h-aon;
Gur tric a thog mi anam sgith
Toirt treoir is clith do’n chridhe bhrùit,
Gur tric ’san streup a rinn mi sith
’S a chuir mi’n strith an dàra taobh,

Gur tric a nochd mi iochd is bàidh
Chur cis air àmhghar agus leon,
Gur tric thug mise fois bho chràdh;
’S mi léigh is àirde air son bròin,
Is cridh sam bith bheir dhòmhsa àit,
Bidh sonas caomh gu bràth ’na chòir
’S mo dhoimhneachd féin cha tuig a mhàin,
Na h-ainglean ’s àirde t’ann an Glòir.

B’ann ann an Nèamh a fhuair mi ’n tùs,
Seadh, mu’n robh saoghal ann na’s mò,
Oir dhealbhadh mi le Righ nan Dùl,
Is chrùnadh mise le a ghlòir,

[TD 118]

Is mis’ an solus ’s an Reul Iùil
A threòraicheas gach uile shlòigh,
A dh’ionnsuidh slàint’ is sonas caomh
Is gheibhtear mi gun mhaoin gun òr.

’S ann air mo shonsa thainig Criosd
A dh’ aiseag slàint’ is sith bith-bhuan;
Mar sin ’s ann leig E bheatha sios
Mar iobairt do gach peacach truagh,
Bha mise leis ’n Getsemane,
Is chuala mi e gul gu cruaidh,
Is bha mi leis air Calbhari
’N uair thréigeadh e le Righ nam Buadh.

’S ann gheibhtear mi air fonn is cuan,
Bho ’n uachdaran gu ruig an tràill,
Cia àit ’gam bi mi cha bhi fuath,
No gamhlas fuar ag gabhail tàimh,
Oir teichidh naimhdeas roimh mo shnuadh:
Tha cumhachd ’s buaidh agam air nàmh;
Cha dìbir mi do bhàs no uaigh,
’S mar so bidh mise buan gu bràth!


STADAIDH MI DE RUITH NAN CAILEAG.

AIR FONN:—“Hùgaibh air nighean donn nam meallshuil.”

Aig Mòd, 1910 roinneadh a’ cheud duais. Oran ùr àbhachdach Gàidhlig, air a chur ri fonn beothail Gàidhlig.

Séist:
Stadaidh mi de ruith nan caileag;
Chan eil stàth ann bhi ’gam mealladh,
Stadaidh mi de ruith nan caileag.

Air oidhche dhòmhsa ruith nan gruagach,
Gaoth is gailleann fuar bho’n tuath ann
Fhuair mi allaban is cruadal,
’S mo dhroch ruagadh leis na madaidh.

[TD 119]

Bha Gilleasbuig féin ’s e comh’ rium—
Thogadh sinn le chéil’ bho’r n-òige—
Bha sinn tric, mar sin ag còrdadh
’S daonnan còmhla ruith nan caileag.

’Nuair a ràinig sinn an t-àite
’S an robh Anna agus Màiri
Bha sinn ann an dòchas làidir
Gaol ’gar fàgail dàn’ am barail.

Ach cha b’fhada mhair an dòchas;
Thainig madadh mór ’nar còmhdhail,
Bha droch ruchanaich ’na sgòrnan
Bha e cheart cho mòr ri gamhainn.

Shùilean anns an dorcha boillsgeadh,
’S cha bu charaid math ’san oidhch’ e,
Oir bha coltas air bha oillteil
’S cha b’e coibhneas a bh’ air aire.

Nuair a thàinig sinn car teann air,
Sheas mo laochan ’s chuir e greann air;
Cha robh tròcair ann ’san àm dhuinn;
Cha robh ann ach bhi ’nar n-amhaich!

Thug e leum gu bhi ’nam sgòrnan;
Thug mi thairis barr mo bhròig’ dha,
Thug mi buille goirt ’san t-sròin dha,
Leig e nuallan mòr is sgal as.

’N sin ’s ann thòisich neart na tuasaid,
Sinn ’ga iomain le deagh chuaille,
Rinn am baile uile gluasad:
Dhùisg an sluagh a bha ’nan cadal!

Thoisich tunnagan air ràcail;
Theann na mucan féin ri rànaich,
Chuala mise fear ag ràitinn,——
“Tha na meàirlich mu’n a’ bhaile.

[TD 120]

Cha robh duine, bean, no pàisde,
Nach robh mach a’ ruith nam meàirleach;
Cha robh madadh anns an àite
Nach robh teann air sàil nam balach!

Le meud cabhaig agus caonnaig,
Sud Gilleasbuig anns an dùnan,
Fodha sios gu ruig a shùilean;
Chaidh mo laochan as an t-sealladh.

Thill mi féin gu grad g’ a rùrach,
Mi ’ga rannsachadh ’san dùnan,
’S ann bha fallus fliuch air m’ aodann;
’S ann le spàirn a shlaod mi as e.

’N sin nuair fhuair e as a’ chruadal
Thuirt e rium “thoir dhomh do chuaille,
’S fàgaidh mi na coin gun ghluasad;
Cha teid iad do’n ruaig le cabhaig!

Thainig madadh; thainig triùir dhiubh,
Thòisich Gilleasbuig air an smùideadh,
’M fear dhiubh nach do d’fhàg e crùbach,
Chuir e ’n t-sùil as leis a’ chabar.

Theich mi féin le meud na nàire
Chuir mi teine ’s smùid bho m’ shàiltean,
Nuair a leum mi thar a’ ghàraidh,
’S ann air druim each bàn le Calum!

Thug e leum as, mach a bhà e,
Aig an fhortan tha fios c’àite,
Ghreumaich mise le greum bàis air,
Chionn ’s nach robh mi dàn ’sa mharcachd.

Thainig tuainealaich ’nam cheann-sa,
Thilg mo laochan thar a’ ghlinn mi,
’S ann a dh’fhaodas mi bhi taingeil,
Nach deach mi á cnaimh na h-amhaich.

[TD 121]

Dh’ eìrich mi ’s mi suathadh m’ aodainn,
’S mi mar fhear bhiodh air an daoraich,
Bheirinn féin mo chuid de’n t-saoghal,
Na’n robh mise dlùth do m’ dhachaidh.

Nuair a thog mi ris a’ bhràighe,
’S mi air bheagan sunnd gu gàire,
Thachair rium am fear a dh’fhàg mi
Trang a’ smàladh air na madaidh.

Thuirt e ruim “cho fad ’s is buan mi,
Cha teid mise ruith nan gruagach;
’S ioma allaban a fhuair mi;
Thug an uair so ’m barr air fad orr!”

Dh’fhàg sinn oidhche mhath le chéile;
Thug gach fear a dhachaidh féin air.
Sin agad-sa crioch mo sgeula
’S mar a dh’ éirich do na balaich.


DO ALASDAIR MAC FHEARGHAIS

a thuit anns an Fhraing, 14th October, 1915.

AIR FONN:—“Anns a’ ghleann ’san robh mi òg.”

Ged a rùisgeadh mais’ na coille
Air a lomadh leis an stoirm;
Ged a shearg gach luibh is doire
Rùisgte leis an doinionn bhorb;
Bheir an Samhradh iad mu’n cuairt
Sgaoilidh iad gu nuadh ’nan glòir,
Ach cha till, cha till, mo ghaol-sa
Thuit ’r-son saorsa na Roinn Eorp
Thuit ’r-son Saorsa na Roinn Eorp’, etc.

[TD 122]

’S truagh a ghaoil nach robh mi làimh riut,
Air a’ bhlàr ’nuair chaidh do leòn;
O! nach d’ fhuair mi féin am bàs leat
’S mór gu’m b’fhearr dhomh na bhi beò.
Mi air m’ fhàgail ’n so leam fhìn,
Le cridhe briste, tùrsach, breòit’,
Oir cha till, cha till, mo ghaol-sa
Thuit ’r-son saorsa na Roinn Eorp’.
Thuit ’r-son, etc.

’S ann mu ghlinn ghorm Chille-chomain,
’Ghaoil, a thogadh thu bho t’òig,
Far an tric a rinn mi coinneamh
Riut an coille dhlùth nan cnò;
Bidh na smuaintean sin, a rùin,
A chaoidh ag ùrachadh mo bhròin,
Oir cha till, cha till, mo ghaol-sa
Thuit ’r-son saorsa na Roinn Eorp’.
Thuit ’r-son, etc.

’Na mo chodal no ’nam dhùsgadh
’S tu mo smuaintean dh’ oidhch’ ’s a lò;
’S tric mi féin leat ann am bruadar
Feadh nan cluanag buain nan ròs;
’S ann a thà thu fada bhuam,
Far nach dùisg do chluan ri m’ cheol,
Oir cha till, cha till, mo ghaol-sa
Thuit ’r-son saorsa na Roinn Eorp’.
Thuit ’r-son, etc.

Dhealaich thu an teas a’ ghaoil rium;
Spìonadh thu bho m’ thaobh ro òg,
Chi mi féin, ar leam, a rùin thu
Air an raon gun lùths gun treòir,
Sinte ’n cadal trom na h-ùir,
Thuit thu ann an tùs do ghlòir
’S O! cha till, cha till, thu ghaol rium
Thuit ’r-son saorsa na Roinn Eorp’.
Thuit ’r-son, etc.

[TD 123]

<eng>IN MEMORY OF PTE. ALEXANDER FERGUSON

Youngest son of Donald and Marion Ferguson, Kilchoman, Islay, who fell in action in France, 14th October, 1915.

AIR:—“In the Glen where I was young.”

Though the beauties of the forest
In the winter’s blast are shed,
Though from every twig and flower
Summer’s bloom ere now has sped,
With the genial breath of spring.
Their former glory will return;
But from me my darling’s parted:
Ever more for him I mourn.
Ever more for him, etc.

O! that I was with my darling
On the field where he was slain,
O! that with you I had fallen,
And in death beside you lain.
I am now, alas, alone,
Broken-hearted daily mourn;
For from me my darling’s parted,
Never more will he return.
Never more will he, etc.

In the glen near Cille Chomain,
There it was your youth was passed,
Where I often, in the gloaming,
In your arms was fondly clasped,
With the mem’ries of these times,
Now my heart within me mourns,
For he fell in Europe’s combat,
And to me no more returns,
And to me no more, etc.

[TD 124]

In my sleeping hours and waking,
You’re my thoughts by night and day
Oft in dreams with you I wander
’Mong the verdant fields in May
Ah! but now you’re far away,
And your bed awaits no morn;
For you fell among the bravest,
Fighting for an age unborn,
Fighting for an age, etc.

Almost ere our love had blossomed,
You were hurried from my side.
And methinks I now can see you,
Where your blood the daisies dyed,
In your glorious youth and manhood,
You were from my bosom torn.
Now for me there’s nought to live for;
Ever more for you I mourn,
Ever more for you, etc.

(Translated from the original Gaelic by Eachann MacDhughaill.)<gai>


MO NIGHEAN DONN.

AIR FONN:—“S’e mo cheist an gille donn.”

Seist:
Hi, ho ro, mo nighean donn,
Tha mo smuaintean ort’s gach àm,
’S mi gu’n caidleadh leat an gleann
Ged b’e an tom bu leabaidh dhuinn.

’Sann air oidhche ’s mi air tir,
’S mi an seirbhis chruaidh an Righ,
An Loch Aills’ ag gabhail sgriob,
A rinn an ribhinn tachairt rium.

[TD 125]

Bha mi’m choigreach anns an àit,
Ach nochd i coibhneas dhomh is blàths,
Mar sin mheall an nighean mo ghràdh,
’S a chaoidh gu bràth chan fhannaich e.

’S iomadh oidhch’ ri frasan cruaidh
Tighinn thar beanntan an Taobh Tuath,
Chaidh mi shealltainn air mo luaidh,
’S a fhuair mi fhéin ’nam achlais i.

Ged a tha i fada bhuam—
Eadar sinn tha doimhneachd cuain—
Tha mo ghaol-sa ’n duigh cho buan
’S bha e an uair a thachair sinn.

Ma’s e, ghaoil, ’s gu’m bi mi beò
Cha tréig mi thu a luaidh na’s mò.
Bheir mi leam thu dh’ Ile ’n fheoir,
’S a chaoidh ri m’ bheo cha dealaich sinn.


MAR CHUIMHNEACHAN AIR EALASAID NIC DHOMHNUILL,

Bartrach Ghilleasbuig Mac Nìmhein, Maighstir Sgoile, a chaochail an Ile (Rockside) air an dara la fichead de’n Lùghnasdal, 1916.

Gur muladach a tà mi
’S mo chridhe ’n impis sgàineadh,
’S mi fada bho an àite
Rinn m’ àrach ’s mi òg;
Ged ’s iomadh là o’n dh’ fhàg mi,
A chaoidh bidh agam blàths ris;
An sin ’s ann tha mo mhàthair
Ag cnàmh fo an fhòid.

Bidh cuimhn’ agam gu bràth air
A’ mhaduinn sin a dh’ fhàg mi,
Nuair ghlac i teann air làimh mi
Cho faillineach aosd,

[TD 126]

’S le osnadh thùrsaich bhreòite,
’S ann ghlac i mi ’g am phògadh,
Is bhruchd i mach ag caoineadh,
’S na deoir air a sùil.

Ach O! bu bheag mo dhùil ris,
Nach fhaicinn tuille ghnùis sin;
’S e so ceann-fath mo thùrsa,
’S mo smuain dh’ oidhche’ ’s a là
Cha bhiodh mo chridh’ cho brùite,
Ar leam, na’n robh mi dlùth dhi,
’S gu’m faca mi an t-sùil sin
’Ga dùnadh ’sa bhàs.

Tha fhios a’ m gu’m b’e ’dùrachd
’San àm, gu’n robh mi dlùth dhi;
Ach cha robh agam saorsa
’S chan fhaodainn bhi ann,
Bho cheangal teann mo dhùthcha,
Le càbhlach nan crann lùghmhor,
Air bharraibh nan tonn dùbhghorm
An taobh so de’n Fhraing.

Is ged tha ’n dachaidh làthair
Chan ’eil i mar a bhà i:
Tha ’n teallach fuar gun mhàthair,
Tha ’n fhàrdach gun aoibh.
Ged thillinn féin gun dàil ann,
Chan fhaigh mi ’n aoibh a b’àbhaist,
An cridh’ aig an robh gràdh dhomh,
Ag cnàmh anns a’ chill.

’S m’ ùrnuigh ris an Ard-Righ,
Gu’n criochnaich mo làithean
’San eilean a rinn m’ àrach,
Le càirdean mo ghaoil,
Is taobh ri taobh ri m’ mhàthair,
’Sa chill ri taobh na tràgha,
Gu’n teid an sin mo chàireadh
Gu bràth fo an ùir.

[TD 127]

<eng>TRANSLATION.

AIR:—“Highland Mary.”

I’m sad and sorrow laden,
My heart is like to fail me,
I’m far, far away from the land where I was born
Though long I’ve been away, still
Fast mem’ries are unfading,
For yonder one is laid low—my mother from me torn.

And long my mind keeps guard o’er
That morning when we parted,
How close she held my hand in her own, so old and frail
And how, with sighs and moaning,
She embraced me in the gloaming,
And wept upon my shoulder, and bathed me in her tears.

But oh, could I conceive that
I ne’er again would see her.
My loss and sore bereavement, and my thoughts night and day,
If only I were nigh her,
To hear that voice so kindly,
And in life to see those eyes, and to dry away her tears.

I know that her desire was
That I should be beside her,
But duty’s call had tied me, and there I could not be.
For we wait the savage foeman
Upon the surging ocean,
On our ship of surest motion, patrolling Gallia’s seas.

I’ve still that home to go to,
Though not as I have known it,
To me the hearth is cold, and the house is full of gloom,
And though the war was over,
And I prepared to go there,
Her heart, so warm of old, now lies mould’ring in the tomb.

[TD 128]

Now ’tis my daily prayer,
When at an end my days are,
That in the Isle that reared me I lay me down to die.
That by my mother’s side,
’Neath the sod near ocean’s tide,
Till yon morning, to abide, in peaceful rest I lie.

(Translated from the Gaelic by EACHANN MACDHUGHAILL.)<gai>


O THEID MI THAR A’ CHAOIL AN DIUGH.

AIR FONN:—“An t-Alltan Dubh.”

Seist:
O theid mi thar a’ chaoil an diugh
Ged robh a’ mhuir is cathadh air,
O theid mi thar a’ chaoil an diugh
Ged robh a’ mhuir a’ bùirich

Ged shéideadh sian is gaillionnan
’S mi’n cunnart cruaidh gu’n caillear mi,
Chan fhan mi’n nochd na’s fhaide so
’S mo chridhe thall an Diura.

Taobh thall de’n chaol tha’n ainnir sin
’S mo dhùrachdsa bhi maille rith’
’S gu’n ruig mi nochd a dh’aindeoin i
’S mo chridhe glaist’ an gaol aic’.

Oir tha i nochd a’ feitheamh orm
’S tha fhios ’am gu bheil eagal oirr’,
Nach dean mi dheth le eithear beag
’S nach freagair i an stiùir dhomh.

Ach feuchaidh mi am bàta beag
Is bheir i thairis sabhailt’ mi
’S chan iarr mi tuille làmhan leam
Ged tha mi mhàin ’n am aonar.

[TD 129]

’S ann thall aig taobh a’ chladaich ud
A gheall i a bhi tachairt orm,
Is gheibh mi nochd ’n am ghlacaibh i
Ged bhiodh an t-aiseag daor dhomh.

Ach bho’n tha’n caol cho bagarrach
Bheir mi do dh’Ile dhachaidh i,
’S ged dheanadh aois mo ghealachadh,
Chan atharraich mo ghaol dhi!


CUMHA DO’N MHNAOI-UASAIL, MAIRGHREAD NIC THAMHAIS, AM BAILE-UR.

Fhuair mi sgeul duilich a lion mi le mulad,
Dh’fhag m’ inntinn trom dubhach ’s mi uile fo ghruaim,
Gu bheil a bhana-charaid a b’fhearr leam air thalamh,
An nochd ’s i ’na cadal ’san leabaidh ro-bhuan.

Co bhruidhneas ceart Gàidhlig bho’n rinn thu ar fàgail?
Bu bhana-charaid bhàrd thu ar cànain ’s ar ceòl,
Bha uaisle agus grinneas ’na t’aodann ag iomairt,
Maraon ann ad chridhe, an cridhe bha mòr.

An cridhe bha bàidheil gun fhoill no gun àrdan,
Bha tobar làn gràidh ann ’s cha tràigh e na’s mò,
Bidh sruthan dhe daonnan tric fliuchadh mo shùilean
’S mi ’m sheasamh aig t’ ùir-sa mar aon am measg slòigh.

’S ann ’san eilean uain’ Ileach bha còmhnuidh do shinnsear,
Na Caimbeulaich rioghail bha dileas do’n Chrùn,
Bha cuid dhe do chàirdean-sa riamh ann an Clàidbhil,
Cha robh Bail’-an-Abaidh gun àireamh ann dhiubh.

An diugh tha iad sgaoilte ’s gach cearn feadh an t-saoghail,
Tha cuid anns an ùir dhiubh chionn aoisean ’nan suain,
Tha thusa bhana-charaid o ar measg air do ghearradh,
’S ann sèimh bhios do chadal, fhuair t’anam an duais.

[TD 130]

Nis paisgeam mo chlàrsach, cha sheinn mi gu bràth i,
Na teudan d’am b’ àbhaist bhi àrd ann an ceol,
An nis iad air tùchadh, na pongan a’ diultadh,
Tha iad air am mùchadh le tùrs’ agus bròn.


OCH NAN OCH.

AIR FONN:—“Soraidh.”

Och nan och, gur mór mo mhulad,
Och nan och, ’se leon mi’n gaol,
Och nan och, gur mór mo mhulad
’S mi air m’uilinn anns an fhraoch.

Thusa théid an null do’n Chàrnaich,
Thar nan àrd-bheann do Loch Bhraoin
Thoir an t-soraidh so gun dàil ann
Dh’ionnsuidh Hannah, nighean mo ghaoil.

Innis dhi gu bheil mo ghràdh dhi
Buan mar bhà e anns a’ chaol,
Far an tric le m’ ghaol a bhà mi
Anns na làithean sona dh’aom.

Na’n robh mise mar a b’àbhaist,
’S agam bàta fo a siùil
Ruiginn féin Tigh-Sgoil na Càrnaich,
Ged robh càir gheal air Loch-Bhraoin.

Nuair a gheibhinn thu ’nam ghlacaibh,
’S mi ’ga t’altrum air mo ghluin,
Chluinninn féin le meud mo thlachd dhiot,
Mo chridh’ clapadh ri mo thaobh!

Nach bu shòlas dhomh air thalamh,
Thu bhi d’ laighe ri mo thaobh,
Ged a b’e tom fraoich mo leaba,
Ann an glacaibh taobh Loch-Bhraoin.

[TD 131]

Mo cheud mile soraidh slàn leat,
Ge b’e àite ’gam bi thù
Cha di-chuimhnich mi gu bràth thu
Gus an càirear mi ’s an ùir.


O THEID GU’N TEID.

AIR FONN:—“Tiugainn leam a ribhinn òg.”

Séist:
O théid gu’n téid, O théid mi fhìn
O, théid mi null thar Maol Chinntire;
O falbhaidh mi is bheir mi sgrìob,
Do dh’Ile ghorm nan glacagan
O théid gu’n téid, O théid mi fhìn.

O théid mi null do dh’Ile ’n fheòir
An tir is fhearr leam fo na neòil,
An tìr ’s an d’fhuair mi m’arach òg
Mu’n d’fhuair mi eòl air allaban.

Ged ’s iomadh àit’ a shiùbhal mi
’Nuair bha mi ’n seirbhis chruaidh an Rìgh,
Cha d’fhuair a h-aon dhiùbh ait’ am chrìdh’
Mar a fhuair Ile ghlacagach.

Oir ged a thug mi riut mo chùl
Bha daonnan dòchas agus dùil
Gu’n tillinn féin do ghleann mo ghaoil
Gu m’ chàirdean caomh ’s a’ mhachaire.

Is chi mi gruagach a’ chùil bhàin
Do’n d’thug mi ’n gaol an tùs mo là,
’S o’n dh’fhan i dìleas gus an dràsd
Gu’n glac mi làmh na h-ainnir ud.

[TD 132]

Is ni mi dachaidh bheag dhomh fhìn
Tigh’nn bèo gach là le gràdh is sìth,
’S ged gheibhinn tairgs’ de Chrùn an Righ
Gu’m b’fhearr leam fhìn mo dhachaidh bheag.

Is socraichidh mi sios gu bràth
An Ile ghorm mu’n iadh an sàl,
Oir thug mi rùn dhuit thar gach àit’
’S gu bràth mo mhìle beannachd ort.


THA MO GHRADH AIR AN NIGHINN.

AIR FONN:—“Tha mo rùn air a’ghille.”

Séist:
Tha mo ghràdh air an nighinn
An té bhàn a mheall mo chridhe,
Gruaidh mar ròs, a pòg mar mhil leam,
Beul on binne duanag.

’S tric a bhà mi leis an ainnir,
Ann an gleannan caoin a’ bharraich,
Duilleag ghorm ’gar sgaoileadh thairis,
’S iad mar bhrat mu’n cuairt dhuinn.

Mar tha teas na gréin’ do’n fhlùran,
A’ toirt beatha ’s spionnaidh ùr dha,
’S ann mar sin, a ghaoil, tha t’aodann,
Is do ghnùis gach uair dhomh.

Ge bu dorch ’s ’gam biodh an oidhche,
Ghealach féin a’ diultadh soillse,
Ruiginn thu, mo ribhinn choibhneil,
Gaol gun fhoill bu duais dhomh.

Thug mi àite do an nighinn,
Seomar ’s blàithe tha ’nam chridhe,
Gus an tig am bàs ’gam shireadh,
Cha leag mise bhuam thu.

[TD 133]

GRUAGACH TIGH-AN-FHRAOICH.

AIR FONN:—“Mo chailin mhaiseach dhonn.”

’Sa bhail’ ud thall tha nionag dhonn,
Is grinne ’n com ’s an gnùis,
Mo chridh’ is m’anam oirre ’n geall,
’S mi ceangailt teann le gaol;
A bilean thàth o’m binne gàir’,
A ghnàth ’gam fhàgal faoin,
Ach gheibhinn slàint’ na’m faodainn tàmh,
Le m’ ghradh an Tigh-an-Fhraoich.

Oir mar tha gealach chaomh nan speur,
Nach caill ’s na nèamh a cùrs’,
Mar sin tha mise ghaoil ’nad dhéidh,
Thu fhéin dhomh ’nad reul-iùil;
Gu’n ruiginn thusa ceum air cheum,
Ri sileadh ’s séideadh gaoith,
’S cha bhithinn sgith nuair ruiginn i,
Seadh, nionag Tigh-an-Fhraoich.

Oir ged a tha mo stòras gann
Gun chrodh, gun chrann gun mhaoin,
Gu’n saothraichinn do lòn gach là,
Le fallus blàth mo ghnùis;
Is bhithinn sona leat gu bràth
A’ tamh aig taobh a’ chaoil,
’S ged laighinn tinn gu’n éirinn slàn,
Le m’ ghràdh an Tigh-an-Fhraoich.

Mo mhile beannachd ort gu bràth,
’S gach àite ’gam bi thù,
Gu’n robh gach sonas agus àgh
A ghnàth ’ga d’ leantainn dlùth;
Oir gus an cuirear mi fo’n chlàr,
’S an dùin am bàs mo shùil,
Cha leig mi as mo chuimhn’ gu bràth
Na dh’fhàg mi’n Tigh-an-Fhraoich!

[TD 134]

FAR’N DO CHAITH MI’N OIDHCHE.

AIR FONN:—“Far an robh mi’n raoir,”

Dh’fhuirich mi an raoir am chaithris
Far’n do chaith mi’n oidhch’,
Leis an ribhinn bhòidheich bhanail,
Far ’n do chaith mi’n oidhch’;
Nuair a fhuair mi i ’nam ghlacaibh,
Cha robh smal no oillt,
Air nach deach an ruaig le cabhaig,
Far ’n do chaith mi ’n oidhch’.

Rinn mi air mo ghlùin a h-altrum,
Far ’n do chaith mi ’n oidhch’
Bha mo lamh m’a gualainn thairis
Far ’n do chaith mi ’n oidhch’;
Sheinn mi duanag dhi le caithream
Bhrùchd mi mach gun fhoill,
Ann an dàn mo ghràdh do’n ainnir,
Far ’n do chaith mi ’n oidhch’.

Bha mi ’g éisdeachd fuaim na gaillinn
Far ’n do chaith mi ’n oidhch’,
’S mi an seomar beag ’gam gharadh,
Far ’n do chaith mi’n oidhch’,
Chluinninn fhéin na féidh le ’n aighean.
Langanaich ’sa choill
Aig a’ chaol ri taobh na mara
Far ’n do chaith mi ’n oidhch’.

Bha ’na shòlas dhomh air thalamh
Far ’n do chaith mi ’n oidhch’,
Cha robh smuain air dol a chadal
Far ’n do chaith mi’n oidhch’;
Theich ro luath na h-uairean beannaicht’;
Cha do dh’fhan iad ruinn,
Mar gu’m b’ann air sgiathan aingeil
Far ’n do chaith mi ’n oidhch’.

[TD 135]

Tha mo dhùil ri tilleadh fhathast
Far ’n do chaith mi ’n oidhch’,
’S gheibh mi i gu teann ’nam ghlacaibh,
Far ’n do chaith mi ’n oidhch’;
Is ma ’s è ’s gu’m bi sinn maireann,
Ceanglaidh sinn an t-snaoim,
’S cha bhi feum air dol air astar
Far ’n do chaith mi ’n oidhch’.


MAIRI.

AIR FONN:—“Mo Ribhinn Choibhneil”

Air dhomh bhi ’m shineadh an tom de luachair,
’S ann rinn mi bruadar, mo luaidh, bhi làimh rium
Ach ’n uair a dhùisg mi a suas bho m’ thuaineal
Gur fada bhuamsa bha ghruagach Màiri.

’S ann thug mi gaol dhuit a chaoidh nach fuaraich,
Cha chlaoidh an uaigh e ’s cha bhuadhaich bàs air;
’S ged b’e an uair so a b’ fheudar gluasad,
Do ghlaic na h-uaigh, bi mo luaidh-sa Màiri.

Oir bhithinn sona am bothan fraoich leat,
Ged b’ann am fasgadh ri taobh nan àrd-bheann,
Far am bhiodh nàdur a’ seinn a chiùil dhuinn
Is mise seinn air mo ghaol do Mhàiri.

Ged b’ann am pailliun no ann an lùchairt,
Gur fuar a’ chùil iad gun ghaol a’ tàmh annt’;
Thoir dhòmhsa nàdur is gleann nam plùran,
Gun ni ’san t-saoghal ach gaol mo Mhàiri.

O, c’àit am bheil e nach toireadh gaol dhuit!
Bheil e ’na ioghnadh ged lùb do ghràdh mi?
Do ghruaidh mar chaorann, mar dhearc do shùilean,
Le mais’ maraon ann ad ghnùis, a Mhàiri!

[TD 136]

Ged a gheibhinn gach ni ’san t-saoghal
Gach òr is maoin ann an cùirt na Ban-righ;
Dé ’s fheairrd mi h-aon dhiubh ’s mi bhi as t’ aonais;
Gun cùnntainn faon iad seach gaol mo Mhàiri.

Nuair thig an t-àm sin a thréigeas lùgh mi
An t-àm a dh’fheumas mi’n saoghal so fhàgail,
An sin b’e m’ iarrtas gu’m bi thu dlùth dhomh,
Chùm bhi dùnadh mo shùil, a Mhàiri.


THOGAINN FONN NEO-THROM.

AIR FONN:—“An teid thu leam a ribhinn mhaiseach.”

Thogainn fonn neo-throm do m’ leannan;
Thogainn fonn air fear mo ghràidh;
Thogainn fonn neo-throm do m’ leannan,
Tha mo bheannachd ort gu bràth.

’S mi gu’n rachadh ann ad choinneimh,
Ged robh gaillìonn ann is sian,
’S dh’ fhanainn leat aig taobh an tomain
’S mi ’nad bhroilleach ’ga mo dhion.

’S tric a bha mi, ghaoil, ’nad ghlacaibh,
Ann an gleannan gorm nan geug,
Nach bu shòlas dhomh air thalamh
A bhi ma’ riut fad mo réis.

Ged a gheibhinn féin an Rioghachd
Leas gach ni ’s an Righ air làimh
’S mór gu’m b’ fhearr leam féin an t-Ileach,
Aig a bheil mo chridh’ gu bràth.

Nuair a thilleas ruinn an samhradh,
Theid mi leat do ghleann nan geug;
Eoin a’ seinn ri taobh nan alltan,
’S mise seinn do m’ annsa fhéin.

[TD 137]

Theid mi null thar Maol Chinn-tire,
Null do Ile ghorm an fheoir,
’S ni sinn dachaidh bheag dhuinn fhin ann,
Ann an gaol ’s an sith tigh’nn beo.


AIR AN NIGHINN THA MO RUN.

AIR FONN:—“Air a’ Ghille tha mo rùn.”

Séist:
Air an nighinn tha mo rùn,
Tha mo ghaol air an nighinn,
’S truagh nach robh thu nochd ri m’thaobh
B’e sud dùrachd mo chridhe!

’S mi ’gad phògadh beul ri beul,
Ri sud dh’éireadh mo chridhe;
Thug mi rùn dhuit thar gach té,
’S tu mo reul thar gach nighinn.

Mar a’ ghrian leam tha do shnuadh;
Tha do ghruaidh mar an sirist;
Mar an lòn-dubh tha do ghruag,
Sios mu d’ ghuaillean, mo nighinn.

Nuair a théid a’ ghrian fo sgàil,
Théid mi ghràidh ’ga do shireadh;
Théid mi ann gun fhios do chàch,
’S gheibh mi slàinte bho m’ nighinn.

Cha teid mise nochd gu suain;
Cha till fuachd mi no sileadh,
Gus an seinn mi dhuit mo dhuan
Air mo luaidh dhuit, mo nighean!

Ged tha fortan fad o m’ laimh,
Cuiream fàilt air, ma thig e;
Ach tha agam ni is fhearr,—
Seadh, mo shlàinte ’s mo nighean.

[TD 138]

[Blank]

[TD 139]

ORAN NA BASGAID.

Na’n robh agam teachdaire a bheireadh fios gun dàil bhuam,
Bheireadh fios gu h-aithghearr bhuam gu Eoghan Chnoc an t-Sàilein,
Mar chùm e bhuam na basgaidean, seadh, basgaidean na bàthaich,
’S mise ’s mi cho feumail orra bhiathadh spréidh ’s an àlaich.

Ach aidich nise, Eoghain, dhomh ’s tu ionnsaicht’ anns gach cànain,
Gu’n d’ atharraich na h-aimsirean, an geamhradh òirnn gu h-àraidh,
An uair tha h-uile duine ’s iad cho trang ri cur is àiteach,
Tha thusa, Eoghain laghaich, trang ag cladhach a’ bhuntàta!

Fhuair mi sgeul bha muladach chuir duilichinn an tràth s’ orm,
Gu’n d’thàinig tuil Thraigh Ghruinneard ort ’s gu’n d’ thumadh anns an t-sàil thu,
Gu’n d’ sgriob e leis na basgaidean ’s gach cairt á Cnoc an t-Sàilein,
’S gu’n d’thachair iad air iasgairean an taobh an Iar de Harbe!

Chuala mi a rithist e, gun facal idir bòilich,
Gu’n robh thu ann an té aca gu gleusda ’s tu ’ga seòladh,
Crann de smior an daraich anns a’ bhasgaid gheall thu dhòmhsa,
Cha bhithinn-sa cho miothlachdail na’n robh mi fhìn air bòrd leat.

Ach nuair a ni thu tilleadh, Eoghain, rithist thar na voyage,
Seol a stigh do Shanaig leis a’bhasgaid gheall thu dhòmhsa,
’S theid mi fhéin ’ga h-iarraidh ann, ach ’se mo mhiann ’s mo dhòchas,
Gu’m faigh thu dhachaidh sàbhailte ’s tha crioch an dràsd air m’ òran.


COILEACH IAIN CHIOBAIR.

An coileach mór a bh’aig Iain Ciobair,
’S ann bha corr is mile dath air,
Thainig e as grunnd nan Innsean
Bruidhinn e cho fior ri parrot.

[TD 140]

Dh’innseadh e nuair bhiodh uair dhoirbh air,
Na’m biodh dlùth dhuinn stoirm is gaillionn
Bhiodh a chirean is dath gorm air,
Is droch cholg air dhol a shabaid!

Nuair a sheasadh e air gàradh,
Dhol a ghàirsinn tràth ’sa mhaduinn,
Dheanadh esan fuaim mar thàirneach,
Cumail sluaigh an àit bho chadal.

Chuala mise gu’n d’thuirt Pàruig—
“Gabhaidh mise fàth air fhathast;
Chan fhaicear tuille e air gàradh,
’S cha téid e air spàrr air chabhaig.”

Fhuair e gunna agus fùdar,
Is e’n dùil gu’n robh e tapaidh;
Nuair a thug e suas ri shùil i,
’S ann a chaill mo laoch a shealladh.

Tha coileach Iain mar a bhà e,
Oir cha d’thainig bàs air fhathast,
Bruidhnidh esan iomadh cànain
Ach ’s i Ghàidhlig fad’ bu bhlasda!


CUMHA AN EILTHIRICH.

An fheudar dhomh bhi fàgail
Na tir ’san d’fhuair mi m’ àrach?
Mo chùl a thoirt gu bràth riut,
’Thir àillidh nam beann,
Tha m’ anamsa gu cràiteach,
’S mo chùlthaobh ris an àirigh,
’S am fearann a rinn m’ àrach,
’Ga àiteach aig Gall.

Ged ’s fheudar bhi ’ga d’ fhàgail,
Bidh taobh agam gu bràth riut;
Oir bidh coimhcheangal blàth riut
A’ tàmh ann am chom;

[TD 141]

Oir ann tha lagain àluinn
Bhios tigh’nn fainear gu bràth rium,
Tha duslach ’s ùir mo chàirdean
Ag cnàmh anns a’ chill.

Ach O! nach beag a shaoil mi
Gu’m fàicinn féin an caochladh,
’S gu’m feumainn bhi toirt cùil riut,
O! dhùthaich mo ghràidh.
O! chaidh do shluagh a sgaoileadh
Air feadh gach cearn de’n t-saoghal,
’S tha do luchd-àitich sgaoilte,
Gach taobh de an tràigh.

Tha ’m fearann ’s e gun àiteach,
Na làraichean ’nam fàsach;
Chan fhaicear smùid nam fàrdach
A dh’àraich na seoid;
Cha chluinnear fuaim an gàire,
Cha chluinnear duan no dàn ann,
Oir sgiùrsadh bàird is bàrdachd,
Is bhàsaich an ceol.

An so, an tir nam mòr choill,
Feadh choigreach nach eòl domh,
Air bheagan maoin no stòrais,
’S gun chòir agam ann;
’S nach faigh mi àite còmhnuidh.
Am fearann gaolach m’ òige,
Oir sgiùrsadh mi gun tròcair,
Le fòirneart thar thonn.

Mo bheannachd leatsa, Ile,
Ceud slàn le dùst mo shinnsear,
Is truagh nach robh mi sinte
Gle iosal ri’n taobh,
Ach o nach robh e’n dàn domh
Gu’m faighinn fois no tràth ann,
Mo bheannachdsa gu bràth leat
’S na dh’fhag mi ’nad ùir.

[TD 142]

ORAN DHOMHNUILL IASGAIR.

AIR FONN:—“Domhnull an Dannsair.”

So gu do shlàint’, a Ghàidheil ghasda,
So glacam do làmh le fàilt mar charaid;
’S ma bhitheas mi slàn air oidhch’ na Calluinn,
Gu’n òl mi deagh shearrag le Dòmhnull.

Mo thlachd agus m’aoibh air oidhch’ na calluinn,
Bhi leatsa mu’n bhòrd ag òl na searraig,
’S bhi luaidh air na laoich chaidh sgiùrsadh thairis,
Bho fhearann is dachaidh an òige.

Thu fallan do d’aois, gun ghaoid, gun ghalar,
Chan aithne dhomh aon cho aotrom, fearail,
Gun leagadh tu fiadh air sliabh ’na dheannaibh,
’S gu’n leònadh tu gearraidh na mòintich.

Thu maith ann am bàt’ ri àird na gàillinn,
Gun eagal roimh stoirm no còlg na mara,
’S ged shéideadh a’ ghaoth air aodann cladaich
Cha b’eagal do’n mharaiche Dòmhnull!

’Se dh’àraich do shlàinte tràigh na mara
’S bu mhiann leat riamh bhi dian mu’n chladach;
Cha d’thàinig thu riamh gun iasg o’n charraig,
Bhiodh eallach leat dachaidh an còmhnuidh.

’Nuair dh’éireadh tu tràth le sàr a’ chuilein,
’S le d’ ghunna glan, caol, le fùdar ullamh,
Gu’m marbhadh tu ròn is geòidh is tunnag,
’S an coileach o mhullach nam mòr-bheann.

So, gùidheam gu bràth duit slàinte mhaireann,
’S gach ni mar is àill a ghnàth bhi ma’ riut,
Gun acaid, gun leòn, gun bhròn, gun smalan,
Ach aoibh cho fada ’s is beò thu.

[TD 143]

MOLADH ILE.

FONN:
Ho ro! eileanaich mo ghràdh,
Ile bhòidheach m’àite tàimh,
Bheir e ’n t’urram thar gach àit,
’S bidh mise ’n dràsd ag cainnt air.

An t-eilean ’s àille chunnacas riamh,
Air an dealraich le glòir a’ghrian,
Far an robh mo shinnsearachd o chian,
’S b’e riamh an àite còmhnuidh.

’S lurach Cill-a-chomain shuas,
Le chreagan àrda taobh a’ chuain,
Caoraich bhàna le an uain,
Air feadh nan cnoc ’s nan gleanntan.

An ceol is binne leam a chual,
Gaoir na fairge tigh’nn gu m’ chluais,
’S na tuinn dhùbh-ghorm, ghreannach, uain’,
Bhios ris an tràigh ag crònan.

’Nuair a thig an geamhradh fuar,
’S a thriallas an geadh glas o’n tuath,
’S ann an Ile ghorm nam buadh,
Gu h-uallach ni e chòmhnuidh.

’Nuair a thig an samhradh blàth,
’S a chinneas gu h-ùrail suas am bàrr;
’Nuair theid an spréidh mach le an àil,
Gur àluinn bhios na beanntan.

’S iomadh ni tha ’n Ile fàs;
’S bòidheach e ’s gach luibh fo bhlàth;
Gheibhear ann am bainne blàth
’S an càis’ ’n uair thig an samhradh.

Le m’ òran thig mi nis gu ceann;
Sgleò no bòilich chan ’eil ann,
Ach ’se mo dhùrachd anns gach àm
Mo dhream bhi’n Ile chòmhnuidh.

[TD 144]

ORAN DO GHILLE OG AIG COGADH AFRICA.

Bho’n a chaidh thu nùll thar chuantan,
’Sheasamh làrach ann an cruaidh strith,
A dh’iomairt lann le neart do ghualainn,
Gu gaisgeil, cruaidh, ’s gun bhuaidh cha striochd.

Dh’fhalbh thu, sheasamh còir do dhùthcha,
’Chumail coinnimh ris na Dùidsich;
Le lann ghlas a’ toirt daibh dùbhlan;
’S mairg thig dlùth duit anns an strith.

’S mairg a thigeadh ann ad chòmhdhail,
’Nuair a dh’éireadh fearg an òigeir;
Tha buaidh leat anns gach àit an còmhnuidh
Ann an còmhstri no an sith.

An àm coinneachadh an nàmhaid,
Mar ghaisgeach treun cha tréig thu’n làrach,
An àm bhi ’g iomairt le geur stàilinn,
Buaidh no bàs gu bràth mu’n striochd.

Thainig thu o dhaoine làidir,
A bha uasal riamh ’nan nàdur.
’S a bha seasamhach ann am blàraibh,
’S tric thug naimhdean fo chis.

Tha ionndrainn mhór ort aig na Gàidheil,
Far am bi comunn cruinn nan àrmunn
’Se mo ghuidhe ris an Ard Righ
Thu thigh’nn sàbhailt, slàn, do d’ thir.

’Se mo ghuidhe thu thilleadh sàbhailt,
Dh’ionnsuidh ’n tir ’san d’fhuair thu t’àrach;
Gus an lagan chois na tràghad
Far am faigh thu tàmh le sith.

[TD 145]

MOLADH NA ROINN.

An t-àite ro phrìseal Roinn Ileach mo ghràidh,
An t-àite ro mhaiseach le pàilteas a’ fàs;
Le mhachraichean bòidheach ’s iad còmhdaicht’ fo bhàrr,
’S le cudthrom a thoraidh ag cromadh ri làr.

Tha luibhean, ’s gach seòrs ann gu bòidheach a’ fàs;
Bidh an sòbhrach ’s an neòineag ag còmhdach nam blàr,
Gur glòirmhor an sealladh iad uile fo bhlàth,
Fo shileadh an drùchd anns an ùr mhaduinn bhlàth.

Bidh seilleanan ruadh ann feadh chluaran ’gan deògh’l;
’Sa ghleann feadh nam preasan bidh ceilearadh eòin;
Bidh an smeòrach air chuiseig, ’s an ùiseag air lòn,
Is cùthag ag goirsinn an coille nan cnò.

Na nighneagan maiseach gun smal no gun fhoill,
Cho geal ris a’ chanach ’s cho fallan ’nan loinn;
O’n chuir mi orr’ aithne cha d’fhuair ach aoigh
’S gu’n toir mi bean-tighe á cladach na Roinn!

Nach bòidheach an sealladh tigh-soluis na Roinn,
Le adharc a’ cheò ri crònan ro throm;
’S i daonnan toirt rabhaidh do mharaich nan tonn
E dh’fhuireach o’n chladach mu’n caillear an long.

Ged bheirinn mo chùl riut, ’s ged shiùbhlainn thar thonn,
Bidh m’aigne ’s mo rùnsa le dùrachd ’nad fhonn,
’S ged shiùbhlainn gach tir agus rioghachd tha iad ann,
Bidh mo chridhe gu dileas an iochdar na Roinn.

[TD 146]

ORAN BAINNSE.

FONN:
Sud a dh’fhàg mi ’n diugh gun sùnnd,
Air mo dhi-chuimhneachadh ’sa chabhaig,
Sud a dh’fhàg mi ’n diugh gun sùnnd
Chionn nach d’fhuair mi thun na banais.

Bha sùil agam ri cuireadh fialaidh,
Gu’n rachadh m’iarraidh thun na banais,
’S gu’m faighinn cearc le forc is sgian,
Gu bhi ’ga h-ialladh, biadh ro bhlasda.

Gu’n do reamhraich mi’n geadh mór,
Le min phònair thàinig á Glaschu,
’S na’n do chuir mi e gu margadh,
Chuireadh e airgiod dhomh am banca.

Cheannaich mi tiodhlaic a bha fiachail,
Deagh leab’ iaruinn a chuid Shasunn,
Ach gun chuireadh mar bu mhiann leam,
Chaill iad fiachan nach bu mhaith leo!

Fhuair mi cùrainn a bha crùn
Air-son flùr gu’n phàigh mi tasdan
Fhuair mi sud is casag chaol
Sgoltadh bha ’na cùl ’san fhasan.

Gleidhidh mi ’n tiodhlac nis domh féin,
’S cuiridh mise feum oirr’ fhathast,
’Nuair a gheibh mi bean dhomh fhéin;
Ach ’s ainmig iadsan gheibh gu m’ bhanais!

Bu lionmhor ann na daoine mòra,
Le’n cùid charbad ’s paidhir each annt’,
Ach a’ chuid aig nach robh carbad,
Fhuair iad coingheal o Mac Artair*

Cha robh ’n coisiche gu stàth ann,
’S cha robh ann ach sàr nam marcaich,
Ach ged bha bhanais ud cho stràiceil
’Se ’m biadh fhuair pàirt buntàt’ is sgàdan.

[TD 147]

Bidh mi tigh’nn gu ceann le m’ òran,
A fhleasgaich òig, thoir thus an aire,
Cuimhnich ’n uair a bhios thu pòsadh
Gu’n iarr thu mo sheòrsa thun do bhanais.

* Fear an tigh òsda am Beul an Ath.


ORAN DO’N BHAN TREABHAICHE ILICH.

O! Seinn leam an duanag
O! seinn is togaibh suas i,
O! seinn leam an duanag,
Do’n mhaighdinn shuairce, cheanalta.

Tha nighneag òg ’san àite,
’Si ’n diugh ceann fàth mo bhàrdachd,
’S am fear a gheibh air làimh i
Bidh blàth na deagh bhean-tighe air.

Na’m bithinns’ dol a phòsadh,
B’e mo rogha céile Flòraidh;
An Ile tha i ’chòmhnuidh
’S gur fearail, òg, an sgalag i!

Thar gach té tha buaidh aic’,
’Si maith air figheadh ’s fuaigheal.
Am mach air achadh buana
Có ’m fear bheir buaidh air spealladh oirr’?

Tha i ro mhàith am fàrdaich,
Is ni i cur is àiteach,
’S gur beannaichte do’n àrmunn,
A gheibh air làimh an ainnir sin.

Ni i treabhadh fiarach,
Is sgriob gun lùb gun fhiaradh,
Le gearrain ghiortach, shrianach,
’S crann iaruinn a chuid Ghlaschu.

[TD 148]

Chan urrainn dhomh do chàineadh,
No do chur sios le bàrdachd,
’S gur duilich nach d’rinn nàdur,
A Fhlòraidh, sàr a’ bhalaich dhiot!


ORAN GAOIL.

“Thug mi gaol ’s cha b’ann saor,
Dh’fhàg mi faoin gun mòran stàth,
Thug air falbh mo dhreach ’s mo shnuadh,
’S tha mo smuaintean ort a ghnàth.

’S ann aig coinneimh feasgar Luain,
Bheachdaich mi mo luaidh thar chàich,
Bhuail an gaol mi nach d’fhàs fuar
’S tha mo shnuadh nis air cnàmh.

Mala chaol mar it’ an eòin,
Dà shùil bhòidheach, mheallach, bhlàth,
Còmhradh milis, bilean caoin,
Air a bheil daonnan fiamh a’ ghàir.

Ged bhiodh agam buaile spréidh,
Agus té le mòran stràic,
Cha bhiodh m’àigne rium-sa réidh,
’S mi ’gad thréigsinn a ghràidh.

Thug mi gaol nach searg ri m’ bheò,
’Nuair bha mi ’n tùs òig mo là.
’S an uair a bhios mi dlùth ’na d’ chòir,
Bheireadh do bhòidhchead beò mo chàil.

Chithear coill air àird a’ chuain,
’S i gu dosrach, dlùth, a’ fàs,
Chithear iasg air bhàrr an fhraoich;
Mu’n dean mo ghaol-sa dhuit cnàmh.

[TD 149]

SEINNIDH MIS’ AN DUANAG.

AIR FONN:—“Cabar Feidh.”

Seinnidh mis’ an duanag,
Do’n ghruagaich is maisiche,
Caileag bhòidheach shuairce
’S tù ’s stuamaiche ’s aithne dhomh.
Chan ’eil cron no gò innt’,
No faoin ghlòir an taice rith’
Gun taghainn thar gach ciad i,
’S mo mhiann thar gach caileig i.
Tha i lurach tha i loinneil;
Tha gach uile mhais’ oirre;
Tha i aoibheil tha i coibhneil,
Chan ’eil foill an taice rith’,
’S chan ’eil té eile fo na neoil,
Tha cho bòidheach craicionn rith’;
Gur gile bian na faoileag
Air aodann nan cladaichean.

Ged tha mi gann de stòras,
Gu’n deanainn seòl air t’ aran duit,
Oir shaothraichinn do lòn duit,
’S cha bhoidh ri d’ bheò ort aithreachas,
Oir mharbhainn breac air lòn duit,
’S na h-eoin air bharr nam meanganan;
’S na’m faighinn anns a’ ghleann iad,
Gu’m biodh an ceann fo m’ achlais;
Leis a’ ghunna air bharr thulaich,
’S fùdar ullamh agamsa,
Air an t-sliabh b’e sud mo mhiann,
Is deagh chu mhial bhi’n taice rium;
Is leis gach creutair thogadh geugan
Bhiodh deagh thé dhiubh dhachaidh leam,
’S gu’n toirinn thar nam frithean
Ard-righ damh na cabaraich.

[TD 150]

Thug mi gaol thar chiad dhuit
’S mo mhiann, thu bhi agamsa;
’S na’n robh agam mial chu
’S an liath thé fo m’ achlais,
Gu’m marbhainn tunag ’s fiadh-gheadh,
’S bhiodh an liath-chearc maille rium,
An coileach dubh ’s e dùrdail
’S e ’g iarraidh dlùth d’a leannan féin.
Do mo nighneag ’s mi rith’ sinte,
Ged bu righ air thalamh mi,
An iomall glan fo sgàil nam beann
Is eoin nan crann bhi ’n taice rium
An gleann nan geug an ceann fo ’n sgéith,
’S gach uile chreutair cadal dhiubh;
Mi bhi ’gad ghrad chaoin phògadh
Bu shòlas domh air thalamh e.

Chan ’eil ’san Eilean Ileach
Aon ribhinn is maisiche;
Do ghaol cho buan ’sam fior-uisg’
’S na’m faighinn fhìn bhi cadal leat,
Ged b’ann am bothan-airigh,
Is nàdur a bhi maille rium,
Fo dhion ’s fo sgath nan àrd bheann
Ged thigeadh àrd na gaillionnan,
Ged a shéideadh òirnn na gaothan,
Agus smùid nan gaillionnan,
Bhithinn sona leatsa, ghràidh,
Is mo làmh bhi thairis ort
Ged b’e tom luachair seadh ar cluasag
An gleann uaine glacagach,
’S mi tarruing, ghràidh, ri m’ thaobh thu
’S a ghaoil cha bhiodh ort aithreachas.

[TD 151]

ORAN.

<eng>(In Memory of “Otranto” Disaster.)<gai>

Air mios deireannach an fhoghair—
An seathamh latha ma’s maith mo chuimhne,
Nuair a thainig an “Otranto”
’S iomadh gaisgeach a bha innte,
Dhol a sheasamh saors’ an t-saoghail,
Chan e mhàin air raoin na Frainge,
Air gach uile chearn ’ga sgaoileadh,
Bratach shaors’ o dhaors’ a naimhdean.

Bu bheag a shaoil’ nuair rinn iad fàgail,
Seadh, gu’m b’ann air tràigh an Ile
A thachradh Righ Fuar a’ bhàis orr’,
Chum am fàgail ann ’nan sineadh;
Is ged nach d’ fhuair iad cùis air Nàmhaid,
Fhuair iad bàs a cheart cho dileas:
Fhuair gach aon dhiubh bàs mar ghaisgeach,
Fad o dhachaidhean a shinnsear.

Thiodhlaic sinne iad leis gach urram,
A b’urrainn sinn a chur air saighdear;
Chaidh am pasgadh mar bu mhiann leo,
Anns a’ Bhrataich Stiallaich Reultaich;
Is am beagan a bha beo dhiubh,
Nochdadh coibhneas mòr is bàidh dhoibh:
Fhuair iad dion is blàthas is fasgadh,
’S tric a thaisbeanaich na Gàidheil.

’S iomadh màthair ’s maith glé aosda
Chaill a h-aon mhac mùirneach gràdhach,
’S iomadh nighneag bhòidheach bhanail
A chaill a leannan air an tràigh ud;
Is O! cha till, cha till a h-aon dhiubh,
Dh’ionnis’ na dùthcha ’rinn iad fhàgail;
Tha iad tosdach fuar, ’nan cadal,
Fad o dhachaidhean an càirdean.

[TD 152]

A chaoidh bidh blàthas gus ’n latha mu dheireadh
Aig America ri Ile,
Oir tha còrr is ceithir cheud dhiubh,
Air an tiodhlacadh ann gu dilinn.
Fo thulaichean gorma Chille-Chomain
Tha na h-òganaich ’nan sineadh,
’S los gu’n dùisgear o na mairbh iad,
Ghiulan arm do dh’Iosa Criosda.


SEINNIBH LEAM AN DUAN.

DO’N UASAL, IAIN MAC GHILLE-MHOIRE, ILE.

(Air dha tighinn gu aois.)

Séist:
Seinnibh leam an duan gu h-aoibhneach,
Seinnibh leam i fad na h-oidhche;
Lion a’ chuach de fhear a’ choibhneis,
Slàinte air an Oighre òg.

Oighre òg an Eilein Ilich
Tigh’nn air oighreachd aosd’ a shinnsear,
Caimbeulaich a sheas gu dileas
Cùis an riogh’chd air iomadh dòigh.

Tha sinn cur an nochd ort fàilte;
Tha gach aon ag òl do shlàinte,
Guidhe fallaineachd is àigh dhuit
H-uile là a bhios tu beò.

Mac an t-Saoir agus am Baillidh
Lionadh suas nan cuach g’an stràcadh;
Sud an dòigh a chleachd na Gàidheil,
Ag cur fàilt’ air oighre òg.

Fear a’ Chreagain, ceann na féille,
’S Caiptein Mac an t-Saoir le chéile,
Cumail òrduigh air an fhéisd ud;
’S cha robh éis air beag no mòr,

[TD 153]

Fhuair sinn deagh-ghean agus càirdeas,
Fhuair gach aon dhinn làn air làrach
Aig tein’-aighear Chnuic-na-Daile,
Ag cur fàilte air Iain Og.

’S e mo ghuidhe is mo dhùrachd
Gu’m bi Righ nan Gràs ’gad chaomhnadh,
Gu’n robh fhocal-san ’gad stiùradh
Mar reul-iùil dhuit fad do lò.


<eng>TRANSLATION.

Sing with me this ditty lightsome
On this ancient airful sprightly
Fill the cuach that we may plight a
Health unto the youthful heir.

Youthful heir of bonnie Islay
Where of old his gallant sires were
Campbell mights in time of trial
Who our legions oft did save.

We this night do bid thee welcome
To thy heritage delightful
And may thine be every blessing,
Health and happiness for aye.

MacIntyre and our Affairs-Man,
Shall fill up the cuach unfailing,
That’s the way it was in Gaeldom.
When they hailed a young heir.

Fear-a-Chreagain leal and hearty
Aided by the gallant Captain
MacIntyre did make us happy
With the best of Highland fare.

[TD 154]

We had joyousness and rapture
Like a stream was Mac-na-Braiche
At the fire on Cnoc-na-Daile
When we welcomed the young heir.

May the Angel of the Presence
Pray we be with thee to bless thee
And to keep thee safe wherever,
Be thy footsteps night and day.<gai>


ORAN A’ BHACAICH.

Gur mise chaidh ’nam chabhaig
Anns a’ mhaduinn ’n àm dhomh dùsgadh;
A’ chuthag thug i ’n car asam,
’S a’ mhaduinn cur nan smùid dhith:
Na’n d’thug i ùin’—a’ bhradag—dhomh,
’S gréim arain chur fo m’ chùlaig,
Cha bhithinn cho mi-fhortanach,
Mu ghnothaichean an t-saoghail

’S ann fhuair mi laogh á Glaschu,
Cho math ’s a bha ’san dùthaich,
A chosd dhomh cóig puinnd Shasunnach,
’S a phàigh mi faradh daor air;
Ach thainig seorsa galair air,
A sgaoil air feadh na dùthcha,
’S na tuathanaich tha faisg orm,
A’ bagradh air mo sgiùrsadh.

Na laoigh a b’fhearr bh’ aig Uilleam,
Tha iad uile anns an dùnan;
A’ choir’ air fhàgail agamsa,
O’n rinn an galar sgaoileadh,
’S gur e mo laogh thug dhachaidh e,
A Glaschu nam bùithean;
’S ann bhóidich e air anam dhomh
Gu’m biodh an galar daor dhomh.

[TD 155]

’S a nis, bho’n ghabh na cearcan e,
A chaoidh cha bheir a h-aon dhiubh;
Na mnathan ’s iad ’gam mhallachadh,
Is coma leo co-dhiu mi.
Tha teanga gheur aig Iseabal,
’S chan ’eil i idir aobhach,—
Ni Math a bhi ag cuideachadh
An duine tha leath’ daonnan.

’S ann thuirt Bean Mhic Amhlaidh rium,
Gu’n robh chearc Fhrangach crùbach,
Le plàigh thug mi á Glaschu,
Le ablach de laogh geal.
Gur uamhasach an aimhreit e,
Ma ghabhas clann nan daoin’ e;
Gu’m bi an lagh ’gam chrochadh-sa
Ri sparran Làraich Uisdein.

Mo chomhairl’ air gach duine
’N àm do’n chuthaig tigh’nn do’n dùthaich,
Bhi cinnteach á gréim arain
Taobh na leapa an àm dùsgaidh;
Mur faigh thu ùin’ a chagnadh,
Mu’n tig a’ bhradag dlùth ort,
Biodh do chluasan stopt agad,
Le cotan no le cùrain.

[TD 156]

BANAIS CHORSAPUIL.

B’i sud a’ bhanais urramach a chruinnich ann an Corsapul;
Is iomadh aon fhuair cuireadh bha urramach ro mhòr ann.
Dh’fhag iad mis’ am aonarach, is shaolainn nach bu chòir dhoibh;
Cha robh mi idir cianalach ’s mi trang a’ deanamh òrain.

Bha gu leoir de bhiadh aca, oir fhuair iad fiadh á Proaig;
Chuir iad molt á Sanaig, agus gamhainn as an Otha.
Is mu’n robh ’n dinneir seachad ac’ bha fallus air gach còcair’;
Loisg iad tunna guail rithe—’s mo thruaighe a’ chruach mhòna.

Bha còrr is dusan fidhleir ann (bha tri dhiubh á Dunéideann,
Ach thachair ni bha miothlachdail—dhichuimhnich iad na teudan!
Is dh’ith a’ mhuc am piobaire ’s e seinn—ma’s fior an sgeula—
’S e ’n dòigh a rinn iad dannsadh, a bhi canntaireachd ri chéile.

Bha da fhichead òg-bhean ann, is gillean òg’ do réir sin;
Gach aon dhiubh ’s cearc ’na achlais, a’ tarruing chum na féisde.
Bha cuid aig an robh tunnag dhiùbh (’s ann bha cearc-ghuir aig té dhiubh).
’S bha fear ann a thug coileach leis, ach ghoideadh e á Gréineil.

Ach guidheam do an chàraid sin, buan shlaint’ ’nan laighe ’s ’nan éirigh,
Sith, sonas dhoibh is àghalachd—seadh, ge be àit an téid iad.
Tha ’m pòsadh dhìth ’s an rioghachd so, ’s e sin aon ni tha dearbhte:
Tha feum air tuille shaighdearan chum oillt chur air a’ Ghearmailt.

[TD 157]

GANRADH PHEIGI.

Sud an gànradh a bha mòr,
An gànradh sònraichte fhuair Peìgi.
Cha robh a leithid ’san Roinn Eòrp.
Bha e còrr is cóig troighean.

Sud an gànradh a bha ciatach,
’S moch a sgriachadh e ’sa mhaduinn,
’Nuair a sgaoileadh e a sgiathan,
’S cinnteach thigeadh sian le gaillionn.

B’ann chuid Shionnarlain a bhà e,
’S tha phàrantan e Sasunn,
A sheanamhair tha i ’m Bail’ an Abaidh,
’S tha i fhàthast làidir, fallain.

Ach air aon mhaduinn, thug e sgriach as,
Nach bu mhiorbhuileach mar thachair,
Thug e leum as, sud ’sa chliabh e,
’S rug e sia de dh’ uighean fallain.

’S ghur e iad fad thrì mìosan,
’S tric a bha mi fhìn ’ga aire,
Is tha iseanan tha prìseal,
’Nis mar dhileabaich aig Peigi.

[TD 158]

CUIMHNEACHAN AIR EOGHAN MAC NIMHEIN.

Sud an sgeul a dh’fhàg mi tùrsach
Mar chuala mi gu’n d’eug am fiùran,
Chionn bho’n thachair sinn an Diùra
Bu mhuirneach sinn mu chàch a chéil’.

Nuair a ràinig mi ’m bàt’ Ileach,
’S ann a thachair rium a dhilsean,
De chuid bhràithrean bha ann tri dhiubh,
’S gillean siobhalt iad gu léir.

Is bochd an sgeul a bh’ac’ ri innseadh,
Gu’n robh e ’na chiste sinte,
Ni tha cur ’nar cuimhn’ na firinn,
Gu’n tig crioch air tim dhuinn fhéin.

Ged nach d’fhuair e’n làithean òige
Mòran tim an cùrsa ’n fhòghluim,
Nochdadh leis air caochladh dhòighean,
E bhi deònach chur gu feum.

Thuig luchd rannsachaidh nan sgoiltean,
Tuille eolais gu’m b’e thoil-san,
Chuir iad geamhradh e do’n Oil-thigh;
Is e sud chuir crioch ’na réis.

Cha b’ioghnadh e bhi geur ’san fhòghlum;
Thàinig e bho dhaoine sònraicht’;
Bha triuir bhràithrean diubh mar chòmhla
Cumail sgoil aon àm ’san tir.

Bha e truacanta ’na nàdur,
Aoibheil, coibhneil ris na càirdean,
Bu ro-chuimhneach air a mhàthair e
Dh’fhàg sud cràiteach i ’na dhéidh.

Bha e seirceil, bha e suairce,
Is do ghnàth air bheagan tuaileis;
Is lionmhor iad aig an robh truas dha
Nuair a chual’ iad e bhi tinn.

[TD 159]

Tha iomadh aon a mhuinntir Dhiùra,
Fhad ’s is beo iad a bheir cliù air;
Tha móran diubh a rinn e stiùradh
An tùs an cùrs’ a’ ruith an réis.

Tha mo thruas dol mach gu mhàthair;
Gu dé a ni mi ach a fàgail
An laimh an Ti sin a ni càirdeas
Ris gach màthair an àm a feum.

’S an nighean chaomh bha’n dùil a phòsadh,
Dh’fhàgadh ise ’n diugh gle bhrònach;
Bho’n a chaill i gaol a h-òige,
Mu’n d’fhuair i còir air bho’n Chléir.

Thigeadh dhomh, a nis, bhi ’g innseadh
Có e ’n neach air bheil mi ’g iomradh:—
B’e mo charaid Eoghan Mac Nìmhein,
Thiodhlaiceadh an Ile an dé.

Nis, a chàirdean, ’s a luchd dùthcha
Cuimhnichibh is gabhaibh cùram,
Gu’m bi sinn ann am beagan ùine
Air ar cur ’san ùr gu léir.

NIALL MAC PHAIL.
