[TD 109]

[Dealbh]

NA H-EILEANAN ARAINNEACH
Sgrìob le Angela NicEachainn

Tha ùine mhath a-nis on a thug leithid a sgrìobhadair John Millington Synge le <eng>“The Aran Islands”<gai> agus <eng>“Riders To The Sea”<gai>, agus Robert Flaherty, leis an dealbh ainmeil <eng>“Man Of Aran”<gai>, aire an t-saoghail gu lèir gu ceàrn cho iomallach ’s a tha air uachdar na cruinne.

Tha na h-Eileanan Arainneach suidhichte mu dheich mìle fichead an iar-dheas air baile Ghaillimh air taobh an iar na h-Eirinne.

Tha sia eileanan ann air fad ach chan eil sluagh a’ còmhnaidh ach air a trì dhiubh, na trì as motha, Inis Mòr, Inis Meàin agus Inis Oìrr.

Bho chionn ghoirid chaidh mi air cuairt a dh’ionnsaigh nan eileanan gus coimhead air caitheamh-beatha na daoine a tha a’ còmhnaidh a sin an-diugh.


Sluagh

Tha àireamh an t-sluaigh an-diugh a’ seasamh aig 1532 uile gu lèir agus air a roinn eadar na trì eileanan; Inis Mòr 900; Inis Meàin 319; agus Inis Oìrr 313.

[TD 110]

Chan eil a seo ach trian dha na bh’ann aig aon uair agus gu dearbha chan eil an eachdraidh aca thaobh fuadaichean eu-coltach ri eachdraidh na h-Albainn.

Thòisich gluasad an t-sluaigh, beag air bheag, mun bhliadhna 1820, a’ dol gu mòr an àird mu 1845 suas gu deireadh na linne, nuair a bha na ceudan dhiubh a’ toirt an aghaidh air taobh an ear Ameireaga.


Obraichean

’Sann air obair luchd-turais a tha a’ chuid as motha a’ dèanamh am beò-shlaint. ’S gann gu bheil taigh ann nach eil a’ sàs ann an obair B & B air feadh an t-samhraidh ’s bidh gach aon dhuibh sin làn le Ameireaganaich, Frangaich, Gearmailtich is coigrich de gach cinneadh.

Tha e a cheart cho math gu bheil cothrom na h-obrach seo aig muinntir Arainn oir tha cosgaisean a bhith beò gu math cruaidh orra. Tha prìsean co-dhiù 20% – 30% nas airde na air tìr mòr na h-Eirinne agus ann an Inis Meàin agus Inis Oìrr, tha cuid de rudan suas ri 100% nas daoire.

A bharrachd air obair luchd turais, tha cuid mhath de dh’iasgach a’ dol. Thug Bord Iascaigh Mhara brosnachadh dh’an obair le bhith cuideachadh iasgairean ann a bhith a’ ceannach bhàtaichean ’s a’ brosnachadh margaidhean.

A thuilleadh air a sin, tha croitearachd. Chan eil am fearann torach gu leòr airson mòran de dh’ obair àitichidh ’s chan eil e cothrom gu leòr gus innealan ùra a chleachdadh, ach tha a’ chuid as motha a’ cumail stoc cruidh. Tha eadar 600 is 700, eadar laoigh is mairt, a’ falbh às na h-Eileanan seo gu fèillean Ghaillimh gach bliadhna.

[Mapa]

[TD 111]

[Dealbh]
Tha an t-each ’s a’ chairt air an cleachdadh gu tric — uair ainneamh a chithear càr air a rathad.

Comhaileachd

Tha e furasda gu leòr faighinn a dh’ionnsaigh nan eileanan oir tha aiseagan a’ ruith grunnd thursan sa latha à Gaillimh is à Ros a Mhil is tha plèan ‘Aer Arann’ a’ frithealadh eadar Gaillimh is na h-eileanan aon uair sa latha.

’Sann ann a 1970 a thòisich an t-seirbheis aig ‘Aer Arann’, às dèidh mòran sabaid is riastladh, oir bha muinntir nan eilean, roimhe sin, a’ freasdal air a bhàta-shàbhalaidh nam biodh feum duine ghiùlain gu ospadal ann an cabhaig, rud a bha cearbach ri droch shìde.

Gabhaidh gach aon de na plèanaichean aig ‘Aer Arann’ naoinear, a bharrachd air an fhear-stiùiridh agus ’se na Plèanaichean seo a tha cuideachd a’ giùlain nam pàipearan naidheachd. Tha litrichean ’s gach bathar eile a’ tighinn air a’ bhàta agus bidh seo fhèin a’ cur cruadal air daoine nuair a bhios bàta ma dh’fhaodte suas ri cola-deug gun tighinn ’nan còir ri droch aimsir.

Eadar na h-eileanan, thathar gu tric a’ cleachdadh bàta beag, ochd ràimh de dh’fhiodh ’s de chanabhas ris an canar “curragh”.

Anns na h-eileanan fhèin, ged tha, ’se each is cairt as trice a thathar a’ cur gu feum — sin na bicycle. Tha càraichean ann gun teagamh ach chan eilear ach gann dhiubh. Gu h-àraid ann an Inis Meàin is Inis Oìrr is

[TD 112]

na h-astair cho goirid, cha bhiodh càr gu mòran feum. Thàinig a’ chiad chàr dha na h-eileanan ann a 1959 agus is gann gu bheil dusan càr ann an-diugh. Chan ann gun deagh adhbhar, ’na dhèidh sin, oir chan eil àite ann far an urrainn an càradh ma theid dad ceàrr ’s cha mhotha na sin a tha àite ann far a bheil peatroil ri cheannach. Mar sin bhiodh duine nas lugha dragh às an aonais.

[Dealbh]
Tha na cruitean uile air a roinn le ballaichean cloiche. Tha 7635 acair de dh’fhearann air Inis Mòr is 6875 mìle de na ballaichean cloiche seo.


Cànan

Tha a’ Ghàidhlig air a bruidhinn air feadh nan eileanan air fad. ’Se Inis Mòr as Gallda dhiubh ach fiù ’s aig a sin fhèin, theirig a bhùth na dh’eaglais na dh’àit eile agus ’se Gàidhlig a chluinnear a-measg òigridh is inbhich.

Dh’fhuiling a’ chànan gu mòr ri linn nam fuadaichean oir ’sann air an fheadhainn bu mhiosa dheth a thàinig an eiginn bu mhotha ’s a b’eudar an t’àit’ fhàgail ach ’sann acasan cuideachd a bha a’ Ghàidhlig a b’fheàrr. B’e cùis nàire bh’ann Gàidhlig a bhruidhinn agus bha an fheadhainn a chaidh fhàgail coma den Ghàidhlig ’s i a-nis an coimeas ri aineolas. Co-dhiù, tha cùisean air tighinn gu mòr am feabhas on uairsin.

Bhon a chaidh Radio na Gealtachta a chur air chois ann a 1972, thathar air mòran brosnachaidh a thoirt dhan chànan troimh chraobh-sgaoileadh. Tha na h-eileanan Arainneach an-diugh air sgìre cho Gàidhealach ’s a tha an Eirinn air fad ’s tha sin air a dhearbhadh fiù ’s le

[TD 113]

[Dealbh]
Chan e taighean mar seo as cumanta an-diugh idir ged a tha roinn mhath dhiubh ann fhathast.

[Dealbh]
Mur a bheil each ri fhaighinn nì bicycle an gnothach.

[TD 114]

[Dealbh]
Cill Rònain — ’se seo prìomh bhaile nan eilean.

àireamh nan daoine a tha a’ tighinn às gach ceàrn dha na sgoiltean samhraidh gach bliadhna.


Foghlam

Tha bun-sgoiltean anns gach eilean ach gu ruige 1954 bha aig a’ chlann ri dhol gu àrd-sgoil ann an Gaillimh aig a dusan bliadhna. A-nis tha àrd sgoil ann an Cill Rònain ’s tha a’ chlann à Inis Meàin is Inis Oìrr a’ tighinn innte ’s a’ faighinn dhachaigh aig deireadh gach seachdain.


Cuir seachadan

Chan fhaodadh duine cus gearain a dhèanamh air cion cuir seachadan.

Thathar an còmhnaidh a’ ruith dhannsaichean agus bidh “cèili” ann a h-uile oidhche air feadh an t-samhraidh agus co-dhiù dà thuras san t-seachdain air feadh a’ gheamhraidh.

Ach, ged nach dèanadh duine an còrr ach bruidhinn ris na daoine fhèin cha bu mhisde e oir anns a’ cheàrn seo tha iad cho càirdeil, còir ’s cho ciatach agus an treis a bh’agam ’nan cuideachd ’se treis cho tlachdmhor ’s cho toilichte ’s a bh’agam riamh.

[TD 115]

MEIDHEAN NA CEARTAIS:
le Coinneach Mac-a-Ghobhainn

Bha am Bodach ’na sheasamh air cùl a’ chunntair, ri cùnntadh an airgid nuair a chaidh mi a-steach dhan a’ bhùth. Thug e sùil orm, agus chum e air ri cùnntadh. Duine crom, crùbte, leis an aon ghreann air aodann, mar gum bitheadh trioblaidean an t-saoghail air a dhà ghualainn. Iomhaigh ghlas, gheur, agus sròn bhiorach, le grìogag do bhoinne-taige aig a bàrr. Speuclair beag, cruinn air, ceangailte le cruaidh-theud buidhe timcheall na cluasan.

Thug e sùil sìos orm a-rithist os cionn nan glainneachan agus thubhairt e “Gu dè tha thu ri ’g iarraidh”. “Tha”, fhreagair mi “cairteal teatha, pùnnd siùcair, agus botal paraifin”. “Cùm ort, cùm ort”, ars esan, mar gum bithinn air òrdugh mòr a thoirt dha. “Cairteal teatha” air a shocair, agus e ri cur an airgid air thaobh. Ged a chaidh a bhaisteadh leis an ainm Seumais MacArtair, ’se am Bodach a bh’air gu coitcheann bho òige air sgàth cho crom agus a bha e. Bha meuran caol fada agus ìnean mòr air, ri toirt gum inntinn gach uair a chithinn e, Pìobaire Breac na Radain aig Hamelin.

’Se croitear a bh’anns a’ Bhodach ann a seagh, ach ged a bha croit mhòr aige cha do shaoraich esan a riamh i. Bha bean agus naoinear a theaghlach aige, — cha robh e air dheireadh anns an obair sin — agus bha iadsan ri obrachadh a’ chroit agus cuideachd ri toirt toradh math aisde. Bha esan toilichte gu leòr le sin.

Bha am Bodach an còmhnaidh ri frithealadh na bùth, ma bha i freagarrach air a h-ainmeachadh mar sin. Bha an togalach tarbhach gu leòr, ach cha robh do stuth innte ach fìor nithean aimbeartach na croitearan bochd mun cuairt. Cha robh mìlsean idir innte, ach aon bhucas Tofaidh Gaidhealach Mhic-a-Ghobhainn <eng>(McGowan’s Highland Toffee)<gai> a thug nighean leis a tharraing airson na cloinne. Bha na nigheanan aige gasda, coibhneil, ach cha ligeadh e an cois na bùth iad, oir cha robh e airson gun deidheadh gràinne thoirt seachad nach bitheadh air a dheagh phàigheadh. Ach bha adhbhair eile aig a’ Bhodach airson nach bitheadh neach ri frithealadh na bùtha ach e fhèin.

Thog e poca pàipear ruadh, dh’fhosgail e a-mach e, agus thug e null e gu ciste teatha air an ùrlar, <eng>‘Produce of Ceylon’<gai> sgrìobhte air an taobh

[TD 116]

aice, agus i air a lìnigeadh le pàipear brèagha airgeadach. Chuir e beagan teatha dhan a phoca le taoman, shuidh e air a mheidh e, agus chùm e ri dòrtadh tuilleadh teatha ann gu slaodach, gus na ghluais a meidh gu h-èiginneach. Chuir e am poca air a’ chunntair, phaisg e sìos e gu socair, agus dh’fhàisg e a mheuran fada suas air na taobhan aige, mar gum bithidh e dha mheudachadh.

“Dè tuilleadh tha dhìth ort” thubhairt am Bodach. “Tha pùnnd siùcair agus botal paraifin” fhreagair mi. Chaidh an siùcair troimh an aon làimh seachadh ris an teatha. Chuir mi am botal sìos air mullach an tanca paraifin anns an oisean air taobh-a-muigh a’ chunntair. Sgrìobh e air pìos pàipear le peansail agus e ri ’g ràdh “Cairteal teathà — seachd sgillinn; pùnnd siùcair — dà sgillinn agus bonn-a-sia; botal paraifin — dà sgillinn”. “A h-aon sgillinn deug agus bonn-a-sia” thubhairt mi, agus thug am Bodach sùil orm le greann a chaidh na bu ghrànda, nan gabhadh sin a bhith. “Ciamar tha fios agadsa” ars esan. “Rinn mise suas sin ’nam inntinn, tha e furasda” fhreagair mi. “Tha thusa clever, nach eil?” thubhairt am Bodach.

Thug mi dhà an tasdan agus chuir e a-null bonn-a-sia thugam. “Tha mi ri g’ iarraidh tofaidh bò leis” arsa mise. Bha tofaidh bò math airson bonn-a-sia. Nam bristeadh tu ’na cheithear pìosan e agus e cruaidh, chumadh e cagnadh riut airson ùine. “Dunaidh ort,” ars am Bodach “carson nach do dh’iarr thu sin roimhe,” agus e ri cur an tofaidh air a’ chunntair.

Thàinig Iain Pìobair, fear do chroitearan a’ bhaile a-steach. Duine àrd, seang, sgiobalta, le deise ghlan dungaree air. Sheas e aig a’ chunntair le dhà làimh ’na phòcaid agus mhol e an latha dhan a’ Bhodach. An dèidh beagan còmhraidh thubhairt e agus e ri priobadh orma “Geall gun cuir mi sìos a’ mheidh gun a dhol na còir”. Thug am Bodach sùil air le amharas agus shaoil leamsa le eagal, ach cha dubhairt e smid. Bhuail Iain Piobair a dhòrn air a’ chunntair le brag a thug air an tofaidh bò leum agus a thug ormsa clisg, ach cha do chlisg agus cha do ghluais na meidhean. Bha mise, agus mo shùilean romham ri faicinn an adhbhair nach do ghluais iad. Bha meidh nan gnothaichean ’na shuidhe shìos air a’ chunntair agus fear a’ chothram gu h-àrd. Thuig mi gu robh rudeigin ceàrr air na meidheam, agus gu robh amharas aig Iain air.

“Thoir dhomh ùnnsa tombaca” thubhairt Iain, ri bristeadh an sàmhachas a shaoil leamsa a thug ùine, ach nach do mhair ach mu mhionaid. Thug am Bodach car no dhà bhon a rola le crith ’na làmhan, thomhais e na naoi eòrlaich ris a’ chomhair air taobh a’ chunntair, agus le èiginn fhuair e air a ghearradh. Chuir e null gu Iain e le trì sgillinn mùthaidh bhon an tasdan a thug e dha.

Lìon mi am botal paraifin, agus le mo mheur troimh dhul na sreang a bha mu amhaich, dh’fhàg mi. Thàinig Iain Pìobair a-mach na mo dheigh, agus e ri’g ràdh. “’S màth nach eil e ri cothromachadh an tombaca”.

’Se Polais an Sgìre aig a robh urram Fear Cùram na Cothrom agus na Tomhais aig an àm. Mas e tuiteamas, air a neo amharas a bh’aige le fios

[TD 117]

a fhuair e, thàinig e gu bùth a’ Bodaich air latha bliadhnail eadar-dhealaichte ris an àbhaist. Sheas e am baidhseagail air taobh an dorais agus bha e staigh mas d’fhuair am Bodach air gluasad. Rinn e deuchainn air na meidhean agus fhuair e ceàrr iad anns a’ chuideam an aghaidh an luchd-ceannach. Phùnnd am Polais iad, còmhla ris na meidhean cheart a bhitheadh am Bodach ri cur a-mach air a latha bhiodh e ri tadhal aig a’ bhùth.

Bha a-nis Meidhean na Ceartas ri dùnadh a-steach air a’ Bhodach, ach cha robh e gu bhith air a dhìteadh leotha fhathast. Le cluaintearachd thug e thairis gu robh e ri dol bho chèile, agus dol a chur às dha fèin. Thug fir a’ bhaile beagan làithean agus oidhcheannan dha chaithris mas deach falbh leis dhan an Tigh Dhearg ann an Inbhir Nis.

Thug am Bodach mu shia mìosan ann a sin mus do thill e dhachaigh neo-iomchuidh airson a thruaill astalach a sheasamh. Ach cha do sheas e anns a bhùth tuilleadh; chaidh a dùnadh suas. Chìt daoine a bhith ri tadhal na dachaigh aige, e uairean ’na shuidhe ann an cathair ìosal aig taobh an teine, sealladh fad às ’na suilean, agus e ri coimhead dhan a ghrìosaich, mar gum bitheadh e ri faicinn a thruailleachd anns an teine mu choinneamh.

Cha do mhair e beò ach beagan bhliadhnachan às dèidh seo tachairt. Chaochail e aig leth-cheud bliadhna a dh’aois. Air latha brèagha samhraidh chaidh a ghiùlain le croitearan a’ bhaile air eileatrom ochd-làmhach, gu cothromach agus le truacantas a-steach don an àite adhlaic anns a’ mhachair air taobh na mara, na dearbh chroitearan a bha e ri mealladh.

Nuair a chaidh an ceap mu dheireadh a chur air, agus bha an sluagh ri gluasad dhachaigh, thubhairt fear ri Iain Pìobair, “’Se duine duilich a bhreithneachadh a bh’anns a’ Bhodach”. Thug Iain greis ri smaoineachadh mas do fhreagair e “Gur bith dè a bha e” arsa Iain, “tha e nis ann a meidhean na Sìorraidheachd, fàgaidh sinn ann a sin e”.

[Sanas]

[TD 118]

ATH-SGRUDADH (8):
IAIN MacCODRUM

le Dòmhnall Eàirdsidh MacDhòmhnaill

(An dara earrann)

A’ tionndadh a-nis o bhàrdachd “oifigeil” Mhic Codrum, na h-òrain molaidh, tha e soilleir gu leòr gur e tha againn, air dòigh, anns a’ mhòr chuid den chòrr a rinn e, taobh eile a’ bhuinn cheudna. B’e earrann eile den raon a bhathar a’ meas iomchuidh do na seann bhàird oifigeil aoireadh agus a bhith cur sìos air nàimhdean agus air daoine nach robh an giùlan air a mheas cubhaidh a-rèir sheann tòimhsean fiùghanta agus gaisgeil saoghal nan Gàidheal.

Gu math tric ged a tha nimh gu leòr, agus sgil gu leòr cuideachd, ri lorg anns an t-seòrsa èisgeachd seo, ’sann ainneamh a gheibhear i a’ dìreadh ro àrd a thaobh bàrdachd, no gu tric a thaobh a bhith da-rìribh àbhachdach no èibhinn.

Nis, tha seo fìor cuideachd a thaobh pàirt den diomoladh agus den aoireadh a rinn Mac Codrum, ach gheibhear cuideachd e aig amannan eile a’ bristeadh nan cuibhrichean sin agus a’ cur an cèill barrachd de na h-aignidhean cruthachail na tha ri lorg anns an aoireadh aig duine de a choimhaoisean. Chithear seo, abair, anns an rann mu dheireadh de Aoir nan Tàilleirean:

Am fear a ghoid na brèidean oirnn
’S a rinn e fèin diubh àilleagan
Nuair dh’fhalbh e leis a’ bhrataich ud
Ga taisbeanadh dhan Abharsair
Chuir e suas ri crann i
Agus thog e cheann gu h-àrdanach
Nuair chaidh an rathad shealltainn dha
B’e bheatha thall nuair ràinig e. (MacMhathain: 100)

Gheibhear e an siud agus an seo ann an Oran a’ Bhonn a Sia — am bonn a fhuair e ’na thuarasdal an iomrall airson gini:

Rinn mi fichead troigh sguaidhear
Agus barrachd a sgrìobadh
Uiread eile ’s nas motha
De mhodhanna sìobhalt . . . (MacMhathain: 78)

[TD 119]

Ach saoilidh mi gur ann an Diomoladh Pìoba Dhòmhnaill Bhàin agus ann an Oran don Teasaich a gheibhear na feartan seo aig an ìre as àirde. Aon eisimpleir às an Diomoladh, òran anns am faighear, cuideachd, gluasad ealanta mireagach ann am meadrachd agus càradh freagarrach air fhaclan a tha air leth suaicheanta. Gu dearbha tha e gu math coltach gur h-ann o Mhac Codrum fhèin a fhreumhaich a’ mheadrachd seo — ’s dòcha ag atharrais air port pìoba, agus faodaidh gur e e fhèin a rinn an ceòl cuideachd:

Chan fhaigh a’ chuis-bhùirt ud
Talla ’m bi mùirn
Ach àth air a mùchadh
Le dùbhdan ’s le sùidh,
Cha bhi sèithear aig Dòmhnall
’S chan èirich e còmhnard
Ach suidh’ air an t-sòrn
Agus sòpag ri dhruim,
Plàigh bhloigh puirt
Gàir dhroch dhuis
Aile cuirp bhreòite,
Ceòl tha cho sgreataidh
Ri sgreadail nan ròcas
No iseinean òga
Bhiodh leòinte chion bhìdh.

Nach gasda chùis-bhùirt
A bhith cneatraich air ùrlar
Gun phrannadh air lùtha
Gun siùbhlaichean grinn,
A’ sparradh o-draochain
An earball o-dròchain
A’ sparradh o-dròchain
An tòin o-dro-bhì,
Màl caol càm
Le thaosg rann
Gaoth mar ghreann reòta,
Troimh na tuill fhiara
Nach dìonaich na meòirean,
Nach tuigear air dòigh
Ach o-theòin is o-thì. (MacMhathain: 66)

Chan aithne dhomh magadh èibhinn as fhèarr na siud ann an Gàidhlig. Agus a’ tionndadh gu Oran don Teasaich gheibh sinn ann rud a tha ainneamh buileach aig an àm, fèin-mhagadh èibhinn:

’S bochd an t-àite leab’ an fhiabhrais
Fàsaidh tu gu fada riabhach

[TD 120]

Glagach lag ’s tu fad’ an iarbhail
Gann de dh’fhalt is pailt de dh’fhiasaig,
Pailt de dh’fhiasaig gun tlachd
Chuir am bial an droch dhreach,
Deoch no biadh theid a-steach
A dhà thrian innte stad.

Do chòta fàs ’s e gun lìonadh,
T’osain rocach air dhroch fhiaradh,
Caol do choise nochdadh pliadhach,
Iongnan cho fada ri cat fiadhaich,
Traighean fiara gun sùgh
Fon dà shliasaid gun lùth,
Gur pailt liagh dhaibh seach lunn,
Cha bhean feur dhaibh nach lùb.

Bidh do mhuineal fada fèitheach,
T’asnaichean mar chabair clèibhe,
Iosgaidean glagach gun spèirid,
Glùinean a’ tachas a chèile,
Glùinean geura gun neart
Iad cho ciar ris a’ chairt,
Thu cho creubhaidh ’s tha ’n cat,
B’fheàrr an t-eug dh’ad sgath às.

A’ bhoineid dhà uiread ’s a bha i
Air uachdar curraic nach àlainn,
Cluasan gun uireasbhuidh’ fàsa
Ceann cho lom ri crìdh na deàrna,
Cha b’e ’n companach caomh
Dh’fhàg cho lom e ’s cho maol,
Rinn mo chom mar phreas caoil,
Nach mac-samhla dhà ’n t-aog? (MacMhathain: 160–62)

Mus fàg mi na h-aoirean bu chòir a ràdha gur i an aon tè de aoirean Mhic Codrum anns am faighear fuath agus droch rùn da-rìribh am Marbhrann do Chaiptean Fearghustan. B’e seo am maighstir soithich a rinn a leithid de losgadh agus de chreich air feadh na Gàidhealtachd nuair a bhathar a’ siubhal airson a’ Phrionnsa an dèidh Blàr Chuil Lodair.

Caiptean Fearghustan ’s a long
Fo ainmeinn nan tonn gu dian,
H-uile neach don adhbhar thùrs’
Bior ’na shùil gu cùl a chinn . . .

[TD 121]

’S iomadh tìr ’n do thog e smùid,
Talla mùirneach chuir e dhìth,
Gum b’aotrom leam clach-mhuilinn mhòr
Mar acair ga chumail shìos.

An torc nimh nach tugadh bàidh,
Nochd a làmh an àr ’s am murt,
’S ait leam claban do chinn mhaoil
Ga chagnadh fo chraos na muic’. (MacMhathain: 172)

A’ tionndadh a-nis gus sùil aithghearr a thoirt air na “h-Orain Eile”, tha e soilleir gu leòr a-rithist cho doirbh agus a tha e crìochan daingeann a tharrainn eadar sheòrsachan anns a’ ghnè bàrdachd a tha againn bho Mhac Codrum agus bho a leithidean eile. Gu ìre, ’se “bàrdachd phoblachail” a tha againn an seo air fad. Chan eil an gnàthas, no gu dearbha an rùn a tha fainear don bhàrd, ann an tomhas mòr sam bith pearsanta. Chan e a bhith rùsgadh no dèanamh mean-sgrùdadh air aignidhean dìomhair fhèin a tha e cur roimhe idir. ’Se tha anns a’ bhàrd ach beul-labhairt agus riochdaire a’ phobaill. Dh’fhaodamaid a ràdha le deagh thomhas ceartais nach eil againn anns an fheadhainn a liosdaig mi mar “Orain Eile” ach sìneadh nàdurrach on oifig a tha e cur an gnìomh anns na h-òrain molaidh, na cumhachan, agus na h-aoirean. Cha mhotha na sin a tha iad ro dheifearaichte bho chàch a thaobh meadrachd no cleachdadh cainnte. Gheibhear unnta mòran de na h-aon fheartan a thaobh sgil agus neart a chomharraich mi cheana.

’Se iomairt “phoilitigeach”, den t-seòrsa a dh’ainmich mi shuas, a tha againn ann an Oran mu’n Eideach Ghàidhealach. Eiridh na Gàidheil a-rithist a thoirt a-mach an còraichean agus bidh na seann chleachdaidhean agus na seann bheusan air an ùrachadh. Agus mo thruaighe an nàimhdean!

Nuair chruinnicheas na Gàidheil
An làthair troda
Len geur lannan Spàinneach
’S an deàrrsadh chlogad,
Pàighidh iad gu daor
Ann am fuil ’s an gaorr
’S cha bhi bonn gun dìoladh
De bhlàr Chuil-lodair,
Chan eil urra chaidh a chreachadh
No urra chaidh a ghlacadh
Nach fhaigh iad luchd am mìoruin
Gu ’n rogha dìol thoirt asda . . .

Nach doimheach dhuinn ar n-aodach
Bhith air chaochladh cumadh

[TD 122]

Chluinn sinn bhith ga dhìoladh
Math dh’fhaoidt’ an Lunnainn
Leis na fleasgaich bhòidheach
Chluicheas mar na leòmhainn
Chuireas geilt air Deòrsa
’S nach fhaod e fuireach,
Theid Rìgh Deòrsa dhachaigh
’S am prionns’ òg a ghlacadh
Bidh Teàrlach ’na rìgh
’S gur fheàirrde prìs a’ bhreacain. (MacMhathain: 10–12)

Ann an Oran na h-Oige agus ann an Oran na h-Aoise, gun teagamh, gheibh sinn beagan a bharrachd de mhoraltachd agus de fheallsanachd — ach a-rithist ’sann a’ labhairt ris an t-sluagh a tha am bàrd. Agus gu dearbha, ged a bha Mac Codrum eòlach air na ministirean — agus air na sagairt — agus air creideamh Clèireachail Eaglais na h-Alba an Uibhist, chan e beachdan no feallsanachd oifigeil sam bith a thaobh creideamh, no faireachdainnean ùra sam bith, a tha e cur an cèill, mar a dhearbhas sùil air ais litreachas Ceilteach, agus gu deimhinne litreachas Eòrpach, na Meadhan Aoise. Le fìrinn, ’se tha againn gu math nochdta mar is trice anns a’ phàirt seo de obair Mhic Codrum ach caoidh gu math daonnda air fàilingeadh cuirp agus bhuadhan. Chan eil an “Creideamh” glè thric ann ach ’na sheòrsa buideil air a chàradh ris an earball. Eisimpleir à Oran na h-Aoise:

Aois chasadach gharbh
Cheann-throm chadaltach bhalbh
Ann an ion ’s a bhith marbh gun èirt thu,
Cha ghluais thu ach mall
Agus cuaill’ ann ad làimh
Dol mun cuairt air gach allt is fèithe,
Cha chuir thu gu bràth
Cha chubhaidh dhuit à
Geall ruithe no snàmh no leuma,
’Sann tha fiabhras is cràdh
Gad iarraidh gu bàs
Nas lìonmhoir’ na plàigh na h-Eighphit . . .

Faire faire dhuin òig
Cia do bharantas mòr
’N ’i do bharail bhith beò ’s nach eug thu,
Ged tha ’n saoghal ’s an fheòil
Co-aontach nas leòr
Air do chlaonadh o chòir gu h-eucoir,

[TD 123]

Co fhad ’s a tha ’n dàil
Thig ort teachdair a’ bhàis
Na creid facal gur fàistinn bhrèig e,
Biodh do gheàrrd ort glè chruaidh
Tha do nàmhaid mun cuairt
Cha taigh cràbhaidh an uaigh an tèid thu

Ach àrach gun tuar
Chnoimheach dhaolagach fhuar,
Anns an càirich iad suas leat fhèin thu,
Cho mòr ’s tha e ’d bheachd
De d’stòr cha teid leat
Ach bòrdain bheag shnaidht’ is lèine,
’Se cùram as mò
Bhith dol dh’ionnsaigh a’ mhòid
Gu toirt cunntas an còir an eucoir,
Far nach seasamh do nì
Dhuit dad dhed’ chuid fiach
’Se ’s cuis eagail bhith ’m prìosan èiginn (MacMhathain: 16–20)

Tha rudan anns an òran seo a tha cuimhneachadh dhomh pàirt de obair Dhùghaill Bhochanain, coimhaoise, ach coimhaoise beagan nas òige, do Mhac Codrum. Dh’fhaodadh buaidh a bhith aca air a chèile, taobh seach taobh, ach tha fhios againn le cinnt gun robh meas air òran Mhic Codrum fada agus farsainn. Gu dearbha ’se seo fear de an dà òran a bhuineadh do Mhac Codrum a chuir Mac Mhaighstir Alasdair an clò ann an 1751 mar gum b’e an obair aige fhèin a bha unnta. Mhair am meas seo a-nuas gun a latha againn fhèin. ’Se seo a chiad òran a recòrd mi fhèin riamh aig mo sheann charaid nach maireann Dòmhnall MacAoidh — Dòmhnall Thormaid Bhàin — ann an Aird a’ Mhachaire an Uibhist a Deas, ann an 1962, agus bha e ga mheas anabarrach àrd mar bhàrdachd.

Ach, feumaidh mi ràdha gur fheàrr leam Oran na h-Oige. Gun teagamh tha Oran na h-Oige e fhèin a’ crìochnachadh leis an aon seòrsa leann-dubh agus caoidh agus a gheibh sinn ann an Oran na h-Aoise: le fìrinn ’sann a tha na h-ìomhaighean a tha ann an Oran na h-Oige nas sgreataidhe buileach, ged a tha iad cumhachdach:

Ciamar dh’èireas don cholainn ’n robh ’m bòsd
Nuair a thèid i sa’ bhòrdchiste dhlùth,
Ciamar dh’èireas don teanga ’n robh cheilg
No don chridhe bha deilbh a’ mhì-rùin,
No do uinneagan buairidh nam miann
Dh’fhad bruaillean an inntinn bho thùs,
’S grannda ’n sloc anns an robh iad ad cheann
’N dèidh a stopadh le poll is le ùir. (MacMhathain: 24)

Ach ’s fheàrr leam a bhith cuimhneachadh air a’ phàirt de Oran na

[TD 124]

h-Oige far am bheil mìosan ùrachaidh agus beothachaidh na bliadhna agus aignidhean beò, brasa na h-òige air an càradh cho math an caidreabh a chèile. Tha iad seo dhòmhsa air cuid de na rainn as fhìor fheàrr a rinn Mac Codrum:

Mìos grianach ùr feurach an àigh
’M bi gach luibh a’ cur blàth os a cionn,
Nach bòidheach bhith ’g àrach gach luis
Ur àlainn fo ghucaig ’s fo dhriùchd,
Bidh gach truaghan ’n robh acaid sa’ Mhàrt
Fàs gu buadhach ’s gu h-àghmhor glan ùr,
Le eirbheirt le coiseachd ’s le cainnt
Theid gach bochdainn ’s gach sgraing chur air chùl.

Bailc Bhealltainn nan cuinneag ’s nan stòp
’S nam measraichean mòra lom-làn,
Trom torach le uighean ’s le eòin
Le bainne le feòil ’s le gruth bàn,
Fàsaidh gillean cho mear ris na fèidh
Ri mire ri leum is ri snàmh,
Iad gun leathtrom gun airtneal gun sgìos
Sìor ghreasad gu ìre ’s gu fàs.

Mìos dubharach bruthainneach blàth
Bheir sìneadh is fàs air a’ ghart,
Fàsaidh gillean an iongantas mòr
Le iomadaidh bòsd agus beairt,
Iad gun stamhnadh gun mhùnadh ’nan ciall,
Cuid de ’n nàdur cho fiadhaich ri each,
’N dùil nach eil e ’s nach robh e fon ghrèin
Na chuireas riu fèin aig meud neart.

Tha bàrdachd an seo gun teagamh.

Faodar ainmeachadh gum bheil againn ann an Oran na h-Oige, a-rithist, suidheachadh far nach eil cinnt againn cò aige an robh buaidh air cò eile. Tha seo air an aon mheadrachd ri Oran a’ Gheamhraidh aig Mac Mhaighistir Alasdair, agus tha dà shreath co-ionnan anns an dà òran. Chan eil freagairt chinnteach againn an seo a-rithist, ach tha fhios againn gum b’aithne don dithis aca a chèile agus gum b’aithne dhaibh obair a chèile. Air mo shon fhèin ’s fheàrr leamsa òran Mhic Codrum.

’Se an t-òran mu dheireadh air am bu mhath leam iomradh a thoirt Caraid agus Nàmhaid an Uisge Bheatha. Gheibh sinn an seo a-rithist am moladh agus an diomoladh agus na feartan àbhaisteach a tha sinn air a chomharrachadh mar-tha ann an obair a’ bhàird. Ach tha aon rud co-dhiù deifeirichte againn. Leis an òran a bhith air a dheilbh mar dheasbad eadar

[TD 125]

dithis, ’sann a tha againn rud ris am faodamaid seòrsa de dhealbh-chluich a ràdha. Tha e cuimhneachadh dhomh air dòigh pàirt de chleachdadh nan seann dealbh-chluichean moraltach far am bheil beusan agus dò-bheusan air an riochdachadh an cruth daonnda. Is dòcha gur e as annasaiche buileach gun robhar gun teagamh ga chleachdadh mar sheòrsa dealbh-chluich an Uibhist. Tha iomradh air a seo aig MacMathain (1938) mar a leanas:

<eng>Over sixty years ago it used to be sung as a duet at weddings in North Uist, the singers taking up their position one at each end of the barn, and the argument was followed by the rest of the company with the liveliest interest and appreciation.<gai> (MacMhathain: 329)

Bha cliù aig an òran an Uibhist gun teagamh a-nuas gun a latha againn fhèin. ’Se seo fear eile de na h-òrain a fhuair mi aig Dòmhnall Thormaid Bhàin ann an 1962. Agus tha e ’na dhearbhadh againn gun robh e measail an àm a’ bhàird fhèin cuideachd gur e seo am fear eile de òrain Mhic Codrum a chuir Mac Mhaighistir Alasdair an clò ann an 1751 mar gum b’e obair fhèin a bha ann.

Fòghnaidh a chiad dà rann mar bhlasad air:

Caraid
Mo ghaol an colgairneach spracail
Fear nan gormshuilean maiseach
Chuireadh foirm fo na macaoimh
Nuair a thachradh iad ris,
Nuair a chruinn’cheadh do chòisir
Cha b’i chuilm gun a còmhradh,
Gheibhte ruinn agus òrain
’S iomad stòiridh ’nam miosg,
Gille beadarrach sùgach
Tha ’na chleasaiche lùthmhor
’S ro mhath bhreabadh an t-ùrlar
Agus thionndadh gu briosg,
’Se dhannsadh gu h-uallach
Gu h-abhcaideach guanach
Gun sealltainn air truailleachd
Ach uaisl’ agus mios.

Nàmhaid
’S mairg a dhèanadh an t-òran
’S nach dèanadh air chòir e
Gun bhith moladh an dò-fhir
Bha ’na rògaire tric
Fear a sheargadh an conach
Thionndadh mionach nan sporan

[TD 126]

Dh’fhàgadh leanaba air aimbeairt
Ann an carraid ’s an drip,
An strothaire dìomhain
Tha gu brosgalach briagach,
Fear crosta mì-chiallach
Gun riaghailt gun mhios,
Call mòr tha gun bhuinnig
Ann an sòlas ro dhiombuain
’S fear stòrais as urra
Bhith an cumantas ris. (MacMhathain: 28–30)

Càite, ma-tà, am bheil sinn air ar fàgail a thaobh ath-sgrùdaidh air Mac Codrum? ’Se ceist gu math iom-fhillte tha seo. Chan eil bhuam idir tòiseachadh air rannsachadh anns an fharsainneach gu dè an rud a tha ann am “fior bhàrdachd”, no co-dhiù a tha seòrsa de “eadh” ann a bu chòir a bhith so-aithnichte. Chanainn, a thaobh mo chàil fhèin, gum bheil MacCodrum uaireannan, ged is dòcha gur h-ann corr uair, a’ ruighinn nam mullaichean. Ach chan e aon taobh a-mhàin a tha air an t-slat thomhais. Ma tha sinn ag iarraidh na meidhean a bhith cothromach, tha ceistean eile ann air am bu chòir beachd a ghabhail. ’Nam measg sin tha càil agus fasain agus breithneachadh nan timeannan anns an robh am bàrd fhèin beò agus, gu dearbha, beusan agus beachdan an t-sluaigh dom buineadh e. Gu dè na cuspairean agus na h-uidheannan agus na crìochan a bha e a’ cur roimhe fhèin, agus na tòimhsean a-rèir an robh saoghal Gàidhealach a’ meas a chuid saoithreach? Ceist eile: gu dè cho furasda agus a tha e anns an latha an-diugh, fiù agus do Ghàidheil, beachd cothromach a ghabhail air fear-ealain aig nach robh comas leughaidh no sgrìobhaidh? A-rèir coltais, tha e a’ sìor fhàs doirbh, gu h-àraid do dhaoine òga, eadardhealachadh a dhèanamh eadar sgrìobhadh agus dèanamh bàrdachd. Tha e, cuideachd, tuilleadh agus furasda a bhith smaointinn gum bheil cion comais sgrìobhaidh no leughaidh co-ionnan ri aineolas agus cion foghlaim.

A-nis, cha robh Mac Codrum, a thaobh a’ chultuir dam buineadh e, air chor sam bith aineolach no air uaireasbhuidh foghlaim. A-rèir a chuile coltais, bha eanchainn agus meomhair air leth geur aige.

Gu dearbha, bha eòlas agus a bheachdan a’ sìneadh nas farsainne na an saoghal Gàidhealach. Mar eisimpleir, tha fianais againn anns A’ Chòimhstrith gun robh deagh chuid fiosrachaidh aige mu chùisean poilitigeach agus eachdraidheil air feadh na Roinn Eòrpa (Faic MacMhathain: XXVII; 56; 248). Chan e gun ruig sin a leas a bhith ’na chuis iongnaidh dhuinn nuair a chuimhnicheas sinn gun robh deagh aithne aige air daoine uaisle foghlamaichte a bha eòlach an iomadach rìoghachd, air pearsachan eaglais ionnsaichte, mar a bha Mghr. Dòmhnall MacCuinn agus a mhac Mghr. Ailean, agus air luchd-ealain eile leithid feadhainn de Chloinn Mhic Mhuirich agus Mac Mhaighistir Alasdair.

[TD 127]

Co-dhiù, comas sgrìobhadh ann no às, tha e dearbhta gu leòr gun robh Mac Codrum an seilbh air tàileantan agus ealain gu h-àrd os cionn a’ chumantais. Bha e air fear de na bàird a b’ainmeile an Alba ’na latha agus, le cinnt, ’se am bàrd a b’ainmeile a bha beò an Uibhist a Tuath aig an àm sin, no ann an linntean às a dheaghaidh. Dh’fhàg e buaidh mhòr às a dheaghaidh, an Uibhist gu h-àraidh agus, air dòigh, is dòcha gum faodar e fhèin agus pàirt de chuid òran fhaicinn mar sheòrsa drochaid eadar na seann bhàird fhòghlamaichte agus bàird na tuatha — na bàird ionadail a bha ann às a dheaghaidh.

Mar fhianais eile air mar a mhair a chliù a-nuas troimh na ginealaichean, tha teist againn o dheagh bhàrd a tha beò an-diugh fhèin ann an Uibhist a Deas: ’se sin Dòmhnall Iain Dòmhnallach ann am Peighinn an Aoireann. B’e athair Dhòmhnaill Iain an seanchaidh ainmeil Donnchadh mac Dhòmhnaill ’ic Dhonnchaidh, no “Donnchadh Clachair” (bh. 1954. Faic Gairm 10: 170–74). Seo mar a thubhairt Dòmhnall Iain rium o chionn dà bhliadhna:

. . . Bha buaidh mhòr a-nis aig bàrdachd Mhic Codrum orm. Tha mi smaointinn a’ bhuaidh a bha sin gun do lean i riamh as a’ bhàrdachd agam fhìn, a chionn nuair a thòisich mi fhìn air bàrdachd, ’se Mac Codrum a bha mi, mar gum bitheadh, a’ leantail as a’ ghnothach, a chionn bha mi smaointinn gur e e fhèin am bàrd a b’fheàrr as an am a bh’ann a shiodach . . . ’Se Mac Codrum am bàrd a bh’aig m’athair co-dhiù. Cha robh duin’ air an talamh a b’fheàrr na e . . . A Uibhist a Tuath, fhios agad, a thànaig na daoine aig m’athair . . . ’Se bàrdachd Mhic Codrum a bha air inntinne m’athar fad an t-siubhail agus bha iad aige air a theangaidh . . . Bha roinn mhòr dhiubh aige, co-dhiù, agus cha robh bàrd ann a b’fheàrr na Mac Codrum ’na shealladh-san . . . (Teip SA 1982/184 · B2 ann an Sgoil Eòlais na h-Alba).

Tha fianais eile againn cuideachd air an ùidh a bha aig Donnchadh ann an òrain Mhic Codrum. Bha an t-Urr. Uilleam MacMhathain ag innse dhomh gun d’fhuair e seachd deug de dh’òrain Mhic Codrum aig Donnchadh, agus ’sann mar òrain a bha e gan gabhail. Bha na fuinn aige. Tha an fhianais seo a’ dearbhadh dhuinn cuideachd, mo-thruaighe, cho luath agus a tha a’ bheul-aithris a’ searg às anns an linn againn fhèin. Ann an 1938 fhuair MacMhathain còig air fhichead de na h-òrain a tha anns an liosta shuas, eadar Uibhist agus Barraigh. O thòisich mi fhèin air recòrdadh do Sgoil Eòlais na h-Alba an toiseach ann an 1954, a dh’aindeoin rannsachaidh gu math mionaideach, ’se trì dhiubh a fhuair mi a recòrdadh (gun a bhith cunntais na fhuair sinn dhiùbh aig Uilleam MacMhathain fhèin): ’se na trì sin Smeòrach Chlann Dòmhnaill, Oran na h-Aoise agus Caraid agus nàmhaid an Uisge Bheatha, ged a fhuair mi cuideachd fuidheall beag de dhà eile: An Aghaidh Fàilte na Mòrthir agus Diomoladh Pìoba Dhòmhnaill Bhàin.


[TD 128]

Tha puing eile ann a bu chòir dhomh thogail an seo cuideachd. ’Se òrain a tha am bàrdachd Mhic Codrum, gu fìor bheagnaich, agus chan e a-mhàin faclan air duilleig. Sann mar òrain a bu chòir a bhith gabhail beachd orra — dìreach mar a tha fìor a thaobh na mòr-chuid de bhàrdachd Ghàidhlig nan linntean sin a tha air lorg againn. Nuair a chluinnear iad ’nan òrain tha iad a’ cur orra às ùr an riochd anns an deach an dealbh o thùs agus tha iad a’ dol am feabhas mar bhàrdachd cuideachd.

Chan e gum bheil mi airson a ràdha gun do dhealbh Mac Codrum mòran às ùr a thaobh ciùil. Feumar a chumail air chuimhne gun robh e a’ leantainn an fhasain àbhaistich a bha aig a’ mhòr-chuid de na bàird — fiù agus mòran den fheadhainn a b’ainmeile — a bhith dèanamh òrain air fonn a bha dèanta mar-tha agus, gu dearbha, air meadrachd a bha dèanta mar-tha. Ach a dh’aindeoin sin, bu mhath leam a-rithist cudtrom a leagail air cho fìor phrionnsapalach agus a tha e a bhith gabhail beachd air a leithid seo de bhàrdachd mar theacs agus ceòl.

A-rithist, ann a bhith a’ meas Mhic Codrum mar fhear-ealain, bu chòir dhuinn a chumail air chuimhne gun robh na tòimhsean a-rèir an robhar a’ meas nam bàrd dualchasach a-measg nan Gàidheal a’ gabhail a-steach an dà chuid bàrdachd agus an t-seann ghnè sgoileireachd.

Tha seo air a chur an cèill gu fìor mhath, a’ gabhail Mhic Codrum fhèin mar eisimpleir, ann an litir a sgrìobh an t-Urr. Seumas Dòmhnallach, mac do Uisdean Dòmhnallach Fear Chillepheadair, ann an 1796, gu Gottfried Herder, an sgoilear ainmeil Gearmailteach:

<eng>In the Highlands and Islands of Scotland for many centuries it was the custom for every great family to have its Bard, who united in himself both Poet and Historian and who strengthened his memory by daily exercise to a degree which we cannot easily believe, because we have now no examples of it. John Macodram in N. Uist, the last Bard of the Macdonald Family, could repeat Ossian’s Poems (or old poems attributed to Ossian) for a month every night during 5 or 6 hours in continuation, and he did this thro’ different families and at different times, during a life of near 80 years without ever being detected in a single slip. I have been told by my father who knew him well that the greatest provocation John could receive, was to pronounce any of these poems wrong or put one word for another; and that he almost beat his nephew to death for having attributed to Ossian a verse of his own making.<gai> (MacMhathain: 348)

Math-dh’fhaoidte gum bheil beagan aibhseachaidh an seo gun teagamh, ach chì sinn ann cnag na cùise: chan ann a-mhàin mar luchd dèanamh òran a bu chòir na seann bhàird a bhith air am meas, ach mar sheanchaidhean cuideachd. Tha seo gu h-àraid fìor a thaobh nam bàrd a bha ris an obair mar dhreuchd. Tha mi glè chinnteach gur ann anns an dòigh seo a bu mhath le Iain Mac Codrum fhèin a bhith air a chumail air

[TD 129]

chuimhne a-measg a luchd-dùthcha. Faodaidh e bhith nach robh duine de choimhaoisean fhèin air Ghàidhealtachd a thug bàrr air a thaobh feabhas na dà cheaird seo air am buileachadh ann an aon phearsa.

Is math is airidh an obair aige air clò ùr agus tha dòchas agam gum faigh sinn sin fhathast o làimh an fhir as eòlaiche uile air beatha a’ bhàird agus air a chuid obrach: an t-Urr. Uilleam MacMhathain.

[TD 136]

DOMHNALLACH NA TOISEACHD ANN AN HIORT
Leis an Urr. Ruairidh MacLeòid

1.

Chaidh cliù ministear mòr na Tòiseachd, an t-Urr. Iain Dòmhnallach, a sgaoileadh am fad is am farsaing air feadh na Gàidhealtachd. Choisinn e an t-ainm Abstol na h-Airde Tuath leis cho tric agus a bhiodh e air an t-siubhal, a’ searmonachadh an t-soisgeil a-measg eileanan a’ chuain agus air tìr-mòr na Gàidhealtachd. Coltach ris an Abstol Pòl, bha e ann an tursan gu minig. Gu dearbha, bhiodh cuid den choitheanal a’ gearan gu robh e a’ cosg barrachd ùine ann an ceàrnaidhean eile den Ghàidhealtachd na bha e anns an sgìr aige fhèin. Chaidh feadhainn de na searmoinean drùidhteach a thug e seachad a chur an clò, ’nam measg searmon ainmeil a lìbhrig e ann an Inbhir Pheofharain nuair a bha cholera anns a’ choimhearsnachd, air na faclan “Na dèan cron ort fhèin.” Bha Dòmhnallach na Tòiseachd an teis-meadhan nan dùsgaidhean spioradail a sgap air feadh na Gàidhealtachd anns an naodhamh linn deug, agus bha mòran air an gluasad leis na searmoinean cumhachdach aige.

Ged nach eil Iain Dòmhnallach anns a’ bhitheantas air a chur anns a’ chiad sreath a-measg bàird na Gàidhlig, bha meas nach bu bheag air na laoidhean aige ri linn ar n-athraichean. Agus chun an latha an-diugh cluinnear bho àm gu àm cuideigin a’ togail ceathramh à tè de laoidhean an Dòmhnallaich air Latha na Ceist aig àm Comanachaidh. ’S dòcha gur iad na briathran as fheàrr air a bheil eòlas aig daoine an rann seo on Chrìosdaidh aig Bruaich Iòrdain:

Na rinn ’s na dh’fhuiling Slànaighear
Mar siud an àit’ a shluaigh,
’Se mhàin is bunait theàrnaidh dhomh
’S chan e gach gràs a fhuair —
’Se siud is dìon ’s is tèarmann domh
Dol ’n coinneamh bàis is uaigh,
’S siud bheir dhachaigh sàbhailt’ mi,
Don àit’ am faic mi ’n t-Uan.

Ach tha an t-Urr. Iain Dòmhnallach a’ dleasadh àite urramach dha fhèin ann an eachdraidh na Gàidhealtachd airson adhbhair eile. Eadar

[TD 137]

1822 agus 1830 thadhail e air Hiort, an t-eilean creagach aonranach sin air iomall a’ chuain an iar, ceithir tursan, agus air gach cuairt chùm e leabhar-latha anns a bheil e a’ toirt cùnntais gu mionaideach air na thachair air an turas. Bha gu leòr de sgrìobhaichean bharr Ghalldachd no à Sasainn a ràinig Hiort anns an naodhamh linn deug agus a dh’fhàg iomradh ann an leabhar air na chunnaic agus na chual’ iad. Uaireannan ’sann rud-eigin tàireil tarcaiseach a tha na beachdan aca agus iad a’ coimhead sìos air na Hiortaich mar shluagh aineolach fad air ais. Ach chan ann mar sin a tha dòigh-sgrìobhaidh an Dònmhnallaich. Bha e a’ tuigsinn cleachdaidhean nan eileanach, bhruidhneadh e riutha ’nan cànan fèin, agus anns an leabhar-latha chì sinn a’ cho-fhaireachdainn a bha aige ri muinntir Hirt. Anns na h-earrainnean air thoisich bidh sinn a’ leantainn ann an cas-cheuman Dòmhnallach na Tòiseachd agus e a’ fàgail na dachaigh agus a’ cur aghaidh air na h-eileanan, agus a’ dol air bòrd a’ bhàta a bha ga ghiùlan air an turas-chuain gu Hiort, bhòidse a bha fada agus air amannan cunnartach.

An-diugh nam biodh cuideigin bharr tìr-mòr na h-Alba a’ cur roimhe tadhal air Hiort dh’fhaodadh e barrachd air aon ghoireas-siubhail a thaghadh. Bidh helicopter uaireannan a’ laighe air an eilean. As t-samhradh bidh bàtaichean-iasgaich a’ toirt luchd-turais a-mach gu Hiort, agus a chionn gu bheil saighdearan suidhichte fad an t-siubhail an sin bidh bàta an airm a’ tadhal ann le biadh agus bathar. Bidh bàtaichean mòra, leithid na Uganda, a’ dol a-mach gu Hiort le luchd-cuairt à iomadh dùthaich. Ach bha Iain Dòmhnallach, ochd fichead bliadhna air ais, an crochadh air bàta a’ bhàillidh mar bu trice, nuair a bhiodh esan a’ dol a thogail a’ mhàil, mar a bhiodh e a’ dèanamh uair sa’ bhliadhna.

Anns an latha anns a bheil sinne beò tha mòran àiteachan-fuirich eadar tìr-mòr agus na h-eileanan far am faigh am fear-turais cuid-oidhche, taighean-òsda agus taighean aoigheachd eile. Ach air na tursan a ghabh ministear na Tòiseachd os làimh eadar 1822 agus 1830, bha e an eisimeil aoigheachd a gheibheadh e ann an taighean-còmhnaidh air an t-slighe. Bhiodh aige ri làithean a chur seachad anns an Eilean Sgiathanach mus faigheadh e bàta a bheireadh a-null do na Hearadh e. Anns an linn sin bhiodh pacaid a’ seòladh eadar Dùn Bheagain anns an Eilean Sgiathanach agus Ròghadal na Hearadh no Loch nam Madadh. Mar bu trice dh’fheumadh e cuideachd dàil a dhèanamh anns na Hearadh gus am biodh an t-eithear air am biodh e a’ seòladh deiseil airson a dhol a Hiort. ’Sann aig fear Murchadh MacGill’Fhialain a bha eileanan Hirt mar thac aig an àm sin, agus ’sann còmhla ris-san a fhuair an t-Urr. Iain Dòmhnallach air a’ chuid mu dheireadh den turas. Fhad’s a bha e anns na Hearadh air a’ chiad chuairt fhuair e aoigheachd o Alasdair Stiùbhart, a bha ’na bhàillidh aig MacLeòid na Hearadh.

An-diugh nam biodh duine a’ fàgail sgìr na Tòiseachd agus a’ tadhal ann an Hiort, cha ruigeadh e a leas a bhith ach beagan làithean air falbh

[TD 138]

[Dealbh]
Stacaichean àrda Hirt agus tonnan an-fhoiseil a’ Chuain an Iar, a tha an-diugh mar a bha iad ri linn an Dòmhnallaich. (An dealbh: W. J. Webster, Polton)

[TD 139]

on taigh. Ann an 1882 dh’fhàg Iain Dòmhnallach slàn aig a theaghlach air an t-siathamh latha fichead den Lùnasdal. Ach chaidh trì seachdainean seachad mus do chuir e a chas air tìr air cladach Hirt. An dèidh aon latha deug a chur seachad a-measg nan Hiortach thill e do na Hearadh. Cha do ràinig e mansa na Tòiseachd a-rithist chun an ochdamh latha deug den Dàmhair. Mar sin bha e seachd Sàbaidean air falbh on sgìr aige fhèin, ged a bha e na bu lugha na cealla-deug ann an Hiort.

Rugadh Iain Dòmhnallach ann an Gallaibh ann an 1779. Bha athair ’na cheistear agus chaidh Iain gu sgoil na sgìre agus a-rithist gu Oilthaigh Obar Dheadhain. Air dha cead-searmonachaidh fhaighinn chuir e cuairt air a’ Ghàidhealtachd a’ cruinneachadh bàrdachd agus sgeulachdan a bhuineadh do dh’Oisean dìreach mar a bhiodh e bliadhnachan an dèidh sin a’ dol air feadh na Gàidhealtachd a’ craobh-sgaoileadh an t-soisgeil. Ann an 1805 chaidh an Dòmhnallach a shuidheachadh anns an Eaglais Ghàidhlig ann an Dùn Eideann, far an robh toradh air a mhinistrealachd a-measg Gàidheil a’ bhaile mhòir. Ann an 1813 chaidh a phòsadh ri sgìr na Tòiseachd far an robh am ministear caomh Crìosdail sin, an t-Urr. Teàrlach Caldair, air a bhith bliadhnachan mòra ’na theachdaire. Ann an 1822 fhuair Iain Dòmhnallach fios on Oll. Urr. Iain Caimbeul, à Dùn Eideann, as leth an SSPCK <eng>(Society for Propagating Christian Knowledge)<gai>, a dh’fhaighneachd am biodh e deònach a dhol air chuairt gu Hiort airson seirbhisean a chumail, oir bha bliadhna gu leth air a dhol seachad bho dh’fhàg am ministear mu dheireadh, an t-Urr. Lachlainn MacLeòid, an t-eilean, agus a chaidh e a dh’fhuireach gu Beàrnaraigh na Hearadh. Cha bu ruith ach leum le Abstol na h-Airde Tuath, agus anns an ath earrann chì sinn mar a thachair dha air a chiad chuairt gu eilean Hirt.

2.

Ann an Loch Carann fhuair Abstol na h-Airde Tuath cuid-oidhche on Urr. Iain MacCoinnich. B’esan a thàinig an àite a’ mhinisteir fhoghainntich ud, Mgr. Lachlainn MacCoinnich. Nuair a bha Iain MacCoinnich, ministear Loch Carann, ’na oileanach fhuair e am far-ainm <eng>Potato John<gai>. Bha fear eile de na h-oileanaich a bha còmhla ris anns an ionnsachadh a bhiodh a’ toirt ùine smaointeanaich a’ gabhail an altachaidh. An latha a bha seo cha robh e ach air tòiseachadh air an altachadh nuair a chuir Iain buntàta teth ’na bhois. Thàinig an t-altachadh gu ceann glè luath, ach lean am far-ainm ri Iain MacCoinnich.

Anns an Eilean Sgiathanach thugadh aoigheachd do Dhòmhnallach na Tòiseachd le Mgr. Souter, ministear Dhiùranais. A-rèir beul-aithris cha robh a’ Ghàidhlig aig Souter ach lapach, agus chuir Gilleasbaig Aotrom

[TD 140]

aoir ri chèile mu dhèidhinn, a’ magadh air cainnt annabach a’ mhinisteir ann an ùrnaigh:

Nuair a thèid thu don chùbaid
Nì thu ùrnaigh bhios gleusda,
Bidh cuid dith ’na Gàidhlig,
Is pàirt dith ’na Beurla;
Bidh cuid dith ’na h-Eabhra,
’Na Fraingis ’s ’na Grèigis,
’S a’ chuid nach tuig càch dhith
Bheir i gàir’ air Fear Gheusdo.

Choinnich Iain Dòmhnallach cuideachd ri ministear Bhràcadail, an t-Urr. Iain Seagha, a bhuineadh do shiorrachd Pheairt, teachdaire ciùin soisgeulach. Bha a bhràthair ’na shiorram ann an Uibhist. Shearmonaich ministear na Tòiseachd ann an eaglais Bhràcadail air an t-Sàbaid.

Sheòl Abstol na h-Airde Tuath air a’ phacaid a bhiodh a’ siubhal gach seachdain eadar Dùn Bheagain agus Ròghadal. Thug ministear na Hearadh, an t-Urr. Alasdair Peutan, cead dha seirbhisean a ghabhail ann an Hiort, agus ann an ceàrn sam bith eile den sgìre. Tha Hiort ann an sgìr na Hearadh, ach ged a bha Mgr. Peutan air a bhith faisg air sia bliadhna deug air ceann a’ choitheanail, cha robh e air a bhith riamh ann an Hiort. Chùm an Dòmhnallach seirbhisean anns na Hearadh, agus cuideachd air eilean beag Cheileagraigh air an do thadhail e fhèin agus Iain Seagha, ministear Bhràcadail, a bha air tighinn còmhla ris cho fada ris na Hearadh. Air a’ chnoc as àirde an Ceilleagraigh chitheadh ministear na Tòiseachd eileanan Hirt a-muigh air fàire, agus thàinig briathran an t-salmadair thuige: “Och, nach robh agam sgiathan! mar chalman theichinn às air iteig.” Ach bha turas-cuain riaslach roimhe fhathast mus cuireadh e a chas air tìr airson na ciad uaire ann an Hiort.

Bha Murchadh MacGhillfhialain, am fear aig an robh an t-eilean mar thac o MhacLeòid na Hearadh, a-nis ullamh airson seòladh gu Hiort. Air an t-slighe chuir iad seachad beagan ùine ann an Eunsaigh, eilean beag eile ann an Caol na Hearadh. Chruinnich sluagh an eilein — mu dheich air fhichead air fad — airson adhradh-teaghlaich agus an t-Urr. Iain Dòmhnallach air a cheann.

Dh’fhàg iad Eunsaigh aig leth-uair an dèidh ceithir anns a’ mhadainn, agus mu shia uairean sheòl iad seachad air eilean àlainn Phabaigh. Ach cha robh iad ach air an treas cuid den astar fhàgail às an dèidh nuair a thachair tubaist a dh’fhaodadh a bhith air bacadh a chur air an turas. Bhrist an crann agus thàinig an seòl a-nuas mu chlaigeann an luchd-siubhail. Ach rinn iad a’ chùis leis na bha air fhàgail den chrann bhriste, agus aig dà uair feasgar ràinig iad cladaichean creagach Hirt, naodh uairean gu leth an dèidh dhaibh seòladh à Eunsaigh.

Chunnaic fear de na Hiortaich a thachair a bhith a-muigh na coigrich a’ dèanamh air a’ bhaile agus cha robh e fada a’ toirt caismeachd do

[TD 141]

chàch. Ann am beagan mhionaidean bha sluagh an eilein gu lèir ’nan deann ’nan coinneamh, a’ cur fàilte air Iain Dòmhnallach agus a chompanaich gu blàth cridheil.

Bha e a-nis ceithir uairean feasgar, agus leig ministear na Tòiseachd ris gum bu toigh leis seirbhis a chumail aig sia uairean. Chruinnich an sluagh anns an sgoil, agus shearmonaich Mgr. Dòmhnallach air teachdaireachd an aingil do na buachaillean: “Feuch, tha mi ag innse dhuibh deagh sgeòil a’ mhòr aoibhneis, a bhios don uile shluagh.”

A h-uile latha a bha e a-measg nan Hiortach chùm Abstol na h-Airde Tuath seirbhisean. Bhiodh uair nan coinneamhan a’ co-fhreagairt obair-

[Dealbh]
An cladh ann an Hiort, far a bheil na h-eileanaich a chuala Dòmhnallach na Tòiseachd a’ searmonachadh air an tiodhlacadh.

[TD 142]

latha an t-sluaigh. An dàrna latha a bha e ann bha daoine trang le rùsgadh, agus cha b’urrainn dhaibh tighinn cruinn an cuideachd a chèile gu oidhche. Chaidh an Dòmhnallach a-mach a chòmhradh riutha agus iad ag obair, agus fhuair e a-mach gu robh tlachd aca ann a bhith a’ cluinntinn naidheachdan bharr tìr-mòr, agus a bhith ag innse sgeulachdan beaga mu bheatha an eilein aca fhèin.

Bha moladh mòr aig Dòmhnallach na Tòiseachd air an obair a bha am maighstir-sgoile Gàidhlig, fear Alasdair MacCoinnich, a bhuineadh don Eilean Sgiathanach, a’ dèanamh ann an Hiort. Thòisich na Sgoiltean Gàidhlig sin ann an 1811, agus ann an leth-cheud bliadhna theagaisg iad leughadh a’ Bhìobaill Ghàidhlig do thrì fichead mìle Gàidheal. Rinn Iain Dòmhnallach rannsachadh air an sgoil agus bha dà fhichead agus ceithir a làthair an latha sin, cuid dhiù ’nan inbhich. Aig an àm sin bha ceud agus ochd neach a’ fuireach ann an Hiort. Cha robh an Sgoil Ghàidhlig air a bhith fosgailte ach on Og-mhìos, ach bha na sgoilearan air adhartas math a dhèanamh.

Bha na làithean a’ sìor dhol seachad, agus rinn Murchadh MacGhillfhialain aithnichte don Dòmhnallach gum feumadh iad cothrom a ghabhail air an aimsir agus cùl a chur ri Hiort a dh’aithghearr. Shearmonaich ministear mòr na Tòiseachd air briathran Phòil, “Ma tha neach sam bith ann an Crìosd, is creutair nuadh e,” agus nuair a thubhairt e ris a’ choitheanal gur dòcha gur e sin an cothrom mu dheireadh a bhiodh aige labhairt riu, thòisich a h-uile duine aca air caoineadh. Rinn an sealladh drùdhadh cho mòr air an t-searmonaiche agus gum b’fheudar dha crìoch obann a chur air a sheanchas.

Anns a’ mhadainn chruinnich muinntir an eilein gu lèir airson slàn fhàgail aig na h-aoighean. Dh’fhuirich iad an sin air cnoc àrd a’ coimhead a’ bhàta gus an deachaidh i às an t-sealladh. Thug am bàta trì uairean deug air an turas air ais gu eilean Eunsaigh. Thadhail an t-Urr. Iain Dòmhnallach ann an Sgalpaigh na Hearadh, chùm e seirbhisean air an Tairbeart agus ann an eaglais na sgìre ann an ceann-a-deas na Hearadh. Air an t-slighe tron Eilean Sgiathanach shearmonaich e ann an Cille Mhoire, ann am Bràcadal agus ann an Snìosort. Air an ochdamh latha deug den Dàmhar ràinig an Dòmhnallach an dachaigh aige fhèin, an dèidh a bhith còrr is seachd seachdainean air falbh on taigh.

(Ra leantainn)

[Sanas]

[TD 162]

BLAR NAM BOITEAG
le Dòmhnall Iain MacIomhair

Thuit aon chlach-mheallain às an adhar agus bhuail i le gliong air ceann maol Sheumais. Leum i bho cheann maol Sheumais leis an aon ghliong, agus laigh i astar goirid air a bheulaibh mus do shìolaidh i a-mach à cuimhne. Cha mhòr gun mhothaich Seumas dhi, oir bha e cho trang, ’s eadhon nuair mhothaich cha do chuir i air fiaradh e bhon ùpraid san robh an inntinn an sàs.

Cha robh duine faisg air Seumas. Ach nuair thuit an aon chlach-mheallain, thuirt an duine sin gur e rud neònach a bha ann — aon chlach-mheallain a-mhàin a’ tighinn às an adhar ’s a’ leum bho cheann maol. Thuirt e cuideachd gu robh e uabhasach neònach nach tug i buaidh sam bith air Seumas. Dè nan tuiteadh aon ugh geòidh air do bheulaibh, smaoinich e, ’s gu leumadh e bho mhullach do chinn? An gabhadh tu iongantas? Agus chunnaic e geòidh a’ falbh mar bhomairean anns an adhar, ’s a’ frasadh an t-saoghail le bomaichean. ’S bha iad uile a’ tuiteam, mar uighean, a’ bualadh air cinn dhaoine, a’ leum bho na cinn, ’s a’ dol ’nan spealgan air beulaibh nan daoine. ’S a-mach às na bomaichean, no às na h-uighean, bha geòidh bheaga bhìodach a’ nochdadh, ’s gunna aig gach fear, mar shaighdearan, ’s iad a’ frasadh shligean air a’ chinne-daonna. ’S bha eagal air an duine, ’s e air a ghànrachadh le uighean nan gèadh. Chuimhnich e air a’ chlach-mheallain a chaidh à sealladh ri taobh Sheumais. No air ugh geòidh. No air clach-mheallain.

“Am faca tu an t-ugh geòidh?” ars esan.

Cha tuirt Seumas facal. Ged b’ e ugh muice-mara a bha ann, cha robh Seumas air mothachadh.

Carson a bhitheadh e a’ smaoineachadh air uighean co-dhiù? Buidheagan is gealagan is eileagan am-measg a chèile, mar thuirt e ri Iseabail uaireigin nuair bha e domhainn anns na h-uighean. Cha robh ugh eadar seanmhair na circe agus màthair na tunnaige nach do rannsaich e. Ach bha làithean nan uighean seachad. ’S bha làithean nan clachan-meallain gun tighinn fhathast. Cha robh fadachd sam bith air gus an tigeadh iad sin, oir bha e ro dhripeil an ceartuair . . . a’ sireadh . . . ’s a’ sireadh.

[TD 163]

Bha Seumas an-dràsda gu amhaich anns na boiteagan. Bha e cinnteach gu robh aon theaghlach bhoiteagan co-dhiù, eadhon baile no rìoghachd bhoiteagan, a’ còmhnaidh fo uachdar na lianaig a bha air beulaibh a thaighe. Agus sin far an robh e nuair thuit an aon chlach-mheallain nach fhac e agus a leum bho mhullach a chinn. Sin far an robh e air a ghlùinean a’ gnogadh air dorsan nam boiteagan. Ach cha robh na boiteagan a’ freagairt an dorais. Agus bha Seumas a’ gnogadh ’s a’ gnogadh. Smaoinich e nam bitheadh gob air mar lòn-dubh gu faodadh e an gob a shàthadh don talamh agus boiteag a tharraing a-mach. Dh’fhaodadh e a’ bhoiteag a cheasnachadh, a ràdh rithe gu robh e a’ dèanamh sgrùdadh airson leabhar mu eachdraidh ’s mu dhòigh-beatha nam boiteagan, nach robh e idir a’ dol ga h-ithe mar dhèanadh an lòn-dubh . . .

Rug e air boiteig mhòir reamhair le a ghob. Chunnaic e nach robh i ro dheònach tighinn leis; ’s dòcha gu robh i air a bhith ’na cadal san leabaidh. ’S math dh’fhaodte gu robh i air a bhith air an t-sioft-oidhche. Ach bha a ghrèim oirre cho teann agus mu dheireadh nochd i a-mach às na sgrathan. Shaoil Seumas gu robh an solas a’ goirteachadh a sùilean, agus chuir e a làmh eadar i agus a’ ghrian. Shaoil e gu robh i an uairsin beagan na bu chomhfhartaile. Ach, an donas oirre, carson nach fhuireadh i ’na tosd? Bha i a’ slèagadh a-null ’s a-nall, sìos is suas, mar chreutair ann am pian. Agus aig a’ cheart àm bha e a’ smaoineachadh gur ann a bha i a’ dèanamh seòrsa de dhannsa dhà. ’S dòcha gu robh i àrd ann am ballet no rudeigin. Chuir e a bhoisean ri chèile mar gum bitheadh e a’ toirt taing dhi, ach, a’ bhanacheard, siud i a’ feuchainn ri faighinn sìos air ais don talamh. Cha robh Seumas a’ tuigsinn na boiteig seo idir. Thuirt e eadhon rithe gu robh e duilich dragh a chur oirre, ach cha robh de mhodh aice na dh’èisdeadh ris. Agus bha e air a ghlùinean air an lianaig a’ guidhe rithe a bhith aig fois. Thug e buille dhi, ach cha do chuir sin stad oirre. Cha robh ach aon rud air a son. Dh’èigh e ri Iseabail.

“Dè?” ars ise.

“A’ mhìos mhòr bhuidhe anns am bi thu a’ nighe nan seamatan clòimhe,” ars esan.

“Dè?” ars ise.

“A bheil a h-uile dòlas duine air a dhol às an ciall?” ars esan.

“A’ mhìos,” ars esan. “A’ mhìos bhuidhe,” dh’èigh e. “Thoir thugam i.”

“Carson a tha thu ga h-iarraidh?” ars ise. “Tha a’ chearc ruadh agam am bogadh innte. Tha i gu bhith againn a-màireach gu ar diathad. Eil fhios agad, a’ chearc ruadh, a’ chearc nach robh a’ breith. A bheil thu ag iarraidh na circe cuideachd?”

Bha mire a-nise ann an dannsa na boiteige, ’s i ga fliuchadh fhèin

[TD 164]

a’ gàireachdainn ag èisdeachd ri Seumas agus ri Iseabail. Nam bitheadh dòigh aice air innse do chàch. Ach dè am math? Cha robh fhios dè na trannsachan diamhair anns an robh iad a’ snàgail.

“A’ mhìos,” ars esan. “Thoir a’ chearc às a’ mhìos agus thoir thugam a’ mhìos.”

Thug Iseabail a-mach a’ mhìos. Rug Seumas air a’ bhoiteig, ach leum i às a làmhan. Fhuair e grèim oirre a-rithist agus chuir e don mhìos i. Cha robh dol-às aice a-nis. ’S bha i ag èigheachd ri na boiteagan eile, a bha air falach shìos an àiteigin ann an dorchadas, iad tighinn agus cobhair a dhèanamh oirre.

“Na bitheadh eagal sam bith ort,” arsa Seumas. “Chan eil cron sam bith air m’ aire.”

Ach siud dh’fheuch a’ bhoiteag ri sreap a-mach às a’ mhios.

“Hà, a laochag,” arsa Seumas, “cha dèan thu sreap às aonais nan casan nach eil ort. Cha choisich fear gun chasan mur bi casan air.”

Agus thuit a’ bhoiteag air ais don mhìos.

“Leig às mi,” ars ise.

Ach cha robh dòigh aice a-nise air faighinn às.

Thug Seumas dà uair a thìde air a ghlùinean air an lianaig a’ bruidhinn ri boiteig ann am mìos. Bha daoine a’ dol seachad, ach cha do stad iad mus cuireadh iad dragh air. Bha fhios aca cho cudthromach ’s a bha e a bhith a’ bruidhinn ri na boiteagan. Ciamar eile a gheibhte a-mach mu dhòigh-beatha nam boiteag, mu carson a bha iad cho dèidheil air dannsa ’s air dorchadas? ’S bha foghlam mòr aig a’ bhoiteig seo. Bha i air rannsachadh mòr a dhèanamh air cridhe na talmhainn. Bha i ag innse do Sheumas mar a bha gaol aice air boiteig eile, ach cha tug i cuireadh dhà gu banais nam boiteag. Cha do chòrd sin ris an toiseach, ach nuair smaoinich e mu dheidhinn shaoil e gum bitheadh gu leòr aig a’ bhanais co-dhiù. ’S cò bha a’ dol a thoirt cuiridh gu banais do choigreach?

Ghabh Seumas truas ris a’ bhoiteig agus thuirt rudeigin ris gum bu chòir dhà a leigeil às. Cha robh fhios aige idir dè thuirt ris e, ’s cha robh fhios aige an gabhadh e a chomhairle. Mus d’ fhuair e air inntinn a dhèanamh suas chunnaic e uachdar na lianaig ag èirigh ’s a’ dol sìos a-rithist. Chunnaic e deich mìle toll ann an uachdar na lianaig. ’S a-mach às gach toll nochd dà bhoiteag, boiteag fhireann agus boiteag bhoireann às gach toll.

“Gum beannaicheadh na faoileagan buidhe mi,” arsa Seumas, nuair nochd an cinn air uachdar an fheòir ghuirm.

Bha gach boiteag bhoireann a’ giùlan sgàilean-uisge no sgàilean-grèine, no eadhon sgàilean-solais. ’S bha gach boiteag fhireann a’ giùlan gunna-mòr, no gunna-mòr-beag, ’s dòcha, seach gur e boiteagan a bha gan giùlan. Thòisich an t-uisge agus dh’fhosgail na

[TD 165]

boiteagan boireann na sgàileanan. ’S thòisich na boiteagan fireann a’ losgadh air Seumas le na gunnachan.

“Sguiribh, a shalachairean,” ars esan.

Ach cha do dh’èisd iad ris. Bha iad air èirigh ’s air tighinn a shàbhaladh an co-bhoiteag bhon bhurraidh a bha air a glacadh. Bha an t-arm mòr, ’s companach aig gach saighdear gu a dhìon bho chunnartan uachdar saoghail. ’S chùm iad orra a’ frasadh nam peilearan. Bha na peilearan a’ bualadh air ach bha iad an uairsin a’ leum air falbh bhuaidhe. Thòisich e a’ slacadaich air a bhroilleach le a dhùirn agus ag èigheachd. “Mis’ an Rìgh Kong. Mis’ an Rìgh Kong.” Chunnaic e boireannach a’ dol seachad le moncaidh air a druim. Chrath am moncaidh a cheann agus rinn e gàire. ’S bha na peilearan fhathast ga bhualadh. ’S bha Seumas fhathast ag èigheachd, “Mis’ an Rìgh Kong.”

An ceann greis chaidh na boiteagan air ais fon talamh. Na boiteagan uile ach aon a-mhàin — an tè a bha anns a’ mhìos aig Seumas. Chùm iad coinneamh fon talamh. “Feumaidh sinn roimh-innleachd,” arsa comanndair nam boiteag. Chuir iad an cinn ri chèile, ged aig amannan nach robh iad ro chinnteach dè an ceann air an robh na cinn. “Fàsaidh e sgìth,” ars an iar-chomanndair. “Lùghdaichidh a spiorad,” ars an iar-iar-chomanndair. “Tachraidh a sheise ris,” ars a’ bhoiteag a b’ ìsle inbhe. Dh’aontaich gach boiteag ris na rudan a thuirt gach boiteag.

“Feumaidh mi a’ mhìos fhaighinn,” ars Iseabail.

“Dùin do bheul,” arsa Seumas. “Carson a tha thu ga h-iarraidh?”

“Uill,” ars ise, “tha feum aig Mànas beag air faochadh, agus thusa, a leisgeadair nam mallachd, cha do chàirich thu am pana anns an taigh-bheag fhathast. Tha cuimhn’ agad gu robh mise a’ nighe stocainnean ann agus gun deach tè an sàs an amhaich a’ phana. Sin agad is coireach gu feum mi a’ mhìos fhaighinn. ’S co-dhiù, nuair bhios Mànas deiseil leatha, feumaidh mi a’ chearc ruadh a chur am bogadh innte a-rithist. Siuthad, a-nis, thoir dhomh i.”

Cha robh aig Seumas air ach a’ bhoiteag a thogail gu cùramach às a’ mhìos. Agus dh’fhalbh Iseabail leis a’ mhìos. Theab a’ bhoiteag dìobhairt nuair chual i na feuman gu robhar a’ cur na mìosa. Ach, nan tugadh i a-nis aon leum aisde a-mach à làmh Sheumais, ’s an uairsin a dhol à sealladh gu h-obann fo uachdar na lianaig . . . Ach, dh’fheuch i sin roimhe, agus cha robh fhios dè an seòrsa soitheach don cuireadh e i an turas seo. Bha e duilich gu leòr, eadhon eu-comasach, faighinn às a’ mhìos fhèin. Leigeadh i oirre gu robh i toilichte agus riaraichte gu leòr ann an làmh Sheumais, gu robh i deònach gu leòr eadhon e peata a dhèanamh dhith.

“Uill, an ainm Bodach nan Curran,” ars ise rithe fhèin, “carson

[TD 166]

nach do smaoinich mi air sin roimhe?”

Seall cho math dheth ’s a bhitheadh i nan cumadh Seumas i ’na peata. Dìreach mar iasg ann an tanca, bhitheadh i sona gu leòr ann am bocsa ùrach an àiteigin anns a’ bhlàths, air a biadhadh le deagh bhiadh is annlan. Sin a theireadh i ri Seumas co-dhiù.

“Tha fhios agad,” ars ise, “gu bheil dùil agam pòsadh.”

“Tha,” ars esan. “Dh’innis thu dhomh roimhe.”

“Uill,” ars ise, “ma leigeas tu às mi, pòsaidh mi an-nochd, agus an uairsin faodaidh tu mise agus Boitean (sin ainm mo leannain) a chumail mar pheatan. Faigh bocsa beag agus lìon le ùir e, ’s faodaidh tu an oidhche a chur seachad ag ullachadh dachaigh dhuinn. Sin agad a-nise. Tha cuirm mhòr ga h-ullachadh dhomh fhìn ’s do Bhoitean. Agus ’s dòcha gum bi teaghlach againn anns a’ bhocsa. Dè do bheachd air sin a-nise?”

Sgrìob Seumas a cheann leis an làimh eile.

“Iseabail!”

“Dè?”

“Trobhad! Iseabail!”

Thàinig Iseabail.

“Faigh dhòmhsa,” arsa Seumas, “am bocsa anns an tàinig pileachan a’ chait. Am bocsa beag a thàinig le na pileachan.”

“Carson a tha thu ag iarraidh a’ bhocsa?”

“Coma leat. Faigh thusa dhomh e — sin mur eil cearc no dòlas de rudeigin agad am bogadh ann! No mur eil Mànas . . .”

Dhùin e a bheul nuair chunnaic e dòrn Iseabail ag èirigh ’s a’ cruadhachadh.

“Nì mise sin matà,” ars esan ris a’ bhoiteig. “Ach geall dhòmhsa gun tig an dithis agaibh an uachdar a-màireach aig trì uairean.”

“Mo chlàbar air a’ gheall dhut,” ars ise.

Leig Seumas às a’ bhoiteag. Fhad ’s a bha a’ bhoiteag aig a’ bhanais, bha Seumas ag ullachadh a’ bhocsa. Thug e spàin bhon bhòrd agus chaidh e a-mach a lìonadh a’ bhocsa le ùir. Ach, am-measg na h-ùrach, dè nochd ach boiteag. Thug i aon shùil air Seumas, agus thug i às. Bha ainm Sheumais air a dhol fad is farsaing am-measg nam boiteag. Ach cha robh dragh aige. Bha fhios aige gun tigeadh Boitean agus a bhean-phòsda a-màireach, dìreach a-rèir an geallaidh. Cha robh teagamh sam bith aige. Agus thòisich e an uairsin a’ smaoineachadh ach càit am bitheadh an fhàinne-phòsda air Boiteag fhèin. ’S dòcha gum bitheadh i oirre mar chrios mu a meadhon. Sin rud eile a gheibheadh e a-mach ’s a chuireadh e air a’ chàrn eòlais a bha e a’ togail air eachdraidh ’s air gnè nam boiteag. Nuair chuir e am bocsa air dòigh chaidh e a shealltainn air a’ chirc a bha anns a’ mhìos. Chuimhnich e an uairsin air Mànas. Chaidh e an uairsin dhan leabaidh.

Tron oidhche bha droch bhruadar aig Seumas. Chunnaic e dà iasgair ’nan suidhe air tom aig bruaich locha. Bha slat an urra aca, driamlach air

[TD 167]

gach slait agus dubhan air gach driamlach. Bha Boitean air an dara dubhan agus Boiteag air an dubhan eile. Bha e fuar aca anns a’ bhùrn, agus bha iad mì-chomfhartail da-rìribh air na dubhain. Thainig dà bhreac, fear is bean, ’s cha robh fàinneachan idir orra. Thòisich na bric a’ criomadh nam boiteag ’s a’ toirt an car às na h-iasgairean. ’S nuair thog na h-iasgairean na dubhain às an uisge, cha robh boiteagan idir orra. An dara cuid bha iad bàthte air bonn an locha, no bha iad am broinn nam breac.

“Iseabail! Iseabail! Boitean! Boiteag!”

Theab cridhe Iseabail stad leis an èigheachd a bha air. Thug i breab dhà dìreach far na bhuail i, ’s cha do chuir Seumas an còrr de dhragh oirre gu madainn. ’S cha do chuir am bruadar an còrr de dhragh air Seumas gu madainn.

Lìon e a bhroinn le feòil na circe ruaidhe. ’S aig trì uairean chaidh e a-mach chun na lianaig. Cha tàinig Boitean. ’S cha tàinig Boiteag.

“Bha roimh-innleachd againn,” arsa comanndair nam boiteag. “Dh’fhàs e sgìth,” ars an iar-chomanndair. “Lùghdaich a spiorad,” ars an iar-iar-chomanndair. “Thachair a sheise ris,” ars a’ bhoiteag a b’ ìsle inbhe.

’S bha Seumas an sin a’ sgrìobadh a chinn. Thuit aon chlach-mheallain às an adhar. Bhuail i air a cheann is leum i dheth gu h-obann. Agus bha na geòidh a’ falbh mar bhomairean, a’ frasadh uighean air an t-saoghal.

Ach bha eagal air na boiteagan gu feuchadh Seumas a-rithist. Agus smaoinich iad gum bu chòir dhaibh gearasdan a dhèanamh de lianaig Sheumais. Rinn iad, fo uachdar na lianaig, ’nan ceudan, seadh ’nam mìltean, gu ceithir rannan ruadha na lianaige.

“Chan eil mise a’ dol ann idir,” arsa Boiteag. Thòisich i a’ caoineadh gu goirt.

“Chan eil no mise,” arsa Boitean.

“Tha sin ceart gu leòr,” ars an comanndair, ’s e fhathast rudeigin corrach anns a’ chorp le fleadhachas na bainnse. “Co-dhiù, tha sibh air ùr phòsadh, ’s bidh greis mus bi mìos nam pòg seachad fhathast. ’Se rudan eile a th’ air ur n-aire-se.”

Dh’fhalbh càch, is dh’fhuirich dhà. Rinn iad toll an neach an oir na lianaig agus sheas iad an sin an taice na h-ùrach, gach aon le a ghunna-mòr-beag fhèin.

Cha robh fhios aig Seumas dè theireadh e nuair chunnaic e iad a’ nochdadh. Cha robh e airson gun cosgadh na truaghain an cuid pheilearan gun fheum air. Chaidh e gu luath a bhroinn an taighe.

“Iseabail.”

“Dè?”

“A bheil càil anns a’ mhìos?”

“Chan eil ach caolanan na circe. A bheil thu gan iarraidh?”

“Oinsich nan itean buidhe, dè bhithinn-sa ag iarraidh le caolanan circe?”

“Carson a tha thu a’ faighneachd, matà?” ars ise, ’s fuaim

[TD 168]

mì-fhoighidinneach ’na guth.

“Cuin a bhitheas Mànas ag iarraidh faochadh a-rithist?” ars esan.

“Chan fhada thuige,” ars ise.

“Uill,” ars esan, “thoir thusa na caolanan às a’ mhìos agus stob iad far an togair thu. ’S thoir dhòmhsa a’ mhìos cho luath ’s a bhitheas Mànas deiseil innte. Tha suidheachadh damainnte a’ cur feum air leaghas damainnte.”

Rinn Mànas a dhleasdanas, agus rinn Iseabail mar dh’iarr Seumas oirre. Thug e a’ mhìos agus na bha innte a-mach chun na lianaige, ’s leig e na bha ’na broinn le aon tulgadh uabhasach chun an airm bhoiteag a bha a’ dìon na lianaige. An fheadhainn nach do bhàsaich air ball, chaidh iad sìos fon talamh mar am peilear. Dh’èirich sgòth mhòr suas don adhar, suas bho dhachaigh nam boiteag.

’S bha Seumas an sin ’s a cheann ma chasan a’ gàireachdainn.

Là’rna mhàireach chaidh e air a chuairt bhliadhnail don asaidhleam.

[Sanas]

[TD 183]

AN SGEILP LEABHRAICHEAN

J. F. Campbell, <eng>Popular Tales of the West Highlands (Wildwood House Ltd.,<gai> Lunnainn. 4 leabhraichean. cxxxi + 364; 495; 440; 444. £5.50 am fear. 1983–84)

’Sann eadar 1860 agus 1862 a chuir Iain Frannsaidh Caimbeul, no Iain Og Ile, a-mach na ceithir leabhraichean iomraiteach seo, agus thàinig clò-bhualadh ceartaichte a-mach eadar 1890 agus 1893. ’Se lethbhreac den dara clò-bhualadh tha seo, agus tha fhios gum bi fèill air na leabhraichean, oir choisinn iad àite agus inbhe anns na 124 bliadhna bho thòisich iad a’ nochdadh nach eil aig mòran leabhraichean de bheul-oideas anns an Roinn Eòrpa.

Anns a’ chiad trì de na leabhraichean tha iomadach seòrsa sgeulachd is dàn: seann sgeulachdan, mar sgeulachd Chonaill Ghulbainn, is feadhainn a thàinig gu na Gaidheil bho dhùthchannan eile na Roinn Eòrpa, is laoidhean na Fèinne, is bloighean òran, is seanfhacail, is iomadh seòrsa oideis eile, mòran dhiubh air an cur sìos an Gàidhlig, agus air an eadar-theangachadh gu Beurla.

Bha iad air an cruinneachadh le Iain Og Ile fhèin, agus leis an luchd-cuidich a bh’aige thall ’s a-bhos, leithid Iain Mhic an Deòir. Tha sgeulachdan ann às na h-eileanan a-staigh (Ile is Muile 7c) agus às na h-eileanan siar, agus às gach ceàrn de thir-mòr anns an robh iad ri faighinn. Tha cuid aca air an innse le daoine a bhuineadh do theaghlaichean iomraiteach ann an litreachas ’s am beul-oideas na Gàidhlig, agus feadhainn eile le daoine air nach eil mòran aithne againn,

[TD 184]

ach gu robh an cinn làn de sheann fhiosrachadh an daoine fhèin, mus tàinig am measgachadh Beurla is Ameireaganach a chuir an ruaig air na nithean sin. Tha leabhraichean a’ Chaimbeulaich a’ toirt dhuinn sealladh air an t-seann shaoghal sin a tha air leth luachmhor.

Anns a’ cheathramh leabhar chuir an Caimbeulach an clò mòran de na beachdan a bh’aige air na sgeulachdan agus na laoidhean, gu h-àraid air bàrdachd na Fèinne agus obair Sheumais Mhic a’ Phearsain, agus air cuspairean eile a tha a’ buntainn ri miotais is eachdraidh is cainnte. Glè thric tha sgoileireachd nam bliadhnachan bho linn Iain Oig Ile air cruth ùr a chur air mòran de na nithean sin, ach is fhiach na beachdan aige a leughadh fhathast. Ach ’se na chruinnich e aig an àm sin, nuair a bha tòrr ri chruinneachadh, an rud a tha air leth luachmhor.

Tha <eng>Wildwood House<gai> air leabhraichean snasmhor a chur an clò, agus tha e anabarrach feumail gu bheil iad ri am faotainn a-rithist, aig prìs a tha glè reusanta.

R. McT.


<eng>Robert the Bruce and the Scottish Identity<gai>, Geoffrey Barrow (<eng>Saltire Pamphlets<gai>, an t-sreath ùr 4, 28 dd, £1.00. 1984)

Tha gach ginealach a’ faighinn eachdraidh às ùr air beatha an Rìgh Raibeart Brus. Bha pàirt dhiubh sin air an sgrìobhadh le ùghdairean iomraiteach, leithid an Ridire Herbert Maxwell a bha araon ’na stàitire agus ’na sgoilear. Bha beath-aisneis a’ Bhrusaich le Ronald McNair Scott airidh air àite anns an t-sreath sin. Thàinig leabhar Scott am follais an 1982, a’ bhliadhna anns na nochd an trìtheamh deargadh den leabhar as cudthromaich a nochd fhathast air Brus. <eng>Robert Bruce and the Community of the Realm <gai>, le G. W. S. Barrow. Faodaidh luchd-leughaidh taghadh a dhèanamh eadar leabhar de shàr sgoilearachd agus leabhraichean a thig air càil eile.

Ann an 1984 thug an t-Ollamh Geoffrey Barrow seachad òraid do Chomann Rìoghail Dhun Eidinn, anns na rannsaich e mar a dh’obraich Brus agus na bha còmhla ris gu saorsa phoiliticeach aiseag air ais gu Alba, leis an t-saorsa sin bhith aidichte leis a’ Phàp agus le Sasainn. B’e aon de na ceistean fìor chudthromach a rannsaich e, mar a bhrosnaich e daoine eile gu a chuideachadh anns an obair seo, agus cuideachd mar a bhrosnaich a cho-luchd-dùthcha esan gu a dhol ann an riochd an laoich sin air an robh iad a’ cur cruaidh fheum.

Air chùl nan gnothaichean sin chì sinn a mhàthair, a’ Bhan-Iarla Cheilteach air Carraig, agus thàinig am Brusach fhèin gu bhith ’na Iarla air Carraig. Chaill ise na mic eile aice gu lèir anns an t-strì sin anns an tug Raibeart buaidh — tha e soilleir gun do dh’ionnsaich e mòran aig glùin a mhàthar. Ach bha buaidh làidir aig rudan eile cuideachd air mar a thàinig

[TD 185]

fiosrachadh nàiseanta gu ìre cho cumhachdach aig an àm. Is geal as fhiach rannsachadh Bharrow air diamhaireachd a’ chumhachd seo a leughadh.

Iain Grimble


<eng>Why Gaelic Matters<gai>, Derick Thomson (<eng>Saltire Pamphlets<gai>, an t-sreath ùr 5, 35 dd, £1.00. 1984)

Anns a’ bhliadhna 1764 thug an Dr. Iain Walker iomradh do luchd na h-eaglaise an Dun Eideann air an òrdugh a dh’iarr air ministearan Beurla a chleachdadh ’nam ministrealachd ann an Innse Gall, mar mheadhan air a’ Ghàidhlig a thoirt às na freumhaichean aice. <eng>‘It is very doubtful if this measure really promotes the end it is designed to answer - - - When a Minister confines his public instruction to a dozen or twenty persons which are sometimes all that understand an English sermon in a parish that contains two thousand; instead of conciliating, rather irritates the people’.<gai> Bha buaidh aig a chomhairle, còmhla ri rudan eile, air foillseachadh an Tiomnaidh Nuaidh ann an Gàidhlig, dà cheud bliadhna an dèidh an Ath Leasachaidh sin a bha ag iarraidh, a-measg rudan eile, na Sgriobtairean a thoirt do dhaoine ’nan cainnt fhèin. Rinn foillseachadh an Tiomnaidh Ghàidhlig sin feum air leth ann a bhith toirt air adhart comas leughaidh is sgrìobhaidh ann an Gàidhlig.

Tha an t-Ollamh MacThòmais a’ meas nan linntean roimhn àm sin agus ’na dhèidh anns an leabhran seo a tha air leth luachmhor. Tha e a’ sealltainn mar a fhuair Alba mar oighreachd, nuair a thàinig na Gaidheil à Eirinn, an tradisean litreachail as sine san Roinn Eòrpa an dèidh tradisean na Greugais ’s na Laidinn. Cha mhòr nach do chuir Dun Eideann às don litireachd seo anns an oidhirp a rinn iad gu sluagh nan Gaidheal a mhùchadh, agus tha an ath-thogail a’ dol air adhart fhathast an-diugh. Tha àireamh luchd-bruidhinn na Gàidhlig a’ dol sìos, ach tha meudachd agus brìgh an litreachais a’ fàs. ’Se seo, agus chan e àireamh an luchd-bruidhne, a tha cur ris an fho-structair a dh’fheumas sinn anns na bliadhnachan ri teachd.

Bha uair ann nuair a bha na Faroeich a’ bruidhinn cànan nach tuigeadh ach 5000 duine, agus anns nach robh dad air a sgrìobhadh. An-diugh ’se an cànan oifigeil aig 46,000 de luchd-àitich nan eileanan sin: tha dà chànan aca uile ach ’s fheàrr leotha an cànan fhèin a bhruidhinn ’s a sgrìobhadh. Anns a’ phàirt mu dheireadh den sgrùdadh aige tha MacThòmais a’ sealltainn na tha ga dhèanamh ann an Albainn gu suidheachadh den t-seòrsa sin a thoirt gu buil. Tha a’ mhòr-chuid de dhaoine anns an Roinn Eòrpa dà-chànanach, agus chan eil iad a’ tilgeil air falbh an cànan Danmhairceach no Portagaileach ged a tha a’ Bheurla làidir air feadh an t-saoghail an dràsda. Cha leigeadh tu leas faighneachd

[TD 186]

do eileanach às na h-eileanan Faroe carson a tha Gàidhlig a’ cùnntadh.

Iain Grimble


<eng>Danevellon gouezeleg a Vro-Skos, Unneg danevell e gouezeleg Bro-Skos troet e brezoneg gand Mikael Madeg (Brud Nevez, 6, ru Beaumarchais, 29200, Brest,<gai> A’ Bhreatainn Bheag). ISBN 2-85775-022-9. 1984.

Bu mhath leinn innse do ar luchd-leughaidh gu bheil ar caraid Mikael Madeg, a bhios a’ sgrìobhadh dhuinn air cuspair nam farainmean, air aon sgeulachd deug a thionndadh bhon Ghàidhlig gu Breatnais. Tha sgeulachdan aige le Eilidh Watt, Gilleasbuig MacComhainn, Cailean MacCoinnich, Iain Moireach, Fionnlagh I. MacDhòmhnaill Iain Mac a’ Ghobhainn, Rarlon Seixias, Ruaraidh MacThòmais, Màrtainn Dòmhnallach, Coinneach Fionnlasdan, agus Dòmhnall Iain MacIomhair.

On a tha deagh ghreis bho fhuair sinn sgeulachd bho phàirt de na h-ùghdairean sin, seo cuireadh dhaibh annas an làimhe a chur gu Gairm aon uair eile!

R. McT.

[Sanasan]

[TD 187]

Am Mabinogi. Gwyn Thomas agus Iain MacDhòmhnaill. (Club Leabhar. 88dd. £6.95. 1984.)

“Agus b’e Gwydion fhèin an sgeulaiche a b’fheàrrr air an t-saoghal. Chùm e fearas-chuideachd is cur-seachad ris a’ chùirt an oidhche sin le seanchas tlachdmhor is sgeulachdan gus nach robh duin’ air an robh barrachd meas anns a’ chùirt, agus bha e na thlachd mòr do Phryderi a bhith còmhradh ris.”

Tha na briathran sin à aon de sgeulachdan a’ Mhabinogi a’ nochdadh an luach a bhathar a’ cur air seanchas is sgeulaichean anns an t-seann shaoghal Cheilteach, agus ann an tìr na Gàidhlig mhair sgil is buaidh an t-seanchaidh a-nuas gu ruig an linn seo fhèin. ’S ann an làmh-sgrìobhainnean a bhuineas don cheathramh linn deug a tha na sgeulachdan Cuimreach ris an canar Ceithir Geugan a’ Mhabinogi air an gleidheadh, ach thathar a’ meas gun deach an cumadh sgrìobhte anns a bheil iad againn a chur orra aon trì cheud bliadhna na bu tràithe na sin, mu mheadhon an aona linn deug.

Cho math ri eileamaidean eadar-nàiseanta a gheibhear ann an sgeulachdan air feadh an t-saoghail, tha sgeulachdan a’ Mhabinogi a’ toinneamh a-measg a chèile iomadh tlàm dhen t-seann dualchas Cheilteach a bhuineadh do Ghàidheil ’s do Chuimrich, an Eirinn ’s am Breatain. Tha là mòr air a bhith aig na sgoilearan a’ sireadh fhreumhaichean is cheanglaichean thall ’s a-bhos, agus faodaidh sinn a bhith cinnteach nach tàinig a dheireadh oirnn fhathast. Tha e follaiseach a thaobh cuid dhe na daoine tha nochdadh sna sgeulachdan seo nach e daoine a bh’annta idir air tùs ach diathan dhan robh na Ceiltich a’ toirt spèis mus do sgaoil an creideamh Crìosdail nam measg. Tha ainmean a’ coinneachadh rinn sa’ Mhabinogi a lorgar ann an sgeulachdan Eireannach cuideachd, mar eisimpleir: Lleu is Lugh; Manawydan fab Llŷr is Manannan mac Lir. Tha an t-àite th’aig eich agus mucan sna sgeulachdan a’ dearbhadh gu robh fhathast cuimhne air each-dhia is air muc-dhia dham b’àbhaist do na seann Cheiltich a bhith toirt urraim. Tha buaidh mhòr aig draoidheachd is geasan air beatha nan daoine seo, tha atharrachadh cruth eadar duine is ainmhidh a’ tachairt tric agus tha e furasda a bhith gluasad eadar an saoghal seo agus an Saoghal Thall. Abair raon beartach do sgoilearan a bhith a’ bùrach ann, ach ’s iongantach nuair a chaidh na sgeulachdan a sgrìobhadh sìos an toiseach mura b’e “fearas-chuideachd is cur-seachad” a bu mhò bha fa-near dhan sgrìobhaiche, agus faodaidh sinne tlachd is toileachadh fhaotainn annta san dòigh sin cuideachd.

Anns an leabhar ùr eireachdail seo, tha Ceithir Geugan a’ Mhabinogi air an tionndadh gu Gàidhlig le Iain MacDhòmhnaill, an t-eadar-theangachadh air a stèidheachadh air an nuadhachadh a rinn Gwyn Thomas air a’ Chuimris Mheadhain san deach an sgrìobhadh an toiseach. Tha e na chuideachadh mòr do dh’eadar-theangair a bhith ag obair le dà chànain a

[TD 188]

tha càirdeach dha chèile, oir tha an aon chumadh air na cnàmhan, agus an dithis gu ìre mhòir a’ gluasad leis an aon cheum. Tha an t-eadar theangachadh seo an dà chuid siùbhlach agus càilear, beothalachd nan sgeulachdan air a ghleidheadh agus na h-uimhir de dhòigh an t-seanchaidh air a chleachdadh gus an seann bhlas a chumail. Faodaidh luchd na Gàidhlig na sgeulachdan Cuimreach seo a leughadh a-nise ann an cruth as iomchaidhe na eadar-theangachadh Beurla. ’S dòcha gur e na h-ainmean Cuimreach as mò bheir a dhragh dhaibh, ach tha duilleag san leabhar a’ toirt seòladh a thaobh fuaimneachadh nan ainmean, agus duilleag eile ag innse far am faighear an tuilleadh fiosrachaidh mu na sgeulachdan fhèin.

Cha bu chòir gun iomradh a dheanamh air na dealbhannan àlainn, a seachd-deug dathte is dusan an dubh ’s an geal, le Mairead Jones a tha cur ri grinneas an leabhair. Agus gu cinnteach tha eireachdas a’ comharrachadh an leabhair air fad: an còmhdach, an nasgadh, am pàipear ’s an clò. San là th’ann, chan ann tric a chithear a leithid fo sheachd notaichean.

Coinneach D. MacDhòmhnaill.

[Sanasan]

[TD 189]

<eng>George Washington Wilson in the Hebrides,<gai> deas. le Dòmhnall MacAmhlaigh agus Peter L. Payne (An Leabharlann, Oilthigh Obar Dheadhain. ISBN 0 9507 909 9 0. 44dd. 1984).

’Sann eadar 1870 agus 1908 a thog Wilson na deilbh a tha a-nis air chùram Oilthigh Obar Dheadhain, agus tha an t-Oilthigh air grunn leabhranan fhoillseachadh mar thà m.e. <eng>George Washington and the Scottish Fishing Industry<gai>. Is math gu bheil an leabhar ùr seo air nochdadh, oir tha mòran dhealbh ann a tha an dà chuid eireachdail is annasach. Tha iad a’ toirt dealbh dhuinn air cruth nan taighean-dubha ann an diofar cheàrnaidhean de na h-eileanan, air na h-innealan a bha daoine a’ cleachdadh, agus air coltas is dreach is earradh nan daoine fhèin. Le sealladh glè chabhagach chì duine mar a tha an t-àite ’s an sluagh air atharrachadh a thaobh seallaidh bhon taobh muigh, anns a’ cheud bliadhna chaidh seachad — a’ chuid mhòr dhe sin anns an leth-cheud bliadhna mu dheireadh.

[Dealbh]
Dithis bhoireannach òga às na Hearadh a’ stàmpadh an aodaich.

[TD 190]

[Sanasan]

[TD 191]

Tha deilbh ann à Leòdhas gu Barraigh, agus às an Eilean Sgitheanach: taighean-dubha is taighean mòra is caistealan, daoine cas-ruisgte is boireannaich le brògan tacaideach, fir is mnathan gruamach ann a Hiort is amharas orra roimhn dealbhadair, feadhainn a’ cur a’ bhuntàta leis a’ chois-chruim anns an Eilean Sgitheanach, no a’ tarraing mhònach an Uibhist-a-Deas, eathraichean, taigh-solais ann a Scalpaigh, agus seòmraichean bòidheach a’ Chaisteil ann a Steòrnabhagh.

Tha cùnntas eirmseach air gach dealbh, agus tha ar taing aig an luchd-deasachaidh airson an saothrach.

R. McT.


<eng>Scottish Review 35 (27 George Square,<gai> Glaschu G2 1EF) £1.25.
<eng>Chapman 39 (35 East Claremont St.,<gai> Dun Eideann EH7 4HT) 85 sg.

Chan eil e ’na àbhaist dhuinn sgrùdadh a dhèanamh air irisean eile, ’s chan eil sinn a’ dol a dhèanamh sin an dràsda, ach bu mhath leinn innse do ar luchd-leughaidh gu bheil altan anns an dà iris seo, <eng>Scottish Review<gai> (air a dheasachadh le Maurice Lindsay) agus <eng>Chapman<gai> (air a dheasachadh le Joy Hendry) air Deòrsa Caimbeul Hay, a chaochail air 25.3.84, agus air a robh mòran de luchd-leughaidh Ghairm eòlach, co-dhiù air an duilleig.

Ann an <eng>Scottish Review<gai> 35 tha altan aig Ruaraidh MacThòmais agus aig Iain Mac a’ Ghobhainn, agus ann a <eng>Chapman<gai> 39 aig Dòmhnall E. Meek. A thaobh <eng>Chapman<gai>, far a bheil criomagan den bhàrdachd aige cuideachd, bu chòir a ràdh gu robh ‘Marbhrann dom Mhàthair’ an clò againn ann an Gairm 123 (d.214).

Is math gu bheil na h-irisean sin, agus feadhainn eile leithid <eng>Lines<gai> agus Cencrastus, a’ dèiligeadh bho àm gu àm ri litreachas, gu h-àraidh bàrdachd Ghàidhlig na linne againn fhìn.

R. McT.
