[C 1]

AM FEAR-CIUIL.

[C 2]

[Bàn]

[C 3]

AM FEAR-CIUIL

D. MACEACHARN

A. SINCLAIR
Glascho

[DA 1]

AM FEAR-CIUIL.

[DA 2]

[Bàn]

[DA 3a]

[Dealbh]

[DA 3]

AM FEAR-CIUIL.

<eng>ORIGINAL GAELIC HUMOROUS SKETCHES, POEMS, SONGS, AND TRANSLATIONS,

BY
DONALD MACKECHNIE,
EDINBURGH.<gai>

Mar bhraon air blàth do m’ anam fhéin,
Tha ceòl is sgeul is beagan àbhachd.

<eng>GLASGOW:
ARCHIBALD SINCLAIR, “CELTIC PRESS,”
47 WATERLOO STREET.

1904.

[DA 4]

Through the couresy of the Highland Association, I am enabled to include in this volume a few pieces which gained prizes at their annual mòd.
D. M‘K.<gai>

[DA 5]

AM FEAR-CIUIL.

DAIN AGUS ORAIN, &c.

LE
DOMHNULL MACEACHARN,
DUNEIDEANN.

O, ceòl ar dùthcha, is spiorad iùil e,
A tha ’gar stiùradh air cùrsa mòrachd,
An cumail ùrail nam buadhan fiùghail,
A choisinn cliù dhuinn an cùis na còrach.

GLASCHO:
GILLEASBUIG MAC-NA-CEARDADH,
47 SRAID WATERLOO.

1904.

[DA 6]

[Bàn]

[DA 7]

DO M’ MHÀTHAIR.

An dàn no dhà so, tha mise ’fàgail
Gu riar mo chàirdean, le gràs na Ceòlraidh,
’S ma gheibh iad fàbhar ’s deadh-ghean mo mhàthar,
Sin duais a’s àirde th’ aig bàrdachd dhòmhsa.

[DA 8]

[Bàn]

[DA 9]

DO ’N LEUGHADAIR.

A LEUGHADAIR SHUAIRCE,—

Tha mise ’cur a mach an leabhair so, cha ’n ann a chionn gu ’m bheil moran iarraidh aig an t-saoghal air, ach a chionn gur e mo thoil fhéin sin a dheanamh. Tha mi ’creidsinn gu ’n éireadh ’s gu ’n laidheadh a’ ghrian mar a rinn i bho ’n is cuimhne leam, ’s nach sguireadh àm curachd agus foghar a thigh ’n mu ’n cuairt ged a ghleidhinn-sa mo leabhar dhomh fhéin; ’s gu dearbh, na’n gabhainn comhairle mo chàirdean—ni nach gabh duine ’sam bith aig am bheil toinisg—’s e ’ghleidheadh dhomh fhéin a dheanainn. Mo bhean, aig nach ’eil facal Gàidhlig, an déigh dhi aon de na duilleagan a sgrùdadh gu poncail, ’s an ceann cearr rithe, thuirt i nach deanadh e feum; gu ’m b’ fhearr dhomh mo phìob a lasadh le ’m leabhar na daoine bhi a’ gàireachdaidh mhagaidh orm. Thuirt mi rithe na ’m pàigheadh iad air son mo leabhair, gu ’n robh mi coma co dhiù ’ghàireadh no ’chaoineadh iad. “Ma tha,” arsa mise, “duin’ ann a ’s lugha mo chiataich dheth na gach duin’ eile, ’s e am fear sin do nach urrainn gàire cridheil a dheanamh; agus ’na dhéigh-san, am fear sin, ma ’s fhìor e fhéin, nach teid aig’ air breug innseadh. Fhaic thu, thig an

[DA 10]

dà nì sin, an gàire ’s a’ bhreug, cho nàdurra do dhuine ri tarruing analach, ’s ciod a th’ ann dà, ach a bhi breabadh an aghaidh nan dealg ’s a’ buaireadh an fhreasdail a bhi cur an aghaidh nàduir.

’S e mar a tha nach ’eil tuillidh ’s a’ chòir de leabhraichean ’sa Ghàidhlig, ’s tha iadsan a tha deònach agus comasach air cur ris a’ bheagan a th’ ann, air am bacadh o sin a dheanamh leis cho beag iarraidh ’s a th’aig Gàidheil air leabhraichean ’nan cànain fhéin. Ach iarraidh ann no as, tha’n leabhar so a’ dol a mach a dh’ aindeoin co theireadh e. Tha mi, mar gu ’m b’ eadh, a’ tilgeadh m’ arain air aghaidh nan uisgeachan, an dùil ri e thilleadh air ais ’na cheapairean ròmais an déigh dhòmhsa dol thar an aiseig; no am briathran, math a dh’ fhaoidt’, is freagarraiche do ’n chùis; tha mi tilgeadh na spitheig so mu thuaiream càrn ar litreachais; ma dh’ amaiseas i air, ’s math, ’s mur an amais, nach beag an dolaidh.

A nis, a leughadair, ma tha amharus agad nach faigh thu uidhir gliocais ann am leabhar ’s a gheibh thu ’n ‘Leabhar nan Gnàth-fhocal,’ cha ’n ’eil mi ’g ràdh nach fhaod thu bhi ceart, ach cuimhnich nach robh am freasdal cho fàbharrach dhòmhsa ’s a bha e do Sholamh. Na ’m bithinn-sa air mo sgeadachadh an lìn-eudach grinn, ’s crun òir air mo chnuaichd, co is urrainn a ràdh nach fhaodainn a bhi na bu ghlice na tha mi—co dhiù, an sùilean dhaoine; ach “air ghaol sìth’ ’s air eagal conais,” na bi talach air mo ghliocas;

“Cha ’n ’eil air, ma tha e gann,
Ach na bheil ann a thoirt as.”

Cha ’n e nach ’eil gu leòir de ghliocas agam de ’n t-seòrsa th’ ann; gliocas air nach ’eil mi fhein a ’cur a bheag ’sam bith

[DA 11]

a dh ’fheum, ’s a dh’ fhaodainn a sheachnadh do neach ’sam bith aig am bheil iarraidh air; ach tha amharus agam nach ’eil an gliocas a gheibh duine ’n coingheall a chum moran feum dha. Is éiginn do gach aon againn a chùrsa fein a stiùradh leis an tomhas ghliocais a chaidh a bhuileachadh air, gann no pailt ’gam bi e. Ach ma rannsaicheas tusa mo leabhar gu dìchiollach, co aig’ a tha fhios, nach fhaod thu tigh’n trasd air driothlunn céille an sud ’s an so ’nuair is lugha t’ fhiughair ris, ’s ma thachaireas tu air dad, eadar an tugha ’s an raineach, is fhiach dhuit a chnuasachd, ’s ma tha an nì sin a chum do bhuannachd, gabh ris, ach mur am bheil, guait e. Cha ’n urrainn domhs’ an gnothach a dheanamh na ’s cothromaiche na sin. Slàn leat.

Do Charaid dìleas,

DOMHNULL MACEACHARN.

DUNEIDEANN, 1904.

[DA 12]

AN ROIMH-RADH.

Fhir a tha leughadh mo rannan,
No ’g éisdeachd tamull ri m’ dhuain,
Mu ’n toir thu dhomh beum thoir t’ aire
Gur léir dhuit earrann de’ n smuain;
Seadh, cronaich gu geur ma ’s math leat,
Ach éisd ri m’ chagar a’ d’ chluais;
Cha mhise tha ’m feum do bheannachd,
’S tu-fein a mhealas an duais
Ma gheibh thu ’sa cheudamh earrann
Na ghleusas t’ aigne gu smuain,
No ’chuireas do spéis air t’ anam,
Na dh’ éisdeas caithream nan duan:—
Neo-thorach gach dùil, is falamh,
Mu ’n d’ dhùisg annt’ anail a’ bhàird,
A chruthaich as ùr an talamh,
Do ’n t-sùil a sheallas an àird;
Thoir thusa deadh spéis d ’a ealain,
Le séisd a rannan a’ d’ chluais;
Ma ’s airidh an sgeul air aithris,
’S tu-fein a mhealas an duais:—
A’ ghaillionn ’tha séideadh tharainn,
’S a’ reubadh barra nan stuadh,

[DA 13]

Ged ’s soilleir a ceum ’sa bharrach,
Cha léir dhuit fathast a snuadh;
An saoil thu, na sùilean dalla
Tha dùint’ do shealladh a ’s àird,
Mur faic iad na dùilean tharainn,
An sgrùd iad anam a’ bhàird?
An t-anam sin fein a sheallas
O neamh gu aigeal a’ chuain,
’S a chunnaic ’sa cheum fo d’ chasan,
An seud a shnasaich a dhuain;
A chruthaich dhuit nèamh nam flaitheas,
Á neulaibh tana na smuain,
’S a shuidhich air leus ’s air faileas,
Bonn-stéidh na dh’ aidich thu buan;
Biodh agadsa spéis d’ a ealain,
Le séisd a rannan a’ d’ chluais;
Ma ’s airidh an sgeul air aithris,
’S tu-fein a mhealas an duais.

[DA 14]

CLÀR-INNSIDH.

DÀIN.
						TAOBH-DUILLEIG
Roimh-ràdh,							xii
Am Fear-Ciùil,						1
Guth a’ Chuain,						9
Am Bàrd,							12
Còmhradh eadar am Bàrd agus an Cìobair,			15
Seachran Seilg,						26
Fionnaghal Nic Dhòmhnuill,					29
An Sruthan,							36
Am Fògarach,							39
Am Flùran,							47
An Comunn,							49
An t-Sìth,							52
Impireachd Bhreatuinn,					54
Peadar ’s am Bàrd,						59

ÒRAIN.

An Cogadh an Africa-mu-Dheas—
Earrann I.,							61

[DA 15]

						TAOBH-DUILLEIG
An Cogadh an Africa-mu-Dheas—
Earrann II.,							62
Earrann III,,							63
Earrann IV.,							65
Chunnaic mi na gruagaichean,				67
Na seann òrain,						69
An t-suiridh thubaisteach,					70
Mo rùn geal dìleas,						72
An rìbhinn òg d’ an d’thug mi gràdh,				74
Cuairt ’san fhrìdh,						75
Fàir a nall an t-searrag sin,					77
Am bothan beag,						79
Bean a’ chòtain ruaidh,					81
Oran dealachaidh,						83
Catrìona bhòidheach,						85
An cluinn thu, ’Chalum, an cluinn thu?			87
Tobar-leac-nam-Fiann,					89
Pìobaireachd Dhòmhuill Duibh,				91
A’ Chéilidh,							93

EADAR-THEANGACHADH.

Am Fear-Ciùil,						98
Bruadar an t-saighdeir,					107
De n’ h-uile taobh ’gan seid a’ ghaoth,			109
Mo sheana chruit-chiùil,					110
Tha mo ghaol-sa mar an ròs,					112

[DA 16]

						TAOBH-DUILLEIG
ORAIDEAN.

An Cat,							113
An Cù,								122
An Daol,							129
An Seangan,							136
Ath-leasachadh,						142
Carmina Gadelica,						151
Còmhradh,							174
Oidhch’ air Chéilidh,						179
Omar Khayyám,						187
Smior na fìrinn,						204
Trom-lighe,							212
Ruais,								221

[TD 1]

AM FEAR-CIÙIL.


AM FEAR-CIÙIL.

Feasgar latha fuar is frasach,
Fhuair mi fasgadh ’an tigh-òsd
Mo dheagh charaid, Art MacAsgail,
Aig Port-Aiseig Chaolas-Bhòsd.

Chaisg mi m’ ìota ’s dhìol mi m’ acras,
’S chuir mi ’phìob thombac air seòl,
’S leig mi dhiom mo sgìos is m’ airsneal,
’Togail chaisteal anns na neòil.

Obair thaitneach ach mi-tharbhach;
’S stéidh neo-earbsach a’ ghaoth tuath;—
Casad faiteach air mo chulaobh,
’S thuit mo lùchairt anns an luath.

Thionndaidh mi dh’ fheuch co a bh’ agam,—
Duine fada, tana, crom;
Gun mhor choltas feòl’ no saille,
Fo ’n t-seann fhalluinn ’bha mu chom.

[TD 2]

Bha mi taingeil air son cuideachd,
Bho ’n bha ’n t-sìd a muigh cho trom;
Thug mi fàilte dha le furan,
Ged ’bha ’luideagan car lom.

Dheanadh cobhair air gun mhoille,
Leis na goireasan a bh’ ann;
Thairg mi deur de dh’ uisge goileach,
Agus-rud-eigin ’na cheann.

Thuig mo charaid de ’bha math dha;
Cha ’n e’n t-amadan a bh’ ann;
Deas ’na chòmhradh, tuigseach, eòlach
Ged bha ’chuid de ’n stòras gann.

Thuirt e, “’nuair tha ’n spiorad sàraicht’,
Is air aghaidh nàduir gruaim;
’N cridhe fann ’an imfhis t’ fhàgail,
’S rabhadh gàbhaidh anns gach fuaim.

“Tha na ’s miosa na ’n deòch làidir,
Dh’ aiseag pàirt de ’n chàil tha uainn;
’S air an fheitheid ’tha ’n ar nàdur,
A chur càileigin de chluain.

“Ach ged tha mor bhuaidh ’sa chopan,
’Bhrosnachadh ar càil ’s ar smuain;
Tha e cheart cho deas g’ ar dochann,
’S a thoirt taic an trosdain uainn.

“Math is olc, mar sin, gu minic,
Air am filleadh ’an aon dual;

[TD 3]

Dlùth r’a chéil’ tha searbh is milis,—
Nithe diombuan agus buan.

“’S ’an aon lus, tha bàs is ìocshlaint;
Spiorad fìrinn anns a’ bhréig;
Còir is éucoir gun gheur chrìochan;
Àrd is ìosal; freumh is geug.

“Eisd a’ ghaillionn ’seinn Hosana,
Ri séisd fharumach nan stuadh!
Druid a’ chòmhladh, bruid a’ bheòlach,
’S cluinn cho ceòlar ’s ’tha ghaoth-tuath.

“Cluinn mar tha gach torman gléiste,
’N comh-sheirm éibhinn, fann is cruaidh;
Builg na gaillinn suas a’ séideadh,
Garbh cheòl-mèarsaidh na gaoith-tuath.

“Creid nach aimhreit ’tha ’sna dùilean,
Ach an t-ùrlar air an gluais,
Gach ruith shiùbhlach, seirm is crùnluath,
’Theid a dhùsgadh fonn ’an cluas.

“’S ionann brìgh do ’n anam cheòlmhor,
Ceileir eòin, is toirm na tuinn’;
Còisir chiùil ’an lùchairt mòrachd,
’S feadan còmhlaich ’chois an tuim.

“Cha ’n e fiodhall, ’s cha ’n e clàrsach,
’Bheir do ’n cheòl a’s airde ’bhuaidh;
Crònan màthar thar a pàisde,
Ceòl is àille ’n taobh-so ’n uaigh.

[TD 4]

“Ma tha ’n t-inneal-ciùil so ’n òrdugh,
’S nach do chaill mo mheòir-sa ’n lùgh’;
C’ uim’ nach tairgeamaid ar feòirlinn,
Mar-ri còisir àrd nan dùl?”

Shocraich mi mi-fein ’am chathair,
’S lìon mi ’phìob g’a blad a suas;
Dh’ éisd mi greis ri ceòl mo charaid,
A bha annasach do ’m chluais.

Co dhiù ’thuit orm dùiseal cadail,
No, an cruitear tana, cruaidh,
A chuir seun a chiùil mu m’ shealladh,
Ach chaidh m’ aithne car air chuairt.

Chluinninn fhathast toirm na gaillinn,
Ach air atharrachadh fuinn;
Nualan mara ’sguabadh tharuinn
Ach ri caiseamachd na tuinn’.

Dh’ eirich mi thar cuan is mòr-thìr,
Beinne ’s còmhnaird, suas ’s a nuas;
Gun chairt-iùil no stiùir ’g am sheòladh,
Ach an ceòl a bh’ ann am chluais.

Fad air falbh, bha onfhadh fuaimneach;
Tuinn a’ bualadh trom air tràigh;
Machair uaine ’n cois nam fuar-bheann,
’S bothan uaigneach fo an sgàth.

Leum mi air mo bhonn gu h-aotrom,
Mhothaich mi am fraoch fo m’ shàil;

[TD 5]

Canach geal ’cur snas air raointean,
’S a’ chearc fhraoich a’ gairm a h-àil.

B’ aithne dhomh gach creag is sgàrnach;
Creachan àrd is lagan réidh;
Mhothaich mi ’am ghlaic an spainnteach,
’S air mo làmhan, calg an fhéidh.

Lùghar, làidir, mar a b’ àbhaist;
Smior is càil ’an cnaimh ’s am féith;
Beatha tharbhach! Beatha shealbhach!
’S culaidh fharmaid sealgair féidh.

’S bochd nach buan dhuinn seilbh cho luachmhor;
C’ uime ’n d’ luathaich i a ceum?
O, ciod an duais a bheirinn suas,
Airson aon uair dhith ’n diugh ’am fheum!

Cha ’n ’eil fhios domh ciamar thachair,
Fhuair mi ’nis mo chas air sràid,
Measg luchd-fuadain, ’s gach ni fuaraidh,
’S cùram fuaighte rium ’s gach àit.

Foill is foirneart thar na còrach;
Dìchioll brònach ’an glas-làmh;
Is fuil is feòil, mar iobairt bheò,
Do dhia ’n òir ’dol suas gun tàmh.

Co dhiu a chaill an cruitear truagh,
Air inneal buaidh, no mheòir an cli,
Cha ’n fhios domh; ach bha ’cheòl ’am chluais,
A nis gun bhuaidh, mar fhuaim gun bhrìgh.

[TD 6]

Plathadh seallaidh nis ’s a rithist,—
Boillsgeadh diombuan air bheag suim,—
Nithe ’ghluais aon uair an cridhe,
Ach a leig e tur á cuimhn’.

Ach mu dheireadh, bhuail mo chlàrsair,
Teud ’chuir guin troimh m’ chàil gu léir;
Bhuail e ’charraig anns an fhàsach,
’S bhrùchd aisd’ uisge ’n àmhghair ghéir.

Dh’ éirich grian air maduinn àraidh,
’S theich roimh ’làithreachd sgàil na h-oidhch,
Ach an sgàil os cionn ar fàrdaich,
Nach tog grian no là a choidhch.

Sgàil ’s nach goir a’ chuach no ’n smeòrach,
’S anns an seachd am feòirnean suas;
Sgàil ’s an d’ shearg mo fhlùran bòidheach,
’S anns nach ruig mo cheòl a cluas.

Chàraich sinn an leaba ’bhròin i;
A cruth bòidheach anns an ùir;
Sgaoil sinn thairte brat de neòinein,
’S dh’ uisgich sinn le ’r deòir na flùir.

’S dachaidh fhàs dhuinn gun mo fhlùran;
Cuimhne thùrsach anns gach nì;
Cais’eart bheag air leith ’an cùileig,
’S miadhaile na crùn an rìgh.

Chiar an là gu oidhche dhòbhaidh;
Oidhch’ nach teid á cuimhn’ ni ’s mò:

[TD 7]

O, na druid an nochd a’ chòmhladh!
’S gun m’ uan bòidheach anns a’ chrò.

Leum, mu dheireadh, mi á m’ chathair,
’S thuirt mi, “’Chruitear thana, chruaidh;
Ma ’s tu-fein tha teumadh m’ anam,
’S miosa t’ ealain na ghaoth tuath.”

Thug e suil orm fo a mhala,
Mar gu ’m b’ aithne dha mo smuain;—
“C’ àit a nis am bheil a’ ghaillionn?
Anns an anam no air chuan?

“Creid mi, cha tig stoirm no gaillionn
As an athar, deas no tuath,
Mar a dh’ éireas anns an anam,
’Nuair a shéideas carraid chruaidh.

“Annad fein tha ’n ceòl a ghluais thu,
Air a luasgadh leis an teud;
Gleus gu tuireadh, ’s gleus gu luathghair,
Fuaighte riut ’s gach àit an teid.

“Ceòl o’n d’ fhuair thu gach nì luachmhor,
’S ris am bheil gach buaidh an sàs;
Ceòl a’ d’ chridhe,—Ceòl a’ d’ chluasan,
Fad do chuairt o d’ bhreith gu d’ bhàs.

‘An ceòl a’s binne ’s eòl do ’n fhilidh,
Cha tog pìob no fiodhall suas;
An ceòl ’thig uairean anns a’ chridhe,
’S nach gabh liobhairt anns a’ chluais.

[TD 8]

“Chaidh an ni so thar do thuigse!
’Bheil thu tuigsinn nì fo’n ghréin?
Ciod an stéidh air an do chluich mi?
Chluich air t’ fhaireachdainnean fein.

“Ach cha tusa ’mhàin tha umhal;
Nàdur uile, ann an seòl,
Bho cheud bhunait gu ’chlach mhullaich,
A cheum siubhail ’dol ri ceòl.

’S ’nuair a ruitheas e a chùrsa,
Togaidh guth na dùdaich chruaidh,
Ceòl a leaghas sìos na dùilean;
Ceòl a dhùisgeas tu ’san uaigh!”


Thug e taing is oidhche mhath dhomh,
’S thruis e fhalluinn thais mu chré;
Dìdean faoin ri aodann gaillinn,
Ach ’na anam,—Anail Dé.

’S dìomhaireachd nach beag an duine,
Dia a’ tuineachadh ’na chom;
Teampull faoin, ’s e air dhroch uidheam,
’S gun an tugha air ach lom.

[TD 9]

GUTH A’ CHUAIN.

Fanaibhs’, a chlann, air a’ chòmhnard,
A’ buain neòinean feadh nan tom;
No ma ’s fearr a’ chulaidh chleas e,
Ruithibh greis ’am beul nan tonn.

Diridh mise ’n àird am bruthach,
Far am faic mi thugam ’s uam;
’S bho ’n a tha mi gann de chuideachd,
Eisdidh mi ri guth a’ chuain.

Tha ’n cuan dhòmhsa mar fhear-eòlais,
’Tigh ’n ’am chòmhail air an tràigh;
Fiamh a ghàir’ air aodann preasach,
’S a thuinn bheaga ’cur orm fàilt’.

’S tric ’sna làithean a chaidh seachad,
’Bheachdaich mi air cruth nan stuadh,
’Tigh ’n chum teachdaireachd na mara
’Liobhairt air a’ chladach chruaidh.

A bhi beachdachadh orr’ daonnan,
Le ’n ceòl caochlaideach ’am chluais;
Dh’ fhàg air m’ inntinn samhladh mòrachd,
Nach dean briathra beòil a luaidh.

’S ged bha ’n teachdaireachd do-leughadh,
Gheuraich i, ar leam, mo smuain,
Gu ’bhi rannsachadh na duibhre,
’Tha ’gar cuibhreachadh mu ’n cuairt.

[TD 10]

’Tha mar chùirteinibh na pàillinn,
’Cùirneachadh na h-àirc mu ’n cuairt;
’S am meall neòil a tha ’ga còmhdach,
Mar chirb glòire rìgh nan sluagh.

Ann an teampull mor na cruinne,
Tha ar cuid againn ’s a’ chùirt;
’S roinn-bhrat trìbilt air ar n-inntinn,
A’ cleith dìomhaireachd na cùis’.

Ciod, ma tà, is ciall do ’n t-sealladh
’Chaidh a cheadachadh do ’n t-sùil;
Neamh is talamh mar fhaoin fhaileas,
Air nach d’ fhuair sinn fathast iùil.

Na speuran sgaoilt’ os cionn ar cinn;
An talamh fillte fo ar ceum;
Is freumh ar nàduir toinnte dlùth,
Mu gach dùil ’s a’ chruinne ché.

’S gach ni a ghluaiseas sùil no cluas,
A’ dùsgadh annainn smuain d’a réir;
Corda fìnealta ar nàduir,
’Cumail càil a ghnàth air ghleus.

A’ mhaoth ghaoth chéit am measg nan geug,
A’ luasgadh teuda gléist ’nan crann;
Air sgiathaibh mìne ’giùlan sìos,
Laoidhean binn nan iomadh rann.

Bho chiùin mhorbhan braoin air duille,
Gu àrd ghuth na gaillinn ghairg;

[TD 11]

’Chreag a’ freagairt fuaim na tuinne,
’S gun aon ni ’s a’ chruinne balbh.

Aom do chluas is éisd an luathghair
’Tha ’dol suas o mhuir ’s o thìr,
’S ged nach tuig smuain na chluinneas cluas,
Creid nach ’eil an fhuaim gun bhrìgh.

Ciod ma tha gach bith ’s an domhan,
A toirt molaidh ’réir a ghnè?
Haleluia! ioma-ghuthach,
Do ’n Tì ’chruthaich talamh ’s neamh.

Cuir do bhrògan bhàrr do chasan,
So, da-rìreadh, tulaich Dhé!
A naomh-reachd sgrìobht’ air clàr gach cloich
Is anns gach preas a làithreachd fein.


Tha mi ’cluinntinn guth na cloinne,
’Glaodhaich, “Athair, thig a nuas:”
Glaodh cho sean ri tùs na cruinne;
“Tha mi tighinn;” “Thig gu luath.”

[TD 12]

AM BÀRD.

Chunnaic mi ’m bàrd air tràigh na mara,
Is ràn na gaillinn ’na chluais,
’Coimhead gu geur nan steud-each geala
’Bha leum ri cladach a suas,
Le stàirn cho cruaidh ’s gu ’n d’ ghluais mactalla
Le fuaths’ a dh’ aithris na fuaim,
Is toirm nan speur ag eirigh thairis,
’Cur séisd ri farum nan stuadh.

Torman nan dùl, air chùl na gaillinn,
A’ dusgadh aigne á ’n suain;
Inntinn air ghleus is éud air anam,
’Thoirt beul do earrann d’a smuain;
Ach cainnt g’an luaidh cha d’ fhuaradh fathast,
No bàrd g’an aithris ’an duan;
Cha d’ thig o’n bheul ach sgeul na h-amaid,
A dh’ fheuchas caithream a chuain.

Chunnaic mi ’m bard air àiridh ’ghleannain,
Is nàdur fathast ’na shuain;
Le ciùine thlàth a’ snàmh mu thalamh,
Is sàmhchair cadail air chuan;
Mu ’n d’ thog na flùir an sùil ri latha,
Is drùchd ’gan camadh a nuas;
’Lùbadh an glùin ’an ùmhlachd mhaidinn,
’S mar thùis an anail dol suas.

[TD 13]

Dh’ éirich, air ball, air crann ’s a choille,
Binn-ghuth loinneil an lòin;
’S fhreagair le fonn gach tom is doire,
’Nuair dhùisg le coirioll na h-eòin;
’Thoirt fàilt’ do ’n ghrein, bha ceudan feadan,
’An coisir leadarr’ air seòl;
’S uiseag bheag chiar air sgiath na maidne,
’Cur trian de ’n athar ’na cheòl.

Clàrsach na coill ’an laoidh na cruinne,
A teudan cuimir air seòl;
Oiteag a’ chéit, measg gheug is dhuille,
’Cur séisd ri luinneig an lòin;
Aingeal a’ chiùil, ’na dlùths a fuireach,
A deachdadh uidhir de ’n cheòl,
’S is airidh air fein ’s air steidh nan uile,
Nach leir do dhuine ’san fheòil.

Na bean-sa do ’n àirc le làmh neo-airidh,
Tha làithreachd tharad ’san uair,
Nach fuiling a’ d’ dhàn na b’ àill leat aithris;
Do chàil is t’ ealain gun bhuaidh;
Ach sin mar a tha, mar bha, ’s mar bhitheas,
Tha cainnt a’ chridhe gun luaidh;
Is binne a’ phàirt nach d’ fhàg na bilean,
Na ’n dàn a’s grinne thig uath.

Tha ’m bàrd leis fein air féill ’s air faidhir,
Gun spéis do mhalairt an t-sluaigh;
Anam cha shleuchd air beulaobh Mhamoin,
Cha ghéill e ealain air luach,

[TD 14]

Tha cheum leis fein air beinn Pharnassus,
’An teampull farsuinn na smuain;—
Teampull nan Dé,—gun bheum a’ chlachair,—
A dh’ éirigh snasmhor is buan.

Buinibh gu réidh ris ’s eisdibh tamull,
R’a sgeul is canaibh a dhuain;
Seallaibh le spéis air fein ’s air ealain,
Is seudan barraicht’ a smuain;
Tréigidh sibh fein ’ur féill ’s ’ur malairt,
Is theid sibh thairis g’ur duais,
Cian mu ’n leigear gu beud aon earrann,
Do ’n t-seisd a chan e ’nur cluais.

’Nuair bha sibh shìos an tìr ’ur n-aineoil,
Bu phrìseil rannan a’ bhàird,
A bha d’ ur crìdh’ mar ìocshlaint cheanalt’,
D’ an strìochd an gearan a’s àird;
Òrain ’ur dùthch’ mar dhrùchd nam flaitheas;
Ag ùrach anam nan sàr;
’Toirt tìr ’ur rùin, as ùr, ’nur sealladh,
Gach stùc, is bealach, is càrn.

Buinibh gu réidh ris ’s éisdibh tamull,
R’a sgeul ged chan e ach pàirt;
’S ged tha fo ’n ghrein nach leir dha aithris,
’S nach géill do ’n ealain a’s àird;
’S e buaidh a chiùil an tus a mhosgail,
A chliù a choisinn na sàir;
C’ àit an robh Fionn, is Goll, is Oscar,
As eugmhais Oisean am bàrd?

[TD 15]

COMHRADH EADAR AM BÀRD AGUS AN CÌOBAIR.

AM BARD.
Ciod, a chìobair, fàth do chabhaig!
Tha an rathad so car cas;
’Nuair a ghéilleas na builg-shéididh,
Creid mi, cha bhi ’n ceum cho bras:
Tha mo cheum-sa ’dol am moille,
A bha aon-uair beothail, luath,
’Nuair a b’ éideadh dhomh am féileadh,
’Sealg an fhéidh ’s a choilich ruaidh.
Tha ’latha fein aig gach madadh,
’S thig an là a’s faid’ gu crìch;
Cha shligh’ bhuan ach astar suarach
Tha eadar an uaigh ’s a chìoch:
’Slàinte ’s òige, seilbh ro-ghlòirmhor,
’S fearr na òr a’ chruinne-ché,
Bi taingeil fhad ’s a tha iad agad,
Oir cha mhair iad ach car ré,
Olc air mhath leinn, thig sinn uile,
G’ ur ceann-uidhe, luath no mall,
’S garbh no réidh g’ am bi an turus,
Cha bhi bith ’s a chruinn’ air chall,
Suidh, ma tà, is tarruing t’ anail,
Aig a’ charragh chloich ud shuas;
Air chùl gaoith, ’s air aodann gréine,
Thoir dhomh sgeul na tìm a ghluais.

[TD 16]

AN CIOBAIR.
Tha thu ’fanaid orm, a charaid,
C’ àit am faighinn-sa mo sgeul,
’Tha leam fein a’ siubhal garbhlaich,
Moch is anmoch is là-féill?
’S gun aon neach a ni rium còmhradh,
No bheir eòlas dhomh air seud;
Co a gheibhinn-sa mo sgeòil uaith,
Mur am foghluim mi o’n tréud?

AM BARD.
’S faoin do ghlòir, a chìobair ghòraich;
C’ àit an d’ fhòghluim thu do chreud?
Am bheil dòigh air faotainn eòlais,
Ach ’bhi ’chòmhnaidh measg nan ceud?
Nach ’eil leabhar mór an domhain
Fosgailte fa d’ chomhair fein,
Leugh na chì thu ’s gheibh thu ’n fhìrinn
Sgrìobht’ ann mar le gath na gréin’.

AN CIOBAIR.
Tha sin glé-mhath do luchd fòghluim,
Tha e dhòmhs’ air bheagan brìgh;
Glaist’ tha dhòmhsa stòr an eòlais,
Fhad ’s ’tha ’n iuchair òir ’am dhìth:
Co a mhìnicheas domh ’n sgrìobhadh,
Mur am faigh mi ’bhrìgh dhomh féin
Cha ’n ’eil fàidhean anns an fhàsach,
Mar a b’ àbhaist daibh o chéin.

[TD 17]

AM BARD.
Cha ’n ’eil feum agad air fàidhean,
Chaidh an làithean-san air chùl,
Ach cha d’ chaochail tuigse-nàdur’,
Is cha d’ fhàilnich sealladh sùl
Beachdaich air na chluinn’ ’s na chi thu,
’S thig am mìneachadh ’na am;
’S creid mi, cha ’n ’eil nì gun bhrìgh ann,
Biodh e dìreach dhuit no cam.

AN CIOBAIR.
Ged a dh’ fhaodas beagan fìrinn,
’Bhi ’s an nì a tha thu ’g ràdh;
’S eagal leam nach tuig gu dìlinn,
Mise nì dheth ach mar tha:
Tha mi siubhal o thùs m’ òige,
Beinne ’s còmhnaird gach aon là,
Ach an diugh, cha ’n ’eil sud dhomhs’,
Ach beinn is còmhnard mar a bha;
’N carragh ris am bheil mo thaice,
’S tric thug fasgadh dhomh o’n t-sìon;
Ciod a th’ agams’ ann ri fhaicinn,
Ged a bheachdaichinn gu sìor?

AM BARD.
Na’m bu leir dhuit, tha ’sa charragh,
Sgeul nach fhaigheadh tu air féill;
Is nam b’ aithne dhòmhs’ a h-aithris,
Chuirinn earrann dì an céill.

[TD 18]

AN CIOBAIR.
Tha e soirbh gu leòir dhuit sgeula,
’Chur an céill air ni fo ’n ghrein;
Ach ma ’s breug is bunait sgeòil duit,
Gléidh an seòrsa sin dhuit fein.

AM BARD.
’S leir dhuit fein, a chìobair thàireil,
Nach do dh’ fhàs e’n sin leis fein;
’S nach do chuireadh riamh an àird e,
Ach le làmhan dhaoine treun’:
’S leir dhuit nach eil creag d’a sheòrsa,
Anns na còrsan so gu léir;
’S mar a thainig e air astar,
Tha air sgrìobht’ ’an claisean geur.
Tha e leis a sin ’na ònrachd,
Is na fhògrach ’an tìr chein,
’S mur an leòir a’ bhunait sgeòil sin,
Fàgaidh mi an còrr dhuit fein.

AN CIOBAIR.
Cha ’n fhàg! Cha ’n fhàg! Gabh air t’ aghairt,
Mur ’eil coire anns a’ chòrr;
Ach ma ’s droch-sgeul ’tha ’s a’ charragh,
Ni mi phrannadh leis an òrd.

AM BARD.
Cum do bhilean saor o thoibheum,
’S air an loineis sin cuir srian;

[TD 19]

’S na dean tarcuis air an altair,
A thog t’ athraichean d’ an dia.
Anns a’ ghlacaig bhoidhich, ghlais so,
Ann an achlais chais an t-sléibh;
Dh’ éirich aon-uair badan coille,
Is troimh mheadhon, sruthan réidh:
Àite fasgach ri am dùbhlachd;
Àite dùbhraidh ri am gréin’;
Thog do shìnnsear ’an sin carragh,
’S dh’ ìobair iad d’ am faileas fein:
Daoine borba, daoine fuilteach,
Gidheadh, purpail agus treun;
Dh’ ìobair iad a reir an tuigse,
Do dhia fuilteach mar iad fein;
Dh’ ìobair iad a reir am pailteis,
Fàs na machrach ’s toradh spréidh;
Dh’ ìobair iad a reir an doille,
Eadhain fuil an cloinne fein:
Tha e sgrìobhte anns an fhìrinn,
Rinneadh duine ’n ìomhaigh Dhé,
Ach fhad ’s a dh’ fhòghluim mise riamh,
Rinn duine ’dhia ’na ìomhaigh fein.
Tha e soilleir air a charragh,
Gu ’n robh ’n aidmheil salach, breun,
Ach mu ’n tog thu air do gheannair,
Thoir an t-sail á d’ shealladh fein.

AN CIOBAIR.
Ma ’s e droch sgeul ’tha r’a eisdeachd,
Mu chor déisinneach an t-sluaigh;

[TD 20]

Saoilidh mi, an creideamh breun sin,
Nach ’eil feum a bhi ’ga luaidh.

AM BARD.
Tha thu ceart, cha ’n ’eil mor éifeachd
Dhuitsa, éisdeachd ris a’ chòrr;
Ach ’s ceann-teagaisg dhuit na leugh mi,
’Ghabhas leudachadh gu leòir.
Na bi thusa deas a dhìteadh,
’H-uile nì nach tuig thu fein;
Cha do rinneadh breitheamh dhiot-sa,
Air gach dìomhaireachd fo ’n ghréin:
Seall mu ’n cuairt ort air an lanntair,
’S cuir ’s a chainnt is math leat fein,
Maise shonraicht’ beinne ’s còmhnaird,
Òraichte le glòir na gréin’:
As an àit am bheil thu ’coimhead,
Sgaoilt’ fa d’ chomhair, dhuit is léir,
Uile rìoghachdan an domhain,—
Muir is monadh, ’s neamh nan speur.
Cha do thaghadh riamh a’ chlach so,
Air son altair, ach le sùil
A bha leis an spiorad deachdte,
’S anam beachdail air a cùl;
Anam a bha ’strì ri éirigh,
Thun an Dé a dhealbh e’n tùs;
Anam nach deach riamh a thasgadh,
Leis an anart anns an ùir.

[TD 21]

AN CIOBAIR.
S e mo bheachd nach ’eil mór eucail,
Air builg-shéididh dhaoine còir;
Mur an d’ fhuair sinn ’bheag de ’n sgeula,
Fhuair sinn séidirich gu leòir;
Ma tha gréim tombac a’ d’ spliùcan,
Cuir dhomh smùdan ris a’ phìob;
Bidh do ribheid fein air tùchadh;
Leis na rùisg a chuir thu dhìot.
An am bheachds’ tha moran diùbhsan,
A tha cùinneadh nan droch sgeul,
Nach bu mhiste beagan tùchaidh,
A chur dùnadh air am beul.

AM BARD.
Cha bu mhisd’ thu fein do thachdadh!
Tha do theanga sgaiteach, geur;
Shaoil mi gu ’n robh thu cho faiteach,
Ris a’ ghart-eun anns an fheur:
Ma ’s e talach air na fhuair thu,
Nach do dhìol thu duais d’a réir;
’S mur an creid thu uam na chual thu,
’S gnothach suarach sin gu léir:
Ach mur ’eil thu tuillidh ’s gealtach,
Thig is faic le d’ shùilean fein;
Thig an so ri oidhche ghealaich,
’S gheibh thu sealladh air an Fhéinn.
Cha ’n fhear-ciùil, is cha ’n fhear-sgeòil mi,
’S cha ’n ’eil teanga sheòlt’ ’am bheul,

[TD 22]

A chur snas air duan no òraid,
No ’chur crith air feoil le ’m sgeul;
Bheirinn bhàrr mo dhroma ’n còta,
’Gheall ’s gu ’m b’ eòl dhomh ’chur an céill,
Nì a thachair air fear eòlais,
Oidhche cheòthar tigh’n o’n fhéill:
Ach ged ’tha an spiorad deònach,
Suim an sgeòil a chur an céill;
Cha leig cuibhrichean na feòla
Leis dol òirleach bhàrr na h-éill:
Tha e, mar sin, doirbh, a chìobair,
Nithe dìomhair annta fein,
A dhealbh soilleir air an inntinn,
’S an cur diongmhalta r’a chéil;
Ach feuchaidh mi nis, ma ’s deòin leat,
Seòrsa beachd ’thoirt dhuit mu ’n sgeul;
Ach gabh suim, bha ’n oidhche ceòthar,
’S bha m’ fhear-eòlais air an fhéill.

Oidhch’ cho sàmhach ris an uaigh;
Gun ghuth, gun ghluasad aig ni beò;
Shaoileadh tu gu ’n d’ chaochail fuaim,
’S gu ’n d’ thug mac-talla suas an deò;
Currachd oidhch’ mu cheann na cruaich’;
A guaillean suainte ’m brat de ’n cheò;
Ciùine shìtheil thar na tìr’
A chan an fhìrinn, ‘tir nam beò’:
B’ oidhche so nach togadh crìdh’,
’S nach cuireadh clì ’an anam seòid;

[TD 23]

Oidhch’ ’s am biodh na daoine sìth’,
A’ ruith mu ’n t-sìthean le an leòis.

Thog m’ fhear-eolais mach ri Cruaidh-ghleann;
Ghlac e chuaille teann ’na dhòrn;
Sgrog e bhoineid ghorm m’a chluasan;
Sgob e suas na bha ’sa chòrn:
Ach bha ’n t-athar trom mu ghuaillean,
Is ’na uallaich air an fheóil;
Leig e thaice ris a’ bhruaich so,
Stad! An cual e guth ’s na neòil?
Anns na neòil bha monmhor còmhraidh,
’S tuireadh bròin ’s an oiteig shèimh,
Is binn-cheòl caol air feadh an fhraoich,
Mar oran-gaoil a nuas o nèamh.
Bha ’n t-am ’bhi ’gluasad, ach, mo thruaighe!
Tunna luaidhe ris gach bonn;
Dh’ fheuch e falach anns an luachair,
Ach ’na chluais, bha ceòl gun fhonn.
Sùil g’ an d’ thug e air a chùlaobh,
Doire ùdlaidh suas air fàs;
’N carragh laiste suas mar fhùirneis,
’S air a chrùn bha manadh bàis;
Tannaisg fhaoin ’nan sgaoth mu ’n cuairt air,
’Sìos ’s a suas, o thaobh gu taobh;
Nunn ’s a nall, le siubhal fuadain,
Mar gu ’n luaisgt’ iad leis a’ ghaoith.
Ach ghrad stad a nis an luasgan,
Mar gu ’m biodh gach cluas ri làr

[TD 24]

Sàmhchair shuaineil, ’s gun nì ’gluasad,
Air a’ chruaich o ’bonn gu ’barr:
Fad air falbh, ar leis gu ’n cual e,
Fuaim mar bhualadh thonn air tràigh;
’Tigh ’n na b’ fhaisge, ’s na bu chruaidhe;—
Iolach buaidhe! ’s nuallan cràidh!
Faic a’ tearnadh leis an leacainn,
Sluagh, mar fheachd ’an uidheam blàir,
A’ tigh ’n dìreach air a’ ghlaic so,—
Tartaireachd ’s buaidh chaithream àrd!
Rainig iad an carragh teinnteach,
’S chaidh iad deiseal air mu ’n cuairt;
Tharruing iad a suas fa chomhair,
’S dh’ fhosgail iad an sreathan suas:
Buidhean chiomach, nis a’ tighinn,
Air an iomain mar bhad spréidh;
Os an cionn, an fheitheid ghionach,
’S an t-sleagh bhiorach as an déigh;
Rompa ’n altair, cheana laiste,—
An ceann-astair tuillidh ’s luath,—
’S eiginn fulann, ach ciod uime?
Reachd na cruinne,—bàs no buaidh.
Thuig mo charaid ciod ’bha tighinn,
’S chuir sud criothnachadh ’na fheòil;
Sparr e ’cheann a sìos ’san luachair;
Stop e chluasan le a mheòir;
Ach cha b’ fhada gus an cual e
Sgread, nach cual e ’leithid riamh,
Ghlaodh e ’mach le uile chomas,—
“Mort! Dean cobhair orm, a Dhia!

[TD 25]

Teine dealain nuas o nèamh,
A sgrios an doire, freumh is geug,
Torrunn oilteil anns na neòil,
Mar gheannair Thòir a’ prannadh sleibh’:
Dubh neul duaichnidh ’g éirigh suas,
A bha air uachdar fuinn mar phlàigh,
’M feachd gu leir mar thannaisg bhreun
’Gam falach fein bho shùil an là.

AN CIOBAIR.
Dia g’ ar dion, is leig á so mi!
Chaidh an donas ort gu léir!
Cha tiginn-sa, air son oighreachd,
Anns an oidhch’ an so leam fein.

AM BARD.
Thusa, cìocrach air son eòlais!
Thusa ’s t’ iuchair òir a’ d’ dhìth!
Tha i ’bhurraidh ann ad phòca,
Cuir do chròg ann ’s gheibh thu i!
Thoir a nis do shròn ri baile,
Is thoir t’ fhaileachd as a chìob;
Cuir trì uairean cuairt mu ’n charragh,
’S cuir do sgallais ann ad phìob.

[TD 26]

SEACHARAN SEILG.

Chaith mi ’n latha ’n déigh na faghaid,
Air feadh bheann is ghleann is dhoire,
Gus an d’ chaill mi anns a’ choille,
Toirm nan gadhar ’s lorg an fhéidh;
’S o’n bha ’n oidhche air tigh ’n frasach,
Sheall mi air son àite fasgaich,
Far am faighinn leaba ’nasgaidh,
Am measg chàrna glasa ’n t-sléibh.

Fhuair mi sud aig bun a’ bhruthaich,
Bothan-àiridh air dhroch thughadh,
Toll ’na mhullach air son luidheir,
Sgroth ’san uinneig, taobh na gaoith:
Sgathach bheithe air son còmhlaidh,
Nach ceileadh a’ bheag de ’n dòlas,
’S a chur eagal air na bòcain,
Rinn mi dòigh air teine fhraoich.

Bha isean feannaig ann am phòca,
Air nach d’ amais moran clòimhtich,
Chuir mi car dheth anns a’ bheòlaich,
’S bha e ròist’ agam gu m’ riar:
Choisrig mi an creutair neò-ghlan,
Le deur beag de shùgh an eòrna,
’S ged nach robh a’ chuirm ro-shòghmhor,
’S mairg bhiodh tòrmasach mu ’n bhiadh.

[TD 27]

Mar is gnàth leam an déigh féisde,
Rinn mi ’phìob thombaca ’ghleusadh,
Thug mi ’n taod á ceann mo reusain,
’S leig mi fad na sréin le ’m smuain;
Ghabhail iolla ris na dealbhan,
A bha ’g éirigh suas ’sa ghealbhan,
Samhladh faoin air nithe talmhaidh,
Faileis anfhann anns an luath.

Anns a’ cheò ’bha snamh mu ’n cuairt orm,
Cruthan caochlaideach a’ gluasad,
A’ cur m’ inntinn ann am buaireas,
Nach ’eil soirbh a luaidh ’an cainnt:
Cha robh buidseachd a’ cur sgleò orm,
’S cha robh geilt orm roimh bhòcain,
Ach bha cruth air bràigh na còmhladh,
A chuir m’ fheòil air chrith ’s gach reang.

Dà shùil lasrach ’an clar aodainn,
Nach robh ’choimeas farasd fhaotainn,
Sròn cho fada ris an taobhan,
’S paidhir adhaircean air a cheann:
Dh’ éirich mi gu grad air m’ uilinn,
’S thug mi ionnsaidh air a’ ghunna,
Ach cha d’ thug e suim no umhail,
Mar gu ’m b’ ìomhaigh umha ’bh’ ann.

Spìon mi ’bhoineid bharr mo bhathais,
Dh’ aithris mi mo chreud ’s mo phaidir;
Ghearr e leum is rinn e sraitheadh,
Mar fhuaim canain ann am chluais:

[TD 28]

’Cheart cho fìor ’s ’tha sròn air m’ aodann,
Chuala mi gu soilleir gleadhraich,
Mar gu ’m bithead tu a’ slaodadh,
Slabhraidh dhaors’ thar chlachan cruaidh.

’Rìgh gabh agam! Sin e rithist!
Thog mi ’n gunna ’s leig mi ris i;
Dh’ éirich e mar eun air ite,
’S teine drilsneach as a dhéigh:
Le stoth pronnaisg ’s toit an fhùdair,
Thuit mi seachad air an ùrlar,
’S ’nuair a dh’ fhosgail mi mo shùilean,
Cha robh dùil leam ach mi-fhein.

Dh’ fhàs a nis an oidhch’ ro shalach,
Bhrùchd na tuiltean troimh na gleannaibh,
Fhreagair creag is beinn le farum,
Fuaim na gaillinn air an raon;
Las an iarmailt suas mar fhùirneis,
Le tein’-athair ghathach, lùbach,
’Na dearg stìll mu chinn nan stucan,
’Leum na spùt o thaobh gu taobh.

Ach, mu dheireadh, bhrist an latha,
’S thionndaidh mi mo cheum gu baile;
Thug mi sùil air cùl an tighe,
Dh’ fheuch am faighinn lorg an laoich;
Ach an àite crodhain Shàtain,
’Bhi r’am faicinn anns a’ chlàbar,
’S ann a fhuair mi each a Ghàidseir,
Toll ’na mhàileid ’s fhuil mu ’n fhraoch.

[TD 29]

FIONNAGHAL NIC DHÒMHNUILL.

“Tha ’n sruthan ’na dheann le bruthach,
’Cur torman dubhach a suas;
Tha osann na gaoith ’san duilleach,
Is gaoir na tuinne ’am chluais:
“Anamoch an dé is gaillionn,
A’ reubadh barra nan stuadh;
’S a’ sgathadh barr gheug is fhaillean,
Le géiread anail gaoth-tuath.
“Fo chuirtean na dùbhlachd tharum,
Bha dùbhradh fhaileas ’san ruaig,
Is cruth air an cùl, cho allaidh,
’S nach dùraichd m’ anam a luaidh:
“’Mhàthair, mur ’eil thu a’ d’ chadal,
O, aom ri d’ chailinn do chluas,
’S an guidhe nach fhaod mi aithris,
Cuiream ’an cagar a suas.
“O! Rìgh nan dùl bi mar-ris,
Is daingnich daingeann a chòir;
Is aisig dha ’chrùn ’s a chathair,
’S biodh dhuitse, Athair, a’ ghlòir.”

“Fhionnaghal! Fhionnaghal! caidil!
Chaidh t’ iarrtas fada gu leòir;
Nach esan ’tha riaghladh tharuinn,
An Dia d’ an aithne a’ chòir.
“Tha ceartas na cùise fallaicht’,

[TD 30]

Bho shuile dalla an t-sluaigh;
Ach Esan ’rinn nèamh is talamh,
Bheir e mar ’s math leis a’ bhuaidh.”

Am feadh ’s a bha màthair is nigh ’n,
Mar so a’ liobhairt an rùin;
Ciod a bu chor d’ an cinneadh,
’S do dh’ òighre dligheach a’ chrùin?
’S an àraich cuid dhiù ’nan laidhe,
Gun suim co aige ’bha bhuaidh,
Is cuid anns an ruaig air sgaradh,
’S an t-òighr’ air allaban truagh.
Chuireadh is chailleadh an latha,
Leòsan a b’ airidh air buaidh;
Is dh’ fhàgadh Righ Seumas fathast,
Gun seilbh air talamh a shluaigh.

An eithear tha stiùradh thallad,
Gun siùil, gun sparran r’a crann;
’Ga h-iomain le sgiùrsadh mara,
Is dùbhradh gaillinn os ceann:
A’ giùlan ’an cùirt a daraich,
An fhiùrain fhlathail gun dìth;
An diugh, ’na fhear-cùirn ’ga fhalach,
Do ’n dùth ’bhi ’n cathair an rìgh.
’S an eithear ghuanaich air faontra,
Gun neach d’a dhaoin’ air a chùl;
Is luingeis Dheòrs’ anns gach caolas,
Is armailt sgaoilt’ anns gach cùil.

[TD 31]

Ars’ baintearn uasal Chloinn Dòmhnuill,
Le acaid dhòruinn ’na crìdh’;
“O, ciamar dh’ fhaodar a chòmhnadh,
Is feachd Righ Deòrs’ air a thì?
“Tha ’n tòir gu dian air a casadh,
’S gun àite fasgaidh no dìon’;
’S gun chomas fhaotainn thar aisig,
Mu ’n teid a ghlacadh ’s an lìon.
“Fhionnaghal, éirich, cuir umad!
Cha ’n fhaic mi ’n curaidh ’san smùr!
’S leis fein mo chaisteal o bhunait,
Gu cìrean mullaich an tùir:
“Is ciod ma ’s éigin duinn fulang,
Air son ar cuid anns an strì;
Cha ’n fhios domh aobhar cho cubhaidh,
Ri aobhar duine ’na dhìth.”
’Am bothan ùdlaidh gun tugha,
Fo chur ’s fo shruthadh nan sìon;
Fhuair iad Tearlach gun chuideachd;
Gun bhiadh, gun uidheam, gun dìon.

Am fear ’tha cruaidh-ghleachd an còmhnaidh,
’S ’an aghaidh foirneirt a’ strì;
A neart ’ga thréigsinn ’sa chòmhstri,
’S e ’call a dhòchas ’s gach nì;
Thig uairean freasdal g’ a chòmhnadh,
’Nuair ’s lugha ’dhòchas ’s a chlì;
Thoirt misneach nuadh agus treòir dha,
’An cùis na còrach a’ strì.

[TD 32]

Is ionann sin ’s mar a dh’ èirich,
Do mhac Rìgh Seumas an tràths’;
Thug aingil thruacant’ fo ’n sgéith e,
’S e’n rib na h-éigin an sàs;
Ach ciod ’na leithid de chruaidh-chàs,
’Ni dà bhean-uasal leò-fein,
Is armailt rioghachd mu ’n cuairt daibh,
’S gach ni ’dol tuathal fo ’n ghréin.

Thug oidhche dhoilleir is ghàbhaidh,
Caol-gheola bhàn fo a sgeith;
A cùl ri Uist nan cràdh-ghèadh,
’S blàth-ghuidhe chàirdean ’na déigh;
A cùrsa fhad is a b’ eòl dhaibh,
Air Eilean ceòthar nan sgùrr;
Le sgioba cruadalach èolach,
’S Fionnaghal òg air an stiùir:
Le onfhadh mara ’nan aodann;
Garbh-thonna ’taomadh m’a clàr,
Cha b’ uilear sgil agus tèomachd,
A chumail aodaich ri spàrr:
Fhionnaghal, taisbean do dhùrachd,
Is cleachd mor chùram a ghnàth;
Tha oighre ’chrùin air a h-ùrlar,
Ag earbs’ á stiùradh do làmh.

“Fortan am fàbhar a’ churant’,”
Ars’ aon a bha tur as a bheachd;
Na’n d’ thuirt e’n cealgair no ’m burraidh,
Chreidinn gu buileach a reachd:

[TD 33]

Ach biodh e tuigseach no gòrach,
Cha ’n ’eil ann domhs’ ach am beachd,
A thuit ’bhi ’m fàbhar na h-òighe
Bha strì ’na h-ònar ri feachd;
’S a réir na cùise mar thachair,
Tha gné chùl-taic aig an smuain;
Theich cabhlach Dheòrsa gu fasgadh,
’S fhuair Flòri farsuinneachd cuain,
A chur a geola gu saoithreach,
An aghaidh gaoth agus sìon;
Ach neart na gaillinn ’nan aodann,
Bho ainneart dhaoine ’gan dìon.

A nis bha glas-neul na maidne
Cur leus-ghath tana troimh ’n ghruaim;
’S ag éirigh thar eubh na gaillinn,
Bha beuc a’ chladaich am fuaim;
Air ball, bha ’n cala ’san t-sealladh,
’S iad taingeil tarruing gu ’chòir,
’Nuair fhuair iad sanas o’n chladach
A thuig iad ealamh gu leòir:
Garbh fhrasan pheileir mu ’n cluasan,
Bho na sàr uaipirean claon,
Bha ’gabhail fàth orr’ ’sna bruachan,
Mar shealgair ruadh-bhuic air raon;
Ach dh’ aindeòin luaidhe is fùdair,
’S cuilbheartan cùilteach nan Gall,
Fhuair iad gu cala gun diùbhail,
Is fàilte chùirteil gun fheall.

[TD 34]

A nis bha réiseadh is ruagadh,
Nach fhac’ ’s nach cualadh o chian;
Muir agus tìr air an sguabadh,
Le feachd de ruagairean dian.
Gu steud, a’ Fhlòri, gu h-ealamh!
Tha ’n tòir a’ teannadh; bi treun;
Fàg tarruing is sgòd air cladach,
’S dean sgòd is tarruing de ’n t-sréin.
Faic i a nis air a’ phillean,
’S am prionns’ mar ghille ’na deigh,
A’ réiseadh thar riasg is innis,
Le luaths is grinneas an fhéidh:
Thar fireach, is raon, is aisir,
Thar caochan, casach is féith;
Le binnein is maol is machair,
Dol seach’ mar lach air an sgéith:
Cha ’n fheitheadh ri àth no beallach;
Cha bhacadh balla no nì;
’S mu chiaradh an fheasgair tharruing
Iad srian, ’am baile Phort-Rìgh.

Mar sin, thug Fionnaghal sàbhailt,
Troimh chunnart nàmhaid is cuain,
Mac an righ sin a b’ àill leinn,
Ged bha e’n dàn dha dol uainn.
Ach fhad ’s a bhios beus is cleachduinn,
Is euchdan deacair r’ an luaidh;
Bidh cuimhne do threuntais deachdte
Air sgeul ’s air eachdraidh do shluaigh.

[TD 35]

Bu mhaslach an nì ’s bu nàrach,
Do mhaithean àrda an rìgh,
Gu ’m faigheadh cailinn cho màlda,
A chuid a b’ fhearr dhiù ’san strì:
Ach sin mar ’bha ’chùis ge b’ oil leò,
’S gur beag an dolaidh leam fein;
Ged fhuair iad buaidh aig Cùil-Fhodair,
Cha b’ ann le cothrom na Feinn.

[TD 36]

AN SRUTHAN.

Chunnaic mi ’n sruthan,
Ag éirigh ’s a mhunadh,
’S a’ triall air a thurus,
Feadh ghlumag a’ chàir;
A’ fiaradh a’ mhullaich,
’S a’ siaradh na tulaich,
Ag iarraidh le bruthach,
’S a thurus gu tràigh.

A shruthain air t’ athais,
Nach dean thu rium mailis,
Dé aobhar do chabhaig?
Fan tamull mar ’tha;
Na cluanagan uaine,
An achlais nam fuar-bheann,
’Cur cagar a’ d’ chluasan,
Thu ’ghluasad gu fàil.

Chunnaic mi ’n sruthan,
A’ tearnadh a’ bhruthaich,
Gu mear a’ cur chuir dheth,
’S na buinneachan blàth;
A’ ruith mu na stacain,
A’ leum bhàrr nam bacan,
Is eòin bheag’ na h-ealtainn
Ri caiseamachd dha.

[TD 37]

A shruthain, a shruthain,
Nach dean thu rium fuireach,
’S gur goirid an turus,
O mhunadh gu tràigh;
’Nuair ruigeas tu ’n réidhlean,
Cha bhi thu cho éibhinn,
Theid moille ’sa cheum sin
Tha eutrom an dràsd.

Chunnaic mi ’n sruthan,
Gu cianail a’ siubhal,
A’ chuing air a mhuineal,
’S e umhal air fàs;
A’ gluasad gu dubhach,
An amar dubh giubhais,
A thionndadh na cuidheall,
Aig muileann a’ ghràin.

A shruthain, a shruthan,
Gur mise ’tha duilich,
A’ sealltainn na buile,
Gu ’n d’ chuireadh thu ’n dràsd;
Do bhùrn air a thruailleadh,
Do shruth air a bhuaireadh,
Is barrag na druaipe
Mu d’ bhruachan a’ snàmh.

Chunnaic mi ’n sruthan,
Seach baile nan turaid,
A’ gìulan nan luingeas,
Bu truime gu sàil’;

[TD 38]

Air caochladh cho buileach,
An aogasg ’s an cruitheachd,
Bho ’n chaochan a chunnaic
Mi ’sruthadh troimh ’n chàr.

A shruthain, a shruthain,
Mo bheannachd a’ d’ chuideachd,
Cha ’n fhada ceann-uidhe
Nan uile bho d’ chàs:
Tha fuaim a’ chuain bhith-bhuain
A’ d’ chluasan a’ dinneadh,
Gur suarach an t-slighe,
’S i ’n giorrad a’ fàs.

Tha feasgar an latha,
A’ tarruing am fagus,
An cala ’san t-sealladh,
’S an gabh thu gu tàmh;
Ach faicear thu fhathast,
Air sgiathan na maidne,
Gun smùr no gun smal ort,
Mar chanach a’ chàir.

[TD 39]

AM FÒGARACH.

Ghoid mi a mach as a’ bhaile,
Gun chead, gun bheannachd na cléir;
Is dh’ fhàg mi ’am dhéigh an Abaid,
A’ chreud, ’s a’ phaidir, ’s gu léir.

Tha Dia na ’s faisge do ’n dùthaich
Na tha e do lùchairt an rìgh;
Tha làithreachd a ghnàth ’sna dùilean,
Gu soilleir do ’n t-sùil a chì.

’Am beairt na cruinne gu siùbhlach,
Tha ’n dlùth ’s an t-inneach ’gan snìomh,
’S am meur ’tha ’n eige a’ dlùthadh,
A’ deachdadh cùmhnant nan gnìomh.

Snàthainn ar beatha ’ga tharruing,
Na thoinntein tana troimh ’n chìr;
’S ’ga fhigheadh ’an gnìomh an latha,
Mar ni a mhaireas gu sìor.

Thuirt am fear rathaid ’bha dlùth dhomh,
“’S ann agads’ ’tha ’n t-sùil ’tha geur;
An ni ’tha ’d’ shealladh ’sna dùilean,
Taisbean do ’n t-sùil do nach léir.”

Ciamar a nochdar e dhuitse,
Mur ’eil do thuigse d’a réir;
Cha ’n fhaic an t-sùil anns a’ chuspair,
Ach nì do ’n tuigse is léir.

[TD 40]

‘Eisd ris na cluig sin, a dhuine!
Cluinn neamh a’ cuireadh an t-sluaigh
Gu teampull an Dé a bhuilich
Orr’ reusan, cumhachd, is buaidh.

‘Mar naomh-cheòl binn o na flaitheas,
A’ sìoladh tharuinn a nuas,
’S teachdaireachd sìthe do ’n talamh,
A’ lìonadh anma troimh ’n chluais.

‘Tha ceòl anns na dùilean tharuinn,
Nach d’ fhòghluim fathast luchd ciùil;
Tha nithean air neamh ’s air thalamh,
Nach ’eil an sealladh gach sùil.

“Tha thus’,” ars’ esan, “a’ labhairt,
Mu nì nach aithne dhuit fein;
Bheirinn duit brìgh as an glagail,
Nach d’ fhuair thu fathunn mu dhéigh ’nn.

“Mar thoibheum an cluais an latha,
Tha ’n nuallan sgrathail gun cheòl;
Gu ’n saoil mi, air uair, gu ’n sgar iad
Le ’m buaireas, m’ anam o m’ fheòil.

“An sàsaich an ceòl so ’n t-ainnis,
Tha fhàrdach falamh is lom?
Teachdaireachd sìthe do ’n talamh,
An liòn le aran a chom?

“An riaraich, faghar is gleadhar,
Gleadhar is faghar, a dhìth?

[TD 41]

Do ’n cheann ’tha tinn air an adhart,
Gur beag na’n gleadhar do ’n t-sìth.

“’S ann dhàsan, a mhàin, ’tha ’n cuireadh,
’Tha ’thìodhlac ullamh ’na ghlaic;
Ach esan gun nì, gun urras,
’S e b’ fhearr leò ’chumail a mach.

“Ach thusa le miann ’bhì labhairt,
Nochd dhomh ma ’s aithne do d’ chreud;
C’ uime ’tha ’n caoilt’ air a sgaradh,
Bho chaoraich reamhair an treud?

“An d’ rinneadh e’n tùs gu easonair?
No co a chronaich a chrèadh?
Ach rinneadh mar rinneadh ge b’ oil leis,
Ma ’s math no dona a ghné.

“Thusa le t’ eige ’san athar,
’S nithean nach aithne dhuit fein!
Dh’ fheuchainn duit calanas fathast,
Nach d’ fhuair thu fathunn mu dhéigh ’nn.

“Gun chuigeal, gun chìr, gun fhearsaid,
A shnìomh no chasadh an t-snàth,
A’s grinne na liòn an damhain,
A chìt’ ’san athar a’ snàmh.

“De ’n lìn a chinneas mar t’fhaileas,
Gun strì, gun aire bhuait fein,
’S a leanas do cheum ’gad mhagadh,
Cho fhad ’s a sheallas tu ’n gréin.

[TD 42]

“An calanas sìth a leanas
Gu ’crìch gach beatha a dh’ fhàs,
’G a fhigheadh ’an lìon na h-eangaich
’Tha sìnt’ aig aingeal a’ bhàis.”

‘Co thus’, ars’ mise, ‘’tha bruidhinn
’Am briathra frionasach, fiar?
’N ann a’ cur coir’ air a’ chruithear,
Nach d’ rinn e’n cruinne gu d’ riar?

‘Nach d’ thug e dhuit tuigse ’s aithne,
’S do chuid ’am fearann na saors’?
Nach d’ rinn e le luach do cheannach,
’S tu fuaight’ ’am bannaibh na daors’?

‘Nach fritheil dhuit grian is gealach?
Nach seilbh dhuit talamh is cuan?
Ma chuireas tu sìol ’san earrach,
Nach dìoghlum latha na buan’?”

“Thig leam,” ars’ esan, “do ’n bhaile,
Gu caol-shraid shalaich na druaip,
Is chì thu ’n t-saorsa a th’ agam;
Dheanainn ri madadh a suaip.

“An saorsa le càin a cheannach
A chùil ’s nach faileadh a’ bhéist?
Le sruthadh gach drùise tharam
’S a’ sùghadh anail gach bréin.

“Gun neach de shìol Adhaimh g’ am thathaich,
Ach cìs-mhaor tana mar lann;

[TD 43]

’S mur dìolainn a’ chìs gu h-ealamh,
Dheanadh e m’ fheannadh mar mheann.

“Aon uanan truagh,—na bha agam;
’Ga chuallach sgar mi o’n ghràisg;
Ach thainig mu ’n cuairt an latha,
Do m’ uansa,—latha na càisg.

“Cho nimheil ’s cho fuar an t-athar;
Cho cruaidh an talamh ri pràis;
Cho dubh ris an uaigh mo gharadh,
Is m’ uan fo shaighead a’ bhàis.

“C’ arson a chaidh m’ uansa ’ghabhail,
Gun luaidh air gainnead mo threud?
Is earras is buar aig maithean,
Is uain gun ghalar, gun bheud.

“Do ’n bhochd, cha ’n ’eil Dia no caraid;
Thig iarrtas falamh mar dh’ fhalbh;
Theid athchuinge fiar ’san rathad;
Tha neamh is talamh dha balbh.

“Creid mi cha ghabhar do sgeulsa,
Cho fhad ’s a tha leus ’an gréin,
Is cainnt ar bilean do reir sin,
A dh’ aithris na ’s leir dhuinn fein.

“Thuirt thu, ar leam, ’an sgallais,
Gur seilbh dhomh talamh g’a cheann;
Nach fhios dhuit gur dia a’ Mhamoin,
Tha ’riaghladh talaimh ’s na th’ ann.

[TD 44]

“Bho éirigh greine g’a laidhe,
Aon eubh o’n talamh ’dol suas;
O! sàsaich mo dhéigh air earras!
Is sleuchdam m’ anam mar dhuais.

“Cha ’n fhiach thu, gun òr, do shalann;
Cha lòn duit mana no feòil;
’S mur toir thu a’ ghlòir do Mhamon,
Cha chòir dhuit anail do bheòil.

“Gun òr cha ghabh thu do chasan;
A chléir cha bhaist thu gun òr;
’S cha dean iad fo ’n fhòd do thasgadh
Gun òr a chasgadh an deòir.

“Gun òr cha bhuannaich thu flaitheas,
No bruan de ’n talamh mar chòir;
Tha sràidean an nuadh-Valhalla,
’Nan cruaidh Mhacadam de ’n òr.

“Is iadsan a fhuair de ’m pailteas,
O’n t-sluagh ’ga thasgadh nan stòir,
’S a’ saltairt le uaill fo ’n casan,
Na luaidheas ceartas no còir.

“’S le ainneart a’ sgapadh dhaoine,
O’n dachaidh le ’n teaghlaich thlàth,
’Shireadh air aghaidh an t-saoghail,
An ionaid ’sam faod iad tàmh.

“’Sna làthraichean briste thallad,
Bha aon-uair ceatharna threun;

[TD 45]

Ach c’ àit ’an diugh ’bheil an talla?
Farraid am fearanna céin.

C’ àit an robh ceartas a’ fuireach?
No ’n d’ fhàg e’n cruinne na dhéigh?
’Nuair thugadh bho dhaoin’ an’ cumail,
’Chur saill is culaidh air féidh.

“An docha le Dia, ’sa chuis so,
Na brùidean a’ cnàmh an cìr,
No ’cheatharna làidir fhiùghail,
A sheasadh le cliù an tìr?

“Creid mi, tha sgrìobht’ air gach balla,
Do ’n t-suil a sheallas ’s a chì,
Na chrathas rìgh air a chathair,
’S cha theachdaireachd fhalamh na sìth.”

Bhuail e ’làmh air a bhroilleach;
A shùil mar sholus air lann;
Is drùchd air a ghnùis o’n tolluinn,
Bha mùcht’ ’an collunn ’s an ceann.

‘Sìth,’ arsa mise, ‘do t’anam,
Tha dith is carraid le cheil’,
Air stéidh na h-inntinn a chrathadh,
’S ag inntrinn mearaichinn céill.

Tha thusa fulang a’ d’ cholluinn,
Na guin ’tha ’n toibheum do bheòil;
Chuir ainneart is dìth is dollaidh,
’N durag sin domhain ’a t’ fheoil.

[TD 46]

‘Cha d’ dhealbhadh aon nì air thalamh,
G’a thilgeadh falamh air chùl;
An long, thig cinnteach gu cala,
Is anail na flaitheas ’na siùil.

‘Cnuasaich na nithe sin thairis,
Is gabh mo bheannachd ’san ám;
Theagamh gu ’n tachair sinn fathast,
Ged ’tha an rathad cho cam.’

[TD 47]

AM FLÙRAN.

Nach tog thu do cheann, a fhlùrain;
Nach siab thu o d’ shùil an deur;
Ciod uime ’m bheil thu cho tùrsach,
Is aingeal a’ chiùil ’san speur?

Tha ’n talamh, ar leam, air dùsgadh,
’S a’ crathadh an drùchd á chiabh;
Tha ’n carragh ’g amharc na ’s dlùithe,
Is faileas a’ chùirn ’dol siar.

Tha gluasad nèo-fhuaimneach tharuinn,
Chaidh ruaig air gealach ’s air reul;
Sìth-chagar mu ’n cuairt ’san athar,
Mar smuain nach aithris am beul.

Tha rugha an gruaìdh nam baideal,
’Tha gluasad tharuinn gu sèimh,
Is aghaidh a’ chuaìn a’ gabhail
A shnuaidh o fhaileas nan nèamh.

Bha ròs-lì tana, ’sa ghlòmain,
Mu cheannaibh nam mòr-bheann liath;
A nis gach bearra is sgòrr dhiù,
Mar lannair an òir a ’m fiamh,

’S e ùghdar do bhith, a fhlùrain,
Tha ’g éirigh thar cùl an t-stéibh

[TD 48]

Le dias an toraidh ’ga chrùnadh,
Is beatha nan dùl fo sgéith.

A! Dhùisg thu ’nis as do chadal,
Le drùchd na meala mu d’ ghruaidh;
’Ga tharruing le sùil an latha,
’Na thùis-cheò tana a’ d’ chuaich.

Innis dhomh, co ’chuir a’ d’ chàil-se,
Mar their sinn, an cràbhadh baoth,
’Toirt urram do bhith nach àirde
Na ’chlach anns a’ chàrn ri d’ thaobh.

A’ cromadh a sìos gu cianail,
’Nuair chiaras dubhar mu d’ cheann;
’S ag éirigh a rìs ’nuair dh’ iadhas,
A’ ghrian mu mhullach nam beann.

Gun aithne air lagh no àithne,
’Tha diomoladh cràbhadh brèun;
Tha thusa, gidheadh, mar bhlàthan,
A chinneadh am Pàrras fein.

Cha ’n ionann sin is mo chàs-sa,
Gun ghrinneas, gun àill’ fo ’n ghrein,
’S a’ strì rì coimhead na h-àithne,
Sior-chogadh ri m’ nàdur fein.

[TD 49]

AN COMUNN.

’Bhean-an-tighe, far an clobha,
’S faigh dhuinn connadh as a’ chruaich;
Cuir a nall am botul bodaich,
’S cuir dhuinn cobhar air a’ chuaich.

So mo charaid caomh, an gobha,
’S grinne obair ann an cruaidh;
Ceann cho glic ’s a chaidh am boineid,
’S fòghlum Ollaimh fo a ghruaig.

So an clachair, fear d’an urrainn
Teampull cruinne ’chur a suas,
Air an stéidh a leag an Cruithear;
Air na bunaitean nach gluais.

’S so mi féin a bhios ri ciùran,
Le m’ chruit-chiùil an cois na bruaich;
Ceòl o’n teich gach aon ni tùrail,
’S nach leig dùrd á gob na cuaich.

’Nis o’n dh’fheuch mi dhuit an còmhlan,
Cuir gu h-òrdail deoch a nuas,
De shùgh-cridhe glan an eòrna,
’S gheibh thu m’ òran-sa mar dhuais.

Guait am mart a chaidh troimh ’n abhainn,
Bidh a bainne tana, glas;
Leig dhomh ’n té a dh’ òl de’n bhrailis,
Gus nach gleidheadh i a cas.

[TD 50]

So sinn, ’illean! Biomaid subhach;
Cha’n’eil beatha ’n duin’ ach geàrr;
Ciod an stàth dhuinn a bhi dubhach,
Cha dean mulad stuth na’s feàrr.

So do’n ghobha, ’s gu’m a fada
’Tigh’n o ’theallaich lannair bhlàis;
’S anns an anam fhuar a’ fadadh
Buaidh nan sradan nach téid bàs.

Tha do theallach-sa mar altair
O’n téid ìobairt thaitneach uainn,
Ofrail ghlan an gnìomh ’s am facal;
Dearbht’ ’san lasair, achd is smuain.

So do’n chlachair ’s gu’m a fad e
’Cur nan linn am baideal suas;
Daingneach nach cuir trompaid sagairt,
Aon d’a ballachan a nuas.

So do eucorach na clàrsaich,
’Tha ri ràcail anns a’ bhruaich;
S mò a chron na ’mhath le ’ràbhart,
A’ cur sgànraidh ’sna h-eòin-ruadh.

Bàrdachd fhalamh ’s gnothach faoin i
’Dh’fhuadaichear le gaoth mar mholl;
’S am bàrd aigneach, gheibh an t-aog e
’M beul-fo-fhraoch no’n talamh-toll.

Feuch, a bhuaidh a th’aig an t-slige
Air a’ chridhe chlachach, chruaidh;

[TD 51]

A’ cur chuislean fann air mhire,
’S dreach na siris anns a’ ghruaidh.

Chì mi ioma-chuairt an domhain,
Ann an solus glan na cuaich;
Agus dìomhaireachd a’ ghnothaich
A bha roimhe folaicht’ uam.

Ach ma’s droch ni ’tha ’sa chopan,
Coisrig e an ainm gach buaidh;
Na toir as na nì do dhochunn;
Math is olc mar théid an luaidh.

’Bhean-an-tighe! Oidhche mhath leat;
Agus cagar ann ad chluais;
Cha robh ’n t-eòrna sin ro abuich,
No bha ’bhrailis air bheag smuais.

[TD 52]

AN T-SITH.

Ciod is ciall do thoirm na breislich
Th’air an fheasgar so am chluais?
Sluagh a’ dol mar chrodh air theasach;
Othail dheifir shìos is shuas.

Teachdaireachd a ghluais an domhan!
Sgeul nach oil leinn bhi r’a luaidh;
Crìoch, mu dheireadh, air a’ chogadh!
Sìth le onair agus buaidh!

Buaidh le Breatunn mar is gnàth leath’
Anns gach blàr ’s am buail i beum;
Buaidh ’tha cliùiteach do na h-àrmuinn
’Sheas cho dàicheil sinn ’nar feum.

Cuiribhse ceud fàilt is furan
Air gach curaidh ’thig thar chuan;
Ach, mo chreach, cha till iad uile,
Cha till thugainn na chaidh uainn.

Ged a dh’fhàgadh leinn buaidh-làraich,
’S goirt a phàigheas sinn ’na déigh,
A’ caoidh caraid, mic, is bràthar,
Nach do shlànaich sgil an léigh.

[TD 53]

Na leigibhs’ a h-aon á cuimhne,
De na suinn a bh’air ar crann;
Ach ’nuair thilleas càch g’ar n-ionnsaidh,
Cha bhi m’ ionndrainns’ air an ceann.

’S e ar guidhe dhian, gu’n greasadh
Dia ’na fhreasdal féin an t-àm
A dh’òrdaich e ’n tùs, ’s a dheasaich,
A thoirt eascairdeas gu ceann.

Dhàsan a thug buaidh ’sa chòir dhuinn,
Moladh agus glòir gu sìor;
Is d’ar n-armailt, taing gun sòradh,
’S gu’ m a fada beò an rìgh!

[TD 54]

IMPIREACHD BHREATUINN.

AM BARD.
A ghrian tha ’g éirigh thar mhonadh,
A’ sealltainn romhad ’s a’ d’ dhéigh,
’S a’ gluasad mu’n cuairt an domhain,
Le freumh an toraidh fo d’ sgéith,

Thoir dhòmhsa sgeula do thuruis,
O’n thog thu umad an dé;
Na chunnaic ’s na chual thu ’d’ shiubhal,
Air uachdar a chruinne ché.

’Bheil Breatunn a’ gleidheadh a h-àite
Measg rioghachdan làidir, treun,
No bheil a treise ’ga fàgail,
Mar thachair do Bhàb’lon fein?

A’ GHRIAN.
Air chuan tha luingeis gun aireamh,
’S a’ mhuir dhaibh mar fhàsaich luim;
’Triall air an turus cho sàbhailt,
’S ged bhiodh iad air àird an fhuinn.

Cabhlaichean Bhreatuinn ’s gach àite
’S am faighear sàil’ air son luing;
A bratach ’s na croinn a’s àirde,
Air faiche ’s air bhàrr na tuinn.

[TD 55]

Air faidead mo chuairt ’am mhòr-chrios,
Am shealladh tha ’n leòghann garg;
’S gun eilean ’an cuan, no mòr-thir,
’S nach fhaic mi an còta dearg,

A h-uachdranachd thar nan Innsean,
Bho Indus gu Mandalay;
A cumhachd a dh’ fhàs troimh lìnntean,
Cha lugha e ’n diugh na ’n dé.

Moch-thrath ’n diugh anns a’ cheàrn sin,
Do mhuillionaibh sàraicht’ sluaigh,
Thug Breatunn an aran làthail,
Mu’n d’ mhosgail thu, bhàird, a’ d’ shuain.

Measg ghinealach lag, ’s e h-àbhaist
Bhi ’togail an àird an t-sluaigh,
’S a’ tagairt an cùis ’s gach àite,
’S gu minic an cànain chruaidh.

Gun chearn, gun earran de ’n t-saoghal,
No eilean a dh’ fhaoidte ’luaidh,
’S nach ’eil a teachdairean saoithreach,
A’ teagasg gu saor an t-sluaigh.

Sheall mi air fearann nam Phàraoh,
Do Iacob, fearann na daors’;
Tha Breatunn, an diugh, ’ga àiteach,
’S aig ciomach is tràill tha ’n saors’.

Ach chreachadh na h-àitean àrda;
Tha Memphis na sgàrnach gharbh;

[TD 56]

Tha Luxor, is Thebes, is Kàrnak,
Mar thannasg nan là a dh’ fhalbh.

Theich Isis, Amon, ’s Anùbis;
Tha ’n teampuill gun chùirt, gun dealbh;
Tha Memnon-labharr’ gun dùrd ann,
’Na laidhe ’na thùrais bhalbh.

Ged theich na Dée is nach d’ fhàg iad
Ach aingeal a bhàis ’san fhonn,
Tha spiorad a’ chòta sgàrlaid
’Cur smior anns na cnàmhan lom.

Bho Chairo gu Ceap-an-Dòchais,
Tha rathad an leòghainn réidh;
’S a dh’ aindeoin farran luchd-còmhstri,
Tha ’lorg anns gach ròd ’na déigh.

’Nuair thugadh do Bhreatunn dùlan,
Le buidheann de Dhùitsich bhreun;
Ghrad thionail a clann ’s gach dùthaich,
Is sheas iad r’a cùl gu treun.

Bho Labrador gu Alaska;
Thar fad is farsuinneachd fuinn;
’Nan uidheam—an t-each ’s am marcaich’,—
Gu’n d’ éirich gu bras na suinn.

Mar sin ’s Astralia chòmhnard,
Cho pailt ann an òr ’s an ni;
Chuir i, gun sireadh, an còmhlan
A sheasamh a’ chòir ’san strì.

[TD 57]

New Zealand, cha ’n i bu tàire,
Le bannal de dh’ àrmuinn chruaidh;
Nach biodh air dheireadh ’san àraich,
’S nach tilleadh o ’n bhlàr gun bhuaidh.

Ghabh Breatunn, mar sin, is dh’ àitich
Na h-ionada fàs gun duais;
Ach thig iad a nis le ’n àlach,
A chumail a gàirdean suas.

Mar sin a shuidhich i ’n stéidh sin,
O’n d’ éirich cumhachd a’s àird,
Na bha aig Persach no Greugach,
Aig Caésàr, Sultan, no Tzàr.

Chunnaic mi so air mo thurus,
Mar chi gach duine d’ an léir;
Ach thug mi fainear a’ bhunait
O’n d’ éirich cumhachd d ’a réir.

Creid mi tha cumhachd a’s àirde,
Na bhuineas do ’n àraich bhréin;
An cridhe glan agus bàigheil,
Na ’s treise na ’n gàirdean treun.

Aon rùn a’ ruith troimh na linntean;
Aon inntinn anail gach ré;
Mar bha, ’s e bhitheas, ’s bi cinnteach,
Nach cinn an togail gun stéidh.

Ach ’s mithich dhomhs’ a bhi ’g aomadh,
Cha ’n ann air an taobh so ’mhàin,

[TD 58]

’Tha impireachd Bhreatuinn sgaoilte,
Tha ’n talamh d’ a saothair làn.

AM BARD.
Mo bheannachd, a ghrian, a’ d’ chuideachd,
Le beatha cruinne fo d’ sgéith;
Is tusa gu fialaidh ’chuireas
Anail an cuinnean gach cré.

A choimhead do ghlòir, na flùrain,
A’ tionndadh an sùl a’ d’ dhéigh,
’S a’ cromadh an ceann gu tùrsach,
’Nuair chaillear thu cùl an t-sléibh.

’Nuair theid thu ’san iar fo dhubhar,
’S a chiaras uinneag nan speur,
Bidh talamh is iarmailt dubhach,
Gu tiamhaidh ’sruthadh nan déur.

Do ’n bhurraidh a mhàin, a lòchrain,
Tha teagasg do sgeòil gun bhrìgh,
Ach, eadhoin an cùis na còrach,
Cha toigh leam an dòrn gun chlì.

[TD 59]

PEADAR ’S AM BÀRD.

Thuit mi ’m shuain aig an abhainn,
’Tha ’gluasad thairis gu séimh,
Eadar sinn ’s Nuadh-Valhalla,
A luaidh ar n-athraichean, neamh.

Chunnaic mi ’m shuain, ’an sealladh,
Gu ’n d’ fhuair mi thairis leam fein,
’S gu ’m fac mi uam am baile,
’S mu ’n cuairt air balla de ’n ghréin.

Rainig mi ’n geata ’s bhreab mi,
’S air m’ fhacal eadaruinn fein,—
Chunnaic mi dlùth, air seideig,
Piob-chiùil is feadan na Féinn.

Thog sud mo mhisneach ’s fhreagair
Mi ceistean Pheadair gun fhiamh;
“Cia as a thug thu ’m breabadh”?
“Á Diùra chreagach nam fiadh.”

“Ciamar a chaith thu ’n latha”?
“An déigh dhamh cabrach ’an cèo;
’S greis a’cur taoid ri bradan,
’S a’ brìodal chaileag gun ghò.”

“Dad eile ’bu mhiann leat aithris?”
“O, rinn mi rannan nach b’ fhiù”;

[TD 60]

“An robh iad air stéidh a b’ airidh?”
“Té dhiù air ablach Fear-ciùil.”

“Ri bochd an d’roinn thu t’ aran?”
“Cha robh bheag agam dhomh fein;
Ach fhad ’s a mhair na bh’ agam,
Cha ’n fhac mi ’n t-ainnis gun ghréim.”

“An d’ labhair thu sìth ri anam
Na dhìth, gun aire, gun treòir?”
“Athair, cha b’ urrainn domh labhairt;
Thug mi na bh’ agam,—mo dheòir,”

“Gabh suas, cha tuar thu fathast,
Air duais nam flaitheas a’s àird’;
Tha ’n cridhe truacant’ airidh,
’S tha suaip ’a t’anam de ’n bhàrd.”

[TD 61]

ÒRAIN.


AN COGADH AN AFRICA-MU-DHEAS.

I.
AN GAIDHEAL A’ FAGAIL A DHUTHCHA ’DHOL THUN A’ CHOGAIDH.

A’ toirt m’aghaidh ris na blàraibh,
Is mo chùl ri dùthaich m’àraich;
Soraidh leis na bheil mi fàgail,
Gus an tig mi slàn a rìs.

Slàn le òg-bhean a’ chùil-dualaich,
’S na biodh ortsa bròn no bruaillean
Bithidh mi air m’ ais gu h-uallach,
Mu’m bi guth na cuaich ’san tìr.

Creid nach aobhar bròin no tùrsa,
A bhi seasamh còir na’s fiù leinn;
’Nuair bhios bagairt air ar dùthaich
Cò a dhiùltadh dol ’san strì.

[TD 62]

Ma bhios Gaidheil mar bu dùth dhaibh,
Is fir àbalta ’g an stiùradh;
Paighidh sinn air ais Majùba,
Anns a’ chùinneadh a tha dhìth.

Misneach mhath, biodh aig mo mhùirneig,
Thig mi rìs, na biodh ort cùram;
’S ged an robh an t-astar dùbailt,
Cha chum muir no Dùitsich mì.


II.
CEANNARD AN AIRM R’A FHIR-CHUIDEACHAIDH ’S A’ CHOLTAS AIR AN LATHA DOL ’NA AGHAIDH.

’Faic sibh a’ tighinn iad?
’Faic sibh a’ tighinn iad?
’Faic sibh a’ tighinn iad?
Gillean an fhéilidh.

’Faic sibh ’san t-sealladh iad?
’Faic sibh ’san t-sealladh iad?
Greasaibh ’am charaibh iad,
Agams’ tha feum orr’.
’Faic sibh a’ tighinn iad? &c.

An luaidhe ’na frasan,
A’ sguabadh na faiche;

[TD 63]

An t-each is am marcaich,
’Nan laidhe gun éirigh.
’Faic sibh a’ tighinn iad? &c.

Le Fuaim-shligean sgrathail,
Mu’r cluasan a’ spraigheadh,
Is cruaidh pheileir chanan,
A’ barradh an réidhlean.
’Faic sibh a’ tighinn iad? &c.

Feall-fhalach ’sna cùiltean,
An ealain nach b’ fhiù leinn;
Geur lannan ’gan rùsgadh,
Bu dùth dhuinn ’san streupaid.
’Faic sibh a’ tighinn iad?
’Faic sibh a’ tighinn iad?
Greasaibh na gillean geal’,
’S mis’ ann am éiginn!


III.
’FHIR-CHUIDEACHAIDH RIS A CHEANNARD ’S IAD A’ FAICINN NAN GAIDHEAL A’ TIGHINN.

Faicear a’ tighinn iad!
Faicear a’ tighinn iad!
Faicear a’ tighinn iad!
Gillean an fhéilidh.

[TD 64]

Faicear na lasgairean;
Cluinnear an caiseamachd;
Pioban is brataichean
Ghaisgeach an fhéilidh.
Faicear a’ tighinn iad! &c.

Earraghaidhlich ghramail,
’S na Gordonaich ealamh,
’S an còrr de na Clannaibh,
Tha caitheadh an fhéilidh.
Faicear a’ tighinn iad! &c.

Na h-àrmuinn tha sgairteil,
Gun mhàirneal, gun airsneal;
Tha blàth-chridhe gaisgeil,
Fo bhreacan an fhéilidh,
Faicear a’ tighinn iad! &c.

Suas leis na brataichean;
Nuas leis na gealtairean!
Sguabaibh na machraichean
Glan de na reubail.
Faicear a’ tighinn! &c.

Faicibh air mhire iad;
Cò nis a thilleadh iad,
Dùitsich air iomain,
Aig gillean an fhéilidh.
Faicear a’ tighinn iad! &c.

[TD 65]

Mar b’àbhaist ’s e ’thachair,
’Am blàra na h-Aifric;
Buaidh-làraich ’s gach faiche,
’S am faicear am féileadh,
Faicear a’ tighinn iad! &c.


IV.
AN GAIDHEAL A’ TILLEADH DHACHAIDH O’N CHOGADH.

Ged tha mi gun chrodh air buaile,
No gun spréidh am feum an cuallach,
Tha mo cheum a cheart cho uallach
’S ged bu duais domh buar an rìgh.

Breacan féilidh air mo ghualainn,
Is mo chlaidheamh air mo chruachan;
Ann am bhoineid ghorm an cluaran,
’S ann am chluasan fuaim nam pìob.

Tha mo bharantas ’am phòca,
’S crois na banrigh ann am chòta;
’S ged a bha an iomairt dòbhaidh,
Sheas sinn còraichean ar tìr.

’S e dh’fhàg mise ’n diugh cho sùrdail,
M’ aghaidh ’bhi ri tìr mo dhùthchais;
’Fàgail Olaindich fo ùbhladh,
Agus Dùitsich ’bhi fo chìs.

[TD 66]

Séideadh gaoth a nis mar b’àill leinn,
G’ar cur sgiobalta thar sàile;
’S e mo dhùil am beagan làithean,
’Bhi cur fàilt air Maol-Chinntìr’.

Cuir fios-dealain thun mo mhùirneig,
Mi bhi tilleadh mar bu dùth dhomh;
’S seachduin leam gach uair a dh’ùine,
Gus am faic mi rùn mo chrìdh’.

[TD 67]

CHUNNAIC MI NA GRUAGAICHEAN.

FONN—“The Flowers of the Forest.”

Chunnaic mi na gruagaichean,
Le’n cumain is le’m buaraichean,
A’ bleoghann a’ chruidh ghuailfhinn,
Air uabhar an t-sléibh;
Le ’n ceileirean ’s le ’n òrain,
A’ tional a’ chruidh còmhla,
Bu bhinne leam a’ chòisir
Na smeòrach air ghéig;
Ach ’nis cha ’n fhaic mi gruagaich
A’ bleoghann cruìdh air buaile;
No idir na buachaillean
A’ cuallach an treud;
Cha ’n fhaicear crodh air àiridh,
Cha ’n fhaicear spréidh le ’n àl ann;
’S ann tha na glinn a ’s àille,
Na ’m fàsaich fo fhéidh.

Na srathan a bu bhòidhche,
’S an robh na daoine chòmhnaidh,
Is far am faight’ an òigridh
Bu mhòdhaire beus;
An diugh gu fuaraidh, fàsail,
Gun aon chuid buar no bàrr annt,
Is dachaidh nam fear àbalt
’Nan làraichean réidh:

[TD 68]

Cha ’n fhaicear tigh fo smùid ann,
Cha chluinnear ceòl no mùirn ann,
Is far am biodh na diùlaich
Do’n dùthchas ’bhi treun;
Tha ’m fiadh a’ dol ’s a’ bhùireadh,
Tha ’n coileach-dubh ’s an dùrdail,
Is comunn gaoil mo rùin-se,
’An dùthchanna céin.

Is ged nach fhaic an t-àl so,
Na h-uile nì mar bha e;
Cho cinnt’ ’s a tha mi ’g ràdh, chi
An t-àl ’thig ’nar déigh,
Gach oilean agus fòghlum
A’ togail suas na h-òigridh,
Is Gàidhil mar bu chòir dhaibh
’Nan còraichean fein:
Na gleanntan bidh fo àiteach,
Na beanntan bidh fo àlach;
Is pailteas anns gach fàrdaich,
Mar b’ àbhaist o chéin;
’S an àite bròn is tùrsa,
Bidh aighear agus sùgradh,
Ma gheibh am Blackie cùirteil,
Na cùisean g’a reir.

[TD 69]

NA SEANN ORAIN.

O, seinn a rìs iad, mo chaílin dìleas,
’S iad thogadh m’ inntinn os cionn gach dòruinn;
Tha’n cridhe fuaraidh nach deanadh gluasad
Ri éisdeachd dhuanag air fuaim cho ceòlar.

Cho binn ’s a dh’éireas am bàrr na géige,
Air mhadainn chéitein á beul na smeòraich;
Air fuinn a dh’fhàsas, ’sna glinn gu nàdurr’,
’S nach tig gu blàth, ach an sgàth nam mòr-bheann.

Tha greis o’n dh’fhàg mi an gleannan fàsail,
’S an d’fhuaìr mi m’ àrach an làithean m’òige;
’S an cual mi ’chànain tha ’m chluais gun fhàgail,
’Am fuaim nan dàn air an robh mi eòlach.

O, creid gur fìrinn a tha mi ’g innseadh,
Is ionmhas prìseil do thìr a h-òrain;
Cha dìleab shuarach o’n bhàrd a dhuanag,
Ged ’s beag, mo thruaighe! ’chuir i ’na phòca.

O, ceòl ar dùthcha, is spiorad iùil e
A tha ’g ar stiùradh air cùrsa mòrachd;
An cumail ùrail nam beusan fiùghail,
A choisinn cliù dhuinn an cùis na còrach.

’Na fhann-ghuth gràsmhor, biodh cèol nan àrd-bheann,
’Am chluais ’san là ’bhios gun mhàireach dhòmhsa,
’S mo bheannachd dh’fhàgainn, an cainnt mo mhàthar,
Do ’n tìr ’rinn m’ àrach ’an làithean m’òige.

[TD 70]

AN T-SUIRIDH THUBAISTEACH

FONN—“Crodh-laoigh nam bodach.”

SEISD—
Cha téid mise tuillidh a shealltainn na cruinneig;
Cha téid mise tuillidh air shuiridh do’n ghleann;
Cha téid mise tuillidh a shealltainn na cruinneig;
Cha dìrich mi ’m bruthach cha ’n urrainn mi ann.

’Nuair rinn mi mo bhrògan gu snasmhor a ghròbadh,
’S a ghluais mi cho ceòlar ri smeòraich air chrann,
A shealltainn na h-òighe ’tha thallad a chòmhnaidh,
Cha chreidinn am dheòin gur e ’ghòraich a bh’ann.
Cha téid mise tuillidh, &c.

Bha m’ inntinn làn suigeirt ’nuair rainig mi ’n uinneag,
’S mi cinnteach gu ’n cumadh a’ chruinneag ríum cainnt;
’Nuair dh’fhosgail i ’n duilleag ’s a theann mi ri furan,
’S ann thaom i, an truille, an cuman mu’m cheann,
Cha téid mise tuillidh, &c.

’S mur tuiginn an sanas sin stuig i am madadh;
Bha ’màthair ’sa h-athair a labhairt le sgraing;
Thuit cèo air mo léirsinn is m’anail ’gam’ thréigsinn;
An rathad cha b’ léir dhomh is leum mi ’san staing.
Cha téid mise tuillidh, &c.

Mi fodha gu ’m shùilean an eabar an dùnain,
Mo bhrigis mu ’m ghlùinean ’s an cù oirr’ an geall;

[TD 71]

Bu mhiosa na ’n còrr leam ’bhi faicinn na h-òinsich,
Aig uinneig a sèomair ri spòrs air mo chall.
Cha téid mise tuillidh, &c.

Marbhaisg air an ullaid! ’S i dh’fhàg mi am bhurraidh,
Mo chaiseart ’san runnaích ’s mo thriubhas ’sa ghleann,
’S mi ’n so as mo léinidh ag altrum mo chreuchdan,
’San ionad nach léir dhomh am bréid a chur teann.
Cha téid mise tuillidh, &c.

’Toirt bóidean do Mhuire, ma chaomhnar mi ’m dhuine,
Ged gheibhinn an cruinne ’s na h-uile ni th’ann,
Nach téid mise tuillidh air chéilidh no shuiridh,
S nach fhaicear mo luideagan tuillidh ’sa ghleann,
Cha téid mise tuillidh, &c.

[TD 72]

MO RÙN GEAL DILEAS.

<eng>(A PARODY.)<gai>

Mo rùn geal dìleas, dìleas, dìleas;
Mo run geal dìleas, nach tìll thu nall;
Mar till an rìbhinn, bidh mi fo mhì ghean,
’S mi ’n so ’am dhìlleachdan ’measg nan Gall.

’S truagh nach robh mi an riochd na sgliùraich,
Air lub an dùnain am measg nan dràchd;
Shnàmhainn siùbhlach air bhàrr na sgùrainn,
Is bheirinn crùdan air ghiùir gu tràigh.
Mo rùn geal dileas, &c.

’S truagh nach robh mi ’s mo rogha céile,
Aig bun an t sléibhe a’ cuallach àil;
Mar Adh’mh is Eubh sinn, ’an Gàradh Edein,
’San crodh air chéilidh ’s a’ ghàradh-chàil.
Mo rùn geal dileas, &c.

Bho ’n ’s i ’n fhìrinn is còir dhomh ìnnseadh,
Cha robh mi ’n Innsean an Ear no ’n Iar;
Ach bean do bhòidhche, o d’ bhonn gu d’ sgròban,
Cha ’n fhaca Dòmhnull am measg nan ciad.
Mo rùn geal dileas, &c.

Cha bhi mi ciùran am measg nam fiùran,
Mur dean iad lùbadh gur beag am beud;

[TD 73]

Gaoth ad’ ghiùran ma thug thu cùl rium,
Bidh mise ’stiùradh mo chùrsa fhein.
Mo rùn geal dileas, &c.

’S coma leam ged a shéid a’ ghaillionn,
’S ged reub i ’n t-athar ’na leathrach-iall;
’S miosa chùis nach ’eil gréim ’am spliùcan,
Is toll ’am chùlaig ’gam chur o m’ chiall.
Mo rùn geal dìleas, &c.

[TD 74]

AN RIBHINN ÒG D’ AN D’THUG MI GRÀDH

FONN—<eng>“The minstrel boy to the wars is gone.”<gai>

An rìbhinn òg d’ an d’ thug mì gràdh,
A nis air fàs dhiom suarach;
’S e sin a tha, an diugh, ’gam chràdh,
’S a d’ fhàg cho bàn mo ghruaidhean:
Ged thug thu rium do chùl an dràst,
’S a dh’ fhàg thu mi fo smuairean;
Tha t’ ìomhaigh ghaoil ri m’ thaobh a ghnàth,
’S do chòmhradh tlàth ’am chluasan.

’Nuair bha sinn òg, gun fheall, gun ghò,
’S sinn còmhla feadh nan cluanag;
Ag éisdeachd eòin na coill’ ri ceòl,
’S an t-allt ri crònan suaineach:
Mar oiteag chéit am measg nan geug,
Gun fhios daibh féin ’gan luasgadh;
Thug sinne spéis do chàch a chéil’,
Gun suim ciod è a ghluais sinn.

Tha ’n t-allt mar bha, a’ ruith gu tràigh,
’S na flùir a’ fàs m’a bhruachan;
Is eòin nan speur am bàrr nan geug,
A’ seinn gu h-eutrom guanach;
Ach dhòmhsa, cha’ n’ eil ni mar bha,
Tha ’n latha ’s àille gruamach;
Tha maise ’n t-sléibh is glòir nan speur,
’S gach ni fo ’n ghréin leam suarach.

[TD 75]

CUAIRT ’SAN FHRÌDH.

FONN—<eng>“The Bonnie Wood of Craigielee.”<gai>

O, theid, ’s gu ’n téid mi ceum a sìos!
O, theid, ’s gu ’n téid mi ceum a sìos!
O, bheir mi chuairt so ris a ’chruaich.
A dh’ fheuch an cuir e ’n smuairean dhìom.

Tha fadadh-cruaidh ’san àirde tuath,
Is coltas gruamach air an t-sìd;
Ach fàir a nuas mo bhreacan guaill’,
Is bheir mi chuairt so anns an fhrídh.
O, theid, ’s gu ’n téid, &c.

Is miosa leam na ’ghaillionn chruaidh,
A’ tigh’n o ’n tuath le marcachd-shìon;
An t-uallach cruaidh ’tha orm ’san uair,
’Cur maille ’m ghluasad ’s fuachd ’am chrìdh.
O, theid, ’s gu ’n téid, &c.

An crann fo bhlàth ’s an òg-mhìos mhàigh,
An geamhradh dh’ fhàg gun bhlàth, gun bhrìgh,
Is ionann sin ’s mar tha mi ’n dràst,
Gun sunnd, gun chàil, ’am ànrach sgìth.
O, theid, ’s gun téid, &c.

Tha anail chùbhraidh bhàrr nan stùchd,
Ar leam, ag ùrachadh mo chlì;

[TD 76]

Ach b’ fhearr a ’chùis na ’m biodh mo dhùil
Ri faicinn rùnaich a tha ’m dhìth.
O, theld, ’s gu ’n téid, &c.

Na fleasgaich uasal do ’m bu dual
A bhi gu h-uallach feadh na frìdh;
An diugh air fuadach, deas is tuath,
Is cuid ’nan suain ’an cadal sìor.
O, theid, ’s gu ’n téid, &c.

Bu tric sinn feadh nan creachan cruaidh,
’S nan glacag uaigneach bhos is shìos,
’S am faight’ an damh ’s na h-aighean ruadh’,
’Nan uraigh chuanail anns a ’chìob.
O, theid, ’s gu ’n téid, &c.

Mar mhaduinn chéit ’s am feur fo dhrùchd,
Is ribheid chiùil air cùl gach géig;
Tha maduinn chiùin ar beatha ’n tùs,
Ach thig an dùbhlachd dlùth ’na déigh.
O, theid, ’s gu ’n teid, &c.

Tha ’ghrian a’ dùnadh cùrsa ’n là;
Gach nì gu nadurr’ ruith a réis;
Tha mise ’ruith mo chùrs’ mar chàch,
’S a’ fàgail stùchd is càrn ’am dhéigh.
O, theid, ’s gu ’n téid, &c.

[TD 77]

FÀIR A NALL AN T-SEARRAG SIN.

FONN—<eng>“My love she’s but a lassie yet.”<gai>

O, fàir a nall an t-searrag sin,
Is lìon a’ chuach gu barraichte,
Is bheir sinn dùbhlan do ’n ghaoith tuaith,
Is do gach truaighe charraidich:
Cha chuir oirnn cuing no teannachadh,
No tùchadh, no gainn’ analach,
No caoile ’n earraich, teas no fuachd,
Cho fhad’s ’tha cuach ’san t-searraig sin.

An cluinn thu mi, Mhic Alastair,
Tha moran buaidh ’san Talasgair;
As eugais c’iamar dheanainn duan?
Cha bhiodh mo smuain ach anabaich:
Tha uidhir brìgh ’san t-sean-fhacal,
’S ged bhiodh e sgrìobht’ an Genesis;
Gu bheil “fìrinn anns an fhìona,”
Dearbhaidh mi gu deimhinn duit.

’S i ’bhreug a thig gu nàdurra,
Mur bi a’ chollunn sàsaichte;
Ach cuach o ’n t-searraig thar t’ éightíoch,
’S i ’n fhìrinn fein is cànain dhuit:
Do theanga, ni e ùilleachadh;
Do mheomhair ni e ùrachadh;
Do chluas, a ’cluinntinn fuaim nan reul,
’S do léirsinn air a dùblachadh.

[TD 78]

’Nis ’s léir dhuit fein na cùisean sin,
Cho feumail ’s a tha ’n t-srùthlag so,
A thachdadh bhreug am beul do chléibh,
Mu ’n toir iad beus neo-chliùiteach dhuit
Seadh, ciod ’tha cearr ’san earrainn sin?
Tha thus’ air fàs cho bearraideach;
Tha eagal orm, a bhurraidh thruaigh,
Gu ’n d’ chuir a’ chuach an dalladh ort!

[TD 79]

AM BOTHAN BEAG.

FONN—<eng>“The Auld House.”<gai>

Am bothan beag ’an sgàth na creig’,
’S an d’ fhuaír mi m’ àrach òg;
’Sa ghleannan uaine ’n cluinnear fuaim,
Is gàirich a chuain mhòir;
Na beannta fuara ’g eirigh suas,
’Ga chuartachadh mar chrò;
O, ’s tric mo smuain ’sa ghleannan uain’
’S an d’ fhuair mi m’ arach òg.

Air fad mo chuairt mu dheas ’s mu thuath.
’S gach àit an d’ fhuair mi tàmh
’S e ’m bothan truagh fo sgàil nan cruach
’Bha ruith ’am smuain a ghnàth,
Ged’s fuar, mo chreach, an diugh do leac,
’S gun neach a chur orm fàilt,
O, nead cho cuanna riamh cha d’ fhuair mi,
’S a bha uair fo d’ sgàth.

Gur goirt mo smuain air làraich fhuair,
Nan daoine suairc’ a bh’ ann;
Chaidh cuid thar chuan diubh, ’s cuid a fhuair
An dachaidh bhuan measg Ghall.
Bu ghoirt an crìdh’ mu ’n d’ leag iad sìos
’An cadal sìor an ceann,
Nach robh iad sìnte mar ri ’n dìlsean,
Ann an tìr nam beann.

[TD 80]

An oiteag luaineach feadh nam bruach,
Tha ’gluasad bàrr an fhèoir,
Mar ghuth ’am chluais a’ dùsgadh smuain
Nach luaidh mí ’m briathran bèoil;
Tha nithe taisgt’ an crìdh’ gach neach,
Nach fhaic aon sùil ’tha bèo;
O, soraidh bhuan do’n ghleannan uain’
’S an d’ fhuair mi m’ àrach og.

[TD 81]

BEAN A’ CHÒTAIN RUAIDH.

FONN—<eng>“Coming through the rye.”<gai>

C’àit an robh mo leannan bòidheach,—
Bean a ’chòtain ruaidh?
An robh i cas-ruisgt’ air an lòn,
Is drùchd an fheòir cho fuar?
No’n robh i ruith le ’casa beaga,
Feadh nam preas ’s nam bruach?
Gun ghùn, gun chleòc, gun bhréid, gun bhròig,
Ach ann a còtan ruadh.

Cuailein bòidheach ’s fiamh an òir dheth,
’S dath an ròis a’ d’ ghruaidh;
Suidh leam còmhla, ’s nì mi òran,
Aìr do chòtan ruadh;
Tha’n còtan goirid mar is dùth dha,
Tigh’n gu d’ ghlùn a nuas;
Ach troigh is bòidhche cha do chòmhdaich
Còta dubh no ruadh.

Socair ort ’s an dean mì ’n t-òran,
Air a’ chòtan ruadh;
Cum do chasan as a’ bheòlaich,
’S cum an còt’ o ’n luaith;
Ciod am feum a bhi ’cur séisd air,
’S thusa ’leum mu ’n cuairt?
C’àit a nis am bheil thu réiseadh,
Ann ad’ fhéileadh ruadh?

[TD 82]

A rìgh, beannaich ’s gléidh mo leannan,
’S gu ’m a fad i buan;
Dà shùil mheallach orm a’ fanaid,
’S a’ cur car ’am dhuan;
’Nuair bhìos airgiod ann am phòca,
Gheibh thu sròl thar chuan;
Ach cha bhi sròl no sìoda dhòmhsa,
Mar bha ’n còtan ruadh.

[TD 83]

ORAN DEALACHAIDH.

SEISD—
Eirich agus tiugainn O,
Eirich agus tiugainn O,
Eirich agus tiugainn O,
’S e crìoch gach comuinn dealachadh.

An cuimhne leats’ an gleannan uain’,
Far an robh sinn òg is luath,
A’ buain nan sóbhrach feadh nam bruach,
’S gun luaidh againn air dealachadh.
Eirich agus tiugainn O, &c.

Is far an robh sinn ait le cheil’,
A’ ruith a’ bhradain leis an leus;
No sealg a’ choilich air a’ ghéig,
Mu ’n d’ thug sinn ceum an allabain.
Eirich agus tiugainn O, &c.

Ach ’s cian bho ’n sgaoil sinn deas is tuath,
Chaidh cuid thar bheann is cuid thar chuan;
Cha chluinn mi ’n diugh an coileach ruadh,
Ged bheirinn duais nach canainn air.
Eirich agus tiugainn O, &c.

Ach fàir do lamh, mo charaid ciùin,
Is cuir an smalan so air chùl;
Oir chì sinn fathast tìr nan stùc,
Is bidh sinn sunndach aighearach.
Eirich agus tiugainn O, &c

[TD 84]

Air son na tìm chaidh seach cho luath,
’S air son gach caraid a tha uainn,
O, éirich, cuir an deoch mu ’n cuairt,
’S bidh cuach againn ’san dealachadh.
Eirich agus tiugainn O, &c.

[TD 85]

CATRÌONA BHÒIDHEACH.

SEISD—
’Chatrìona bhòidheach, ’Chatrìona ghaolach;
’Chatrìona bhòidheach, gur mòr mo ghaol ort;
’Chatrìona bhòidheach, an òr-fhuilt chraobhaich,
A rìgh, gu ’m b’ òg sinn ’nuair leòn do ghaol mi.

An ceòl ’tha ’m chluasan, mar dhuan na smeòraich;
An ceòl a chual sinn ’sna cluaintean còmhla;
An uair b’ e m’ uaill è ’bhi buain duit neòinein,
’S a rìs ’gan dualadh a’ d’ chuailein bòidheach.
’Chatrìona bhòidheach, &c.

Mar dhealbh ’an òr è ’an seòmar uaigneach,
Nach fhaic an t-eòlach ’s nach eòl do ’n luaineach;
’S è ìomhaigh bhòidheich an ròis a bhuain mi,
’S o ’n fhuair mi còir air, ’s ann dòmhs’ tha ’bhuannachd.
’Chatrìona bhòidheach, &c.

Ach leag an saoghal air daoine ’n t-uallach,
’S gun neach a dh’ fhaodar a shaoradh uaithe;
Ach thusa daonnan, a ghaoil, ri ’m ghualainn,
A’ deanamh aotrom gach aobhar bruailleìn.
Chatrìona chòidheach, &c.

Is ged bha ’m bruaillean air uairean sàruicht’,
Nach mor an duais dhuinn, a suas na dh’ fhàs leinn,
Na bheir an t-uallach bhàrr guaillean màthar,
’Nuair bhios na gruaidhean air snuadh a’s bàine.
’Chatrìona bhòidheach, &c.

[TD 86]

A’ ghrian a dh’ éirich ’sa chéitein àluinn,
A ruith a réise gun éis, gun mhàirneal,
Air dol an iar uainn le trian d ’ar làithean,
’S a ’sealltuinn fiar oirnn ’s a’ ciaradh nàduir.
’Chatrìona bhòidheach, &c.

Theid sinn le chéile ’nuair thréigeas càil sinn,
Gu ceann ar réise, a réir na h-àithne,
’S an t-slighe chéin sin a réitich gràs dhuinn,
’S ag earbs an Dé leis an léir ar fàillinn.
’Chatrìona bhòidheach, &c.

[TD 87]

AN CLUINN THU, ’CHALUM, AN CLUINN THU.*

SEISD—
An cluinn thu, ’Chalum, an cluinn thu?
An cluinn thu idir, an cluinn thu?
An cluinn thu Chalum, b’ e aighear mo chrìdh’,
Thu thilleadh a ris g ’ar n-ionnsaidh.

’Nuair théid thusa thairis gu fearranna céin,
Na dìobair, a Chalum, na dh’ fhan as do dhéigh;
Tha guidhe gach caraid ’dol mar-riut ’s gach ceum,
’S sinn uile gu léir ’gad ’ionndraìnn.
An cluinn thu, &c

’Nuair bhìos tu fo smalan ’s a sheallas tu tuath,
’S nach fhaic thu na beanna bu mhath leat ’san uair;
O, cuimhnich, a Chalum, luchd tathaich nan cruach,
’S na tha dhiu ’san uair ’gad ionndrainn.
An cluinn thu, &c.

’S tu sealgair a’ choilich an doire no ’m frìth;
’S tu nàmhaid na h-eilid ’ga leagail ’sa chìob;
’S tu thogadh ar cridhe le fiodhall no pìob,
’S co idir nach bi ’gad ionndrainn.
An cluinn thu, &c.

’S tu sheinneadh na h-òrana, ceòlar is binn;
’S tu dheanadh na h-òraidean, òrdail is grinn;
Tha t’ oilean is t’ fhòghlum á stòr-thigh gach linn,
A’ tarruing gach tìm ’gad ionnsaidh.
An cluinn thu, &c.


* Calum MacAonghais, M.A., L.L.B., ’s e ’dol do dh’ Africa-mu-Dheas.

[TD 88]

Cha dùth dhomh bhi romhad ’nuair thig thu a rìs,
’S cha d’ thig dhomh bhi ’sodal, no ’moladh gun bhrìgh;
Ach thugadh dhuit cothrom, ’an cogadh no ’n sìth,
’S thig onair is nì ’gad ionnsaidh.
An cluinn thu, &c.

’S è guidhe na buidhinn th ’air tulaich nam Braid;
Ard-Riaghlair na cruinne ’gad chumail o bheud;
Tha ’m beannachd ’ad chuideachd a h-uile taobh théid
’S cha leig iad do bheus á cuimhne.
An cluinn thu, &c.

[TD 89]

TOBAR-LEAC-NAM-FIANN.

Fhuarain fhìor-ghloin chois na frìthe,
’S fearr na fìon na Spàinde,
Do bhùrn milis tigh’n o ’n ghrinneal,
’S biolair a ’cur sgàil ort;
Tha thu mar léigh le slàint’ fo d’ sgéith,
Do gach creutair pàighteach,
O’n uiseig riabhaich anns an riasg-fheur,
Gu damh ciar na cràice.

O dheas ’s o thuath, thar bheann is chuan,
Thig ort sluagh gun àireamh,
A dh’ òl do bhùirn a’s àirde cliù,
Dh’ ùrachadh an càileachd;
Gach buaidh aithnichte riut ceangailt’,
’S Helicon nam bàrd thu,
Bho ’n thum Oisein annad fheusag,
Air an Fhéinn chaidh t’ fhàgail.

’Measg nan ceud de nìghnean Eubha
’Sheall orr’ fein a’ d’ sgàthan;
’S cuimhne leatsa òighe dhreachmhor,
Ann am mais’ ’thug bàrr orr’;
Air fad do chuairt o bheinn gu cuan,
Am faic thu snuadh a’s àille?
A’s grinne beus, no ’s gile deud,
’S a guth mar theud na clàrsaich.

[TD 90]

Shuidh i greis leam air a’ bhruaich so,
’S sheinn i ’n duanag òrain
A rinn mi-fhein mu shealg an fhéidh,
Creid mi, dh’éisd na h-eòin rìth’,
Ach ’s beag feum dhomh bhi ’ga leughadh,
’S léir dhuit fein an còrr dheth,
Mis’ ag at do bhùirn le m’ dheuraibh,
’S ise ’n euchdag, pòsda.

Soraidh leat, bidh mis’ a’ triall uait,
O’n tha ghrian air teàrnadh,
Smuaintean cianail ’gam shìor phianadh,
’S iargainn ’toirt mo chàil uam,
An tom luachrach sin air ghluasad,
’S e ’cur cuairt mu’n làraich,
’S air an leargainn coslas ainmhidh
Nach do dh’ ainmich Àdhamh.

[TD 91]

PÌOBAIREACHD DHÒMHUILL DUIBH.

Eirich, a Dhòmhuill Duibh;
Eirich a Dhòmhuill;
Eirich is gleus na duis,
Cluinneadh am mòd iad:
Thigibhse nigheana
Binne na ceòlraidh,
Thigibh is fritheilibh
Tiotan air Dòmhull.

Séideadh a’ ghaoith a muigh,
’S muime do ’n cheòl i;
Éitidh no caoin a guth,
Cluichear g ’a h-òrdugh;
’S organ na cruinne i,
Subhach no brònach;
’S torman na tuinne i
’N sumainne ceòlar.

’S éibhinn ’sa chéitein guth
Uiseig is smeòraich;
’S éibhne leam féin an diugh,
Luinneag nan òg-bhan;
Thugaibhse cuideachadh
Murrach do Dhòmhull,
Eagal’s nach cluinnear leibh
Tuillidh air mòd è.

[TD 92]

Eirich is seall a muigh,
Tubaist air Dòmhull!
’S fheudar nach ’eil na duis,
Buileach an òrdugh;
Feithibhse ’bhreitheamhna,
Beagan ri Dòmhull,
Feithibh, O, feithibh ris,
Theagamh nach beò è.

Eirich is gleus do chuilc,
’S uiseag ’sna neòil i;
Séid gus am beuc na duis,
Uirighioll ceòlar;
Greadaibh ’ur basan ri
Caiseamachd Dhòmhuill;
Breabaibh ’ur casan r’a
Spaisdeireachd òrdail.

Eisdibh r’a ghleus an diugh,
Thugaibh a’ chòir dha;
Eireadh am beus mar ghuth
Thuiltean nam mòr-bheann;
Feithibhse ’bhreitheamhna,
Ceileirean Dhòmhuill,
Eagal ’s mu dheireadh, gu ’n
Ceil è a lòchran.

[TD 93]

A’ CHÉILIDH.

FONN—“Cabarfeidh.”

Bha mise ’n raoir air chéilidh,
’S gu ’m b’éibhinn a’ chuideachd sinn;
Bha maithean á Dunéideann,
A’ Chléir ’s am Bàrd Luideagach;
Bha rannan againn ’s séisdean,
Le sgeulachdan ’s luinneagan,
’S bha mise ’cur an céill daibh,
Na dh’éirich dhomh ’thubaistean;
H-uile duine ’s muinntir Mhuile
A’toirt buille ’n bhata dhomh,
Nach b’fhearr mo ghuth na cearc air ghur,
Gun bhàrr, gun bhun, am achmhasan;
Gu ’n d’fhàg mo thuigse mi gu tur
’S gu ’n d’fhàs gun phurp mo sgathbhardachd,
Bho ’n chuir mi corrag-éibhinn,
Air Éphoid na Sagartachd.

Thuirt Mac-ic-Illemhìcheil,
Gu ’m b’fhìgearach duine mi,
Is ghuidh è agus ghrìos è,
Air Brìde, no cuideigin;
Mo chur o m’ bhonn gum’ chìrein,
An sìoman de dh’ ubagan
Air neo gu ’n tugainn mì-chliu,
Is dì-meas do’n chuìdeachd sin;

[TD 94]

“A’chruit dhona, b’fheàird i ’foileadh,
Anns na corra-cagailte;
Am bàrd broineach, ’s beag an dolaidh,
Ged a loir na madaidh è;
Th’ agams’ ortha ann am sporan,
’Bheireadh sonas maireann dha;
Nach fhàgadh fuath no mì-run,
No prìs na smior-chaillích ann.”

’Sin thog an t-Ollamh Blàrach
A làmhan is labhair è;
“O, fheara is a bhràithre!
Cha ’n fhearr sibh na amadain;
Gu deimhinn, tha mi ’g ràdh ribh,
Ma’s bàrdachd neo-airidh i,
Nach fhiach i bhi g ’a càineadh,
’S nach fheàird i bhur tabhann-se:
Seallaibh mise, ciod is misd mi,
A bhi tric ri rannaireachd,
’Leum air ite bhàrr a’ chipein,
Cha’n’eil mios air atharrach;
Laoidhean Vishnu ann am chiste,
Cha bu mhisd sibh earrann diubh;
’Nuair thig iad deas o m’ laimhse,
Dh’ fhaodadh Daibhidh gabhail riu.’

Mac Fhionghain, ceann na céille,
A’ réiteach a h-uile nì;
A’ toirt fainear na cléire,
Is géiread an guidheachan;

[TD 95]

Mu dheireadh, thug è sgeul dhuinn
Air euchdan Chuchullainne;
Is chuir è fèin gu gleusda,
An Fhéinn air a h-uilinn dhuinn;
Fionn is Oisein, Goll is Oscar,
’S Conan crosda, curanta;
Gun tàmh, gun chlos, a ’sgoltadh chorp,
’S Lochlannaich a’ cumail riu;
Air muir ’s air tìr, a rogha sìd,
A ghnàth a’ strì ri cuideigin;
Mar gheibh sibh anns an fhìrinn,
Mar sgrìobhas Mac Mhuirich i.

Thuirt Bean-an-tighe chúirteil,
’S i stiúradh an rathaid dhuinn;
“Tha bòrd na suipeir’ cùirnicht,
Is dùth dhuibh bhi ’fannachadh;”
Lean mise sìos gu dlùth i,
’S mo shùilean ’ga beannachadh;
Air son ’bhi fialaidh, fiùghail,
Tha cliù-se ro-aithnichte:
Fhir na Gealaich! sin an sealladh
’Thug a phlathadh m’ anail uam;
Bric le’n lannair ás an abhainn,
Bradain agus gealagan;
Eoin gun airceas, geòidh is cearcan,
’S pailteas de gach annas ann;
Bha muilt fhèoil ’s mairt-fhèoil ròiste,
Bu leòir air son banais è.

[TD 96]

Bha Mac-an-Leisdeir làmh rium,
’S e ’sàbhadh nam maragan,
Is bhruid è mi ’s na h-àirnean,
Is ghàir è gu h-aighearach;
“Nam biodh Rob Burns a làthair,
’S a làmh anns an ealainn so,
Gu ’m faighte dàn a b’fhearr uaith,
Na dh’ fhàg è do’n taigeis ud:
Ach nach duilich mac an duine
’Chur ’an uidheam sgairtealachd;
Iochdar tuinne ’s uachdar cruinne
A ’cur thun a chairtealan;
Gach muir is tìr ’gan cur fo chìs,
Air son gach ni as taitneiche,
Seadh, toradh mara’s tìre
’Gan ìobradh air altair-san.”

O, dh’ith sinn agus dh’òl sinn,
’S bu ròiceil a’ chuideachd sinn,
’S ’nuair dh’fheuch sinn ri bhi stòlda,
Ochòin! bha sin duilich dhuinn;
Bha mis’ air fonn cho cèolmhor,
’S gu ’m b’ òran dhomh h-uile nì,
’S thug Ódhran binn an còrr dhomh,
Mar smèorach nam bruthaichean;
Crodh no aighean cha robh aige,
’S cha robn smal no mulad air;
Nì is earras, ged is math iad,
Cha ’n ’eil aig a h-uile fear;
Ciod am math dhuinn a bhi ’talach,

[TD 97]

Gabhamaid na bhuilichear,
Is theagamh gu ’m bi ’m màireach
Na ’s fàbhraich’ d’ ar n-uireasbhuidh.

’Nuair thainig briste fàire,
’Chur sgànradh ’s a’ chuideachd sin;
’S a ghluais sinn air ar màgan,
A thearnadh nam bruthaichean;
Chuir fear-eigin gu càirdeil,
A làmhan mu ’m mhuineal-sa,
Is thuirt e rium gu bàigheil,
Gur bràthair a h-uile h-aon;
’S fear na h-ortha, chuir e ’m mothan,
Ann am bhroilleach ’s dh’ earalaich
Orm a choimhead mar mo chogais,
’S nach dean donas beanachd rium;
“’S feàrr na armachd, sleagh is targaid,
An lus dearbhta, ceanalta,
’S na biodh ort fraoch no farmad
Ri ‘Carmina Gadelica.’”

[TD 98]

<eng>TRANSLATIONS.


THE MINSTREL.*

[Beurla]


* Translation of poem at page 1.<gai>

[TD 99-106]

[Beurla]

[TD 107]

BRUADAR AN T-SAIGHDEIR.

<gai>“The Soldier’s Dream.”—CAMPBELL.<eng>

Sheinn dùdaich an fhois-ghairm aig dorchadh nan tràth,
’S an speur le a freiceadain reul mar is gnàth;
Le sgìos luidh na mìltean a sìos an droch chàs,
An claoidhte gu cadal ’s an leòinte gu bàs.

’Am shuain air mo sheideig air leitir glé gharbh,
Taobh ’n teine ’bha gleidheadh na feitheid o ’n mharbh;
O mheadhon na h-oidhche gu soillseachadh là,
Tri uairean gu ’n d’ bhruadair mi bruadar an àidh.

Ar leam gu ’n do thàr mi troimh fhàsaichean balbh,
Glé fhada bho ’n àraich ’s gach blàr-uidheam gharbh;
Fo speuran a b’ àille ’s gun mhàirneal ’am cheum,
Gu dachaidh mo chàirdean ’chuir fàilt orm ’am fheum.

Ruith mi is leum mi thun réidhlean nam blàth,
’San tric bha mi éibhinn ’an céitein mo là;
Mo ghabhair a meigeadaich ’freagairt a chéil’,
Is b’ eòl dhomh am buanaich ’s an duan ’bha ’na bheul.

Is gheall mi do m’ chàirdean, ’s sinn àbhach mu ’n fhìon’,
Mo dhachaidh nach fhàgainn air àilgheas an rìgh;
Mo bhean is mo phàisdean ’gam thàladh a’ strì;
Ghuil ise is ghàir i, an lànachd a crìdh’.

[TD 108]

“Fuirich, O, fuirich! Fan le d’ mhuirichinn ghràidh’,”
’S bha ’n t-ànrach glé ullamh gu fuireach ’s gu tàmh;
Ach thill rium mo thruaighe le luath theachd an là,
’S an tlàth ghuth ’am bhruadar theich uam mar an sgàth.

[TD 109]

DE ’N H-UILE TAOBH ’GAN SEID A’ GHAOTH.

<eng>“O’ a’ the airts the wind can blaw.”<gai>

De ’n h-uile taobh ’gan seid a’ ghaoth,
’S ro chaomh leam i bho ’n tuath;
Oir ’s ann an sin ’tha ise ’tàmh,
An té do ’n d’thug mi luaidh;
Ged ’s iomadh cnoc is glac is coill,
Tha eadar uinn ’san uair,
Mo smuain a ghnàth, a dh’oidhch ’s a là,
Air Sìne dhonn nam buadh.

Ar leam gu ’m faic mi i ’sna flùir,
Fo dhrùchd air mhaduinn Chéit;
Ar leam gu’ n cluinn mi i ’sna h-eòin,
Ri ceòl air bhàrr nan geug;
O, cha ’n’ eil sóbhrach ’am bun tuim,
No neòinein chruinn am bruaich,
No eun a sheinneas ceòl ’s a’ choill,
Nach cuimhnich dhomh mo luaidh.

[TD 110]

MO SHEANA CHRUIT CHIUIL.

<eng>“Gae bring my guid auld harp ance mair.”<gai>

Fàir a nall mo sheana chruit chiùil,
Fàir thugam i gun dàil;
Oir feumaidh mi dàn eile ’sheinn,
Mu ’n triall gu tur mo chàil;
’S mo làmh dhuibh, ’nuair a sheinneas mi,
’S e ’m fonn a dh’ éireas leinn:
’S i tìr nam beann is tir nan gleann,
An tìr is anns’ fo ’n ghréin;
O, dh’ òlainn cuach do thìr nan cruach,
Le caithream uallach cléith.

Tha ’m fraoch ’ga luasgadh air a’ bheinn,
’S ’nan leum thar bhàrr nan eas
Tha ’h-uillt a’ seinn air saorsa ’n fhuinn,
Troimh ’n taom an steud-shruth bras;
’S i ’n tìr mu ’n iadh an lear, mo sheòid,
An tìr do ’m mò mo spéis;
’S i tìr nam beann is tìr nan gleann,
An tìr is annsa leinn;
O, dh’ òlainn cuach do thìr nan cruach,
Le caithream uallach cléith.

Tha ’n cluaran dosrach air an fhaich’,
’S an d’ tharruinn Wallace lann,

[TD 111]

S an d’ thug e fuil a nàmh mu shliabh,
A dhath a liath-bhrait ann;
A’ sealltainn dha ’san iar, mo sheòid,
Air òran thog e ’n t-séisd:
’S i tìr nam beann is tìr nan gleann,
An tìr is annsa leinn;
O, dh’ òlainn cuach do thìr nan cruach,
Le caithream uallach cléith.

Glan speuran àillidh dhùthcha céin,
Tha sgaoilt’ os cionn na tràill;
Thoir dhòmhsa tìr a’ cheò ’s na saors’,
’San aobhach guth nam bàrd;
An tìr a dh’ éisd ri Oisein binn
A’ seinn air suinn na Féinn;
’S i tìr nam beann is tìr nan gleann,
An tìr is annsa leinn;
O, dh’ olainn cuach do thìr nan cruach,
Le caithream uallach cléith.

[TD 112]

THA MO GHAOL-SA MAR AN ROS.

<eng>“My love is like a red, red rose.”<gai>

O, tha mo ghaolsa mar an ròs,
’S an òg-mhios fo ùr bhlàth;
O, tha mo ghaolsa mar an ceòl
Is bòidhche fonn air chlàr;
Cho maiseach thu, mo chailin ciùin,
’S cho trom mo ghaol ’s cho buan,
’S nach treig gu bràth mi féin mo ghràdh,
Ach gus an tràigh an cuan.

Ach gus an tràigh an cuan, a ghaoil,
’S an téid ’nan caoran dearg
Gach creag is sliabh mu ’n iadh a’ ghrian,
Do ghaol ’am chliabh cha searg;
Ach soraidh slàn le ’m chailin màlt’,
Ceud soraidh slàn ’san uair,
Ach thig mi rìs ged robh an t-slìgh’
Deich mile ’mhìltean buan.

[TD 113]

SGEULACHDAN.


AN CAT.

Theirinn ri caraid no bana-charaid ’sam bith a thig trasd air an duilleig so, gun mhòr-shuim a ghabhail di, nach ’eil dad innte ’s fhiach a leughadh. Cha ’n ’eil mi, mar gu ’m b’ eadh, ach ’gam thoileachadh fhéin, ’s an uair a tha duine ’ga thoileachadh fein faodaidh e bhi cinnteach nach ’eil e toileachadh muinntir eile. Cha ’n e gu bheil e soirbh muinntir eile thoileachadh, eadhoin, ’nuair a dh’ fheuchas duine ri sin a dheanamh. Tha ’n cat ’s mi-fhéin an déigh cur a mach air a chéile, dìreach, mu ’n cheart phuinc so. Dh’ fheuch mi r’a thoileachadh, ach an àit e bhi toilichte, ’s ann tha diomb na dunaich air. Thug e greis ’na shuidhe aig an teine a’ glanadh aodainn ’s a’ cìreadh a chinn, ’nuair a thug e fainear nach robh ’n teine cho aoibheil ’s a bu mhath leis. Sheall e mu ’n cuairt air son àite ’bu sheasgaire, ’s cha ’n fhac e àit, ar leis, a b’ fheàrr na uchd fear an tighe. Leum e ’n àird ’s rinn e e-fhéin cho socrach ’s ged a bhiodh e ’pàigheadh air son a leapa. G’a thoileachadh, shuidh mi fodha ann an sin gus an robh an cadal-deilgneach a’ tighinn ’am luirgnean.

[TD 114]

Thuirt mi ris, mu dheireadh, gu ’m b’ fheàrr dha dol gu làr, ach thuit gu ’n robh esan de dh’ atharrach beachd, ’s a sìos cha rachadh e. Dh’ fheuch mi ri iompaidh a chur air le mìn chomhairle, ach thug e cluas bhodhar dhomh. Cha ’n eil mise cho faighidneach ’s a bha ’n duine còir sin a bha aon-uair ann an tìr Uis, ’s bho ’n nach ’eil, ghabh mi lasan ris a’ chat. Rug mi air bhad-mullaich cinn air, ’s theann mi r’a chur sìos leis an làimh làidir; ach cha robh sin dòmhsa mar mo chuid fhéin. Chuir esan a dhubhain an sàs gu greimeil ann am thriubhas, ’s chuir e roimhe nach géilleadh e òirleach. Gu mì-fhortanach, bha ’spuirean cho geur ’s gu ’n deach iad, cha ’n ann a mhàin troimh ’n chlò, ach troimh ’n chraicionn a bha foidhe. Leum mis’ air mo bhonn a’ glaodhach, Mort! Leum esan thun an ùrlair, ach mu ’n d’ fhàg e mo shealladh thug e sùil orm thar a ghualainn—sùil anns an robh tuillidh spìd r’a leughadh na théid agams’ air a sgrìobhadh. Tha so a’ deanamh soilleir dhuibh, cho doirbh ’s a tha muinntir eile ’thoileachadh, air cho math ’s gu ’m feuch sibh ris.

Tha seòrsa de thlachd agam fhéin air a bhi beachdachadh air gnàths nan creutairean a thachaireas a bhi ’m choimhearsnachd, agus a bhi ’toirt fainear mar a tha ’n tuigse nàdurr’ a chaidh a bhuileachadh orra ’g a nochdadh fhéin annta. Leughaidh mi inntinn a’ choin, mar gu ’m biodh rùn dìomhair a chridhe sgrìobht’ air clàr aodainn. Cha ’n ’eil an cat, uile gu léir, cho fosgailteach, ach ’nuair gheibh sibh iuchair na h-inntinn aige, ’s a thuigeas sibh gur i ’s riaghailt beatha dha, fìor dheadh chùram a ghabhail mu phearsa phrìseil fhéin, ’s gur e so an t-aon lùdagan air am bheil a ghiùlan gu

[TD 115]

h-iomlan a’ tionndadh; tha ’n còrr soilleir gu leòir. Tha ’n cat, mar so, na ’s glice air a shon fhéin na tha ’n cù. Tha ’n cù daonnan deas a chur a ghliocais fhéin gu seirbheis an duine, ach tha fhios aig a’ chat, nach ’eil an sin da ach an fhaoineas. Tha ’n cat ag amharc air an duine mar chreutair a chaidh ullachadh a dh’ aona ghnothach a chum freasdal da-san ’s d’a uireasbhuidh.

Tha ’n duine, ’n a fhéin-spéis, a’ gabhail g’a ionnsaidh fhéin, gu bheil a thuigse-san cho àrd os ceann tuigse nan creutairean dìblidh leis am bheil e air a chuartachadh, ’s a tha na nèamhan os ceann na talmhainn; ach ma sheallas sinn a stigh na ’s dlùithe ’sa ghnothach, chì sinn—co-dhiù, cho fhad ’s is léir dhomhs’ e—nach ’eil eadar-dhealachadh ’sam bith eatorra riù ’an gnè, ach a mhàin anns an tomhas ’s a bheil an tuigse sin air a buileachadh. Cha ’n e sin a mhàin, ach tha co-chòrdadh nach beag eadar giùlan an duine gu nàdurra, agus giùlan nan ainmhidhean a’s dlùithe dha ’an inbhe. Ma shamhlaicheas mi beusan an duine ri beusan a’ chait air am bheil mi ’g iomradh, cha ’n ’eil mi faicinn gu bheil aobhar mòr sam bith aig an duin’ air uaill a dheanamh. Ma theirear, nach ’eil an cat cho onarach ’s a dh’ fhaodadh e bhi; cò is urrainn a ràdh gu bheil an duine? Ma theirear gu bheil an cat ’na chreutair ro-fhéineil; nach cuala sinn iomradh air daoine nach robh, uile gu léir, saor o’n fhàilinn cheudna? Ma thàtar a’ cur as leth a’ chait gu bheil e mì-thaingeil; mo chreach! nach ’eil aon no dhà de m’ luchd-eòlais fhéin, nach ’eil ro-chomharraicht’ air son an taingealachd.

Faodaidh mi eisimpleir bheag no dhà thoirt seachad air beusan a’ chait—ma tha e ceadaichte dhuinn beusan a ràdh

[TD 116]

ri nithean nach ’eil idir beusach; co dhiù, biodh na beusan math no dona, cha ’n ’eil an cat gun toinisg.

An cat so againne, d’an ainm “Tómas,” tha e ro-dhéidheil air iasg. Latha o cheann ghoirid, chaidh e fhéin ’s mis’ fhàgail leinn-fhein a ghleidheadh an tighe. ’Nuair thainig àm gu lòn a dheanamh deas, chuir mi de dh’ iasg ann an coire air an teine na dh’ fhoghnadh dhuinn le chéile. Chaidh mi ’n sin an àird an staidhir air son leabhair a bha dhìth orm. ’Nuair a fhuair mi ’n leabhar, thug mi sùil ann, ’s a réir coltais, leig mi ’n t-iasg air dhearmad; ach ma leig mise, cha do leig Tómas. Air ball, thòisich e air nuallanaich aig bonn na staidhreach, ’s air dhomh dol le leathad, stiùir e ’n rathad thun na teine, far an robh ’n coire nis a’ goileadh ’s a’ cur thairis. Bha so a’ nochdadh tomhas nach bu bheag de thuigse; ach fhaic sibh, bha fhios aige gu ’n robh a chuibhrionn fhéin ’sa choire, ’s bha eagal air gu ’n rachadh e ’n dolaidh, mar a chaidh, “càl nam Bodach Gallda.” Na ’m bu phoit bhuntàta bh’ air an teine, cha chuireadh e iomagain ’sam bith air Tómas ged a chìtheadh e i ’dol a mach troimh ’n luidheir.

Dhearbh mì cuimhne Thómais, uair no dhà, ’s feumaidh mi ’ràdh gu bheil i glé mhath ’nuair is fhiach an ni cuimhne ghleidheadh air. Tha e ’n a dheadh shealgair, ’s mar sin cha ’n ’eil radain no luchaidh a’ cur a’ bheag de dhragh oirnn; ach dh’ fhàg sin an fhiadhach car gann ’na chrìochan dligheach fhéin, ’s b’ éigin da seilg fhaotainn air fonn eile. Thòisich e air sealg nan eun beaga ’bha tighinn a neadachadh ’s a sholar lòin mu thaobh-cùil an tighe. Cha robh so taitneach leamsa, ach dh’ fheith mi gus an d’ fhuair mi fianuis

[TD 117]

’na aghaidh. Latha de na làithean, thainig e stigh ’s eun ’na bheul, ’s e ’g a leigeil fhaicinn do gach neach a bha mu ’n cuairt. ’Nuair a thàinig e far an robh mise, rug mi air ’s dh’ innis mi dha nach robh mi idir buidheach dheth. Nach b’i sin an seòrsa sithinn a bha dhìth ormsa; ’s a bharrachd air sin, gu ’n robh Achd Pàrlamaid an aghaidh a bhi ’marbhadh eun as eugmhais cead laghail air a shon; ’s na ’m faicinn-se a leithid so de sheilg a rithist, gu ’n cuirinn maoir is madaidh a’ bhaile ’na dhéigh. “Fhaic thu,” arsa mise, ’s mi crathadh mo chorraig r’a shròin; “b’ fheàrr leamsa éisdeachd ri ceileir an eòin bhig sin fad choig mhionaidean, na ged a bhiodh tusa agus do chompanaich a’ seinn domh fad chóig ràidhean.” Tha amharus agam nach do leig Tómas dheth, uile gu léir, a bhi ’sealg nan eun ach thuig e, math gu leòir, nach robh cliù aige ri fhaotainn air a shon, ’s leig e dheth a bhi ’toirt dachaidh na cairbh.

Còrr is bliadhna ’n déigh dhomh ’n t-achmhasan sin a thoirt do Thómas mu shealg nan eun, thachair dhomh ’bhi ’m sheasamh aig an dorus-chùil, ’s a’ sealltainn mu ’n cuairt, ’nuair thug mi fainear eun beag bòidheach a’ piocadh crioman arain a chaidh a thilgeadh a mach. Goirid uaithe chunnaic mi gluasad faoin am measg na luibheanaich. Ciod a bha ’n so ach Tómas ’s e snàg troimh ’n fheur ag èaladh air an eun; a shùilean mar chaora teine ’na cheann, ’s mort dearg ’na chridhe. Bha ’n t-eun bochd cho trang a’ dinneadh a sgròbain ’s nach robh smaointeachadh aige air bàs obann, ’s bha ’n cat cho dian air a’ ghnothach fhuilteach a bha ’n a bheachd ’s nach robh sùil aige air son ni ’sam bith eile. Mar sin, cha d’ thug aon dhiù ’n aire gu ’n robh mise ’gabhail iolla

[TD 118]

riù. ’Nuair a shaoil mi gu ’n robh an cat ullamh gu buille-mhuineil a thoirt seachad, rinn mi casd ’s chunnaic e mi. Ann am prioba na sùl, bha e ’g amharc an àird an adhair, mar gu ’m buaileadh grad iomagain e mu chor na sìde, agus fiamh cho neo-chiontach air a mhala ’s ged nach do thuinich droch smuain riamh ’n a coimhearsnachd. ’S a dhearbhadh dhomh gur ann mar sin a bha, thòisich e air cur char dheth ’san fheur, ’s air mire r’a earball. O, an t-uan neo-choireach! Có a chuireadh olc as a leth? Esan a’ dol a thoirt droch ionnsaidh air an eun bhochd! Ud! Ud! Cha do smaointich e riamh air a leithid. Cha robh e ach a’ dol a chur clisgeadh air; dìreach, a dh’ fhaicinn mar a leumadh e. Tha mi ’g ràdh ribh gu’n robh an gnothach uile gu léir, cho coltach ri rud a dheanainn fhéin ’s gu’n do chuir e eagal orm.

Tha nighean duinn a chòmhnaidh air an dùthaich. Chuir i uair, crioman ime g’ar n-ionnsaidh, ag innseadh aig a’ cheart àm gur i fhéin a rinn e. Cha robh thar luach tastain ann, ach rinn a màthair uidhir othail mu dheighinn ’s ged a bu mheall òir a bhiodh ann. Mhol sinn an t-ìm, ’s ghuidh sinn beannachd air an làimh a chuir thugainn e, ’s chaidh a chur seachad. An ath-uair a chaidh tarruing a thoirt air an ìm, chunnaic mi gu’n robh gòmag bheag air a toirt ás, ’s air sealltainn na bu dlùithe, thuig mi gur i ’n luch a bha feuchainn a fiacail air. Bha’n cat air an ùrlar, ’s e ga shuathadh fhéin ri m’ luirgnean, ’gam dheanamh mothachail gu’n robh esan a làthair, ’s gu’n robh e deas air son a chuibhrionn fhéin de dh’ aon dad a bha ’dol. Thog mi air a’ bhòrd e, ’s nochd mi dha dìol an ime, ’s thug mi dha, aig a’ cheart àm, mo shaor bharail air teisteas cait a’ bhaile;

[TD 119]

nach b’ airidh iad air an tearmunn a bha iad a’ faotainn; gu’m bu mhò an cron na’m math, ’s nach b’ fhiach iad a bhi ’gan cumail ’am biadh ’s an deoch, agus gu’n robh amharus nach bu bheag agam, nach b’ fheàrr esan na aon diùbhsan. Thug mi fainear gu’n d’ amhairc e glé gheur air an aileachd a dh’ fhàg fiacail na lucha ’s an im, ach cha robh tuillidh air aig an àm. An là’r-na-mhàireach, mu bhriste na fàire, chaidh mo dhùsgadh as mo chadal le ulartaich oillteil aig dorus an t-seòmair. Leum mi ás mo leabaidh ’s mi cinnteach gu’n robh na méirlich air bristeadh a stigh, no gu’n robh ’n tigh r’a theine. Dh’ fhosgail mi le cabhaig an dorus, ach cha robh ri fhaicinn an sin ach an cat. Bha esan ’n a sheasamh fa m’ chomhair ’s a cheann cho àrd ri ceann saighdeir. Sheas mi tiota beag ’s gun mi tuigsinn aobhar an fhuathais a chuireadh orm; ach cha robh mi fada mar sin ’nuair a thuig Tómas nach robh mi ’gabhail a stigh suidheachadh a’ ghnothaich. An dara cuid gu’n robh mi fhathast ’am leth chadal, no, anns an odhar dhòrcha, nach robh mi léirsinn na luch a bh’ aige-san ’na bheul. A dheanamh a’ ghnothaich cinnteach, thilg e ’n luch ’s an adhar ’s cheap e i ’san tighinn a nuas; thilg e ’n sin mu’m chasan i ’s leum e air mo ladhran, ’s dhamhais e mu chorp na lucha gus an robh e dearbh-chinnteach gu’n robh mise mothachail air an treuntas a rinn e. Thuig mise mar a bha ’chùis. Chaidh mo dhùsgadh á m’ shuain chadail, aig àm cho mì-chneasda, a shealltainn air corp lucha, ’s a dh’ fhaotainn dearbhadh air cho neo-airidh ’s a bha cait a’ bhaile—gu sonraicht aon diù—air an tuaileas a bha mise ’cur a mach orra. Ciod a b’ urrainn domhsa ’dheanamh ach aithreachas a ghabhail ’s mo cheann a

[TD 120]

chromadh le tàmailt, ’s aideachadh do Thómas gu’m bu dheadh sheirbhiseach e.

Theagamh gu’n abair cuideigin, gu’n nochdadh Tómas tuillidh gliocais le a lòn maidne dheanamh de’n luch ’s gun diog a ràdh mu ’déighinn. Tha mòran dhaoine ’tha tuiteam ’s a’ cheart mhearachd sin. Tha iad a’ smaointeachadh gur leòir dhaibh an gnothach a chaidh earbsa riu, a dheanamh gu dìchiollach, onarach, ’s gu ’n toir an saoghal creideas dhaibh air a shon. Cha ’n ’eil an so dhaibh ach an amaideachd. Ciod is mò air an t-saoghal, iad fhéin ’s an gnothaichean suarach? Ma’s àill leò creideas fhaotainn air son an gnìomhara, feumaidh iad an trombaidean féin a shéideadh na ’s cruaidhe na sin, ’s a chur an céill anns gach ionad-féille, gur iadsan, gun teagamh, an sluagh, agus maille riùsan gu’m bàsaich gliocas. Na creidibh gur feala-dhà ’tha ’n so, ’s ann a th’ ann smior na fìrinn. “Is mise ’bha ’n sin ’s a chunnaic,” daoine nach b’ fhiach a bheag no mhòr ann an greim duineil ’sam bith, a’ tighinn gu àitean àrda air neart a bhi ’ghnàth, a dh’ oidhch’ ’s a là, moch is anmoch, a’ trombaideachadh an tapadh fhéin, agus sin, iomadh uair, ann an gnothaichean cho suarach ’s gu ’m bu nàr leam iomradh ’dheanamh orra.—Fhir leis am b’ àill faotainn air t’ aghairt ’s an t-saoghal so, tilg nàire thun nam feannagan; cruadhaich do bhathais, ’s na leig an cothrom a ’s lugha seachad ort gun do ghuth a thogail ’s do chliù fhéin a sheinn. Na cuireadh e miapadh ’sam bith ort nach ’eil do ghnìomh ach suarach; dean uidhir fuaim m’a dhéighinn ’s ged a b’e cuilean na crith-thalmhainn a bhiodh ann. Séid do thrombaid ’s cuir an céill do ’n t-saoghal mhòr m’an iadh

[TD 121]

a’ ghrian, gur tu fhéin is mòr-ionmhuinneach ann, ’s do choimpire nach ’eil r’a fhaotainn. ’Nad aonar rinn thu euchdan aibheiseach. Le d’ ghàirdean neartmhor fhéin mharbh thu—luch!

Cha ’n ann idir amaideach a tha Tómas againne.

[TD 122]

AN CÙ.

“Ged tha mi gun chrodh, gun aighean,” cha ’n ’eil mi gun chù. Bho chionn beagan bhliadhnachan, chuir caraid dhomh cù chaorach ’am ionnsuidh. Cha robh feum fo ’n ghréin agams’ air cù, ach ghléidh mi ’m fear so; gun fhios nach fhaodadh am Freasdal fhaicinn iomchuidh, grunnan chaorach a chur ’am rathad, bho ’n a bha ’nis an cù deas agam air an son. Ach tha mise fathast,

“Gun chrodh-laoigh, gun chaoraich gheala,”

’s tha mar sin an cù bochd as éugmhais na gnè oibre sin a tha nàdurra dha. Tha e, gu dearbh, toileach gu leòir gu obair a dheanamh na ’m biodh a’ chungaidh aige. Ach gu mi-fhortanach an obair a ni e air uairean, b’fhearr i ’bhi gun deanamh.

Tha dà no tri chearcan aig bana-choimhearsnach dhuinn, ’s ged a tha iad glé mhiadhail aice-fein, gu dearbh, cha ’n fhaod mi ràdh gu bheil móran ciataich agamsa de na ceart chreutairean. Rug te dhiu ubh an là-roimhe, ’s gu dearbh cha do chum i sin an uaigneas oirnn. Mach o nach do bhodhair i sinn le a goganaich. Ged a b’ ubh òir a bhiodh ann, cha b’urrainn di tuillidh a ràdh mu dheighinn. Dh’fhàs mi, mu dheireadh, cho searbh d ’a gogail, ’s gu ’n do leig mi facal cabhagach tromh m’ fhiaclan an lathair Yarrow (’s e sin ainm a’ choin), ’s mar gu ’n leigte saighead a bogha, bha e mach air an dorus-chùil, agus mu ’n d’amais mis’ air mo chorragan a chur ’am bheul, a dheanamh na fead-ghlaice sin

[TD 123]

a dh’ ionnsaich mo sheanair dhomh, bha amhach na circe sgarta bho a colluinn. Chuir sin stad air a goganaich; ach ma chuir, bha amhach eil’ ann nach robh cho soirbh a cur ’na tosd. B’ i sin amhach na ban-Eirionnaich d’am buineadh a’ chearc. Thainig i, ’s fada cruaidh air a bathais, ’s a teanga cho geur ris an ealtuinn. Theich mi fein as an rathad ’nuair a chunnaic mi ’tighinn i, ’s dh’fhàg mi bean an tighe a réiteach a’ ghnothaich mar a b’fhearr a dh’fhaodadh i. Tha mo bheurla-sa math gu leòir a stuigeadh nan con, ’s a dheanamh gnothaichean beaga timchioll an tighe; ach ’nuair thig e gu trod, ’s gu h-iorguill, cha ’n ’eil feum ’sam bith oirre. Bheireadh e gàir’ air sean each a bhi ’g eisdeachd ris na mnathan; ach mo chreach! Cha b’aobhar ghàire na bha ’bhan-Eirionnach a ’cur an éiric na circe. Sin agaibh eisimpleir bheag de’n ni a tha mi ciallachadh leis an obair a b’fhearr a bhi gun deanamh.

Bho cheann bheagan ùine, chuir duin’ uasal ann an Glascho fios thugam, òran gaoil a dheanamh, ’s a chur thuige gun dàil. Bha toil mhòr agam comain a chur air an duin’-uasal, ach bha cho fhad’ o’n a bha mis’ ann an gaol, ’s nach robh cuimhn’ agam air a bheag mu dheighinn. Bha e cheart cho soirbh dhomh rannan a dheanamh air an triogh, no air a’ ghriobhaich, no turainn ’sam bith eile ’thachair dhomh ’ghabhail ann an làithean m’ oige. Coma co dhiù, thug mi oidheirp bhearraideach air beagan fhacal a chur r’a chéile. Thagh mi ’n t-ainm a bu fhreagarraiche leam á measg mo shean leannan, ’s b’ e sin Iseabal. Bha cuimhne glé mhath agam air Iseabal bhochd. Bha ’cridhe cho glan ri bonn òir, agus a ceann cho ruadh ris an t-sionnach. Chuir mi sios,

[TD 124]

“Gruagach òg a’ chuailein òr-bhuidh,” ’s shaoil mi gu ’n deanadh sin feum math gu leòir air son ceann peallach ruadh: ach mu ’n chridhe, ged a bha làn-fhìos agam, gu’m b’ è mòran a bu luachmhòire na’n ceann, cha robh diog agam ri ràdh. Bha sin dhomhsa, mar an t-ionad ro-naomh, nach robh còir agam air innteart. Chuir so smaoin no dhà ’am cheann, ach cha robh iad idir de ’n t-seorsa ’gheibhear ann an oran-gaoil. Fhreagradh iad na b’ fhearr am marbh-rann. Cha deanadh so feum! Spion mi mo cheann, ’s bhreab mi mo chasan, s’ thug mi roid no dhà trasd an ùrlair ’s mi ’cur dhiom mu Iseabal. Ach cha bu mhòr a b’ fheaird mi sin. Cha robh a’ Cheòlraidh fàbharach, ’s cha robh an gnothach a’ còrdadh rium. Cha mhò na sin a bha a ’còrdadh ri Yarrow. Bha esan a’ cumail sùil nuagach orm, ’s gun e idir a’ tuigsinn ciod am buaireas a thainig orm, no ciod a bu chiall do ’n bhaothaireachd so mu dheighinn Iseabail ’s a cuailein òrbhuidh; smaointich e gu ’n robh an t-àm stad a chur air. Thug mis’ aig a’ cheart àm làmh air mo chòta ’thilgeadh dhiom; ach ma thug, cha robh sin dhomhsa mar mo chuid féin. Leum an creutair coirbte sin air a bhonn agus colg air a chuireadh eagal air duine ’sam bith ach duin’ aig am biodh cuibhrionn dhùbailte de spiorad na bàrdachd. Ach a leithid sin a dhuine, ’s e ás a leinidh, a’ deanamh òran d’a shean leannan; cha robh e tearuinte do bheathach, no do dhuine grabadh a chur air. Leis a sin thug mi pailleart ’s a’ chluais do ’n chù, ’s dh’òrduich mi mach as an tigh e. Thug e grad leum thun an doruis, ach air an rathad, thachair an cat air. A nis bha ’n cat cho neo-choireach ris an naoidhean air a chìch mu dheighinn Iseabail;

[TD 125]

ach cha bhacadh sin do ’n chù thilgte sin, ionnsuidh fhuilteach a thoirt air, a loireadh agus abladh, direach mar gu ’m b’e a bu mhathair aobhair do ’n iorghuill. Dh’amais e air an dorus, mu dheireadh, ’s theich e ’mach, le sian ghoirt ’na bheul, ceart mar gu ’m b’ esan a fhuair an leadairt a thug e fein seachad, ’s dh’fhag e mise ’g eiridinn a’ chait.

Thuig mi nach robh feum dhomh a bhi ’breabadh an aghaidh nan dealg aig an àm. Chaidh an gnothach tur ’am aghaidh.

Shuidh mi aig an teine, ’s chuir mi eibhleag ’sa phìob. Mo mhile beannachd leis an fhear a fhuair a mach luibh an tombaca, cha bhithinn-sa beò às a h-eugmhais. Thug mi greis a’ deoghal na cutaig, ’s a’ smaointeachadh air ni no dhà a thachair bho ’n a bha Iseabal ’s mi-fhein a’ leannanachd. “Cha ’n ’eil anns an duine,” arsa mise rium fein, “ach an taisdealach truagh. Air a thilgeil lomnochd air cladach fuar an t-saoghail, gun a chead fein iarraidh no ghabhail. Cha luaithe dh’ fhosglas e shùilean ’s a sheallas e mu’n cuairt na thuigeas e nach àite-còmhnuidh seasmhach a tha ’n so; gur éigin dha cur uime ’s a thurus a ghabhail; a churach bheag a chur air sàile, a siùil a sgaoileadh, ’s an saoghal mòr a thoirt m’a cheann. A’ fàgail a chala dha, bheir e sùil ’na dhéigh, ’s chi e na làmhan geala ’bha gu so mu thimchioll ’ga chumail o gach sgiorradh, togta ris na neamhan as a leth. Tha fhios aige gu bheil na déoir a’ dalladh nan sùilean caomha sin a tha strì ri sealladh a chumail air. Ach cha ’n fhaodar fuireachd, tha siùil na h-iùbhraich làn, an sruth fo a druim, is dòchas làidir air an stiùir. Tha ’thriall air slighe na beatha, ’s cha chomasach dha pilleadh air ais. Fathast ré tamuill

[TD 126]

bhig, biodh faighidinn aig na càirdean gaoil a dh’ fhàg e ’na dhéigh, ’s an sin cluinnidh iad mu na nithe mòra ’tha esan a’ deanamh ’san t-saoghal. Is ann air aghaidh tha chùrsa, air aghaidh an stoirm ’s am fèath, an turadh ’s an uisge, am fuachd ’s an teas. An ùine ghearr, ar leis gu bheil an saoghal na ’s farsuinne na shaoil e; ’s gu bheil fàsach leathann eadar è ’s ‘Fearrann a’ Gheallaidh.’ Tha ’n t-saothair ’s an t-allaban, am pathadh ’s an t-acras deuchainneach. Ach misneach mhath! Thig thu gu d’ sheilbh mu dheireadh. Mu dheireadh, an déigh nan dà-fhichead bliadhna ’san fhàsach, tha ’m fearann sin a tha sruthadh le bainne agus le mil ’san t-sealladh. Ach ma tha, tha e nis soilleir gur fearann e air am bheil droch chliù. Fearann a tha ’g itheadh suas a luchd-aiteachaidh. Tha, os bàrr, famhairean ’san tìr—Mic Anaic—daoine borba, nach leig clod de ’n fhearrann uapa gun chogadh air a shon. Cog ma-tà! Ma ’s fhiach am fearann a shealbhachadh, is fhiach e cogadh air a shon. Is obair chlaoidhteach an cogadh. Tréigidh a chàil an curaidh a’s tréine. Fàsaidh an cridhe a’s laidire fann. Caillidh an gàirdean a’s treise a neart. Tha mhòr chuid de ’n là air dol seachad, ’s tha ’n oìdhche ’teachd anns nach urrainnear cogadh a dheanamh. Air feasgar an là, theid an t-iarrtas dìblidh so suas. “Ceadaich dhomh, guidheam ort; àite beag a shealltainn a mach, anns am faod mi luidhe sios agus bàs fhaotainn.” Caidil an sìth. Thainig thu, mu dheireadh, gu d’ sheilbh—fad agus leud do dhroma de ’n fhearann sin a chaidh a ghealltainn duit, ’s a choisinn thu cho daor. Diomhanas nan diomhanas! Is diomhanas na h-uile nithe.”

Bha mi tighinn gu ceann mo theadhrach leis na smaointean

[TD 127]

cianail so ’nuair chuala mi guth brònach mu thaobh-cùil an tighe. Dh’ éisd mi. Dh’ éirich e rithist, tuireadh cho tiamhaidh ris an tuireadh sin a rinn am fear nach maireann, Ieremiah. Chaidh mi thun an doruis a shealltainn cò a bha ’na leithid a thrioblaid. Co a bh’ ann ach Yarrow, ’s e ’na shuidhe air èarr, a shron ’san athar, a bheul fosgailte, ’s a shùilean dùinte, a dhà spàg togta ris na Neamhan os a chionn, ’s e, ’reir coltais, a’ tagradh a chùis anns a’ chearn sin, ’na dhòigh féin. Ghairm mi air, ach as a sin, cha tigeadh e. B’eigin domh dol ’s a thogail leam ann am achlais. Shuidh mi leis aig an teine ’ga bhanaltrachd, ’s a ’feuchainn ri comhfhurtachd a thoirt dà. Ach cha b’aill leis comhfhurtachd fhaotainn. Bha ’chridhe briste, a chluas brùite, is osann a chléibh cho trom, ’s gu’n lìonadh i siùil na h-Iubhraich Bhallaich. Cha robh ìocshlaint an Gilead a fhreagradh d’a chor, ’s cha robh àrach air. Dìreach ’nuair shaoil mi gu ’n robh e ’sna h-ospagan deireannach, chuir mi cagar ’na chluais—an rachadh e ’ghabhail sràid? Cha robh am facal ach gann as mo bheul, ’nuair bha e ’leumraich air an ùrlar mar gu’m biodh e ’damhsadh, Gille Calum. Thug sinn oirnn gu té de phàircean a bhaile. Yarrow, le earball thar a ghualainn a’ seòladh an rathaid. Tha bruthach corrach air leth-taobh na pàirce so, ’s cha ’n urrainn do Yarrow amharc air gun réis a ghabhail ’na aodann, air fhad ’s air fhiaradh; a cheart cho luath ris a’ ghaoith. Thug e cuireadh dhomh, mar is gnàth leis a dheanamh, réis a ghabhail leis. An saoil sibh nach robh mi cho faoin ’s gu’n d’ aontaich mi. Bha toil agam an sgailleag sin a thug mi dha ’sa chluais, a chur ás a chuimhne. Ghrad leum sinn air falbh, taobh ri taobh; ach

[TD 128]

cha deachaidh sinn ach glé ghoirid, ’nuair a chuir mise car-a-mhuiltein dhiom leis a’ bhruthach. Rol mi, car air char, an dara h-uair a’ treabhadh na fiadhrach le’m shròin, ’s an uair eil’ a’ gearradh sgroth as a’ ghrunnd le m’ shàiltean, gus an do chuir tom conuisg stad orm. Bha bean-uasal a ’dol seachad aig an ám, ’s chuir e giorag nach bu bheag oirre, m’fhaicinn a’ tighinn air a leithid de dhòigh. Thill Yarrow cho luath ’s a dh’ionndrainn e mi, ach cha robh mise r’a fhaicinn. Mu dheireadh, chunnaic e rud-eigin coltach rium, ann an teis-meadhoin tom conuisg agus an dearbh Iseabal a bu mhathair-aobhair do’n trioblaid uile, ’gam shlaodadh as an dris. ’Nuas le bruthach e mar mhaoim-sléibhe! Mort ’na chridhe! Dioghaltas ’na shùil! Agus gamhlas anns gach rioba d’a fhionna! Gu freasdalach, bha leithid de shiubhal air ’s gu ’n deach e astar latha sàbaid seachad oirnn mu ’m b’urrainn da stad. Bha mis’ air mo chasan mu’n d’fhuair e air ais; ’s bu mhath gu ’n robh. Cha robh an colg a bh’ air ris a’ mhnaoi-uasail bòidheach r’a fhaicinn; ’s cha chreideadh e bhuam nach b’i so an dearbh chuspair a chuir an ceòl againn feadh na fìdhle. ’Nuair fhuair mise mi fein a thrusadh r’a chéile, ’s mo shròn a chur dìreach; thug mi taing do’n mhnaoi-uasail,—boirionnach anabharrach eireachdail,—air son a’ chuideachadh a rinn i leam. Ghabh Yarrow ’s mi fein an rathad a rìs’, ach an uair so, shiubhail sinn gu mìn, mall. Cha d’thug sinn roid no leum, ’s cha chreid mi nach robh a’ bhrùid bhochd taingeil m’fhaotainn dhachaidh sàbhailte.

[TD 129]

AN DAOL.

Tha am Maighstir Sgoil againn ’na dhuine cho foghluimte ’s nach ’eil e soirbh dhomhsa seanachas a dheanamh ris. Tha mi glé thoigheach air a bhi deasbaireachd ris mu ghnothaichean air am bheil mi car eòlach, ach ’nuair a thig e gu laimhseachadh nithe cudthromach an lagha, feumaidh mi a bhi fìor fhaicilleach ann am chainnt. Ma thuiteas dhomh facal tuaisdeach a’ ràdh; bha e cheart cho math dhomh a bhi ’n cuideachd na leòmhainn bheucaich. Thuit dhuinn, bho cheann ghoirid, a bhi ’g iomradh, am measg ghnothaichean eile, air an déidh a th’aig mòran de’n t-sluagh againn air an uisge-bheatha. Thuirt esan nach robh dream dhaoine air aghaidh an t-saoghail cho fhad ’s a b’fhiosrach e, nach d’fhuair seòl air seòrs’-éigin de dheoch làidir a dheanamh dhaibh fhéin. Chuir so iongantas orm, agus bha mhiann orm tuillidh fiosrachaidh fhaotainn m’ a dhéighinn; ach gu mi-shealbhach dh’fharraid mi dheth, “Am b’e ’n duine, ’na bheachdsan, am misgear a’s modha am measg uile chreutairean na talmhainn?” “Am misgear a’s modha!” ars ’esan, ’s a dhà shùil a’ lasadh suas mar leòis theine; “Am misgear a’s modha! Cha ’n ’eil misgear idir ann ach e; ’s am measg uile chreutairean na talmhainn cha ’n ’eil mi ’smaointeachadh gu bheil creutair ann cho amaideach ris!” Bha fhios agam nach robh tuillidh fiosrachaidh r’a fhaotainn uaith aig an àm, ’s leig mi leis a’ chùis dol seachad, ach cha do leig mi an

[TD 130]

ni air dhi-chuimhn’. Cha b’fhada ’na dhéigh sin gus an d’fhuair mi làn-dearbhadh gu’n robh creutair no dhà, ’bharr air an duine, nach cuireadh cùl ri dileig dhibhe na’m biodh i goireasach, no dòigh air a faotainn. Air tighinn dachaidh anmoch dhomh, oidhch’ àraidh, ’s an teaghlach uil’ air gabhail mu thàmh, shuidh mi greis aig taobh na teine a thoirt toit as a’ phìob, an déigh saothair agus allaban an latha ’chur seachad; ach bha mi cho sgìth, chlaoidhte, ’s gur gann a bha ’dol agam air a’ phìob a tharruing. Bha sgìos na colainn ’na eallaich air an inntinn air chor ’s gu’n robh mi ’faicinn gach ni troimh iarmailt dhorcha, dhoilleir, gun ghath gréine, gun leus gealaich. “Saoghal duaichnidh,” arsa mise, “Saoghal gun chuma, gun dealbh, gun bhonn-stéidh, gun chul-taice, gun aon ni seasmhach mu thimchioll; saoghal nach fhiach a shealbhachadh; saoghal nach gabhainn ann an gibht.”

Co so a bha ’sgàineadh a ribheid a’ seinn air, “Glòir nan speur ’s an t-saoghail gu léir?” Glòir na dunach dha! Na’m bitheadh e leamsa tighinn thar an aiseig an nochd, fo speur cho tiugh ’s gu bheil caoban dhi agam ann am phòca-fathast, tha mi’m barail nach bitheadh a ghuileag cho binn. Glòir nan speur! Uch! ’S éigin gu’n robh an duine air mhisg an uair a thuirt e ’leithid! Chuir so am chuimhne gu’n robh mi ag iomradh air an deoch, ’s chuir e’m chuimhne aig a’ cheart àm, gu’m b’àbhaist do bhean-an-tighe deur beag de shùgh an eòrna bhi aice air son a chur ’na cùlaig a leigheas an déididh. Gu de fios nach fhaodadh e tuillidh ’s an déideadh a leigheas? Dh’ fheuch mi deur beag dheth ’an ceann uisge-goileach agus deannag shiùcair. An saoil sibh nach do mhothaich mi sin a’ toirt maothachadh air na

[TD 131]

faireachduinnean cruaidhe sin a bha a’ glasadh suas a’ chridhe mar lic reòdhta. Uidh air ’n uidh, thog am brat duaichnidh sin a bha ’cur sgleò air sùil na h-inntinn, ’s an àit’ a bhi faicinn dhaoine “mar chraobhan ag imeachd,” bha gach ni ’na chruth ’s ’na dhealbh féin, agus blàths is tlus fathast fo dhruim na fàrdaich; an t-adhar na bu tlàithe; an teine ’g amharc ann am aodann gu h-aoibheil, ’s an coire ’bha r’a thaobh, a’ seinn mar choileach smeòraich. ’S gann gu’n creidinn féin gur e so an saoghal a bha mi a’ càineadh cho gamhlasach bho cheann bheagan mhionaidean. An déigh a h-uile car, theagamh nach robh an duine grinn a bha seinn air, “Glòir nan speur ’s an t-saoghail gu léir,” cho fada ceàrr. Tha gun teagamh an saoghal glòrmhor, na ’m bitheadh an t-sùil againne leis am bu chomasach dhuinn a’ ghlòir sin fhaicinn. Bha mi nis mothachail air toileachas inntinn agus comhfhurtachd cuirp nach robh agam roimhe. Le ’m phìob ann am phluic, ’s mi mar gu’m b’ eadh, a’ gabhail sgrog is balgam; no, co-dhiù, a’ toirt toit as a’ phìob, agus srùbag as a’ chopan, ’s aig a’ cheart àm a’ smaointeachadh smaointean farsuinn fial, nach do smaointich duine riamh roimhe, bha mi anns a’ bheachd nach robh an saoghal cho duaichnidh ’s a shaoil mi. Chaidh grabadh a’ chur anns na smaointean fialaidh so le dà chuileag a bha, gu so, crocht’ air ladhran ris an fharadh; ’s ged a bha am faradh sin leathann gu leòir air son miltean d’ an seòrsa, b’ éigin do ’n dà chreutair thruagh cur a mach air a chéile—cha ’n ’eil fhios c’ ar son—ach chaidh iad an sealbhan a chéile, agus air dhaibh an greim a chall air an fharadh, thuit iad le chéil’ ann am dheoch. Thog mi as a’ ghloin’ iad cho faicilleach ’s a dh’ fhaotainn, ’s chur

[TD 132]

mi gu réidh air an ùrlar iad, ach cha robh sgrid annta. Bha ’n deoch tuillidh ’s laidir air an son. Thuit e mach gu’n do thog mi dlùth air làn na spàine de ’n dibhe leis na cuileagan ’s rinn sin tobar beag fìor-uisg air an ùrlar. Bha dà no tri de na daolan dubha sin a tha cumant’ gu leòir ’an tighean bhailte-mòra, a’ ruith mu’n ùrlar a’ solar lòin dhaibh féin. Chunnaic té dhiubh an tobaran so, is stiùir i a cùrsa dìreach g’a ionnsuidh. Cha luaithe a thum i a sròn ann, na dh’ éirich i suas air a corra-beaga, thog i a ceann ’san athar, mar gu ’m biodh ann cearc ag òl uisge; thug i greis a’ blaiseamachd a beòil, ’s an sin chaidh i sios air a glùinean; chuir i a ceann gus an dà shùil anns an linne, ’s cha do thog i á sin e gus an robh i dall, bodhar, gun chomas car. Thug mi greis a’ beachd-smuainteachadh air ana-measarrachd a’ chreutair, ’nuair a thuit clò-cadail orm. Anns a’ chadal sin bhruadair mi gu’n d’ thainig gaoth mhòr o’n fhàsach ’s gu’n do bhuail i air ceithir oisinnibh an tighe, ach gu freasdalach cha do thuit an tigh. An déigh na gaoithe, thainig crith-thalmhainn a chrathadh am biadh as an fhaochaig agus a’ bhàirneach bhàrr na sgeire, ach cha d’ fhàilnich an cabar-droma, agus a réir coltais, bha ’chlach-stéidhe fathast air chùl a gnothaich. Bha sin ceart gu leòir, ach bha mi fàs searbh d’a leithid so a dh’ an-uair, ’s gun fhios idir an robh crìoch air an aimhreit. Theagamh gun robh na sìontan air atharrachadh, ’s cò a b’ urrainn a ràdh nach fhaodadh an dìle-ruadh tighinn aon uair eile; no clach-mheallainn a sgathadh na h-adhaircean bhàrr nan damh. Thug mi blaomadh air mo shùilean ’s an earalas, ach ciod a chunnaic mi ’na sheasamh làimh rium, ach Aingeal! Seadh, Aingeal,

[TD 133]

agus e sgeadaicht’ anns an léine-bhàin a b’ àbhaist a bhi ’s an Eaglais, ’s ’fhalt air a thoinneadh suas ann am pàipeirean. Dh’ fheuch mi cainnt a chur air, ach mu’n d’ fhuair mise gréim air na facail chràbhach a bha toil agam a ghnàthachadh, fhuair esan greim air facal sgaiteach no dhà, a thug ormsa mo shùilean fhosgladh cho leathann ri beantaig, agus aithne chur air an aingeal so d’ an d’ thug mi aoidheachd. Cò a bh’ ann ach bean-an-tighe, a’slaodadh a sgiathan ’na déigh mar chearc-ghuir, ’s a’ glocail mu ’n deuran dhibhe a dh’ òl an daol ’s mi féin.

Faodaidh mi ’thoirt fainear ’san àite so, cho beag earbsa ’s a ruigear a leas a chur anns gach ni a chìthear no ’chluinnear ann an aisling na h-oidhche. Cha robh anns a’ ghaoth mhòir a dh ’fhairich mise, ’s a shaoil leam a bhi làidir gu leòir a chur tugha nan tighean ’an claisean nan iomairean, ach oiteag fhaoin a thainig a stigh an uair a chaidh dorus an t-seòmair fhosgladh. Cha mhò a bha ’chrith-thalmhainn uile gu léir cho gailbheach ’s a shaoil mi; cha robh ann ach crathadh beag a thug bean-an-tighe orm g ’am dhùsgadh. Theagamh gu’n robh an crathadh sin neoini na bu làidire na ruigeadh e leas, ach cha ’n fhaodar sin a ràdh; Co-dhiù, cha robh e cho làidir ri crith-thalmhainn.

Cha do mhosgail ’s cha do ghluais aon chuid gaoth no crith-thalmhainn an daol. Bha i ’na cadal gu suaimhneach far an do thuit i, agus dà dhaol eile air crìoch a chur air na dh’ fhàg i de’n deoch. Cha d’ fhàg iad uidhir agus aon sile pinne dheth, agus a réir coltais, ghabhadh iad tuillidh na’m biodh e r’a fhaotainn. Air dhomh carachadh a thoirt air mo chathair, thug iad oidheirp air teicheadh; ach cha robh sin

[TD 134]

cho soirbh dhaibh a dheanamh ’s a shaoil iad. Bha e soilleir gu’n robh sruth is soirbheas ’nan aghaidh. An àite dol dìreach thun na fròige ’s an robh iad a’ gabhail còmhnuidh, b’ éigin dhaibh an rathad fhiaradh air an ais ’s air an aghaidh, mar luing a’ seòladh an aghaidh na gaoithe. Chunnaic mi daoine còire, aig àm na Nollaig no Dhi-luain-an-t-sainnseil, a’ gabhail an rathaid air a’ cheart doigh; ’s e sin ri ràdh, ’g a thomhas air fhad ’s air fhiaradh; ach gu dearbh cha robh fhios agam gu’n rachadh aig creutair cho ìseal ’an inbhe ris an daol air i-féin a ghiùlan cho nàdurra; seadh, cho daonnail.

Theagamh nach ’eil ach an aona ghnè bheatha air aghaidh an t-saoghail, ’s gur ionann modh air am bheil i ’g oibreachadh anns gach creutair, co dhiu is duine no daol e; Seadh, gur ann as an aon stoc a dh’ fhàs sinn, ’s gu bheil mar sin,

Freumh ar nàduir toinnte dlùth,
Mu gach dùil ’sa chruinne-ché.

Mur ’eil a’ chùis mar sin, tha e duilich a thuigsinn ciamar a chuireadh an aon seorsa dibhe, an aon seorsa daoraich air an daol ’s orm-féin; no ciod an t-aobhar mu ’m bheil mise mothachail air tomhas de chomh-fhulangas a bhi agam ris na creutairean truagh, seachranach, sin a rinn comaidh rium mu ’n deoch! Biodh na nìthe sin mar dh’ fhaodas iad, cha toigh leam-féin beathach no duine fhaicinn air mhisg; ach tha mi ann am beachd gu bheil ni no dhà ann a’s miosa na deur a dh’ uisge-beatha math, ’an ceann uisge-goileach agus deannag shiùcair, ach sin a ghabhail ann am measarrachd.

Tha mi làn-chinnteach nach creid am Maighstir-Sgoile facal dheth so. Their e, mar a thuirt e rium uair a bha mi ag

[TD 135]

innseadh dha mu shean each donn a bh’ aig mo sheanair, “Cha bu chòir dhuit,” ars’ esan, “a bhi ’cur bhreug air a’ bhrùid bhochd ’s gun e-féin ’san làthair.” Ach breug ann no as mu’n each dhonn, cha ’n ’eil facal bréige mu’n daol.

[TD 136]

AN SEANGAN.

Dh’iarr bean-an-tighe orm an là-roimhe, rud-eigin a dheanamh air a son. Thuirt mi nach deanadh, gu’n robh droch ghréim de ’n lòinidh ’am dhruim. “Droch ghréim de’n leisg,” ars ise, “Ma tha lòinidh ’ad dhruim, cha’n ann leis na tha thu ’deanamh de dh’ obair.” “Gu freasdalach dhuitse,” arsa mise, “Cha’n’eil de chnaimh droma agad na’s urrainn do’n lòinidh greim a dheanamh air.” Tha ise goirid ’s an druim ach cha mhath leatha sin aideachadh. An déigh dhomh giorrad a droma thilgeil oirre, smaointich mi gu’m b’fhearr dhomh ceàrn eile de’n tigh a thoirt orm. Tha cùileag bheag sheòmair aig mullach an tighe anns am bi mi ’gabhail fasgath o’n stoirm, ’nuair a chi mi ’n deargan-doirinn ’san airde ’n ear. Tha mòran treallaich air bheag feum ’san t-seòmar so; seana bhrògan, seana phìoban, seana sporan air itheadh aig na leòmainn, ceann féidh no dhà, adharc neo-chumanta a cheannaich mi bho ablach cèaird, (chuir an slaightire mar fhiachaibh orm gur adharc càmhail a bh’ ann) earr-theine, eòlas an déididh, ’s goireasan beaga mar sin. Am measg a chòrr, tha seana bhroineagan leabhraichean a chaidh a thilgeadh as an rathad, ’s a thug mise leam do ’m gharadh. Tha mi ’m beachd gu ’m bheil cuideachd no dhà a’s miosa na cuideachd deagh leabhair, biodh e sean no ùr. Thog mi ’cheud fhear dhiubh a thainig

[TD 137]

gu’m laimh, ’s leugh mi aig fosgladh an leabhair na briathran a leanas:—

“Eirich a lunndaire gu grad,
’S thoir ort an seangan beag gun stad,” &c.

An saoil sibh nach do chuir so amhluadh nach bu bheag orm. Bha seòrsa de chomh-chòrdadh eadar suim nam briathra so agus am beum bearraideach a fhuair mi o bhean-an-tighe beagan mhionaidean roimhe. Feumaidh mi aideachadh gu’n do chuir an ni athadh orm. Chuir mi seachad an leabhar ag ràdh rium-féin nach robh e ceart dhomh gun bheagan cuideachaidh a dheanamh leis a’ chreutair bhochd ’s i ’ga sàrachadh. Bha mi tilleadh air m’ ais anns an rùn so ’nuair a chuala mi na fuirm ’s na cathraichean a’ gearradh leum feadh an tighe mar gu’m biodh iad a’ dannsadh righle Thullaichean! Thuig mi nach robh feum dol na b’ fhaide ’san àm. Chunnaic mi Yarrow—’S e sin ainm a’ choin—a’ spaisdireachd ’sa ghàrradh ’s e ’cumail sùil bhiorach air cearcan nan coimhearsnach. Smèid mi air, ’s thainig e ’na ruith ’s ’na leum. Chuir mi cagar ’na chluais mu’n stoirm a bha ’n ceann eile ’n tighe, ’s dh’earalaich mi air gu’n smid a ràdh ach séapadh a mach gun uidhir agus beannachd fhàgail aig bean-an-tighe. ’Nuair a fhuair sinn à sealladh an tighe, smaointich mi-féìn air gach ni a thachair agus air comhairle ’n Duine Ghlic; ach cha robh e soilleir dhomh ciod a bha ceàrr, no c’ arson a rachainn thun an t-seangain seach creutair ’sam bith. “An seangan!” arse mise rium féin, “creutair cho aingidh agus cho puinseanta ’s a ’s aithne dhomh idir!” Gu dearbh, na ’n deach iarraidh orm bean-an-tighe ’chur g’a ionnsuidh, cha chuireadh e na

[TD 138]

h-uidhir a dh’ iongantas orm! Ach tha amharus agam nach deach an Duine Glic e-féin thun an t-seangain, air-neo cha bhiodh e cho deas a sheòladh muinntir eile ’na-rathad, ’s gu sonraichte cha d’ thugadh e a leithid so a theisteas da,—

“Fa chomhair geamhraidh ni e deas,
A’ cuimhneachadh gun tàmh a leas;
’S an t-samhradh trusaidh e a lòn;
’S an fhoghar iomlan tha a stòr.”

Cha truis esan lòn ’s cha chruinnich e stòr fa chomhair a’ gheamhraidh; cha’n’eil feum aig’ air. Tha e ’cadal fad a’ gheamhraidh, ’s ged a chaidleadh e fad an t-samhraidh, seadh, ’s fad an fhoghair ’na dhéigh sin, so am fear nach cuireadh ionndrainn air. Theagamh nach e so an spiorad ’s am bu chòir dhomh comhairl’ a’ ghliocais a ghabhail, ach so an spiorad ’san robh mi aig an àm, ’s tha mi a’ cur sìos gach ni mar a thachair e.

Thachair ni eile a chuir uidhir iongantais orm ris a’ chòrr. Ged a chuir mi romham nach rachainn thun an t-seangain—co-dhiu air an turus so,—thuit e ’mach gu’n robh mi ’dol g’a ionnsuidh, ’cheart cho dìreach ’s a bheireadh mo chasan mi. ’Nuair a fhuair Yarrow ’s mi-féin a mach as a’ bhaile, ghabh sinn an rathad a tha ’dol mu’n cuairt bonn nan creagan corrach sin ris an abair iad Salisbury Crags. Tha mi glé eòlach air na creagan sin; ’s ioma spealg a chuir mi asda le òrd beag a bhios mi’giùlan ’am phòca, ’nuair a ghabhas mi ’m cheann teicheadh o’n tigh, mar a thachaireas air uairibh. ’Nuair a dh’fhàg sinn na creagan so ’nar déigh, thug mi fainear clach mhòr chruinn air aodann a’ bhruthaich os ceann an rathaid. Thug mi ceum a leth-taobh dh’fheuch ciod a

[TD 139]

bh’ aig a’ chloich so r’ a ràdh air a son féin. Shuidh mi sìos r’a taobh ’s luidh Yarrow air torran beag uaine air mo chùlaibh. Bha mi greis a’ ceasnachadh na cloiche, a’ farraid a h-aoise, cò ás a thàinig i, c’àit an’ robh i dol, ’s co a sgrób a h-aodann, ’núair a leum Yarrow air a bhonn le sgal ghointe. Rug e air leas-deiridh air féin ’s thug e greis air a cagnadh. Thug e an ath sgiamh as; chuir e car dheth air a’ ghrunnd, ’s thòisich e, a réir coltais, air e féin fheannadh. Chuir an gnothach a leithid de ghiorag orm ’s nach b’ urrainn domh greim a dheanamh air facal freagarrach a thilginn air, ’s bho nach b’ urrainn, thilg mi ’n t-òrd air. Bha mi ’trusadh mo chasan r’a chéile, ’s mi an ioma-chomhairle co-dhiu a theichinn le’m bheatha, no dh’fheuchainn ri ciall a chur air a’ chù, ’nuair a fhuair mi sàthadh an caol na coise, ’s mu’n d’ fhuair mi amharc ciod a bh’ ann, bha sàthadh eile ’m bac na h-easgaid agam, a thug orm leum cho beòthail ’s ged nach biodh lòinidh ’san aon sgìreachd rium. Thug mi sùil le leathad ’s faicear mo bhrigisean còmhdaichte le seangain. Tha mi glé ealamh ’am dhòigh ’nuair a bhios feum air. Ann am prioba na sùl leum mi as a’ bhrigis, ’s bha mi g’a slachdadh ri aodann na cloiche, ’nuair a thug Yarrow fainear an cor ’san robh mi. Shaoil a’ bhrùid bhochd gu’n do chaill mi gu buileach am beagan céill’ a bh’ agam. Thug e aona bhúrrall tiamhaidh as is theich e. Thuit e mach gu’n robh bean-uasal stràiceil, le sgàileag-ghréine ’na laimh, a’ tighinn mu’n cuairt sròn na creige air an rathad a ghabh Yarrow. Chunnaic i ’tighinn e ’na dhian ruith; coltas fiadhaich air; cobhar mu ’bheul, ’s e toirt tiolam air féin an dràsd ’s a rithisd. Thuig i ’sa

[TD 140]

mhionaid gu’n robh e air a’ chuthach. Thòisich an amaid air sguidseadh an athair le a sgàileig, ’s air tilgeadh chlach air a’ chù. Thàinig gach gnothach a bh’ ann cho obann air a’ chù bhochd ’s nach robh iongantas ged a chaidh e car ’na bhreislich ’s nach robh e soilleir dha ciod a bu chòir dha ’dheanamh. Na seangain ’ga léireadh; a mhaighstir, ann an staid nàduir, as a dhéigh leis an òrd, ’s am boirionnach so a nis a’ dol g’a chlachadh gu bàs. Smaointich e gu’n robh an t-àm air teachd anns an robh e ceadaichte dha e féin a dhìon mar a b’fheàrr a dh’fhaodadh e; leis a sin, thug e cruinn-leum a dh’ ionnsuidh na sgàileig. Bha mise ’glaodhach ris roimhe so, ach ’nuair a chunnaic mi e’ toirt ionnsuidh air a’ mhnaoi-uasail, thug mi raoic asam cho cruaidh ’s ged a thigeadh e à sgòrnan aon de na tairbh ainmeil sin a bha aon-uair ’am Bàshan. Thug Yarrow sùil ’s chunnaic e tighinn mi, gun bhoineid, gun phìor-bhuig; mo luirgnean ris na feannagan, ’s mi ’crathadh mo bhrigisean ’sa ghaoith, mar gu’m bithinn a’ togail na brataich air faich Ionbharlòchaidh. Chunnaic a’ bhean-usual mi aig a’ cheart àm, ’s bu leòir an uidheam ’san robh mi ’thoirt làn dearbhadh dhi air mar bha’ chùis. Cò-dhiù a gheàrr an cù an duine, no’n duine ’n cù, cha b’ fhios di; ach gu’n robh sinn le chéil air an dearg chuthach, cha robh teagamh ’sam bith aice. Rinn i mar a nì mnathan am bitheantas, ’na leithid a theinn. Thug i tiota beag a’ sgreadail ’s a’ breabadh a cas, ’s an sin, thuit i ann am paiseanadh. Dhinn mise mo chasan ’sna brigisean ’s ruith mi ’dheanamh còmhnaidh leatha, mar a b’ fheàrr a b’ urrainn domh. Chuir mi air a casan i, ’s thòisich mi air mo leisgeul a ghabhail, ’s air innseadh dhi

[TD 141]

mar’thachair an tubaist dhuinn; ’nuair a thug am Mac-mallachd féin, no’n seangan air a shon, sàthadh guineach dhomh ann an caol an droma. Thug so orm cruinn leum a ghearradh agus spadag a thoirt asam a chuir a leithid de gheilt oirre ’s nach d’ eisd i ri tuillidh de’m sgeul. Le luaths na h-earba ’na casan thug i ’m fireach m’a ceann ’s dh’fhàg i mise ’m aonar a’ tachas mo dhroma ’s a’ bruidhinn rium féin, ’s a’ toirt sùil mhì-chiatach, an dràsd ’s a’ rithist air crannalach na sgàileig a dh’fhàg an amaid ’na déigh.

Stiùir mi mo chùrsa dhachaidh, a’ beachd-smuainteachadh air cho do-rannsachadh ’s a tha slighe an Fhreasdail. Cò a shaoileadh gu’n tigeadh a leithid de dh’aimhreit an lorg ni cho suarach ri bean-an-tighe againne bhi air dhroch ghean an tùs an làtha? Ach faic ciod a thachair; mi féin agus mo chù neo-lochdach air ar sgiùrsadh le scorpionaibh. A’ bhean-uasal sin nach fhaca, ’s nach cuala riamh iomradh air a h-aon againn, air a cur ann an cunnart a beatha le h-eagal, as am faod i galar a bàis fhaotainn. Theagamh gu’n robh ise ciontach air dhòigh eile, ’s nach robh annainne ach am meadhon an làimh an Fhreasdail air son a smachdachaidh; ach shaoilinn nach ruigte leas seangain a chur ’am bhrigis-se air a shon sin. ’S coma leam féin sean-fhacail; gu sònraichte an fheadhainn sin a dh’iarras orm dol a dh’fhòghlum gliocais o chreutairean puinseanta mar a tha na seangain.

[TD 142]

ATH-LEASACHADH.

Bho cheann beagan bhliadhnachan thàinig mi trasd air Eachdraidh an ath-leasachaidh mhòir sin a rinneadh air an Eaglais, mu thuaiream dlùth air Trì ceud gu leth bliadhna roimhe so. Rinn an leabhar drùghadh anabarrach orm. Bha’n t-ùghdar cho deas-bhriathrach ’s cho soilleir ’na chunntas air gach ceum anns an ùspairn chruaidh a bha’n sin ’s nach b’urrainn dhomh gu’n aontachadh leis gach facal. Rinn e na daoine ’ghabh pàirt air taobh an ath-leasachaidh, cho mòr agus cho fiachail, ’s gu’n robh mi ann am inntinn fhein ’gam faicinn mar “chraobhan ag imeachd;” ’s a’ mhuinntir olc agus rag-mhuinealach a bha ’seasamh ’nan aghaidh, cho suarach agus cho dìmeasach ’s gu’n dùraichdinn an saltairt fo m’ chasan. Mu’n do chuir mi crìoch air leughadh an leabhair, bha m’ fhuil air ghoil ’am chuislean; m’ fhaireachduinnean air an luasgadh air chor ’s nach b’ urrainn domh an ceannsachadh. Bhreab mi ’n cù, ’s thilg mi ’n cat a mach air an uinneig, ’s na’m biodh a chridh’ agam, bheirinn achmhasan garbh do bhean-an-tighe, co-dhiù a bha ’s nach robh i ’ga thoilltinn. Dhùisg, mar so, dealas mòr annam, a chum gach ni a bha ceàrr a chur ceart, is aimheal nach bu bheag orm nach robh mi làthair ’nuair a bha obair an ath-leasachaidh mhòir so a’ dol air a h-aghairt, air chor ’s gu’m biodh cothrom agam air pàirt a ghabhail innte. Ghabh mi comfhurtachd o’n smuain, gu’m faod nì

[TD 143]

no dhà bhi air aghaidh na talmhainn fhathast nach bu mhisde beagan ath-leasachaidh a dheanamh orra, ’s gu ’m b’e mo ghnothach-sa sealltainn a mach ’s an nì a bha ceàrr a chur ceart. Dh’innis mi do bhean an tighe an ni a bha ruith ’am bheachd. Thuirt i rium, gu’m b’ fheàrr dhomh ’n toiseach, mo dhroch chleachdainnean fhéin ath-leasachadh.

“Mo dhroch chleachdainnean fhéin!” arsa mise, ’s mi ’gam thachdadh leis an àrdan.

“Seadh,” ars ise, “na’n sguireadh tu a dheoghal na pìoba sin nach téid as do phluic o’n a dh’éireas gus an laidh thu, dheanadh tu tòiseachadh math le t’ athleasachadh.”

“Dad eile?” arsa mise, ’s mi mothachail air an droch shàthadh a fhuair mi.

“Tha ni no dhà eile cho mi-chiatach ris a’ phiob,” ars’ ise, “’Nuair a théid thu dh ’iarraidh coingheall leabhraichean air a’ Chaimbeulach, cha ruig thu leas tigh’n dachaidh le féith-ghàir air t’ fhiacail; ’s ’nuair a théid thu dh’ fhaicinn Mhic Fhionghain, cha ruig thu leas fanachd leis gu dà uair ’sa mhadainn.”

Cha robh idir crìoch aic’ air a chùis dhìtidh, ’nuair thàinig steall de dh’ uisge goileach mu’m ladhran-sa á coire bha ise toirt bhàrr na teine. Thug sin orm leum gu beothail gu taobh eil’ an tighe. Thilg mi dhiom mo chaiseart, ’s chunnaic mi ’sa mhionaid gu’n robh mi air mo dhroch sgàldadh. Shuath mi ola ri m’ chois ’s shìn mi uam air sorchan i, ’s mi ’gam phianadh leis an dòruinn. Chual’ an cù bochd mo ghearan, ’s e fhéin ’s an cat a’ cumail cuideachd ri chéile ’sa ghàradh, far an robh iad a’ gabhail dìdein o stoirm an ath-leasachaidh ris an do chuir mise mo làmh. Thàinig e ’na

[TD 144]

ruith, ’s e tuigsinn gu’n robh rud-eigin ceàrr. Leig mi fhaicinn da mo chas, ’s thòisich a’bhrùid bhochd air a h-imlich, ’s thug sin faochadh dhomh. ’Nuair a fhuair mi m’ anail, thug mi achmhasan garbh do bhean-an tighe air son cho beag suim ’s a bh’ aice mu’m dheighinn. ’S ann a rinn i glag gàire, ’g ràdh gu’m b’e sud a’ cheud uair a chual’ i iomradh air duine ’bhi air a sgàldadh le uisge fuar. “Fuar!” arsa mise, “bha e dearg ghoileach!”

“Bha e,” ars’ ise, “cho fuar ’s a thàinig e as an spùt, ’s ann ’ga chur air an teine g’a theasachadh a bha mi ’nuair chaidh an dileag sin mu d’ chasan.”

Sheall mi na bu dlùithe air an lot, ’s ged a bu duilich leam aideachadh, chunnaic mi nach robh an sgiorradh, uile gu léir, cho docharach ’s a shaoil mi, ach chuir an ni a leithid de dh’ antlachd orm ’s gu’n tug mi mi-fhéin as an rathad.

Latha no dha ’na dhéigh sin, thug mi fainear gu’n robh saod anabarrach math air bean-an-tighe. Cha b’ urrainn dhomh ’thuigsinn ciod a bha ceàrr; oir faodaidh sibh a bhi cinnteach, ’nuair a bhios aoibh air bean-an-tighe, gu bheil gabhdan beaga thaobh-eigin ’na h-aire. Mu dheireadh, thuirt i, ’s sin air dhoigh cho caoin-shuarach ’s ged nach biodh ni fo’n ghréin aic’ air a chùl, gu’m fac i Mr Morrison, a bhean ’s a chlann, a’ fàgail an tighe’sa mhadainn, ann an carbad-dà-each; ’s gu’m fac i Mr Munro ’s a theaglach a’ falbh an là roimhe. “C’ àit,” arsa mise, “’n robh iad a’dol?”

“Nach robh thun an t-sàile,” ars’ ise.

Thuig mi ’sa mhionaid ciod a bu chiall do’n t-sìd fhèathail a bh’ againn. Chuir mi mo làmh ’am phòca ’s gun mi mothachail air ciod a bha mi a’ deanamh; ach cha ruiginn a

[TD 145]

leas, cha robh an sin na bheireadh ach astar glé ghoirid o’n bhaile sinn, ged a ghabhamaid giùlan cho iomchuidh ri bara-roth, gun ghuth air carbad-dà each. Bha fhios agam aig a’ cheart àm nach leigeadh ise dhith an ni a bha na beachd, agus b’e sin dol thun an t-sàile, ciod sam bith a chosdadh e. Thuirt mi-fhéin, nach bu léir dhomh aobhar air dol thun an t-sàile ’m bliadhna bho’n nach robh dad ceàrr air a’ chloinn. “Nach ’eil?” ars’ ise, “nam biodh tu ’gan eiridinn mar tha mise, bhiodh fhios agad air sin. Dh’ fhaodadh tu fhaicinn nach ’eil Deòrsa ’g itheadh na chumadh an deò ’am breac-an-t-sìl, ’s nach do chinn Dòmhull aon òirleach o cheann dà bhliadhna, ’s tha casan Raibeart a fàs cho brabhdach ’s gur gann a théid aig’ air coiseachd; ’s Caitrìona—”

“O, stad, stad, air ghaol an Fhreasdail,” arsa mise, “ma tha uidhir sin de thrioblaid ’nam measg, nach ann a bu chòir dhuinn dol do’n Fhraing leò?”

Ghabh sinn tigh shios aig taobh an t-sàile, ’s cha b’e sin an salann saor. ’Nuair a shuidhich sinn sinn-féin ’an sin, thòisich mis’ air cumail mo shùil ri fuaradh, dh’ fheuch am faighinn ni ’sam bith am feum ath-leasachaidh. Cha b’ fhad ach gus an d’ fhuair mi sin. Bha tigh eile ri ceann an tighe ’san robh sinne, ’s bha’n roinn-bhalla, eadar na tighean, cho tana ’s gu’n cluinnte ’san darna tigh a’ mhòr-chuid de na theirte ’san tigh eile. ’S e duine glé riasgail a bha ’nar coimhearsnach, ’s co-dhiù a bha no nach robh, an t-ablach mnatha aige ’ga thoilltinn, bhiodh e toirt ruith mharbhaidh oirre ’n dràst ’s a rithist. Latha de no làithean, chuala mi iorghuill ’san ath thigh, ’s smaointich mi gu ’m b’e so mo chothrom air son an duine sin ath-leasachadh. Ghrad leum

[TD 146]

mi stigh far an robh e, dìreach, mar a bha esan air pailleart a thoirt seachad a chuir an creutair truagh mnatha sin cho cruinn ri ceairsle ann an cùil-na-mòna.

“A dhuine gun chiall!” arsa mise, “Ciod a tha thu ris?” Dh’ amhairc e orm mar nach biodh e gu ro-mhath ’gam thuigsinn. “Nach eil fhios agad,” arsa mise,—ach cha d’fhuair mi dol na b’fhaide, ’nuair a chuir e thairis an dorn orm ann an cuinnein na sròine, agus sin le a leithid de dheadh ghean, ’s gu’m faca mise dealanach ’s gu’n cuala mi tàirneanach nach fhaca ’s nach cuala mi roimhe an leithid; ’s leis a phlathadh a chuir sin orm, chaidh mi ’s shuidh mi ann am poit ghuirmein a bha taobh na teine. Cha robh fhios agam aig an àm ciod a bha ’sa’ phoit, ach fhuair mi a mach e ’n déigh-làimh. ’Nuair a thill mo léirsinn ’s mo chlaisteachd rium, ’s gun m’ àite-suidhe bhi ro-shocrach, leum mi air mo bhonn ’s thòisich mi air an duin’ aingidh sin ath-leasachadh ann am fìor dha-rìreadh—

“Bhuail sinn air a cheile ’chnagadh;
Leig sinn air a cheile shadadh;”

’s tha mi smaointeachadh gu ’n soirbhicheadh leam iompaidh a chur air na’n leigeadh a bhean leam; ach ise, ’n creutair fachanta, an àit’ i bhi taingeil dhomh air son tigh ’n g’a teasragainn, ’s ann a bha i gabhail gach cothrom air stràchd a thoirt domh le cas na sguabaich. Chuir so a leithid de ghràin orm ris a’ phaídhir ’s gu’n d’ fhàg mì ’n sud iad a réiteach a’ ghnothaich mar a b’ fheàrr a dh’ fhaodadh iad; ’s ged a dh’itheadh iad a chéile, so am fear nach téid ’san eadragainn a rithist.

[TD 147]

’Nuair thainig mi dhachaidh cha do dh’ aithnich mo bhean fhéin mi. Bha mo shròn air a leudachadh còmhnard ri m’ ghruaidh; aon de m’ shùilean cho dubh ri màs na poit-ghuirmein, ’s a h-uile meall air mo cheann, air tàilleabh cas na sguabaich, cho mòr ri ubh circe. Thàinig an doctair, ’s thòisich e air mo chur ’an eagaibh a chéile. Dh’ fharraid e de’n mhnaoi, ciod a ghnè shròine bh ’ann mu’n deach a h-ath-leasachadh? “Sròn glé eireachdail,” ars’ ise, “de’n t-seòrsa ris an abair iad, Roman Nose.” Dh’fheuch e mar sud i, ’s dh’ fheuch e mar so i, ach, Roman Nose, cha ghabhadh deanamh dhith. Dh’ fhàg e mi, mu dheireadh, le plàsda de shlàn-lus ri m’ shròin; staoig de fheòil amh ri m’ shùil, ’s fuarlait ri m’ cheann, ’s thug mise fad mhìos anns a’ cheanna-bheairt sin. Bha mi, mu dheireadh, uidh air ’n uidh, a’ tigh’n gu’m chruth féin, ’s ged a bha fhathast striam de bhogha-frois mu m’ shùil, ’s ged nach robh mo shròn, uile gu léir, cho Roman ’s a bha i, bha mi air chomas dol mu’n cuairt. Thill sinn do’n bhaile mhor, ’s gu dearbh, cha robh duilichinn orm muinntir an t-sàile fhàgail ’nar déigh.

Feumaidh mi aideachadh nach robh mi cho dian ann an cùis an ath-leasachaidh an déigh dhomh tigh’n dachaidh ’s a bha mi mu’n d’fhàg mi ’m baile. Cha’n ann a mhàin a thaobh na giollachd a fhuair mi; ach a thuillidh air sin, am feadh ’s a bha mo cheann ’san fhuarlait, bha ùin’ agam air a’ ghnothach a rannsachadh na bu mhionaidiche, ’s thàinig mi, mu dheireadh, gus a’ cho-dhunadh, nach robh e daonnan iomchuidh, ma bha e idir ceart, a bhi’n còmhnuidh, a’ sparradh ar barail féin air daoin’ eile, olc air mhath leò e. Cò againn is urrainn a ràdh le cinnt gur e ’bharail fhéin is fheàrr na

[TD 148]

barail a choimhearsnaich? Ciod a’ chinnt a th’ agamsa nach robh an duine coirbte sin ag imeachd ann an slighe a dhleasnais, ’nuair a bha e a’ smachdachadh a mhnatha, ’s a theann mise ri grabadh a chur air. Tha mi nis làn-dhearbhte gu’n robh an creutair grànnda mnatha sin feumail air a h-ath-leasachadh.

’S ann mar so a bha mi ’meòrachadh air a’ chùis, ’nuair a thàinig mi air poinneach balaich ’s e leadairt caileag, bhòidheach, cho neo-lochdach coltas ’s a b’ urrainn duin’ fhaicinn. Rug mi air chluais air ’s labhair mi gu sgraingeil ris, ’s dh’ innis mi dha an t-àit air an robh e stiùradh mur deanadh e a bheusan ath-leasachadh. Sheall e orm car tiota, mar nach biodh e cinnteach ciod a bu chòir dha ’ràdh no ’dheanamh. Mu dheireadh, ghlaodh is chaoin e cho cruaidh ’s a b’ aithne dha. Air ball, leum duine dorcha, geinneach, a mach a bùth goirid uainn. Bha e gun chòta, gun bhoineid, ach le aparan leathraich a’ còmhdach a thaobh-beòil, o mhuineal gu aobrainn. Dh’ fharraid e gu feargach, ciod a rinn mi air a’ bhalach, no ciod an gnothach a bh’ agam ris? Dh’ fharraid mise, ciod an gnothach a bh’ aige-san ris a’ chaileig neo-lochdaich a bha e ’cnapadh ’s a’ ciannadh cho an-iochdmhor? Gun fhacal tuillidh air no dheth, chuir e smugaid thombaca ’na làimh; sgailc e ’bhasan ri chéile; dhruid e ’dhùirn, ’s thug e cuireadh dhomh tigh’n air m’ aghairt. Bho’n nach do ghabh mis’ an cuireadh ’s a’ mhionaid, thog e seòrsa de dh’ iolach, no brosnacha-catha, ’s leum is dhamhais e mu’n cuairt orm cho luath ri gille-mirein, gus an do chuir e mo cheann ’san tuainealaich a bhi strì ri sùil a chumail air. ’Nuair a thog e an iolach a dh’ ainmich mi, mu’n abradh tu,

[TD 149]

“bo thugad!” bha sinn air ar cuartachadh le gràisg a’ bhaile; mnathan is clann; gàrlaich bhalach, ’s pràbar mar sin, ’s a h-uile sgòrnan an sin fosgailte am aghaidh fhein, ’s gun fhios, gun fharraid aig a h-aon diubh ciod a bha ceàrr. Mu dheireadh, fhuair mi cothrom air bristeadh a mach à measg na cuideachd neo-chùbhraidh so, ’s theich mi le ’m bheatha; ach ma theich, cha robh iadsan idir sgìth de ’m chuideachd-sa, ’s lean iad mi. Chuir mi ’s na buinn cho math ’sa rachadh agam air; ach air fheobhas ’s gu’n cluichinn-sa na pleadhain, bha slapail an aparain leathraich ’am chluasan. Shìn sinn as, a suas aon sràid, ’s a sìos sràid eile; ’s cha robh cù fuadain no balach mìomhail a thachair oirnn, nach do thionndaidh leinn gu sunndach a ghabhail pàirt anns an ruaig. Chaill mise mo bhoineid, ’s bha na riobagan fuilt a lean ri m’ cheann a’ feadalaich ’sa ghaoith, ach cha robh ùine r ’a sheachnadh a dh’ amharc air son bròig no boineid. Bha m’anail ’am uchd, ’s mo ghlùinean a’ fàilneachadh, ach chuimhnich mi air na daoin’ o’n d’ thàinig mi, ’s mar a b’ àbhaist domh cumail a suas ri faghaid an fhéidh air aisridhean corrach na Beinne-brice, ’s thug mi aon oidheirp eile a chur leud nam bonn eadar mi ’s mo luchd-leanmhuinn.

Bha mi ’nis a’ tigh’n faisg air an tigh, ach leis an ulfhartaich oillteil a bh’ aig mo luchd coimhideachd, bha na coimhearsnaich, beag is mòr, sean is òg, a mach gu’m meadhon air na h-uinneagan; gach sùil is beul fosgailte; deas gu beannachadh no mallachadh, dìreach, mar chìtheadh iad freagarrach; ’s ged nach robh fios fo’n ghréin aca ciod a thachair, thàinig iad gun dàil, gun teagamh, gus a’ cho-

[TD 150]

dhunadh, gu ’n d’ rinn mise ni-eiginn fìor olc; mort, air a’ chuid a bu lugha.

Fhuair mi, mu dheireadh, a’ chòmhladh ’chur eadar mi ’s fear an aparain leathraich, ach gu fìrinneach b’ aimhealach an gnothach dhomh a bhi air mo ruagadh dhachaidh troimh shràidean follaiseach Dhunéidinn, le coin is geòcaich a’ bhaile mhòir as mo dhéigh. B’e iarrtas mo chride aig an àm; O, air son claidheamh geur dà fhaobhair; claidheamh a sgathadh cinn o cholanna ’s a ruigeadh gu eadar-sgaradh nan alt ’s nan smear; na’n robh sin agam, bheirinn-sa aichmheil a mach air a’ ghràisg sin air son na tàmailt a chuir iad orm!

’Nuair a fhuair mi m’ fhuil is m’ fheòil a chiùineachadh, thug mi bòid air feusag a’ chait, ged a chìthinn-sa pràbar a’ bhaile so, dol ’an comhair mhullach an cinn do dh’ àit a ’s teotha na Innsean an Ear no’n Iar, gur e so am fear nach togadh làmh no cas g’an cumail air an ais. Ciod e mo ghnothachsa riutha? Nach ’eil a’ Chléir an sin a dh’amharc ’nan déigh; ach tha ’Chléir cho bith-dheanadach ag ath-leasachadh an Aidmheilean, ’s nach ’eil ùin’ ac’ air na ceart aidmheilean sin a chur an gnìomh. ’S i mo bharail-sa gu’m bheil tuillidh éifeachd ann an cuaille math bata chum dream àraid ath-leasachadh, na tha ann an làn sgìreachd de dh’ aidmheilean, air cho diongmhalta ’s gu’m bi iad air an tarruing suas. Biodh na nithe sin mar a dh’ fhaodas iad, fhuair mise na dh’ fhóghnas dhomh de dh’ obair an athleasachaidh.

[TD 151]

CARMINA GADELICA.*

’S e tha mhiann orm an nochd beagan iomraidh a dheanamh ribh air leabhar comharraicht’ a chuireadh a mach o cheann còrr is bliadhna le Maighstir Alastair Mac Gillemhìcheil ann an Dunéideann.

’S e ‘Carmina Gadelica,’ is ainm do ’n leabhar so, ’s tha e air a dheanamh suas de sheann ranndachd de gach seòrsa, ’s de sheana chleachdainnean a bha cumanta ’m measg nan Gaidheal gus o chionn beagan ùine. Tha laoidhean ann air son gach staid; urnuighean air son gach àm; beannachadh air son gach obair a rachta mu thimchioll; eòlas air son gach tinneis d’am bheil an fheòil buailteach, ’s air son gach sgiorradh a dh’ fhaodas tachairt do bheathach no do dhuine; guidheachan math is dona; geasan is ubagan ’s gnothaichean mì-chneasda mar sin. A bharrachd air sin, tha Mr. MacGillemhìcheil a toirt seachad mion chunntas air seana chleachdainnean agus seana bheachdan a bha cumanta ’m measg ar n-athraiche ’s na linntean a dh’ fhalbh; cleachdainnean agus beachdan a tha ’nis air dol air chùl, agus mòran dhiubh air dol tur air dhi-chuimhn’.

’S e leabhar ro-chomharraicht’ a tha ’n so, ’s theagamh gu gu bheil e dàna dhòmhsa làmh neo-airidh a chur air, oir thigeadh do dhuine bhi air a dheagh uidheamachadh le eòlas farsuinn air nithe seann-aimsireil mu ’n gabhadh e os laimh beachd cothromach a thoirt air a leithid so a dh’ obair. Bha


<eng>* Read before the Jura Association, Glasgow.<gai>

[TD 152]

cuid de na cleachdainnean sin, a tha ’nis air call an seadh dhuinne, aon-uair, a ’deanamh pàirt ann an aoradh ’s ann an creideamh an t-sluaigh; ’s ged a tha e soirbh gu leòir na nithe sin aithris mar sheann sgeulachd, cha ’n ’eil e idir cho soirbh a’ mhathair-aobhair o’n d’ thainig iad a chomharrachadh a mach. Aig an am so cha ’n ’eil a mhiann orm oidheirp a thoirt air a bheag de mhìneachadh a dheanamh orra, ach a mhàin cuid de na ’s annasaiche dhiubh a chur far comhair, agus ma thuiteas dhomh mo bheachd fein a thoirt seachad air ni sam bith, tha fhios agaibh nach ’eil e mar fhiachaibh oirbh am beachd sin a ghabhail mur ’eil e taitinn ribh. Tha e ’na aobhar uaill dhuinn an t-saorsa tha sinn a’ mealltainn fo laghannan cothromach ar dùthcha, leis am bheil e ceadaichte do ’n aon as suaraiche ’nar measg, a bharail fein a bhi aig’ air aon ni dh’ fhaodas tigh’n fa chomhair; agus glic no amaideach ’s gu ’m bi barail duine, feumaidh sinn a thoirt fainear, gur i bharail fein a’ phrìomh chairt-iùil air am bheil gach aon againn a’ stiùradh a chùrsa fein.

Ghabh Mr. MacGillemhìcheil saothair mhor, ’s chaith e uine nach bu bheag, a’ tional ’s a ’deasachadh nan nithe ’sin. Thug e còrr agus dà fhichead bliadhna ’g imeachd sios agus suas air an talamh, gu sonraichte ’measg Eileanan na h-aird-an iar, a sireadh ciod a dh’ fhaodadh e chur ’na mhàileid, ann an riochd seann dàn, no seann sgeul, no ni sam bith eile bhiodh sean gu leòir air son a ghnothaich. Cha ’n ’eil cèarn de ’n Ghaidhealtachd nach do rannsaich e gu dlùth air son na crìche sin. Cha chluinneadh e iomradh air seana chaillich aig an robh sreang de dh’ ubagan no làn goid de ghuidheachan nach robh e air ball air a thurus g’a faicinn. ’S iomadh

[TD 153]

achadh ’s an do bhuain e dias, ’s cha b’ i ’n dias anabaich a dh’ fhòghnadh leis, ’s ged a bha ’m foghar anmoch, ’s ged nach robh aige dheth ach an dioghlum, thug e bàrr nach suarach do ’n ioghlainn. Thionndaidh e gu beurla na sholair e air an dòigh so, ’s cha b’e sin gnothach a b’ fhasa dha, thaobh na bheil de dh’ fhacail air an gnàthachadh ’s an t-seann ranndachd sin nach ’eil a nis g’ an cleachdadh againn ’s nach faighear ’nar Faclairean. Ach faodaidh sibh a bhi cinnteach, am fear a ghabh a leithid de shaothair ri cruinneachadh a’ bharra nach do dhearmad e dheasachadh gu cubhaidh air son a’ mhargaidh. Faodaidh mi innseadh dhuibh, eadaruinn fhein, gu ’n deach e uair o Dhunéideann gu Uist, a dh’ aona ghnothach air son aon fhacal a bha dhìth air. Tha shaothair a nis fa chomhair an t-saoghail; saothair a tha fìor chliùiteach dha fhein; a chuir clach ro-luachmhor an càrn ar litreachais, ’s a tha cur comain ro-mhór air na Gaidheil.

Ann a bhi feòraich ciod a tha ’n leabhair so a’ teagasg dhuinn, cha ’n ’eil e soirbh dhòmhsa no do neach eile chur ann am beagan bhriathran suim an teagaisg a dh’ fhaodar fhaotainn ’na leithid so de leabhar. Tha e na ni comharraichte gu leòir an t-eadar-dhealachadh mor a tha eadar aon duin’ agus duin’ eile thaobh na brigh a bheir iad as an aona chuspair. An nì a tha làn brìgh do ’n dara aon faodaidh e bhi glé shuarach aig an aon eile; ’s e mar tha,

Nach fhaic an t-sùil anns a’ chuspair,
Ach ni do ’n tuigse is leir.

Tha ni no dhà ’an leabhar MhicGhillemhìcheil, mar a tha eòlais, ubagan, is seana chleachdainnean, nithean anns nach ’eil sinne ’creidsinn ’s nach ’eil sinn a nis a’ gnàthachadh, a dh’

[TD 154]

fhaodas a bhi glé fhaoin le cuid, ach ma ’s miannach leinn eòlas ceart fhaotainn air cor an t-sluaigh ’s na h-amannan a dh’ fhalbh,—ciod a ghnè chaithe-beatha bh’ aca, ciamar a bha iad ag amharc air an t-saoghal, no ciod a bha iad a’ tuigsinn mu dheighinn,—tha na nithe faoine sin a dh’ ainmich mi, cheart cho feumail a chum sealladh soilleir a thoirt dhuinn air dreach nan amannan sin, ’s a tha na cunntais a tha luchd eachdraidh a’ toirt dhuinn air na blàran a chuireadh, am marbhadh a rinneadh, am spuinneadh ’s an creachadh a bha ghnàth dol air aghaidh.

Ann a bhi leughadh eachdraidh an t-saoghail cuiridh e farran nach beag orm a bhi faicinn na h-uidhir mu dheanadas rìghrean ’s dhaoine mora, ’s cho fior-bheag mu dheanadas no mu chor an duine bhochd. Gheibhear iomradh gu leòir air luchd òrduchadh a’ chatha, ach fior-bheagan air luchd bualadh nam buillean. So mar a tha, mar a bha, ’s a réir coltais, mar a bhitheas eachdraidh air a sgrìobhadh. Tha bheachd féin aig an eachdraiche ciod is airidh air àit fhaotainn ’na eachdraidh, ’s gun teagamh, cha ’n ’eil e comasach dha a h-uile ni ’ghabhail a steach innte, ach saoilidh mi air uairean, gu ’m bheil ni no dhà a tha e fàgail a mach, a cheart cho airidh air àite ri nithean a tha e gabhail a steach. Tha e mar sinn feumail dhuinn dol do stòr-thigh eile bhàrr air stòr-thigh na h-eachdraidh ma ’s miann leinn beachd earbsach a bhi againn air cor an t-sluaigh anns na linntean a chaidh seachad. Feumaidh sinn am bàrdachd; an ceòl; am beul-aithris; an sgeulachdan ’s a’ ghnè chreidimh a bha dol nam measg a rannsachadh, oir ’s ann annta sin a gheibh sinn a’ ghnè theagaisg a bh’ aig sluagh aig nach robh cothrom air teagasg

[TD 155]

eil’ fhaotainn, ’s leis an robh an t-iomlan d’ an lòn spioradail air a dheanamh suas: lòn cho feumail ’s na linntean sin ’s a tha e ’nar linn fein, oir tha e fìor anns gach linn de ’n t-saoghal, ‘nach ann le h-aran a mhàin a bheathaichear duine.’ A nis, so agaibh a reir mo bheachd sa, far am bheil luach an leabhair so air am bheil mi ’g iomradh a comh-sheasamh, ’s an taobh o’n airidh e air geur-bheachdachadh air. Mar a thuirt mi cheana, faodaidh cuid de na nithe sin a bhi glé fhaoin le muinntir leis nach fhiach sealltainn air an ais air an t-slighe air an d’ thainig iad, ach aig a cheart am, a bhi làn brìgh dhàsan a tha meòrachadh air nithe seann-aimsireil. Tha iad gu sònraichte feumail air son solus a thilgeadh air cuid de na ceuman air an d’ éirich an duine o bheachd gu beachd mu thimchioll a shuidheachadh fein ’s an t-saoghal, ’s an daimh ’s am bheil e a’ seasamh a thaobh nan cuspairean nàduir leis am bheil e air a chuartachadh. Ach a bhàrr air so uile, ma chreideas sibh mise, cha ’n ’eil ni faoin no suarach idir ann. Cha’n’eil ni a thachaireas a’ tachairt gun aobhar, agus air cho faoin ’s gu ’m meas sinne ’n t-aobhar sin, is tinne e anns an t-slabhraidh neo-bhristeach, ioma-sgaoilteach sin a tha ceangal aobhar ri buil, agus buil ri aobhar o thùs na cruitheachd, ’s ris am bheil gach ni a thig gu crìch an crochadh.

Tuigibh sibh uaithe so, an taobh de ’n chùis air am bheil mi gabhail beachd; ’s e sin, gu sonraichte, luach an leabhair so air son solus a thilgeil air cor ’s air modh-smuainteachaidh ar n-athraiche anns na h-amannan trioblaideach a chaidh seachad, ’s ged a tha eachdraidh nan amannan sin air a deanamh suas, anns a mhor-chuid, le cunntais air cogaidhean

[TD 156]

’s air gach gnè fhoirneirt, tha e soilleir a reir nan urnuighean ’s nan laoidhean a bha cumant’ am measg an t-sluaigh, nach ann idir mi-dhiadhaidh a bha iad. Cha bu daoine mi-dhiadhaidh nach rachadh an ceann gnothaich gun bheannachadh iarraidh air an saothair; bho smàladh an teine ’s an oidhche gu dol air turus cuain, bha urnuigh fhreagarrach ac’ air son gach cùis. Is duilich leam nach urrainn domh uidhir a thoirt duibh as an leabhar so ’s a bu mhiann leam, ach tha fhios agaibh a nis far am faigh sibh an t-iomlan air ’ur son fein. So agaibh rann á ‘Ora nam buadh,’ ’s thugaibh fainear cho fhad air falbh ’s a tha ’n smuain, ’s cho ao-coltach ri aon ni a chluinneas sibh air sràidean a’ bhaile so.

“Ionnlaime do bhasa
Ann am frasa fiona,
Ann an liu nan lasa,
Ann an seachda siona,
Ann an subh craobh,
Ann am bainne meala,
Us cuiream na naoi buaidhean glana caoine
Ann do ghruaidhean caomha geala;
Buaidh cruth,
Buaidh guth,
Buaidh rath,
Buaidh math,
Buaidh chnoc,
Buaidh bhochd,
Buaidh na rogha finne,
Buaidh an fhior eireachdais,
Buaidh an deagh labhraidh, &c.”

[TD 157]

Tha na briathran so cho caomh ri morbhan braoin air duille, ’s cho tlàth ri maoth-ghaoth ’chéit’; ach cha cheadaich ùine dhomh a thoirt duibh as an leabhar ach an sop as lugha as an t-seid as goireasaiche, agus sin a mhàin a shoilleireachadh an ni air am bheil mi ’g iomradh. Tha cuid de na laoidhean ann am briathran cho grinn ’s is aithne dhomh idir, ged a tha e glé choltach, nach robh iad uile air an tairgse ’n tùs do na naoimh a tha nis air an ainmeachadh annta, ach do chuspairean eile anns an robh ’n sluagh a’ creidsinn aig an am. Gabhaibh an rann so mar eisimpleir.

“A rìgh nan gile,
A rìgh na gréine,
A rìgh na rinne,
A rìgh na reula
A rìgh na cruinne,
A rìgh na speura,
Is aluinn do ghnuis,
A lub eibhinn.
Dà lub shioda
Shios ri’d leasraidh
Mhinich, chraicich,
Usgannan buidhe,
Agus dolach
As gach sath dhiubh.”

Cha ’n ’eil e soilleir co dhiu ’s i ’ghrian no ghealach is cuspair dha so. Tha fhios againn gu ’n robh iad le cheil’, aig aon ám no ám eile, nan cuspairean aoraidh aig gach cinneach air thalamh; ’s tha e gle iongantach a bhi toirt fainear ann an aoradh ar latha fein, deas-ghnàthan agus modh-labhairt a bha air an gnàthachadh ann an aoradh-gréine

[TD 158]

linntean mu ’n do rugadh Maois. Ann an ùrnuigh a thainig a nuas gu ’r n-ionnsaidh, a chuireadh suas do ’n ghréin le Nofer-i-thi, ban-righ a bh’ air an Eiphit, tha na briathran so a’ tachairt. “A dhé nan uile bheò; cha ’n ’eil dia eil’ ann ach thu. Cruithear nan uile nithe. Tha thu dol suas air cuairt na speur ’s o àirde nan neamha, tha thu buileachadh beatha air na chruthaich thu; air duine ’s air ainmhidh; air eun ’s air gach gnè chreutair snàgach a shnàgas air an talamh.”

Bhàtar ag aoradh do ’n ghréin fo iomadh ainm, ach a reir coltais, ’s e Bel, Beal, no Baal, an t-ainm a thug na Ceiltich leò as an àirde ’n ear ’s ris an do lean na Gàidheil. Bha latha-feille ’n dé so g’ a ghleidheadh ’nar measg fein gus o cheann fior bheagan ùine. Dh’ innis seana bhean ’s ’an eilein Arranach do Mr. MacGillemhìcheil, an doigh air an robh ’n latha so air a ghleidheadh ri linn a h-athar. Air a cheud là de ’n Chéitein, bha h-uile teine ’s an àite ’g a chur ás, agus tein’-éigin ’g a lasadh air a chnoc ghnàthaichte. Bha ’n teine so g’a roinn na dhà earrainn, ’s ’nuair a bha e aig àirde theas, bha ’n sluagh, beag is mor, a ruith troimh ’n fhosgladh eadar an dà theine. Bha iad an sin a’ cur an cuid spreidh troimhe air an doigh cheudna. Bha so a’ ciallachadh, glanadh agus dìon, ’s e sin ri ràdh, glanadh o thruailleachd, agus dìon o’n olc; no mar thuirt a bhean chòir air am bheil mi ’g iomradh; “g’ an dion o gach ealtraidh agus dosgaidh, ’s o’n bhana-bhuidsich mhoir, Nic Creafain.” Bha iad a’ comh-dhunadh na seirbhis so le bhi seinn, “Am beannachadh Bealltuinn.” So agaibh rann dheth.

“A Mhoire, a mhathair nan naomh,
Beannaich an t-àl ’s an crodh-laoigh,

[TD 159]

Na leig fuath no foirn ’nar gaoith,
Fuadaich oirnne doigh nan daoi;
Cum do shuil gach Luan is Mart,
Air crodh-laoigh ’s air aighean dair,
Iomchair leinn o bheinn gu sal,
Tionail fein an treud ’s an t-al,” &c.

So rann eile.

“Crois Chriosd a bhi d’ ar dion a nuas,
Crois Chriosd a bhi d’ ar dion a suas,
Crois Chriosd a bhi d’ ar dion mu ’n cuairt,
A’ gabhail beannachd Bealltainn uainn.”

Bheir sibh fainear ged is ann uile gu leir pàganach a tha na deas-ghnàthan sin, gur ann air Moire ’s air Criosd a tha iad ag aslachadh beannachaidh. Faodaidh sibh leis sin a bhi làn chinnteach nach ann riusan a bha ’n t-iarrtas air a dheanamh an tùs, ach ri Bel agus ma dh’ fhaoidte ri Ceres nan Gaidheal, ciod air bith ainm fo ’n robh i dol ’nam measg aig an àm,

Bha ’n teine do luchd aoradh-greine, na shamhladh air a’ ghréin, ach a réir coltais, bha iad a’ faicinn buadhan ’san teine nach robh iad a’ faotainn ’s a’ ghréin. B’ iad sin na buadhan a dh’ ainmich mi; ach chi sibh gu bheil na ceart bhuadhan sin air an cur as leth na teine anns na Sgriobturan. Tha ’m fàidh Sechariah ag ràdh, “bheir mise ’n treas trian dhiubh troimh ’n teine, agus glanaidh mi iad mar a ghlanar an t-airgiod, agus dearbhaidh mi iad mar a dhearbhar an t-òr.” Ann an earrainn eile, tha ’m fàidh ag ràdh, “bidh mise ann am bhalla teine dhi mu ’n cuairt.” ’S e sin ri ràdh, am bhalla diona, no am dhidein dith.

[TD 160]

Far am bheil gach ni ionmholta, tha e duilich roghainn a dheanamh, ach so agaibh latha feille eile air an fhiach dhuinn amharc. Bha Là feill-Moire ’g a ghleidheadh air a choigeamh-là-deug de cheud mhios an Fhoghair. Air madainn an là sin, bhàtar a dol do ’n achadh ’s a spìonadh diasan de ’n bhàrr ùr a dheanamh a’ mhoilein mhoire. Bhàtar a’ caoineachadh nan dias sin ris a’ ghréin. ’Nuair a bha iad caoin, bha fear an tighe ’g an sgioladh eadar a bhasan. Bha e ’n sin a’ gréidheadh a’ ghràin le fasgnaig; ’g a bhleith leis a’ bhràth, ’sa mhin ’ga fuineadh air craicionn caorach, agus bonnach ’ga dheanamh dhith. B’ e sin am ‘moilean Moire.’ Bha ’m bonnach sin ’ga bhruich ri teine de chonnadh caorainn. ’Nuair a bha ’m bonnach deas, bha fear an tighe ’ga roinn air a theaghlach, a’ toiseachadh aig bean-an-tighe ’sa leantuinn mu ’n cuairt air a ’chloinn o’n aon a bu shine gus an t-aon a b’ oige. Bha iad an sin a’ togail iolach “Mhoire Mhathair, a gheall an dion, a rinn an dion, ’s a ni an dìon gu latha ’m bàis.” Am feadh ’s a bha iad a’ seinn na h-iolaich so bha iad a’ dol deiseal mu ’n teine, fear-an-tighe air an toiseach, bean-an-tighe ’ga leantuinn, ’s a’ chlann nan deigh a reir an aoise. An déigh dhaibh dol, mar so, mu ’n cuairt an teine, bheireadh fear-an-tighe àithinn no dhà bhàrr an teine ’s chuireadh e iad ann am poit mar-ri crimeagan iaruinn. Ghiùlaineadh e sin mu ’n cuairt an tighe air an taobh a muigh; a theaghlach ’ga leantuinn anns an òrdugh a dh’ ainmich mi. Air uairean rachadh iad mu ’n cuairt an t-sabhail, an stàbuill, na bàthaich, ’s na spréidh, a bhiodh air an tional air son a’ ghnothaich, ’s ré na h-uine iad a’ seinn moladh ‘Mhoire Mhathair.’ So agaibh rann de ’n mholadh so.

[TD 161]

“La-feill-Moire cubhr,
Mathair buachaille nan treud,
Bhuain mi beum dhe ’n toradh ur,
Chruadhaich mi e caoin ri grein,
Shuath mi e gu geur dhe ’n rusg
Le mo bhasa fein.
Mheil mi e air brath Di-aoine,
Dh’ fhuin mi e air cra na caoire,
Bhruich mi e ri aine caorain,
’S phairtich mi e ’n dail mo dhaoine,
Chaidh mi deiseil m’ fhardach,
An ainm Mhoire Mhathair,
A Gheall mo ghleidheadh,
A rinn mo ghleidheadh,
A ni mo ghleidheadh,
Ann an Sith,
Ann an ni,
Ann am fireantas cri,” &c.

Tha e glé choltach gur ann do dhia an àitich a bha ’n fhéill so ’ga gleidheadh an tùs. Cha ’n fhios domh ciod an dàimh a bh’ aig Muire ri aona chuid buar no bàrr, no gu sonraichte, ri teine chaorainn ’s ri criomagan iaruinn. Tha fhios againn gu ’n robh an caorann air a mheas ’na fhiodh naomha am measg nan Gaidheal, ’s gu ’n robh an t-iarunn éifeachdach an aghaidh chuilbheartan nam buidseach ’s nan sìthichean. Tha ’phoit is na bha innt’ a’ cur ’nar cuimhne coire Cheridwen anns an robh na h-uidhir de dhìomhaireachd na Druidheachd, ’s air am bheil na bàird Chuimreach a’ deanamh na h-uidhir a dh’ iomradh. Ach theagamh nach robh a dh’ fheum oirre ’sa ghnothach so ach a ghiùlan na

[TD 162]

teine, a chur a chearcaill dhiona mu ’n tigh, mu ’n spréidh ’s gu leir—“’gan dion,” mar a thuirt am boirionnach Arannach, “o ealtraidh ’s o dhosgaidh.” Tha ’n cearcall teine so a’ tachairt oirnn ann am mòran chleachduinnean is sgeulachdan an t-saoghail. Anns an sgeulachd Ghermailteach—‘Niebelungen-lied’—’nuair a chuir Odin seun cadail air Brynhild, chuir e cearcall teine mu ’n cuairt di, ’s cha ghabhadh i dùsgadh ach leis a’ churaidh a b’ urrainn dol troimh ’n teine g’a h-ionnsaidh. Ann an ‘Ridire na Sgeithe Deirge’, ’nuair a ràinig an Iubhrach Bhallach “an t-eilean a bu bhoidhche chunnacas o thùs an domhain gu deireadh na dìlinn,” bha cearcall teine mu ’n eilean; ’s mar sin le moran eile.

Tha e coltach, anns a’ chruth ’s an d’ fhuair Mr. MacGillemhìcheil an deas-ghnàth so, gur e ’n cearcall teine no diona bha air a chiallachadh leis, ach tha amharus agam gur ann an coire Cheridwen a tha ceud aobhar an ni r’a fhaotainn. Bha na Druidhean, tha fhios agaibh, ag aoradh do dhia no dhà, ach gu sònraichte, do ’n ghrein, do ’n ghealaich, ’s do ’n phrìomh-athair, Noah, agus sin fo iomadh ainm, dìreach, a reir na buaidh de ’n chuspair aoraidh ris an robh iad ag amharc aig an àm. A réir coltais, bha coire Cheridwen a’ samhlachadh na h-àirce sin a bha ’na meadhon air beatha chaomhnadh air an talamh, agus an dìomhaireachd a bha ’n coire cleith a’ ciallachadh, math a dh’ fhaoidht’, an dìomhaireachd do-rannsachaidh leis am bheil beatha ’ghnàth air a cuartachadh. A bhàrr air so, cha ’n fhios domh gu ’n robh creideamh riamh air thalamh aig nach robh dìomhaireachd a thaobh-eigin a bha ’n sagart a’ faicinn iomchaidh a chumail

[TD 163]

o’n t-sluagh. A nis b’i Ceridwen spiorad na h-àirce, a reir creideamh nan Druidhean, ’s cha b’e ’mhàin gu ’n robh an àirc ’na meadhon air beatha chreutair a choimhead; bha i, mar an ceudna, ’na meadhon air sìol de gach pòr a shàbhaladh o bhi caillte do ’n duine. Bhàtar mar sin a’ sealltainn air Ceridwen mar bhan-dia an àitich,—Ceres nam Breatunnach. Air an aobhar sin, tha amharus agam gu ’n robh tuillidh ’s na criomagan iaruinn agus an ‘àine chaorainn,’ anns a’ phoit aig Mr. MacGillemhìcheil, ach tha mi làn-chinnteach gu ’n d’ thug esan dhuinn i mar a fhuair e i, ’s tha e soirbh gu leòir a thuigsinn mar a dh’ fhaodadh cuid de ’n diomhaireachd dol air seacharan air an turus a nuas troimh na linntean. Faodaidh mi thoirt fainear, gu bheil am facal, ‘àine,’ no ‘àithinn,’ mar a tha e air a sgriobhadh ’sna Sgriobturan, cho dlùth air an ainm a th’ aig an Hindu air dia na teine,—‘Agni,’—’s gu ’m bheil e coltach gur ann o’n aon fhreumh a thàinig iad.

Tha Mr. MacGillemhìcheil a’ toirt cunntas dhuinn mar a bha latha féille eile air a ghleidheadh gus o chionn beagain uine,—Là-féill-Mìcheil,—ach tha ’n cunntas sin cho mionaideach ’s nach ceadaich uine dhomh a thoirt duibh aig an àm, ach mholainn duibh a leughadh air bhur son fein; ’s cha ’n e mhàin a leughadh, ach na bheil de bhrìgh ann a sgrùdadh as.

Bho nach ’eil ùine ri sheachnadh air son Là-Féill-Mìcheil, faodaidh mi earrann bheag eile thuirt duibh ’na àite. Earrann a tha fìor ghrinn, ach tha i ann an cruth cho neo-chumanta ’s gu bheil i a’ cur iongantais orm. Tha amharus agam gu bheil tuillidh innte na tha r’a fhaicinn an clàr a h-aodainn, ach bitheadh no na bitheadh, cha dean e cron

[TD 164]

amharc oirre ’s barail a thilgeil mu tuaiream. Mar a thuirt mi cheana, tha e ceadaichte dhuinn ar beachd fein a bhi againn air aon ni dh’ fhaodas tigh’n fa ’r comhair, faoin no glic ’gam bi i.

Thuìrt mi ribh cheana gu ’n robh ar n-athraiche cràbhach ’nan dòigh fein, ach gu ’n robh moran pàganachd measgte ’nan creideamh. Thuirt mi aig a’ cheart àm, gu ’n robh e soilleir o leabhar MhicGhillemhìcheil, nach robh gnothach a rachadh iad mu thimchioll nach robh ùrnuigh fhreagarrach ac’ air a shon, no beannachadh ’ga iarraidh air an saothair. Bha ’n ùrnuigh ’s am beannachadh air an ullachadh roimh-laimh, ’s a réir coltais, leis an eaglais. So agaibh beannachadh bàta, no ùrnuigh mhara,—an earrann air an robh mi ’g iomradh.

Tha Mr. MacGillemhìcheil ag ràdh mu’m fàgadh iad tìr a dhol air turus-mara, gu ’n robh iad ag iarraidh beannachaidh air a’ bhàta, ’s a’ guidhe air Dia nan dùl soirbheachadh leò air an turus. So mar bha iad a’ deanamh an iarrtais. Sheasadh iad mu ’n cuairt a’ bhàta ’s labhradh fear na stiùrach, ’s fhreagradh an sgioba e mar so.

Stiùireadair.	Beannaicht’ an long.
Sgioba.	Beannaicheadh Dia an t-athair i.

Stiùir.		Beannaicht’ an long,
Sgioba.	Beannaicheadh Dia am Mac i.

Stiùir.		Beannaicht’ an long,
Sgioba.	Beannaicheadh Dia an Spiorad i.

[TD 165]

Uile.		Dia an t-athair,
		Dia am Mac,
		Dia an Spiorad,
		Beannaich an long.

Stiùir.		Ciod is eagal duibh,
		Us Dia an t-athair leibh?
Sgioba.	Cha ’n eagal duinn ni.

Stiùir.		Ciod is eagal duibh,
		Us Dia am Mac leibh?
Sgioba.	Cha ’n eagal duinn ni.

Stiùir.		Ciod is eagal duibh
		Us Dia an Spiorad leibh?
Sgioba.	Cha ’n eagal duinn nì.

Uile.		Dia an t-athair,
		Dia am Mac,
		Dia an Spiorad
		Leinn gu sior.

Stiùir.		Ciod e fath bhur curam
		Us Ti nan dul os bhur cinn?
Sgioba.	Cha churam dhuinn ni.

Stiùir.		Ciod is fath bhur curam
		Us Righ nan dul os bhur cinn?
Sgioba.	Cha churam dhuinn ni.

Stiùir.		Ciod is fath bhur curam
		Us spiorad nan dul os bhur cinn?
Sgioba.	Cha churam dhuinn ni.

[TD 166]

Uile.		Ti nan dul,
		Righ nan dul
		Spiorad nan dul,
		Dluth os ar cinn,
		Suthainn sior.”

Faodaidh e bhith gu ’n robh so ’ga ghnàthachadh gu cumanta ’measg an t-sluaigh, ach feumar aideachadh nach ’eil e idir coltach. Cha robh a leithid so de riaghailt chràbhaidh goireasach air son dhaoine bha ’n còmhnaidh air an ais ’s air an aghaidh ’measg nan eileanan, ’s mar a bu bhitheant’, ann an deifir a cheapadh an t-siùil-mhara. Theid agam air a ràdh o m’ fhein-fhiosrachadh, nach feitheadh sruth Choire-bhreacain air a bheag no mhor de ’n t-siabhaireachd so.

A bhàrr air sin, tha ’n rian-suidhichte ’s am bheil an nì, ’ga dheanamh, ann am bheachd-sa, na ’s coltaiche ri deas-ghnàth a bhiodh ’ga chleachdadh ann an aoradh pàganach. Thuirt mi cheana gu ’m b’e, Noah, aon de na cuspairean aoraidh aig na Druidhean, ’s tha sinn a’ tuigsinn o na bàird Chuimreach, gu ’n robh e ’dol fo iomadh ainm, dìreach mar bha ’n t-iomlan de dhiathan nan cinneach, ach gu ’m b’e Hì, an t-ainm fo ’m bu trice bha e aithnichte. Bha na h-ionadan aoraidh a bha air an coisrigeadh dha, am bitheantas, air eileanan an lochan uisge, no air eileanan dlùth air tir-mor. Tha e coltach gu ’m b’e aon de na h-eileanan sin, ’s gu ’n robh e air ainmeachadh air a’ phrìomh-athair, Eilean-Hì, na mar their sinn ris a nis, I-Chaluim-Chille. Tha na bàird ag ràdh gu ’n robh trì fichead eilean ann an Lochloimean ’s gu ’n robh nead iolair air gach aon diubh; ’s e sin ri ràdh, cill-aoraidh druidh air gach eilean. Tha mi a’ tigh’n

[TD 167]

thairis air na nithean sin a leigeil ris duibh an dlùth-cheangal a bha eadar a’ ghnè aoraidh sin agus na cuspairean nàduir air am bheil mi ’g iomradh. Bha mar so an loch a’ samhlachadh na dìle, agus an t-eilean, na h-airce; agus far nach robh eilean goireasach, bhàtar ag acrachadh àirc, no slaod uisge air an loch air son ionad aoraidh. Faodaidh sibh, leis a sin, a bhi cinnteach gu ’n robh am bàta no ’n long a’ seasamh a mach gu soilleir anns an dealbh-riochdachaidh a bha dol ’nam measg. Cha ’n ann a mhàin aig na Druidhean a bha so mar so. Ann an iomadh creideamh eile, bha ’n long ’na samhladh comharraichte. Am moran de na seann sgeulachdan a thàinig a nuas g’ ar n-ionnsaidh, tha ’n long, an iùbhrach, ’s an curach a’ faotainn àite; agus ni a’s iongantaiche, tha mhor-chuid diubh air an gibhteadh le tuigse. Bha long nan Argonaut a’ toirt rabhaidh seachad roimh theachd cunnairt, ’s bha ’n curachan air an do thill Ridire na Sgéithe Deirge dhachaidh cho tuigseach ’s nach robh dha ach a toiseach a thoirt do mhuir ’s a deireadh do thir ’s dheanadh i fein an còrr. Tha coimeas eile eadar an da eathair so a dh’ fhaodas mi ainmeachadh. Bha Orpheus le chruit-chiuil air bòrd na h-Argo, a’ cumail ciùil ris na cinn-fheadhna sinn a bha sireadh an òr-rùisg iomraidich, ’s bha aig an ridire air a thurus na tri chalmain sin a thug a chomhaltan dha, ’s a sheinn dha an aona cheòl a bu bhinne chual e riamh. Theagamh nach robh so a’ ciallachadh ach ceòl na gaoithe ann am beairteachadh na luinge. Biodh an ceòl mar a dh’ fhaodas e, tha sinn a’ faicinn gu ’n robh an long ’na comharra sonraichte, cha b’ ann a mhain ann an aoradh nan Druidhean, ach anns a’ mhor-chuid de gach creideamh pàganach air am

[TD 168]

bheil cunntas earbsach againn, ’s mar sin ’na cuspair beannachaidh, iomadh linn mu ’n deach an creideamh Crìosdail a shuidheachadh ’n ar measg. ’S e sin an t-aobhar a tha togail m’ amharuis gu ’n d’ rinn am beannachadh-bàta so deas-ghnàth ann an creideamh no dhà mu ’n do chuir an Eaglais Chrìosdail a dreach fein air.

Tha aon ni eile bu mhiann leam iomradh dheanamh air, ged nach ’eil ùin’ air a’ bheag a ràdh mu dheighinn. Tha Mr. MacGillemhìcheil a’ toirt duinn ’na leabhar àireamh de rannan mu thimchioll luibhean ’san robh an sluagh a’ creidsinn, cha b’ ann a mhàin air son an éifeachd mar chungaidh leighis, ach mar an ceudna air son feartan àraid a bhàtar a’ cur as an leth; mar eisimpleir;

“Eala-bhi, Eala-bhi; mo niarach neach aig am bi,
Buaineam thu le mo lamh dheas; teasdam thu le mo lamh chli;
Ga ba co a gheabh thu ’n cro an ail, cha bhi e gu brach gun ni.”

Bha amannan àraid, ’s dòighean àraid r’an coimhead am buain nan luibhean, ’s bha rannan àraid ri ’n aithris an àm an cur gu feum. Bha ’n duine anns gach linn de ’n t-saoghal, cho fad ’s is fhios duinn, a strì ri cungaidh leighis a thoirt as na luibhean. Cha chuir e iongantas oirnn mar sin gu ’n robh na h-uidhir de mheas aig ar n-athraichean air cuid de luibhean na machrach, ’s cho fhad ’s a dh’ fhan iad air a bhi ’gan gnàthachadh mar chungaidh leighis, bha ’n gnothach ceart gu leòir, ach ’nuair a tha iad a’ buileachadh buadhan freasdail orra, tha amharus againn gu ’m bheil iad a’ dol na ’s fhaide na tha barantas ac’ air a shon. Tha fhios againn gu ’n robh mhor-chuid de shluagh an t-saoghail, aig aon àm, no àm eile,

[TD 169]

’toirt onair do luibh, flùr, no fiodh a thaobh-eigin. Bha ’n lotus, an lilidh, ’s an crann pailm ’nan comharran aithnichte an iomadh creideamh, ’s thainig fuigheall de ’n t-saobh-chràbhadh so nuas ’san Eaglais Chrìosdail gus an latha-diugh. Bha àireamh luibhean aig Ceridwen ’sa choire shonraicht’ a dh’ ainmich mi, ’s an déigh do ’n choimeasgadh a bh’ ann a bhi air a bhruich fad latha ’s bliadhna, bha ’n togail cho làidir ’s gu ’n d’ rinn tri boinnean deth, fàidh, sagart, agus bàrd, de ’n fhear a bhlais e. B’ fhearr sin na uisge-beatha nan Eileana-Caola!

Thugadh mar so cungaidhean leighis as na luibhean, ma ’s fìor an sgeul, cho éifeachdach ’s gun tugadh iad beò o’n bhàs. Cha ’n ’eil e soirbh a thuigsinn ciamar a bha daoine cho faoin ’s gu ’n creideadh iad ’sna buadhan mìorbhuileach sin; ach ’nuair rannsaicheas sinn na sgeulachdan samhlachaidh a bha dol ’nam measg ’s a thuigeas sinn, gur ann air cuspairean nàduir, mar a tha grian is gealach, talamh is athar, gaoth is uisge, sneachd is reothadh, a bha iad air an deanamh suas, agus buadhan nan cuspairean sin air an samhlachadh a mach an cruthan corporra, chi sinn na ’s soilleire ciod a th’ air a chiallachadh leis na nithean aibhiseach a tha sinn a’ faotainn ’sna sgeòil. ’Nuair a leughas sinn gu ’n do mharbh ’s gu ’n d’ith Bel a phàrantan, cuiridh e gràin oirnn, ach ’nuair thuigeas sinn gur e Bel an teine, agus a phàrantan an connadh a bha ’ga chumail beò, chi sinn gu bheil an nì nàdurra gu leòir. Air a’ cheart doigh, ’nuair a leughas sinn gu ’n do ghoid Hermes, ’s gun e ach tri uairean a dh’ aois, crodh a choimhearsnaich, Apollo cha ’n urrainn duinn sin a chreidsinn air duine talmhaidh; ach ’nuair a dh’ innsear dhuinn,

[TD 170]

gu ’m b’e Hermes a’ ghaoith ’s gu ’m b’ iad crodh Apollo na neòil a bha snàmh air aghaidh na speur, chi sinn gu bheil an nì freagarrach gu leòir. A nis, ’s ann mar sin a dh’ éirich sgeulachdan air buadhan miorbhuileach an luibh, am beathach, ’s an duine—am bàrd a’ cur nam buadhan sin an riochd a’ chuspair a s freagarraiche d’a sgeul, ’s mar sin a’ deanamh suas nan sgeul a th’ againn air famhairean, beithirean sgiathach, gaisgich nach robh ’n coimpirean riamh air thalamh, ’s air daoine làidir mar a bha Samson, Hercules, Achilles ’s an leithidean sin. Ach gu ’n robh mòran de na nithe sin air an gabhail leis an t-sluagh mar dhearbh fhìrinn, tha e soilleir gu leòir. Chaill iad sealladh air an t-seadh a bh’ aig an ni an tùs, ’s troimh aineolais, ghabh iad ris an fhaileas an àit a’ chuspair a bha ’ga thilgeadh. Cha ’n ’eil so gun a theagasg fein dhuinne, ma sheallas sinn air. Tha e teagasgail gu sonraicht’ an comharrachadh a mach dhuinn an t-slighe air an d’ thainig cuid d’ ar beachdan fein a nuas g’ ar n-ionnsaidh; beachdan, math a dh’ fhaoidht’, a tha sinn a’ gabhail a steach mar fhìrinn shuidhichte, ach nach bu mhisd’, aig a cheart àm, a bhi air an rannsachadh beagan na ’s cùramaiche, agus an seadh air a dheanamh beagan na ’s soilleire.

Tha e soilleir nach ceadaich uine dhomh dol na ’s fhaide, ach mu ’n crìochnaich mi faodaidh mi thoirt fainear, cho duilich ’s a tha e dhuinn a nis cuid de na nithean sin a thuigsinn. Chaill sinn, ann am mor-thomhas, greim air an fhreumh o’n do chinn iad, ’s cha ’n ’eil sinn a nis ach ’g am meorachadh anns an dorcha.

Rinn an Eaglais spàirn mhòr a chum gach ni a mheas ise mar chogul a spìonadh á bun, ach ’s duilich leam a ràdh

[TD 171]

gu ’n do spìon i aig a’ cheart àm mòran a mheasamaid an diugh mar chruinneachd. Cha robh na Gaidheil fein saor o choire ’san dearmad a rinneadh air an ionmhas sgeòil agus chiùil a bha aon uair ’nar measg. Bha, gun teagamh, gnè leisgeil ac’ air a shon. Bha teagasg Chalvin, co dhiu mar thugadh dhuinn’ e, cho dearg theth an aghaidh gach ni dheth sin ’s nach robh chridh’ aig duine a bheul fhosgladh air sean dàn no seun sgeul, ’s iadsan aig an robh bathar cunnartach de ’n t-seòrsa sin, b’ éigin daibh a ghleidheadh glé uaigneach. Chaidh gach ribheid chiùil ’nar measg a thachdadh mar ni toirmisgte, dìreach, mar nach buineadh ceòl de dh’ obair a’ Chruitheir idir. Tha e duilich a chreidsinn gu ’n robh ar luchd-teagaisg air cho beag toinnisg. Nach ’eil e soilleir, na ’s lugha na tha duine cho bodhar ri cloich, nach ’eil e comasach dha ceòl a dhruideadh a mach;

Ceòl ’na chridhe, ceòl ’na chluasan,
Fad a chuairt o bhreith gu bhàs.

Do ’n chluais a tha air a gleusadh a chum ciùil, tha nàdur uile ceòlmhor, ach a réir an teagaisg so, am fear aig am bheil cluas-chiùil, sparradh e chorrag innt’, ’s am fear air an do bhuilicheadh guth mar ghuth aingil, cuireadh e gloc ’na bheul ’s na canadh e dùrd; ’s e so an lagh.

Tha gleann domhain caol ann is aithne dhomh; allt a’ ruith troimh ghrunnd a’ ghlinne; àrd leum uisg’ air an allt; coille air gach taobh dheth; beinn àrd chorrach trasd air ceann a’ ghlinne, ’s a’ mhuir fharsuinn aig a bhun. ’Nuair a bhiodh gaoth làidir o’n mhuir a’ séideadh suas troimh ’n ghleann sin, ’s tric a shuidh mi air leth-taobh a’ bhruthaich

[TD 172]

ag éisdeachd ris a’ cheòl a dh’ éireadh as;—trom thoirm na gaoithe ri aodann na beinne; torman an eas ag éirigh ’s a’ tuiteam air a’ ghaoith; morbhan an uillt an grunnd a’ ghlinne; àrd-cheòl fonnmhor, ioma-ghuthach na coille, ’s gaoir chaochlaidich na mara ’cur co-sheirm ris an iomlan; an t-iomlan sin a’ deanamh suas ceòl nach cualas riamh a leithid anns an teampull a’s greadhnaiche thogadh riamh le lamhaibh; ceòl airidh air cluas an àrd fhir-chiùil. Bha gach nì ’am eisdeachd a’ gabhail pàirt ’sa cheòl sin, mar gu ’m biodh gach bith ’san domhan a’ toirt molaidh ’réir a ghnè, ’s cha b’e sin a mhàin, bha gach ni a b’ urrainn gluasad a’ dannsadh ris, ’s dìreach mar a dh’ aithris an sgeulaiche, iadsan a bha dànnsadh ris a’ cheòl, cha b’ urrainn daibh stad cho fhad ’s a leanadh Orpheus air seinn. Theagamh gu ’n robh so uile gu leir peacach, ’s gu ’n robh e aingidh dhòmhs’ éisdeachd ris, no tlachd a ghabhail ann, ’s theagamh gu ’n do thoill an gleann sin a bhi air a lom sgrios, ’s a bhi air fhàgail cho fàs ri Sodom ’s ri Gomorah; cha ’n urrainn domh a ràdh; aig a’ chléir a mhàin a tha fhios.

A nis rinn mi mar a gheall mi, thug mi dhuibh an sop a’s suaraiche as an t-seid a bu ghoireasaiche, ach ’s leòir na thug mi seachad a leigeil ris duibh nach e ’m beagan uine a th’ againn r’a sheachnadh aig an àm a dh’ fhóghnadh air son an iomlain a chur fa ’r comhair. Gu mi-fhortanach cha do sgrìobhadh mythology nan Gaidheal fathast cho fad ’s is fios domh; cha ’n ’eil so cliùiteach dhuinn, ach co ’sam bith a ghabhas os laimh ar nithe seann-aimsireil a sgrìobhadh,—na seann sgeulachdan sin, a tha, reir coltais, cho sean ri imrich nan Ceilteach as an aird an Ear; na seana chleachdainnean

[TD 173]

’s na deas-ghnàthan a thainig a nuas g’ ar n-ionnsaidh troimh na linntean, ’s a ghabh freumh anns gach àit ’san do thuinich ar sluagh,—tha mi ’g ràdh, co ’sam bith a ghabhas os laimh na nithe seann-aimsireil sin a thoirt gu riaghailt thuigsich, gu ’m faigh e tomhas nach beag de ’n chungaidh, deas g’ a laimh, ann an stòr-thigh Mhic Ghillemhìcheil; ann an ‘Carmina Gadelica.’

[TD 174]

CÒMHRADH.

EOGHANN OG AGUS EACHANN RUADH, A’ COINNEACHADH AIR AN T-SRAID.

EOGH.—<eng>How do you do, Hector? Glad to see you! And how are you?<gai>

EACH.—An eatorras, gu ’n robh math agad Eoghainn; ciamar a tha thu fein? Ach an do chaill thu do Ghàidhlig?

EOGH.—Cha do chaill, ’s cha chaill gus an caill mi ’n deò; ach shaoil leam thusa ’bhi cho fada ’sa bhaile-mhor gu ’m b’i ’Bheurla bu deise leat.

EACH.—Cha ’n i; cha ’n ’eil annams’ ach duine maol-teangach. ’s cha ’n ’eil de dh’ eanchainn agam na ’s urrainn greim a dheanamh air cànain choigreach; ach fóghnaidh dhomhsa an té a dheoghail mi stigh le bainne na cìche.

EOGH.—Tha thu cur iongantais orm, Eachainn; shaoilinnse gu ’m b’ fhasa dhuit a’ chànain a th’ ann ad chluasan a h-uile latha ’ghabhail a stigh, na greim a chumail air an té nach ’eil thu cluinntinn ach fìor ainneamh.

EACH.—Cha ’n e an ni ’tha daonnan ’sa chluais a tha daonnan ’sa chridhe, Eòghainn, agus is ann ’sa chridhe a tha sinn, am bitheantas, a’ tasgadh nan cuimhneachan air am mò meas againn, bitheadh no na bitheadh iad fiachail

[TD 175]

annta féin; cha ’n e nach d’ fheuch mi ris a’ Bheurla, ach dh’ fhairtlich i orm.

EOGH.—Tut! cha ’n ’eil an gnothach cho doirbh ’s a tha thu smaointeachadh. Thoir fainear mar a tha daoin’ eile ’ga labhairt. Leugh leabhraichean ’sa chànain sin. Gleidh Foclair math Gàidhlig làmh riut, ’s theid mise ’n urras nach bi thu fad ag ionnsachadh na Beurla.

EACH.—Mar thuirt an t-òganach o shean, “choimhead mi iad sin uil’ o m’ òige”; ’s ged a choimhead, tha mise fathast gun Bheurla. Ach a bhi ’g iomradh air an Fhoclair: cha ’n ’eil an sin ach an gnothach ciogailteach a bhi smeachranachd ris na Foclairean.

EOGH.—Ciamar sin Eachainn?

EACH.—Mata bho ’n is tu am fear a th’ ann, faodaidh mi innseadh dhuit mar a rinn am Foclair orm. Bha mi o cheann ghoirid a’ tionndadh suas fhacal anns an Fhoclair Ghàidhlig, ’s thainig mi trasd air an fhacal, ‘gaothar’, ’s gu dé a’ bheurla ’bh’ aig’ air ach, ‘flatulent.’ Bha iongantas orm nach cuala mi ’m facal so ’ga chleachdadh aig muinntir na Beurla, ’s ghleidh mi cuimhn’ air—’s tha mi coma ged nach do ghleidh—ach aig an àm shaoil mi gu ’n robh e glé fhreagarrach air son na gaoithe cruaidhe, feanndaidh, ’bhios, air uairean, a’ sianail troimh chaol-shraidean a’ bhaile so, le fead cho cruaidh ri fead ghlaice.

EOGH.—Seadh, Eachainn, ach ciod a bha cearr air an fhacal? Ciamar a chaidh an gnothach air aimhreidh?

EACH.—Chaidh mar so: bha mi a’ toirt sràid do ’n chuilein mhadaidh agam, ’nuair a thachair aon de dhaoine mòra ’bhaile orm, ’s bho ’n a thuit e mach gu ’n robh a’

[TD 176]

ghaoth car àrd, chuir mi fàilt air an duin’-uasal le, <eng>“flatulent morning, Sir.”<gai>

EOGH.—Ho! Ho! Ho! Ha! Ha! ’Dé thuirt e?

EACH.—Rinn e snodha gàire, ’s thuirt e,—agus sin ann an Gàidhlig cho math ri m’ Ghàidhligse,—“Ciod, a dhuine bhochd a’ ghaoth ’tha ’cur dragh ort;” ‘Tha le ’r cead,’ arsa mise, an aona ghaoth is fhiosrach mise ’thigh’n riamh rathad a, bhaile so,—a’ ghaoth-an-ear?’ “Nach cuimhne leat,” ars’ esan, “mar a thuirt a charaid ri Iob; an lìon an duine glic a chliabh leis a’ ghaoith-an-ear?”

EOGH.—So; nach e ’bha bearraideach! Thachair do sheise riut, Eachainn.

EACH.—‘Anns a’ bhaile so,’ arsa mise, ‘biodh daoine glic no amaideach, cha ’n ’eil atharrach gaoth ann leis an lìon iad am builg, gabhadh iad caol no reamhar i.’

EOGH.—Mo ghille geal!

EACH.—“Innsidh mise dhuit,” ars’ esan, “Ciod is còir dhuitse ’dheanamh; ’s ma ghabhas tu mo chomhairle, cha chuir gaoth an ear no ’n iar dragh ort; cum do bheul dùinte. Madainn mhath leat.”

EOGH.—’S dh’ fhàg e ’n sud thu?

EACH.—Dh’ fhàg e ’n sud mi; ’am sheasamh ann am chnapstarra air an t-sràid, ag amharc as a dhéigh, ’s mi faicinn gu soilleir air a shlinneanan gu ’n robh e ’sna crithean a’ gàireachdaich.

EOGH.—Fhuair e chuid a b’ fhearr dhiot, Eachainn. Nach iongantach leamsa thusa ’bhi cho maol-cheannach an déigh a bhi leithid a dh’ ùine ’sa bhaile-mhor.

[TD 177]

EACH.—Cion na Beurla, Eoghainn; cion na Beurla. Tha Ghàidhlig so againne tuillidh is uasal ’na gnè. Cha ’n fhiach leatha iasad a ghabhail bho chànainean eile. Cha ’n fhiach leatha a ceann a chromadh air aon doigh no doigh eile, ’s tha sin ’ga fàgail air dheireadh.

EOGH.—Tha mi creidsinn nach ’eil thu fada cearr. Ach ciod a rinn thu an déigh do ’n duin’-uasal dealachadh riut?

EACH.—Cha do rinn dad is fhiach ainmeachadh. Thug mi sùil air a chù, ’s thug an cù sùil ormsa, ’s thug sinn le cheile sùil an déigh an fhir a bha ’nis a’ dol as an t-sealladh aig oisinn na sràide, ach cha d’thuirt sinn smid. Thionndaidh sinn air ball ar sròn an aghaidh na gaoith-’n-ear ’s shèap sinn dachaidh.

EOGH.—An d’ innis thu do ’n mhnaoi mar thachair?

EACH.—Cha ’n ’eil e soirbh diùrrais a chumail o na mnathan. An deigh dhomh mo phìob a lasadh, thug mi fainear gu ’n do thachair a leithid so a dhuin’-uasal orm air an t-sraid. “An do thachair,” ars’ ise, “Ciod a bha e ’g ràdh?” A nis, gu mi-fhortanach, cha robh breug deas agam, ’s cha robh ùin’ agam air té a dheanadh, ’s e bh’ ann gu ’n d’ thainig an fhìrinn a mach, eadar mo làmh ’s mo thaobh.

EOGH.—Seadh, ’s gu dé ’thuirt i ri d’ Bheurla?

EACH.—Cha d’ thubhairt an aon fhacal beag. ’Nuair a chual i an fhàilt a chuir mi air an duin’-uasal, thog i a dà làmh mhìn-gheal, bhoidheach os cionn a curraichd; thionndaidh i gealagan a sùl ris a chabar-dhroma; ’s an déigh dhi ruith chunntais a thoirt air cabair an fharaidh, chrom i ’ceann

[TD 178]

’s thòisich i air figheadh na stocaidh a bha ’na h-uchd, mar gu ’m b’e am meur a bu mhoille am meur a bu diombaiche.

EOGH.—Gabh mo chomhairl’ Eachainn agus loisg am Foclair sin.

EACH.—Tha mi ’ga dheanamh sin Eoghainn; tha mi ’toirt stròic as an dràsd ’s a rithist a chur teine ris a’ phìob an àite na h-eibhleig a b’ àbhaist domh ’chur innte.

EOGH.—Latha math leat Eachainn; chi mi fathast thu mu ’m fàg mi ’m baile.

EACH.—Latha math leat fein Eoghainn, ’s bi cinnteach gu ’n tathail thu mu ’m fàg thu ’m baile, ach na abair smid mu ’n bheurla mhoir agamsa. Latha math leat.

[TD 179]

OIDHCH’ AIR CHEILIDH.

Thainig caraid ’gam fhaicinn, an oidhche roimhe, ’s dh’ iarr e orm dol leis air chéilidh. “C’arson a rachainns’ air chéilidh?” arsa mise, “A dh’ fhaotainn cuideachd agus còmhradh dhaoine fiachail,” ars’ esan. “Tha agams’ ann an so,” arsa mise, ’s mi togail an leabhair a bh’ air a’ bhòrd, “cuideachd dhaoine cho fiachail ’s a bha riamh air thalamh.” “Tha sin ceart gu leòir,” ars’ esan, “ach nach saoil thu, air uairean, gu bheil a’ chuideachd sin car marbhanta. Tha thu, mar gu ’m b’eadh, ag ionndrainn anail na beatha anns an ni a tha iad a’ toirt seachad.” “Theagamh nach misd’ an gnothach sin idir,” arsa mise, “gheibh mi uatha gu ciallach, cothromach, gun ghuth mòr no droch-fhacal, na smaointean a b’ fhiachala bh’ aca r’a chur an céill; agus sin anns an òrdugh a b’ fheàrr ’s am b’ urrainn daibh féin an cur. Ciod a b’ fhearr na sin a gheibhinn air chéilidh?” “Gheibheadh ni no dhà,” ars’ esan, “a dh’ aon ni dheth, ma théid thu leamsa ’nochd, gheibh thu cuideachd dhaoine a tha ainmeil anns gach cearn de ’n t-saoghal anns am bheil Gàidheil a’ tuineachadh; ’s nach mòr an ni sin?” “Seadh, seadh,” arsa mise, “ach cò iad na daoine mòra so?” “Thig agus faic,” ars’ esan. Cha ’n ’eil annams’ ach duine socharach, ’s dh’ fhalbh mi leis. Air an rathad, thug mi fainear gu ’m b’ fhaoin an duine mi, a’ dol a leithid a dh’ astar o’m bhothan féin air oidhche fhuar gheamhraidh, agus sin a dh’ aona ghnothach a spleuchdadh air daoine mòra—daoine

[TD 180]

nach sealladh air an taobh air am bithinn de ’n t-sràid. “Cha ’n ’eil thu na ’s faoine mar sin na daoin’ eile,” ars’ esan, “’s theagamh gu ’m bheil bunachas anns an nì sin nach ’eil idir cho faoin ’s a tha thu saoilsinn. Co-dhiù, faodaidh tu féin a thoirt fainear, gur iad na daoin’ a’s fiachala annta féin, ’is deise gu deagh-thoillteanas dhaoin’ eil’ aideachadh. Am bheil cuimhn’ agad air an rann sin aig Browning anns am bheil e ’farraid mu dhéighinn an duin’ ainmeil sin, Shelley?

‘An e gu ’m fac thu Shelley féin?
An d’ chaisg e ’cheum ’s an d’ éisd thu ’ghuth?
An d’ labhair thu ris, beul ris beul?
Air leam gur ait do sgeul an diugh?’

A nis bu duine comasach Browning e féin ach a réir coltais bha farmad air ris an duine a chunnaic Shelley ’s an fheòil.” “Cha robh fhios agam,” arsa mise, “gu ’n do sgrìobh Browning anns a’ Ghàidhlig.” “Ud! ud! cha do sgrìobh,” ars’ esan, “thionndaidh mise sin gu Gàidhlig, eagal ’s nach tuigeadh tus’ a’ Bheurla.” “Tha mi ’nur comain,” arsa mise, “ach a réir mo bheachd-sa, cha robh e cho soirbh cainnt fhaotainn dheth féin; nach e thuirt ann an àit eile;

‘Sùil troimh m’ uinneig gheibh thu ’nasgaidh,
Ach cas na cuir-sa thar mo starsnaich.’

Thionndadh mise sin gu Gàidhlig eagal ’s gu milleadh sibhs’ e. ’S e mar a tha, nach ’eil e furasd eòlas a chur air duine. Cò-dhiù a chì sibh e tromh ’n uinneig no troimh ’n luidheir, cha ’n ’eil sibh ’ga fhaicinn ach o’n taobh a muigh, ’s cha ’n ’eil e dhuibh, mar sin, ach mar choigreach, gus an toilich e

[TD 181]

féin dorus na h-inntinn fhosgladh. Tha an seanachas so a’ fàgail mo cheumsa trom. Nach ’eil fhios agaibh gu bheil àm air son gach ni; àm gu feallsanachd, ’s àm gu céilidh; no mar thuirt an duine glic a bh’ ann roimhe so, ‘’Nuair a bhios sin ri maorach, biomaid ri maorach.’ Is air a cheart dòigh, ’nuair a bhios sinne ri céilidh, biomaid ri céilidh.’ Mu ’n d’ fhàg sin an tigh, bha mi dol a dh’ innseadh dhuibh mu rud-eigin a thachair dhomh an oidhche roimhe a chuir iongantas orm, ach bha a leithid de ghoganaich oirbhse mu’n chéilidh so ’s nach d’ fhuair mi facal a ràdh. So agaibh, matà, an ni a thachair: Bha mi ’m shuidhe, mar is minic, ann an cùil leam féin, ’s mi ’smaointeachadh tuillidh na bha mi ’g ràdh, ’nuair a chuala mi guth ciùin caol nach b’fhiosrach mi leithid a chluinntinn riamh roimhe Shaoil mi gu ’m b’e spiorad na bàrdachd a thainig le teachdaireachd g’am ionnsaidh, no a thilgeil falluinn, no blaigh-lìn, no leith-phlaide, no gioball mar sin, tharum, mar a thachair do mhuinntir eile air an cuala mi iomradh. Chum mi sùil ris an fharadh air chor ’s gu ’m bithinn deas a cheapadh ni ’sam bith a dh’ fhaodadh tuiteam as a’ chearn sin; ach cha robh nì ri fhaicinn. Dh’ éisd mi greis ris a’ cheòl-shìth so, ’s gu dé a b’ iongantaiche leam a chluinntinn, na fonn aon de ’m òrain féin. Bha bòsdan beag ann an oiseinn anns an robh mi gleidheadh spruidhleach phaipeirean. Thog mi ’m brod dheth gu faicilleach, ’s gu dé bha ’n so ach luch a rinn a dachaidh am measg nam paipeirean. Bha cuid de na paipeirean sin a bha glé mhiadhail agam féin, gu sònraichte, òrain a Bhàird Luideagaich. Thagh i mach á measg chàich, òran a rinn mi féin do ’m chéile pòsda, ’s thug an creutair uilc (an luch) an

[TD 182]

t-òran lurach sin ’na mhìle criomag, ’s rinn i leab-ùrlair dhi féin ’s d’a muirichinn ’na theis-meadhoin. Tha mi ’m beachd gur ann am feadh a bha i a’ criomadh, ’s a’ cuimireachadh a’ phaipeir air son a nid a fhuair i blas air an òran. ’S gu ’n do thaitinn e cho math rithe, ’s gu ’n do leig i earrann deth thar a slugan, ’s gur e sin a thug a’ bhuaidh-chiùil dhi. Cò-dhiu, bha i ’nis ’ga channtaireachd do na sgriotachain aice, dìreach mar a b’ àbhaist domhsa ’bhi ’ga channtaireachd do ’m fheadhainn féin.” “Tut! Tut!” arsa mo charaid, “tha eagal orm féin nach do lean thu ro-dhlùth do smior na fìrinn anns an ni sin; cò ’chuala riamh iomradh air luch a’ canntaireachd?” “Nach cuala,” arsa mise, “Matà, cò dhiù ’chuala no nach cuala, no cò-dhiù a lean mise ri smior na firinn, no nach do lean, cha ruig sibhse ’leas a bhi cho mionaideach m’ a dhéighinn: cha tric leamsa facal a chur an aghaidh nan rò-sgeul a bhios sibhse ’g innseadh.” “So sgad tigh na céilidh,” ars’ esan, ’s e ’g amharc cho gruamach ri fuaradh froise.

Cha b’ e sin an tigh suarach, ’s cha b’ e a’ chuideachd shuarach a bha cruinn; ’s ceart mar thuirt mo charaid, bu daoin’ ainmeil a’ mhòr-chuid de na bha ’làthair. Thòisich na sgeulachdan. Thug Fear an Tighe dhuinn “Gaisgeach na Sgeithe Deirge.” ’S math a bu chuimhne leamsa ’cheart sgeulachd a chluinntinn air a h-aithris le Iain MacFhearchair a bha ’n Colasa; ach tha latha no dhà bho sin. ’Nuair a bha crìoch air an sgeulachd, thòisich deasbaireachd mu chiall cuid de na facail a bha air an gnàthachadh innte. Shaoil mise gu’m b’ aithne dhomh Gàidhlig, ach, mo chreach! ’s beag a b’ fhiach mo Ghàidhlig-sa am measg nan daoine sin. Cha ’n e

[TD 183]

mhàin gu ’n robh iad mion-eòlach air a’ Ghàidhlig, bha iad a bhàrr air sin, coimhlionta ann an cànainean eile a bha cuideachail a chum solus a thilgeadh air an ni a bha dorcha dhuinn ’s a’ Ghàidhlig. Thionndaidh an sin an seanachas air ciall no seadh nan sean sgeulachdan sin, no an robh seadh idir annta. Chuir e iongantas orm a chluinntinn nach ann gun seadh a tha iad, ’s gu bheil daoine fòghluimte a’ caitheadh mòran saoithreach riutha, ’gan tional feadh gach dùthaich ’s am bheil iad ri fhaotainn, a’ lorgachadh a mach na rathaidean air an d’ thainig iad g’ ar n-ionnsaidh-ne, ’s ’gam mion sgrùdadh a chum beachd a tharruing uapa air a’ ghnè dhaoine am measg an d’éirich iad an tùs; ’s gu bheil iad mar sin airidh air àite nach suarach am measg litreachas an t-saoghail. “Ubh! Ubh!” arsa mise rium féin, “a rèir so, rinn Iain MacFhearchair còir seirbheis nach beag do litreachas a dhùthcha, anns an sgeulachd so chumail a làthair.”

An déigh nan sgeulachdan, bha ceòl agus fearas-chuideachd againn a bha fìor thaitneach; ach an déigh sin, thainig an ni a bu taitniche leamsa na h-uile ni eile—an t-suipeir—’s cha b’i ’n t-suipeir ach a leithid! An déigh na suipearach bha pìoban is cigars, ’gan tarruing. Cha robh agamsa ach seana chutag dhubh, ’s bha nàir’ orm a toirt am follais, ach thairg duin’-uasal caoimhneil cigar dhomh, ’s ghabh mi sin. Cha ’n ’eil mise suas ris na gnothaichean rìomhach sin, ’s tha amharus agam gur e ’n ceann ceàrr dheth a chuir mi ’m bheul. Cha tàirneadh an rud grannda deò, ’s bha smùdan an uilc as a cheann eile, a bha ’dol cho dìreach ann am shròin ’s ged a b’e am ball-àirneis sin a b’ aon luidheir air an tigh. Tha mi smaointeachadh gur e sin a thug an deur air an t-sùil

[TD 184]

agam ’nuair bha mo charaid a’ seinn “An gleann ’s an robh mi òg.” Ach sin agaibh mar a tha, ’nuair a bhios duine am measg dhaoine mòra ’s gun e suas r’ an dòighean, faodaidh e bhi cinnteach gu ’n éirich tubaist dha.

Chaidh an tìm seachad cho luath ri saighead-shìth, ’s thainig dà-uair dheug a dh’ oidhche mu ’n do smaointich sinn air gluasad; ach mu dheireadh, thòisich sinn air draghadh ar casan ’nar déigh, ’s iad glé neo-thogarrach a thighinn.

Dh’ fheòraich mo charaid dhiom ciamar a thaitinn a’ chéilidh rium. “A’ chéilidh!” arsa mise, “Ma ’s ann mar sud a thàtar a’ gleidheadh na céilidh a nis, rachainns’ air chéilidh a h-uile h-oidhche ’s t-seachduinn,—a Dhòmhnach, a Luan ’s a Shathurna. Tha mi ’gràdh ribh, gu ’m b’ fhiach an t-uisge-beatha féin, dol a h-uile ceum de ’n astar air a shon. ’Nuair a bha sibhse ’gabhail an òrain, thug mise srùbag as mo ghloine, gun fhios do chàch, ’s tha mi ’g ràdh ribh gu ’n d’ thug e meall ann am mhuineal cho mòr ri cnap buntàta.” “Tut! Tut!” ars’ esan, “C’ arson nach do chuir thu uisge ’na cheann? Bha ’n t-uisge-beatha sin mar a dh’ fhàg e Làmh-phròaig an Ile.” “Nach coma leam,” arsa mise, “Cò an làmh no ’chas a dh’ fhàg e; an saoil sibh an robh mi dol a thruailleadh tiodhlacan an fhreasdail mar sin.

“Ach cha b’ urrainn domh gun bhi smaointeachadh air an atharrachadh a thainig air an t-saoghal o ’n a b’ àbhaist domhsa bhi dol do thigh baintreach Dhùghaill Chìobair, ’s a bhiodh am boirionnach laghach sin ag innseadh sgeulachdan do dh’ Iain a h-ogha ’s dhomh féin, gus am biodh ar sùilean an impis leum ás ar cinn leis an eagal. Tha cuimhne shonraicht’ agam air aon de na h-oidhchean sin. Bha na

[TD 185]

sgeulachdan air an oidhche sin, cho làn de chulaidh-uamhais ’s gur gann a rachadh agams’ air seasamh air mo chasan leis an eagal, ’nuair thainig an t-àm dhomh dol dachaidh. Bha ’n oidhche cho dorcha ri toll-guail, ’s bha mu thuaiream dà chiad slat a dh’ astar eadar an dà thigh, agus mu mheadhon slighe, bha dìg mhòr dhomhain a bha ’m bitheantas làn puill is uisge. Leum mi air falbh ’s ruith mi cho luath ri fiadh na Beinne-brice, gus an do shaoil mi a bhi dlùth air bruaich na dige. Thug mi an sin duileum ’san athar, ’s thainig mi gu talamh, gu cruinn, cothromach, ann an teis-meadhoin na dìge. Cha luaithe a bhuail mi ’sa pholl, na las e suas le teine shionnachain leis am faca mi gu soilleir air a’ bhruaich os mo chionn, cruth an uamhais! An t-each uisge! Ghlaodh mi gu cruaidh leis an eagal! Thug esan leum as ’s rinn e sraigheadh. Ar leam gu ’n d’ aithnich mi ’n sraigheadh. An àit an Eich-Uisge, ’s ann a bh’ ann an sean each donn aig mo sheanair.

“Gu fìrinneach b’ uamhasach an saoghal a bh’ ann ’s an àm sin, cho làn de thaibhsean ’s de bhéistean mì-nàdurra. Eadar an t-Each-Uisge ’s a’ Chaointeach, am Beithir-Sgiathach ’s Leabhar nan Ceist, cha ’n ’eil fhios agam féin ciamar a bha balaich bhochda beò idir. Ach fhuair sinn cuidhte ’sna trioblaidean sin uidhair ’n-uidh, ach ma fhuair, thainig feadhainn eile ’nan àite; ’s mur a b’ iad a bu mhiosa, cha b’ iad dad a b’ fheàrr. ’S fhad o’n a shuaip sinn an t-Each-Uisg’ air son an Eich-Iaruinn. Chuir sinn a Chaointeach as a dreuchd ’nuair a fhuair sinn a mach gu ’n rachadh againn air caoineadh air ar son féin. Fhuair sinn a mach mu ’n cheart àm nach bu bheò am Beithir-Sgiathach.

[TD 186]

Chunnaic sinn le ’r sùilean féin e ’na luidhe ’s an uaigh—uaigh cho domhain ’s gu ’n robh an leac-lighidh air uachdar na mìltean troidh air thiuighead, ’s tha amharus agam gu ’n robh e ’na luidhe an sin, cian mu ’n robh balach beag ann air am faodadh e eagal a chur, agus cian nan cian mu ’n do bhruadair Maois air na sè làithean. Ach gu dé dheth sin, cha bu luaithe a bha sinn saor o aon trioblaid na ’bha trioblaid eile ’na lorg. ’Nuair a bha sinn òg agus thar nan cluas ann an gaol, shaoil sinn nach robh trioblaid ann cho deuchainneach ris. Tha sinn a nis sean, agus thar nan cluas ann an ainbheach, ’s tha fhios againn gur e sin trioblaid mòran a’s deuchainniche na ’n gaol.” “Nach ann mar sin,” arsa mo charaid, “a chaidh ar beatha òrduchadh o thùs:—

‘Rugadh an duine gu carraid
Mar a dh’ éireas srada suas.’

’S cha ’n ’eil buannachd dhuinn a bhi ri monmhur, no ’bhi ghnàth a’ sealltuinn air an taobh a’s duirche de ’n neul. An àite sin, nach e ’s còir dhuinn na sochairean a tha ’m freasdal a’ buileachadh oirnn, a ghabhail ann an spiorad taingealachd?” “Gu sònraicht,” arsa mise, “ma thig iad an dràsd ’s a rithist, ann an riochd Oidhch’ air Chéilidh.

[TD 187]

OMAR KHAYYÁM.

Am bàrd Persianach.

Mu’n àm ’san robh Macbheathain,—mu’n d’rinn Shakspeare an dàn-cluiche a tha ’dol fo ’n ainm sin,—a gleachd air son a chinn ’s a chrùin an aghaidh feachd Chaluim-a-Chinn-Mhoir, thainig an duin’ ainmeil so, Omar Khayyám, thun an t-saoghail. Agus mu ’n àm ’san robh Mànus Casruisgt’, Rìgh Norway, a tarruing a luinge trasd’ an fhearainn aig an Tairbeart Chinntireach, air chòr ’s gu ’n rachadh aig’ air a ràdh gu ’m b’ eilean Cinntire, fhuair Omar bàs. Tha e, mar sin, mu thuaiream ochd ceud bliadhna bho ’n a chuir Omar r’a cheile na rannan sin a dh’ fhàg e ’na dhéigh fo ’n ainm air am bheil iad air an cur am mach,—“An Rubáiyát aig Omar Khayyám.”

Cha ’n ’eil cinnt air a cheart bhliadhna ’san d’ rugadh e, ach tha fhios gur ann ’am baile beag dlùth air Naishapúr, ann an roinn Chorassain de rìoghachd Phersia a thachair dha ’bhi air a bhreith.

Feumar a ràdh ged a bha ’n duine so ainmeil ’na latha ’sna linn fein, nach d’ thainig ach fìor bheagan de mhion-chunntas mu bheatha ’nuas g’ar n-ionnsuidh. Tha e coltach gun robh a phàrantan ’an staid chothromaich, oir fhuair Omar an t-ionnsachadh a b’ fhearr a bha ’dol aig an àm. ’S

[TD 188]

ann an Àrd Oil-thigh Naishapúir a fhuair e fhòghlum, ’s a reir coltais, rinn e deagh bhuil de ’n teagasg a fhuair e. Tha e fein ag innseadh dhuinn mu dhéighinn so.

“Luchd fòghluim theagaisg dhomh gach nì fo ’n ghréin,
’S thug mi, gun teagamh, leam na b’ eòl daibh féin;
Ach brìgh an iomlain dhomh, de ’n eòlas bhaoth,
Mar uisge thainig mi is théid mar ghaoth.”

Aig an Oil-thigh, chuir e eòlas air dà ghill’ òg, comh-aoisean dha fein, d’ am b’ ainm, Abdul-Khassan, agus Hassan Sabbah. Is ann bho aon dhiubhsan, Abdul-Khassan, a fhuaradh a mhor-chuid de na ’s aithne dhuinn mu dhéighinn Omair. Mu ’n d’ fhàg na triùir ghillean òga so an t-Oil-thigh, rinn iad co-chòrdudh eatarra fein, gu ’m biodh iad cuimhneach mu chàch a chéile, agus co air bith dhiu, a thigeadh gu inbh àrd ’san t-saoghal, no a dheanamh saoibhreas, gu ’n cuimhneachadh e air càch. Fhuair Abdul Khassan air aghaidh gus an robh e, mu dheireadh, ’na Ard-riaghladair air an rioghachd, fo Alp Arslan, a bu rìgh air Persia aig an àm. Chum Abdul r’a ghealladh; thug e àit àrd do Hassan Sabbah an cùirt an rìgh, agus thairg e ’leithid eile do dh’ Omar; ach chuir esan cùl ris an tairgse so, ag ràdh gu ’m b’ fhearr leis a bhi air a dhòigh fein, gun suim, gun chùram, ag òl fìona ’s a’ deanamh rannan; no mar thuirt e fein ann an té de na rannan sin.

“Thoir crioman arain dhomh is searrag fhion’,
Le leabhar rannan, mar-ri caraid mìn,
Is craobh an fhàsaich ’deanamh sgàil o ’n ghréin;
O, bhiodh an fàsach dhòmh mar Phàras fein!”

[TD 189]

’Nuair a chunnaic Abdul Khassan so, agus speis mhòr a bhi aige de dh’ Omar, thug e dha còir, ann an saor dhuais, air roinn mhath de theachd-a-stigh a’ bhaile-mhoir, Naishapùr, anns an robh Omar a’ gabhail còmhnaidh. Beagan bhliadhnachan na dheigh sin, thug e dha làn ùghdarras thairis air Àrd-Observatory na rìoghachd. Tha againn air ùghdarras, Tarik-ul-Hukama, gu ’m b’ e Omar duine a b’ fhòghluimte ’san rìoghachd; cha b’ ann a mhain anns gach fòghlum a bha cumant’ an Persia, ach gu ’n robh e fiosrach ann an litreachas na Gréige. A bhàrr air so, chaith e cuid d’a ùine a’ geur-bheachdachadh air Oibrichean Nàduir, ’s na laghanna nàdurr’ a bha ’riaghladh gach nì, cho fhad ’s a bu chomasach dha sin fhaotainn a mach. Chaith e earrann eile d’a ùine ri speuradaireachd. Cha chur e, mar sin, iongantas oirnn gu ’n robh an Observatory air a cur fo ’chùram; ach chuireadh e iongantas gu leòir oirnn nan creideamaid an teisteas a bha e ’toirt air fein; ’s e sin nach robh ann ach am misgear. Tha e ag innseadh dhuinn mar so.

“Anns an tigh-òsda rinn mi m’ fhail ’san smùr,
Is dhealaich mi ri ’m chòmhdach ann ’s ri m’ thùr;
Gun dùil, gun dòchas, is gun eagal Dé,
A’ snamh gu ceòlar ann an glòir gun stéidh.”

Co is urrainn so a chreidsinn air duine ’bha cho foghluimte ’s a bha ’n duine so a reir teisteas a chomh-aoisean fein, ’s a bha am mòr urram aig uachdarain na rioghachd; ’s a dh’ ath-leasaich Miosachan Phersia, gus an d’ fhàg e cho neò-mhearachdach e ’s a tha am Miosachan againne air an latha-diugh.

[TD 190]

Tha Abulfeda an t-eachdraiche a’ daingneachadh ughdarrais eile ’thaobh fòghluim agus farsuinneachd eòlais Omair, ach tha e ’cur ris na dh’ fhòghluim sinn bho chàch, gu ’n robh Omar toigheach air bàrdachd ’s air fearas-chuideachd, ’s nach robh e a’ cur móran luach air fhòghlum fein, no air na nithe sin a rinn e choimhlionadh. Tha e fein ag innseadh dhuinn mu thiomchioll a’ Mhiosachain, nach do rinn e do dh’ ath-leasachadh air, ach an là-dé a chaidh seachad a dhubhadh a mach, ’s gu ’n suim a ghabhail de ’n là-màireach nach d’ thainig fathast. Tha so a’ toirt ’nar cuimhne briathran Fear-teagaisg a b’ àirde na Omar; “No biodh ro-chùram oirbh mu thiomchioll an là-màireach; is leòir do ’n là olc fein.” Tha Omar, mar so, gu minig, a’ cur fìrinnean chudthromach an ceill, ach air mhodh cho caoin-shuarach ’s gu ’m faodar, gu tric, gabhail thairis orra gun mhòran suim a thoirt d’ am brìgh. Aig a cheart àm, tha e soilleir gu leòir, nach robh e fein idir cho suarach mu na nithe sin ’sa bha e gabhail air. Gheur bheachdaich e air laghanna suidhichte nàduir, ’s thug e fainear, grian is gealach, reult is talamh, cho cinnteach, neò-mhearachdach, a’ gleidheadh, le chéile, an cùrsa suidhichte chaidh òrdachadh dhaibh o thùs. Gach creutair a réir a ghnè a’ coimhlionadh na crìche chum an do chruthaicheadh e. An duine a mhàin, a reir coltais, air a thilgeadh air an t-saoghal, gun stiùir, gun chompaist, gun chairt-iùil air an seòl e, agus buailteach gu bhi air a thilgeadh thuig’ agus uaith, leis gach gaoth a shéideas. Is ann mar so, a reir coltais, a thaisbean na nithe sin iad fein d’a inntinn. Chaidh e cho fhad ’s a bheireadh solus is eòlas nàduir e, ’na oidheirp a dh’ fhaotainn freagairt do ’n cheisd chudthromaich sin, ciod e do ghnothachs’ an so, Omair? Tha e fein ag ràdh,

[TD 191]

“O mheadhon talmhainn dh’ éirich mi gu sèimh,
Gu cathair Shatuirn anns an t-seachdamh nèamh;
’S ged dh’ fhuasgail mi ’san t-slighe, iomadh dul,
Cruaidh-shnaim ar crannchuir dh’ fhairtlich orm gu tur.”

Ann an àit eile, tha e ’g ràdh mu ’n ni cheudna,

“An so, tha sinn air chuairt fad là no dhà,
Air bheagan buannachd dhuinn ach péin is cràdh;
’S a’ fàgail ceisd ar bith, gun fhuasgladh réidh,
An rathad gabhaidh sinn gun sùil ’nar déigh,”

Cha ’n ann idir troimh aineolas air teagasg eaglais a dhùthcha, a bha inntinn Omair ’san t-suidheachadh so, ach a chionn nach b’ urrainn dha mòran de ’n teagasg sin a chreidsinn. Bha làn-fhios aige, gu ’n robh cheart uidhir fiosrachaidh aige fein mu na nithe sin ’s a bha acasan a bha ’gabhail os laimh a theagasg. Bha ’n Eaglais làidir aig an àm; ’s e sin ri ràdh, bha chléir lionmhor, agus a’ gnàthachadh cumhachd mòr thar an t sluagh; ach bha iad fein saoghalta agus cealgach. Cha b’ urrainn, mar sin, gu ’m biodh mòr-bhàigh aig Omar ris a’ chléir, ’s cha mhò a b’ urrainn gu ’m biodh spéis aig a chléir de dh’ Omar. ’S e mar bha, nam bu duine cumant’ e, nach robh ’bheatha tearuinte ’nam measg; ach bha mios mor aig an righ air Omar, agus b’e àrd fhear-riaghlaidh na rioghachd a shàr-chompanach. Cha robh e, mar sin, soirbh do ’n chléir am mi-rùn ’na aghaidh a thoirt gu buil. Chaidh, gun teagamh, casaid no dhà ’chur ’na aghaidh air son a mhì-chreidimh, ach bha Omar cho eòlach ’s a’ Chóran (leabhar naomh luchd-leanmhuinn Mhohammed), ’s a bha iad fein, ’s bha e daonnan deas a dhearbhadh gur ann aige-san a bha an creideamh-fìor, ’s gu’n robh a luchd-casaide tur am mearachd.

[TD 192]

Cha robh aca, mar sin, ach cur suas le Omar mar a b’ fhearr a dh’ fhaodadh iad, ach bha e fein ’s a rannan, “mar sgolbaibh ’nan taobhan.”

Bha gnothaichean a’ dol air an aghaidh mar so, Abdul Khassan a’ riaghladh na rioghachd gu sicir, teòma; Omar, a reir a chunntais fein, ag òl fiona ’s a’ deanamh rannan; ach, aig a’ cheart àm, a’ toirt fainear gu ’n robh a’ ghrian ’s a’ ghealach ag éirigh ’s a’ laidhe aig na h-àmannan suidhichte; agus a chléir, faodaidh sibh a bhi cinnteach, a’ gleidheadh sùil bhiorach air giùlan Omair.

Bha aon eile de ’n triùir chompanach a rinn an comh-chòrdadh a dh’ ainmich mi; b’e sin, Hassan Sabbah, esan d’ an d’ thug Abdul Khassan an t-àite ’n cùirt an rìgh. Bu duine comasach Hassan air doigh no dhà, ach an daor-shlaightire ’na dheigh sin. Aig an àm so, bha e strì, gu cealgach, ris an fhear a bhuilich an t-àit air, a chur as a riaghladaireachd, agus e fein a chur ’na àite. Cha do shoirbhich sin leis; chaidh a chuilbheartan a dheanamh follaiseach ’s chaidh fhògaradh a mach as an dùthaich fo thróm mhasladh.

Cha ruigeamaid a leas tuillidh gnothaich a ghabhail ri Hassan, ach gu ’n do thachair, gu mi-fhortanach, gu ’n d’thug e aon ni gu crìch a bhean gu dlùth ri leas Omair. ’Nuair a dh’ fhàg Hassan cùirt an rìgh, thug e cearn iomallach de ’n dùthaich air, far an do chruinnich e mu ’n cuairt air buidhean de dhaoine coirbte mar e fein. Shuidhich iad iad-fein am measg bheanntan iomallach an àite sin, leis an rùn shuidhichte gu ’n cuireadh iad gu bàs gach aon de dhaoine-mora na rioghachd, an aghaidh an robh gamhlas aca. Air

[TD 193]

son na crìche so, chuir iad a mach teachdairean dìomhair am fad ’s am fagus, agus troimh ’n cuilbheartan chaill iomadh duine fiachail a bheatha, agus am measg chàich, Ard-riaghladair na rìoghachd, Abdul Khassan.

Bha so ’na bhuille glé throm do dh’ Omar, ’s bha e air a leanntainn le buill’ eile, neo air thaing cho trom, ann am bàs an rìgh, Malik Sháh, aig an robh mor spéis de dh’ Omar. Thainig am bàs car obann air an rìgh, ’s cha b’ ann gun amharus a bhi air an droch dhuine so, Hassan, gu ’n robh làmh aig’ ann.

Tha e car iongantach gu ’n d’ fhuaradh iomradh ’sna cearnan so air Hassan, iomadh linn mu ’n d’ thainig cliù a chompanach fhiachail gu ’r n-ionnsuidh. Thàtar ag ràdh gu ’n d’ thainig na Crusaders trasd air ’san Airde ’n Ear, ’s gur e droch chliù an t-saoghail a bha ac’ air. Tha e air a ràdh, mar an ceudna, gur ann bho ainm an duine so, a thainig am facal a tha againn ’sa bheurla a’ ciallachadh, mortair, ’s e sin, assassin, ach biodh so mar a dh’ fhaodas e, cha bhi tuillidh gnothaich againn ri Hassan Sabbah.

Ann am bàs an rìgh agus an àrd-riaghladair, chaill Omar an cùl-taice cumhachdach a bh’ aige ’sna daoine sin. Bha e nis soilleir dha gu ’m feumadh e tuillidh faicill a ghnàthachadh a thaobh na cléire. A chum na crìche so, rinn e’n turus sin a tha mar fhiachaibh air gach deagh Mhohammedanach a dheanamh, ’s e sin, an turus gu Mecca, far am bheil Ard-theampull an Fhàidh aca. Tha ’n teampull so do na Mohammedanaich, mar a bha teampull Ierusaleim do na h-Iùdhaich. An déigh so, cha do chuir a chléir uidhir dragh air Omar; cha ’n e gu ’n do leig e dheth a bhi ’deanamh

[TD 194]

rannan ’s ag òl fiona; ach, ma dh’ fhaoidhte, nach robh iad cinnteach dé cho fhad ’s a bha e glic dhaibh dol an aghaidh duine cho comasach air e fein a dhìon ’s a bha Omar.

Bha, ’reir coltais, meas mor aig a’ ghineal òg a bha faighinn am fòghluim aig an Oil-thigh air Omar. Bha e ’cleachduinn a bhi labhairt gu follaiseach riu, mu nithe bhuineadh do theagasg, gu sonraichte mu fheallsanachd. Thainig aon de’n òigridh sin, a thachair a bhi dol air thurus, a dh’ fhaicinn Omair, ’s a dh’ fhàgail beannachd aige mu ’n trialladh e air a thurus. Bha Omar a nis ’na shean duine, ’s ’nuair a bha e ’dealachadh r’a charaid òg, dh’ fheòraich e dheth, c’uin a bha fiughair aige ’bhi air ais? Dh’ innis a charaid sin da. “Matà,” ars’ Omar, “cha bhi mise romhad ’nuair a thilleas tu, ach gheibh thu m’ uaigh far an comhdaichear i gach bliadhna le blàth an ùr-chéitein.” Chuir so iongantas air an òganach, oir tha e ionann ’s air a thoirmeasg anns a’ Chòran, do neach ’sam bith a ràdh c’ àit am bi e air àdhlac. ’Nuair a thill an gill’ òg so bhàrr a thuruis, dh’ fharraid e air son Omair ’s chaidh innseadh dha nach bu bheò e. Chaidh e air ball a shealltainn air son uaigh an duine chòir, ’s fhuair e i dlùth air liosmheasan, agus an leac-lighidh còmhdaichte leis na blàthan a bha tuiteam bhàrr nan craobh.

“Co dhiù, aig Babilon, no Ispahán;
Co dhiù, tha ’n cup de mhil, no dhomblas làn,
Tha fìon na beatha ’sruthadh, braon air bhraon;
Tha ’chraobh a’ call a duille, aon air h-aon.”

So mar bheachdaich Omar fein air làithean an duine, ’s faodaidh sinn a thoirt fainear, nach ’eil a bhriathran eu

[TD 195]

coslach ris na briathran a chuireadh am beul Iob air an ni cheudna.

“Amhluidh mar shruth a ruitheas bras,
’S nach pill air ais r’a shliabh;
Tha latha ’s bliadhna ’s linn dol seach,
’S cha phill ri neach an triall.”

’S e ’bha mhiann orm ’san àite so, an déigh cunntas aithghearr a thoirt dhuibh air beatha ’n duine so, dol air m’ aghaidh a labhairt air a’ ghnè bhàrdachd a dh’ fhàg e ’na dhéigh; agus a chur fa ’r comhair an t-eadar-dhealachadh a tha eadar inntinn Omair, mar a tha i air a foillseachadh dhuinn ’na bhàrdachd, agus inntinn nan daoine air am bheil sinn eòlach ann am bàrdachd ar dùthcha fein. A chum na crìche so, thionndaidh mi cuid de rannan Omair gu Gàidhlig, air son an cur taobh ri taobh ri cuid de rannan nam bàrd againn fein, a leigeil ris dhuibh an t-eadar-dhealachadh a tha ’am bheachd; ach tha e soilleir nach ceadaich an ùine dhuinn dol cho domhain ’sa chùis aig an àm. Faodaidh mi, air a shon sin, a chomharrachadh a mach dhuibh, ann am beagan fhacal, far am bheil am bàrd Persianach agus a’ mhor-chuid de na bàird Ghaidhealach a’ dealachadh gu tur.

Tha, mar is trice, na bàird Ghaidhealach, a’ sealltuinn air aghaidh nàduir, le sùil gheur, shoilleir, ’s a’ cur an céill ann an cainnt phoncail, dhealbhaich, an ni mar a tha e ’ga thaisbeanadh fein do ’n t-sùil, ach is ainneamh leòtha Nàdur a cheasnachadh, ciamar a tha sud mar sud, no c’arson a tha so mar so. Feumaidh sinn aideachadh, gu bheil am bàrd, air uairean, a’ cur tuillidh dreach air an nì na tha barantas aig’ o’n t-sùil air a shon. ’Nuair a tha Alastair MacMhaighstir

[TD 196]

Alastair, a’ còmhdachadh bruachan Àllt-an-t-siùcair le lusan a bha u-comasach a bhi làthair do ’n t-sùil,—ma bha iad idir ’sa choimhearsnachd,—air a’ ‘mhaduinn chùbhraidh chéit,’ air am bheil e ’seinn; ’san uair a tha Donnachadh Bàn ag ainmeachadh “fàileadh nan sugh-craobh is nan ròsan,” am measg nan nithean taitneach a bha ri ’m faotainn air Beinn-Dòrain, tha amharus againn gur ann a mhàin an sùil na h-inntinn a bha na nithe sin, ’s nach robh iad a làthair do ’n t-súil chorporra. Ach biodh sin mar a dh’ fhaodas e, ’s e tha mi ciallachadh gur e ’mhàin aghaidh nàduir a tha iad a’ toirt dhuinn, agus nach ’eil iad ach fior ainneamh a’ dol na ’s doimhne. Tha Omar, air an làimh eile, daonnan mothachail nach ’eil ’san t-sùil ach an sgàthan air am bheil faileas an ni air a thilgeadh, ’s gur ann ’san inntinn a gheibhear brìgh an ni, ma tha e idir r’a fhaotainn. Tha e ’sealltainn air aghaidh nàduir le sùil thlusail, bhàigheil, ’s a toirt fainear a’ Chéitein,

“Le lamh-gheal Mhaois a’ còmhdach’ gheug le blàth,
Is anail chùbhraidh Chrìosd, ’toirt beatha ’s fàs.”

Ach tha e ghnàth a’ strì ris a’ chùirtein a thogail bhàrr aghaidh nàduir, ’s tha e diombach a chionn gu ’n do dhiùlt nàdur an dìomhaireachd fhoillseachadh dha.

“A ghaoil, nam b’ urrainn dhuinne ris-san strì,
’S tuigs’ fhaotainn air stéidh-shuidhichte an nì,
Nach brisdeamaid ’na bhloighdean e; ’s a rìs
Ath-dhealbh na ’s dlùithe do lân rùn ar crìdh’.”

Ach tha daonnan an roinn-bhrat dorcha sin, eadar e féin agus am fiosrachadh a b’ àill leis fhaotainn. Tha e ’ghnàth, aghaidh ri aghaidh, ris an dorus ghlaiste sin air son nach d’ fhuair

[TD 197]

e ’n iuchair. Tha mar so, na bàird againne a’ sealltainn air nàdur o’n taobh a muigh. Tha iad a’ gabhail ri òrdugh na cruinne mar a tha sin ’ga thaisbeanadh fein dhaibh, ’s mar a tha iad fein ’ga thuigsinn. Ach calg-dhìreach an aghaidh sin a bha an spiorad ’san robh Omar a’ sealltainn air an t-saoghal. An àite gabhail ri suidheachadh na cruinne mar a tha sin ’ga fhiosrachadh fein dhuinn; ’s ann a bha esan a’ cruaidh-ghleachd an aghaidh nan cuibhrichean leis an robh an suidheachadh sin ’ga chumail ceangailte; cuibhrichean, a reir a bheachd-san, nach robh idir cothromach, ’san aghaidh an robh e ’ghnàth a’ cruaidh-ghearan,—mar eiseimpleir,

“Ri m’ ghearan éisd-sa anns na neamhan shuas;
Cuir saor o m’ chuibhrichean mi, ’s gabh dhiom truas;
Ma ’s ann do ’n phràbar a tha ’m fàbhar tric,
Seall air mo chàs-sa, cha ’n ’eil mì ro-ghlic.

Thuirt mi gu ’n do ghabh na bàird againne ri òrdugh na cruinne mar a bha iad fein a’ tuigsinn sin. Ma dh’ fhaoidhte, gu ’m biodh e na bu dlùithe do ’n fhirinn, nan abrainn gu’n do ghabh iad ri teagasg na h-eaglais air a’ chùis, agus sin, gun a bhi air an gluasad a nunn no nall le teagamh, no le spiorad neo-chinnt ’sam bith. Theagamh gur e so an t-aobhar nach ’eil iad a’ gabhail tuillidh gnothaich ri taobh spioradail na cùise. Co dhiù, tha sinn ag ionndrainn anns a’ mhòr-chuid de bhàrdachd ar dùthcha, an t-sùil a tha sealltainn troimh nàdur a mheòrachadh air a’ chumhachd a tha air a’ chùl. Chuir Omar, air an laimh eile, cùl ri teagasg eaglais a dhùthcha fein, a chionn nach b’ urrainn dha ’mhòr-chuid de ’n teagasg sin a chreidsinn. Chaidh inntinn dhomhain, gheur, a bhuileachadh air gu nàdurra, ’s bha ’n inntinn sin air a neartachadh,

[TD 198]

’s air a h-uidheamachadh gu fialaidh leis a’ ghnè oilean a fhuair i. Cha robh e comasach d’a leithid sin de dh’ inntinn a bhi sàsaichte le faoin sgeul, no baoth-mhìneachadh air ni ’sam bith leis am bu mhath leatha eòlas cinnteach fhaotainn. Bha Omar, mar so, a reir earail an Abstoil, a’ strì ris na h-uile nithe ’dhearbhadh, ach cha robh e furasda dha dearbhadh a riarachadh inntinn fein fhaotainn air ni ’sam bith. Bha e, gu sonraichte, neo-thoilichte le cho beag soilleireachaidh ’sa fhuair an duine air ciall a thuruis fein troimh ’n t-saoghal so; a chor truagh ré a thuruis, agus cho neò-dhaingnichte ’sa tha bunait a dhochais air son saoghal is fearr. Faodaidh sibh a bhi cinnteach nach robh e taitneach do ’n chléir an leithide so de cheistean cruaidh a bhi air an cur cho fosgailte le a leithid so de dhuine. Duine bha ’g òl fìona gu follaiseach; nì a tha air a thoirmeasg ’sa Chòran; agus a’ deanamh rannan anns an robh buaidhean an fhìona sin air an àrd-mholadh. A thuillidh air sin, duine bha ’cur teagamh anns an nèamh a bha iadsan a’ teagasg a bha air ullachadh fa ’n comhair-san a bha dìleas do ’n chreideamh air thalamh; nèamh anns am bheil òighean maiseach a’ frithealadh orrasan a tha troimh chreidimh air an deanamh iomlan. Cha b’e sin a’ ghnè neamh a shàsaicheadh Omar, no a bha idir ’na bheachd; tha e fein ag ràdh,

“Ri nèamh ’s ri ifrionn sheall mi suas ’s a sìos,
Troimh chuairt na siorruidheachd ’s air m’ ais a rìs;
Thuirt Aosd ’nan Làithean rium, gu ’n robh o chéin,
Mo nèamh is m’ ifrionn, ann am anam féin.”

Tha na cùisean a bhi mar so, eadar Omar ’s a’ chléir, agus an staid neò-chinnt’ san robh e mu thimchioll nithe spioradail,

[TD 199]

a’ mìneachadh, ann am mór thomhas, am blas garg a tha air cuid d’a rannan.

“Do mheas na cinnt cha spion thu dearc no dias;
An ceum do ’n fhìonlios sin, cha d’ fhuair thu riamh.”

Mar so, ’nuair chunnaic Omar nach b’ urrainn da na b’ fhearr a dheanamh dheth, shuidh e sìos, ma ’s fhìor e fein, a dh’ òl fìona, ’s a sgìobhadh rannan, a’ dubhadh a mach an là-dé chaidh seachad ’sa cumail inntinn saor bho iomagain mu ’n là-màireach nach d’ thainig fhathast,

“A! lìon an cupan, ciod am feum bhi ghnàth,
A’ caoidh na h-aimsir a chaidh seach cho tràth;
An dé chaidh seach, ’s am màireach co a chì,
Ma tha ’n diugh taitneach, meall e ’reir do chrìdh’.”

Bu choma leis daoine a bhi ghnàth fo ro-chùram mu thiomchioll nithe an là-màireach; dhaibh-san thug e ’chosmhalachd so.

“Thuirt breac ri tunnaig, teicheamaid gu luath,
Mu ’n tràigh an linne gus an grinneal cruaidh’;
Ars’ ise; ’nuair bhios mise spìonte ’s ròist’,
Ged thràigheadh an cuan tioram, ’de ’sin dòmhs’?”

Fo chleòc a’ mhi-churam leis an robh Omar ’g a chomhdachadh fein, bha cridhe suairce, bàigheil, truacanta. Tha e ’ris agus a rìs, ’g ar n-earalachadh an aghaidh a bhi neò-fhulangach a thaobh muinntir eile.

“Do d’ charaid, seadh, ’s do d’ nàmhaid, caoimhneas nochd;
Cha dealbh an cridhe bàigheil, ceilg no lochd;
Ni mi-run nàmhaid dhuit á caraid gràidh,
’S ni caoimhneas caraid dhuit á broilleach nàimh.”

[TD 200]

’S a rithist.

“Ach thar gach ni, do bhràthair bochd na claoidh,
’S na buair gu h-aimhreiteach a chlos a chaoidh;
Ma’s âill leat sonas sìorruidh ’bhlasad tràth,
Pian t’ anam fein, ach caomhain péin do chàch.”

Tha fhaireachduinnean fein a’ dol a mach thun gach creutair; thun luibhean na machrach,—eadhoin an dus fo bhonnaibh a chas a’ faighinn cuid d’a aire, ’nuair a tha e ’g iarraidh air a charaid,

“Gu h-aotrom saltair air an dus fo d’ bhuinn,
’S gu ’m b’ aon-uair blâth-shuil e, na h-àilleig dhuinn.”

Na linntean do-aireamh a chaidh seachad bho ’n a thainig an duin’ air thùs a dh’ àiteach na talmhainn; na muillionan thar chunntais do shluagh a thainig ’s a dh’ fhalbh ré nan linntean sin; gach aon neach fa leth dhiùbh, a’ cur seachad a latha goirid, trioblaideach fein, ’s an sin, a’ snàg air ais thun an duslaich as an d’ thainig e. ’S e, gun teagamh, a leithid so de smuain a bhrosnaich an inntinn Omair an earail d’a charaid,

“Gu h-aotrom saltair air an dus fo d’ bhuinn.”

So agaibh a rìs a’ cheart smuain air dhoigh eile,

“Chunnaic mi creadhadair a’ fuineadh crèadh,
’Nuair rinn i labhairt ris gu soitheamh, sèimh;
‘Gu réidh, a charaid; guidheam ort, gu réidh;
Ceart mar tha thusa ’n diugh, bha mise ’n dé’?”

Cha ’n e mhàin an duslach a bha co-cheangailte r’ar daonnachd a tha tighinn g’ar n-ionnsaidh a rìs ann an cùrsa

[TD 201]

nàduir; ach aig a’ cheart àm, fathunn mu dhéighinn a’ sruthadh thugainn troimh na linntean a chaidh seachad,

“Nach d’ thainig sgeul oirnn troimh na linntean céin,
A cheart co-ionann ris an nì so fein;
Mu ’n cheud chlod ùrach sin an tùs an ré,
D’ an d’ rinneadh duine, ann an cruth a Dhé.”

An duine sin a dhealbhadh ann an cruth a Dhé, ’s air an do bhuilicheadh anam mar shrad nèamhaidh, do-mhuchta, comasach air nithean àrda ghabhail a steach, ’s an rannsachadh; ach do nach do cheadaicheadh uile dhìomhaireachd na beatha so fhaotainn a mach. An duslach ’san do ghabh an spiorad so còmhnaidh re seal, a nis ’ga luasgadh le gaoth an fhàsaich, ’s air a’ shaltairt fo bhonnaibh chas, a’ dùsgadh ann an Omar smuain mu chor an duine ’san t-saoghal, ’s a’ geurachadh inntinn gu bhi meòrachadh air eachdraidh ’s air crannchur ar daonnachd bho ’n

“Cheud chlod ùrach sin an tùs an ré,”

gu,

“Ard ghairm na druma ’s crìoch a’ chruinne ché.”

Sin agaibh, mata, an gleus air an robh Omar a’ seinn; gleus, ma dh’ fhaoidhte, nach taitinn ri cluasan a tha cleachdte ri ceòl a’s binne. Tha gleus no dhà ann air am faodar ceòl a sheinn, ach cha ’n ’eil aona ghleus ann a fhreagaras do na h-uile ceòl.

Bho na h-eiseimpleirean a thug mi dhuibh, bheir sibh fein fainear an t-eadar-dhealachadh mòr a tha eadar bàrdachd an duine so, agus bàrdachd nan daoin’ againne. Tha, gun teagamh ’sam bith, eadar-dhealachadh mor eadar an dà

[TD 202]

dhùthaich,—dùthaich na h-airde ’n ear, agus dùthaich na h-airde ’n iar,—agus tha fhios agaibh gu bheil buaidh àraidh aig a’ choimhearsnachd ’sam bheil duin’ air a thogail, air an taobh a dh’ ionnsaidh an aom a chàil. A dheanamh so na ’s soilleire dhuibh; ’nuair a tha Donnachadh Bàn a’ taomadh a mach a chridhe fein a’ moladh nam beann ’s nan gleann am measg an robh e air àrach, ’s d’ an d’ thug e a leithid de spéis, tha sinne mothachail air ar cridhe fein a bhi mosgladh an co-fhulangas ri faireachduinnean a bhàird, direach, a chionn gu bheil a bhriathran a’ toirt fa chomhair ar n-inntinn gach àit’ is cuspair taitneach, am measg an robh sinn-fein air ar n-àrach, ’s a dhrùigh cho domhain ’nar nàdur.

“B’e sin an sealladh éibhinn,
Bhi ’g imeachd air na sléibhtean,
’Nuair bhiodh a’ ghrian ag éirigh,
’S a bhiodh na féidh a’ langanaich.”

’S e so guth na h-àirde ’n iar. Cha ’n ’eil guth na h-àirde ’n ear, uile gu leir cho binn. A reir coltais, cha do dhrùigh aghaidh a dhùthcha fein cho domhain an cridhe Omair; ach so agaibh facal d’a ghuth cho fad ’s a tha sin a’ beantainn ri aghaidh a dhùthcha. Tha e a’ cuireadh a charaid thun,

“Na stiallaig lombair air nach crom an spréidh,
Eadar am fàsach is an t-àiteach réidh;
Is far nach luaidhear ainm an rìgh no ’n deòir’;
O, sìth do Mhamud air a chathair òir.”

Cha ghluais so cridhe aon againne; “’S e farsuinneachd an t-sleibh,” a b’ fhearr a thigeadh ruinne, no, “an stiallag

[TD 203]

lombair air nach crom an spréidh,” ach cha ’n ’eil ùin’ air dol na ’s fhaide. Dh’ fheuch mi ri seòrsa beachd a thoirt duibh air Omar Khayyam, mar is aithne dhòmhs’ e. Chuir mi eisimpleir no dhà d’a rannan fa ’r comhair, sgeadaichte ann an deise Ghaidhealaich; ach faodaidh mi innseadh dhuibh, nach ’eil e idir soirbh na rannan aig Omar a thionndadh gu Gàidhlig. Tha iad air an cur r’a cheile cho teann, chruaidh, sgaiteach, ’s nach ’eil e furasd doigh labhairt fhaotainn ’s a chànain againne freagarrach air an son. Cha d’ fheuch mi, uime sin, ris an litir a leanachd, ach a mhàin brìgh an ni a thoirt dhuibh cho dlùth ’s a b’ urrainn dhomh sin a dheanamh. Is airidh bàrdachd Omair, mar bhàrdachd, air a’ chliù is àirde, a réir mo bheachdsa, ach tha mi creidsinn nach taitinn i ris a h-uile h-aon; ach co d’ an urrainn a h-uile h-aon a thoileachadh?

[TD 204]

SMIOR NA FIRINN.

FHIR NA STIURACH,—Chaidh mi ’ghabhail sràid, an là-roimhe, ’s cha robh mi ach goirid o’n tigh ’nuair a thachair fear-eòlais orm. Dh’ fharraid e dhiom, ciamar a bha mi? Thuirt mi gu ’n robh gu math; ciamar a bha e fein? Thuirt e gu ’n robh gun deireas. A nis, thuit e mach nach robh mi fein idir gu math. Bha mi, mar a their na maraichean, air laidhe-thuige fad seachdain roimhe sin, ’s chuala mi gu ’n robh esan ’san t-suidheachadh cheudna. Cha robh aobhar fo ’n ghrein a chuir ’s nach fhaodamaid an fhìrinn innseadh, ach a réir coltais, ’s i ’bhreug a bu deise. Dhealaich sinn an déigh dhuinn breug no dhà eile a chur ris an fheadhainn a dh’ ainmich mi. Chuir so mi-féin a smaointeachadh air cho breugach ’s a tha muinntir an t-saoghail so air fàs, ’s bha mi ’meòrachadh air an ni, ’nuair chunnaic mi fear-eòlas eile’ tighinn, agus sgonn de chù goirid tiugh aig’ air ceann teadhrach. Cha do ghabh mi mòr thlachd de ’n chù; bha ’m peirceall iochdair aige dà no tri dh’ òirlich na b’ fhaide na ’m peirceall uachdair, ’s a h-uile tosg a bha na chraos cho fada ri crann-tarruinn. Bha ’n da chluais dheth o’n fhaillean ’s an t-earball o’n eàrr. Cha bu chù bòidheach air dhòigh ’sam bith e, ’s cha b’i ’n t-sùil bhoidheach no chaoimhneil a bha ’na cheann. Dh’ iarr mi air a mhaighstir an teadhair a thochras thuige. Rinn e sin le lànaighear nach bu bheag, a chionn mise ’bhi

[TD 205]

an-earbsach as a chù. “Cù cho teò-chridheach,” ars’ esan, “’s a laidh riamh ann am broilleach duine, agus sin agad far am bheil a leaba h-uile h-oidhche bhios mis’ aig an tigh.” “Cha ’n ’eil teagamh agam,” arsa mise, “nach coimh-leapach glé ghrinn an cù, ach ’s feàrr leam am fear sin ann ad bhroilleach fein na ’m bhroilleach-sa.” Thòisich e ’n sin air spleadhraich mu ghliocas ’s mu threuntas a ’choin, gus an robh mi seachd searbh dheth. A ghearradh goirid a rò-sgeul, thuirt mi féin nach bu ni ’sam bith sin làmh ri gliocas cù-chaorach a bh’ agamsa. “Seadh,” ars’ esan, “agus ciod a nì ’m fleasgach sin?” “Ni,” arsa mise, “a h-uile nì a théid iarraidh air a dheanamh, agus tuigidh e h-uile facal seanachais a bhios againn ’na làthair.” “Ciamar a tha fhios agad?” ars’ esan. “Mar dhearbhadh air sin,” arsa mise, “thàinig caraid thun an tighe, air an oidhche roimhe; duine a chunnaic móran de ’n t-saoghal, ’s thòisich e air innseadh mu ghàbhadh cuain ’san robh e aon uair. Bha “Yarrow” ’na laidhe taobh na teine ’s e ’cumail a chluais fosgailte. Mar a bha naigheachd mo charaid a ’dol air a h-aghairt, bha ’ghaillionn a rug air an luing aige, a fàs na bu chruaidhe ’s na bu chruaidhe, gus mu dheireadh, am b’ fheudar dhomh féin mo chasan a chur ’am forcadh ris a’ bhalla, eagal ’s gu ’n rachadh mo thilgeil air mo chinn-thota. Bha “Yarrow” a fàs neò-shocair ’s e dranndail ris fein. Thug mi bruideadh dha a chur clos air. Dh’ amhairc e orm, agus air m’ fhacal fìrinneach, chaog an slaoightire a shùil rium, a cheart cho cealgach ’s ged a bhiodh e ’dol a shuaip each ri fear na naigheachd. Ach ’nuair a chual e iomradh air a’ ghaoth bhi cho làidir ’s gu ’n robh i ’spìonadh an fhuilt bhàrr cinn nan seòladairean, leum e air a bhonn ’s

[TD 206]

colg na dunach air. “Caisg do chù,” arsa mo charaid. Thug mi fein pailleart do ’n chù ’s thuirt mi ris gu ’m b’ fheàrr dha amharc as déigh a’ chait ’s gun fhios ciod a bha e ris. Am prioba na sùl, bha e fein ’s an cat ann am muinealan a cheile. Chuir sin stad obann air an naigheachd, ’s dh’ fhàg mo charaid an tigh le freimseadh cho mór ’s nach d’ fhuair mi uidhir is beannachd fhàgail aige.” “Seadh, seadh,” arsa fear a’ choin fhiaclaich, “nach robh cho math dhuit a ràdh nach do chreid thu na thuirt mise mu dheighinn a’ choin so.” “Ni h-eadh,” arsa mise, “chreidinn-se ni ’sam bith mu dheighinn a’ choin sin.” ’S cha mhòr nach robh so fior, oir chreidinn ni olc ’sam bith mu’n cheart bhrùid. Smaointich mi ’nis gu ’m bu leòir, air son aon latha, na dh’innis mi ’bhreugan, ’s thionndaidh mi mo cheum dhachaidh, ach mu’n do rainig mi an tigh, thachair fear eil’ orm. Fear de ’n t-seòrsa sin aig am bheil slugadh cho farsuing air son naigheachd fhior no bhreugach, ’s gu’n sluigeadh e Ionah ’s a’ mhuc-mhara gun uidhir agns fiacail a chur orra. Rinn mi deas air a shon ’s dh’ innis mi dha té de na breugan mora sin a bhios mi ’g innseadh do “Fhionn” corr uair, ’s rinn mi ’m brochan cho tiugh air a shon ’s gu’n seasadh maide na poite ann, ach cha do chuir sin gaise air. ’S ann a thuirt an duine truagh, ’nuair bha crìoch air mo naigheachd; “O, dhuine ghaolaich, nach eil fhios gur fìor sin.” Tha mi ’g ràdh ribh gu’n dùraichdinn a bhreabadh.

Bh’ uaithe so, tha mi ’n dòchas gu bheil e soilleir dhuibh, cho breugach ’s a tha h-uile duin’ ach mi fhein, ’s airson aon dad a chaidh mi thar smior na fìrinn, gur iad na daoine baoghalt’ a thachair orm a bu choir-

[TD 207]

each. ’S e mar a tha, ’nuair a theid breug shnasmhor innseadh dhomh fein, gu’m bheil mi deas ’sa mhionaid, a thoirt té seachad a bheir bàrr air an té a fhuair mi. ’Nuair fhuair mi dhachaidh ’s mo phìob a lasadh thug mi greis a’ mèorachadh air an nì—cho deas ’s a tha daoine leis a bhréig, eadhoin, ’nuair nach eil i a chum buannachd aimsireil dhaibh. Thug mi fainear, gu bheil e fasanta ’nar measg a bhi ’sealltuinn air gach sean sgrìobhadh, is sean ràdh a thainig a nuas g’ ar n-ionnsaidh le liathtas na h-aoise air, mar gu’m biodh e air a dheachdadh le spiorad na fìrinn. Thug mi, air an aobhar sin, sùil air feadh nan gnàth-fhocal dh’fheuch ciod a bh’ aig na sean-daoine ri ràdh mu’n bhréig. Tha amharus agam, aig a cheart àm, gu bheil an gnàth-fhocal coslach ris an fhàidheadaireachd; gu’m faod sibh ciall ’sam bith a thoilicheas sibh a thoirt as; agus gu’m faod sibh uidhir de ghliocas ’s a tha agaibh fhein r’a sheachnadh a chur ann, ach nach fhaigh sibh a bheag no mhor as, ach dìreach na chuir sibh ann. B’e, mata, a cheud ràdh a thachair orm mu’n bhreig, “Is féairde duine breugach fianuis.” A nis, air chor ’s gu’m biodh an fhianuis a chum feum do’n duine bhreugach, saoilidh mi gu’m biodh e feumail gur ann air a thaobh fein a bhitheadh i; ach a thaobh ’s gur duine breugach e-fein, saoilidh mi gur fianuis bhreige, an aon fhianuis o ’m b’ urrainn dha buannachd fhaotainn. Ma tha so mar so, saoilidh mi gu bheil teagasg an ràdh so calg-dhìreach an aghaidh teagasg lagh nam modhanna, ’s air an aobhar sin, cha bhi tuillidh gnothaich againn ris. An ath ràdh a thionndaidh suas, “Is feàrr a bhi bochd na bhi breugach.” An fheàrr gu dearbh? A

[TD 208]

reir coltais thuit am Maol-Ciaran so ’na chadal, ’s leig e leis an t-saoghal dol seachad air. Na’n d’ fhosgail e ’shùilean mu’n do labhair e, chitheadh e gu soilleir, gu bheil an saoghal de dh’ atharrach barail. Tha fhios aig an t-saoghal, gu bheil an duine bochd, a thaobh teanntachd a bheatha, na’s buailtiche do’n bhreig na tha ’n duine saibhir, ’s tha e ’ga ghnàthachadh d’a réir sin, biodh e fìrinneach no breugach. Ach ’s e mar a tha, gu bheil sinn breugach a h-uile mac mathar dh’inn—bochd is beairteach maraon. Thuirt an Salmadair mu thimchioll muinntir a latha fein, gu’m bu bhreugairean iad uile. Gun teagamh, ghabh e ’leisgeul an deigh dha so a ràdh. Thuirt e gu’n robh deifir air ’nuair a labhair e. Ach nam biodh e ’lathair ’nar latha-ne, dh’ fhaodadh e ’cheart ni a ràdh m’ar timchioll-ne, agus sin air a shocair fein, ’s cha bhiodh ann da ach smior na firinn. Cha do rannsaich mi na sean fhacail na b’ fhaide. ’S eiginn dhomh aideachadh, nach ’eil earbsa mhòr ’sam bith agam asda. Thuit dhomh, aon-uair, gu’n d’ thug mi géill do ’n ghnàth-fhocal sin aig Solomh, a tha ’g iarraidh air daoine gun toinisg, mar a tha sibh fein is mise, dol thun an t-seangain a dh’ fhòghlum gliocais. Chaidh mis’ an sin, mar nach do shaodaich am Freasdal mi, ’s bho ’n is duine gun ghò mi, chaidh mi ’s shuidh mi air tom-sheangan, air chor ’s gu’m faighinn aon dad gliocais a bha ’dol. Fhuair mi sin, uidhir de ’n t-seòrsa ghliocais a bh’ aig na creutairean guineach sin, ’s a dh’ fhóghnas domh ri m’ bheò. Tha mi ’nis cho glic ’s nach d’ thoir mi géill do sheanfhacal, ged a thuiteadh e mach gu’m b’e Solomh fein a b’ ùghdar dha. Theagamh gu’n d’ thainig spiorad na bréige ’nuas oirnn tré

[TD 209]

ghinealacha gnàthaichte mar thainig am peacadh gin, no ’n dùthchas a théid an aghaidh nan creag. Ma thàinig ’s gur dual dhuinn a bhi breugach, cha ’n eil comas air. An deigh a h-uile car, theagamh nach ’eil e cho soirbh a’ bhreug a sheachnadh ’s a tha daoine ’m beachd. Cha ’n ’eil sinn idir cho cinnteach as an fhirinn ’s a tha sinn fein a’ smaointeachadh. Faodaidh sinn so fhaicinn gu soilleir, anns a liughad beachd ’s a thainig a nuas oirnn troimh linntean céin, mar fhirinn shuidhichte, ’s a tha ’nar latha-ne air an tilgeil bun os cionn mar fhaoin sgeulachdan. C’ àit’ a nis, mata, am faigh sinn smior na firinn? Their a’ chléir rium gu ’m faigh ann an Leabhar-na-Firinn. Ach tha mi toirt fainear, gu bheil na ceart dhaoine sin a chaidh oileanachadh a chum na firinn so a dheanamh aithnichte dhuinn, an còmhnaidh, a caramasg ’nam measg fein mu ’timchioll. Mur an còrd na buachaillean fein mu ’n t-slighe, ciod an t-ioghnadh ged rachadh an treud air seacharan. “Ciod i ’n Fhirinn?” dh’ fharraid Pontius Pilat d’ar Slànuighear. A reir aon de na Soisgeulaichean, b’e ’n fhreagairt a fhuair e, gur ann o neamh a tha ’n fhìrinn “mar sin,” arsa Pilat, “cha ’n ’eil firinn air thalamh.” Saoilidh mi nach robh e fad am mearachd a thaobh na firinn. ’S e mar a tha, gu ’m bheil ar cor gu nàdurra, mar chor chreutairean talmhaidh eile; tha de dh’ eòlas againn air na nithe leis am bheil sinn air ar cuartachadh ’s a tha feumail dhuinn a chum na criche chaidh òrduchadh dhuinn; ach an taobh a mach de sin—dorchadas iomallach. Ma tha ’leithid de nì air thalamh is firinn neo-thruaillte, no mar their sinn, smior na firinn, cha d’ fhuair an duine fathast

[TD 210]

eòlas air. Ann a bhi feuchainn ris an fhìrinn fhaotainn a mach, tha ni no dhà a ’cur amalaidh oirnn. Am measg nithean eile, tha neò-choimhliontachd cànain a chum ar smuain a chur an cainnt. Ged a shaoileas sinn, air uair, gu bheil samhladh firinn—mar thuigear i leinne—’nar n-inntinn fein, tha sinn ’ga fhaotainn eu-comasach, an ni a tha ’nar n-inntinn a chompairteachadh anns a’ cheart chruth agus dhealbh anns am bheil e ’nar n-inntinn fein. Thàinig smuain de ’n t-seòrsa so ’am cheann fein, an là roimhe, ’s bho nach b’ urrainn dhomh a cur an cainnt, chaidh mi thun caraid dhomh; duin’-uasal aig am bheil sè no seachd a chànainean air bàrr a theangaidh. Dh’ fheuch mi ris an ni a dheanamh soilleir dha, ach chuir e ’leithid de cheistean tarsuinn orm nach b’ urrainn dhomh fhreagairt ’s gu ’n do chaill mi m’ fhaighidinn gu buileach. Thuirt e mu dheireadh, nach robh anns an ni bh’ air m’ inntinn ach sgleò. Thuirt mi ris—“ann am dheifir”—gu’n robh e breugach! Ghabh mi mo leisgeul ’sa mhionaid, ’s dh’ fheuch mi r’a dheanadh soilleir dha gur ann ag aithris earrann de ’n sgriobtur a bha mi ’nuair a labhair mi mar sin, ach bha sin cho doirbh a sparradh ’na cheann ris an smuain eile. Tha ’n smuain sin ’na sac air beul mo chleibhse fathast, ’s gun chànain thalmhaidh ann ’san gabh i cur.

Tha sinn, mar so, breugach, cha ’n ann a mhàin, a thaobh an lagh a tha ’nar nàdur a tha g’ar co-eigneachadh chum na breige ach, mar an ceudna, thaobh ar n-aineolais air smior na firinn, agus cho eu-comasach ’s a tha e dhuinn sin fhaotainn a mach. Am Freasdal a thoirt maitheanas dhomh, ’s ann an uair a tha mi car blàth leis an deoch, is

[TD 211]

soilleire a chì mi ’n fhirinn ’s is docha mi ’ga labhairt. Thàinig mo charaid, am foirbheach, an oidhche roimhe; ’s an déigh dhuinn naigheachdan a shuaip, thug mi tarruing air searraig bhig anns am bi mi gleidheadh deuran de stuth làidir a bhios mi ’gabhail air son mo ghruain. Cha ’n ’eil gruan no sgamhan a’ cur dragh air an fhoirbheach, ach shuidh e leam gu sìobhalta, dìreach, a chumail cuideachd rium. Chuir sinn dileag bheag de ’n ìocshlaint so ann an ceann drudhaig de dh’ uisge goileach, agus deannag shiùcair ’na cheann sin. Cha chreid sibh a’ bhuaidh a th’ aige so air a’ chridhe chruaidh, chlachach, a tha ’nar feoil a mhaothachadh; agus le toit a tharruing as a’ phìob eadar bhalagam, cha ’n ’eil ni ann cho éifeachdach ris,

A thachdadh bhreug ’am beul a chléibh,
Mu’n d’ thoir iad beus neò-chliùiteach dhuinn.

Ma chreideas sibh mi, mu ’n d’ éirich sinn o ’n bhord, dh’ innis mi dha h-uile ni a rinn mi riamh, agus ni no dhà nach do rinn idir, direach, a leigeil ris da nach robh mi a’ ceiltinn dad uaith. Tha mi ’smaointeachadh gu’n d’ rinn an fhosgailteachd so drùghadh air an fhoirbheach; thuirt e rium ’s e fàgail beannachd agam aig an dorus, ’s e ’na sheasamh air a chorra-beaga, gu’m bu duine fior stéidheil mi.

Is leir dhuibh féin a nis mar a tha ’chùis anns a’ bhaile so, ’s tha amharus agam nach ’eil gnothaichean a bheag na ’s fhearr ann am bailtean a dh’ fhaodainn ainmeachadh.

[TD 212]

TROM-LIGHE.

THA cuid de dhaoin’ ann aig am bheil mar chleachdainn a bhi bruidhinn riu féin; no co-dhiù, a bhi ’ceadachadh d’ am bilean rùn dìomhair an cridhe leigeil ris do na feannagan. Tha muinntir eil’ ann do nach ’eil e soirbh an inntinn a chumail fo ghlais, ach an àit a bhi leigeil le gaoth an fhàsaich am barail a chraobh-sgaoileadh, tha iad a’ deanamh cruaidh-ghreim air a’ cheud neach a shaoileas iad a bheir éisdeachd dhaibh, ’s a’ taomadh an sgeòil gun bhrìgh ’na chluais, olc air mhath leis e. Cha’n ’eil mis’, uile gu léir, cho ao-dìonach riu so, ach ’s glé thoigh leam seanachas beag a bhi agam ri m’ chù, an dràst ’s a rithist; gu sònruichte, ’nuair a thachaireas dhuinn a bhi leinn féin air leth-taobh bruthaich ’s gun duine ’gar n-éisdeachd. Is creutair compant’ an duine ’thaobh nàduir, ’s mar sin, tha iarrtas aige air a bhi leigeil inntinn r’a chomh-chreutair, gu sonruichte, ri caraid dìleas anns am bi làn-earbs’ aige. Ach tha mi m’ barail nach ’eil e furasda do dhuine caraid a’s dìlse no a’s earbsaiche fhaotainn na ’n cù. Cha toir fuachd no teas; pathadh no acras air a’ chù a mhaighstir a thréigsinn. ’Nuair bhios tu fo làimh trioblaide, cò a’s mò iomaguin mu d’ dheighinn, no a’s mò co-fhulangas ri d’ chor na do chù! Cha’n ith e biadh ’s cha’n òl e deoch gus am faic e air do chasan thu. Cha chuir do chù facal a

[TD 213]

t’ aghaidh ged nach bi do chainnt, uile gu léir, cho cràbhach ’s a dh’ fhaodadh i bhith. ’S ged a thuiteas dhuit, ann ad sheanachas, leum-taoibh a thoirt thar smior na fìrinn, mar a thachaireas dhuinn air uairean, cha’n e do chù a their riut gur h-olc. Faodaidh e, gun teagamh, car beag a chur an cuinnein a shròine mar gu’m biodh e faotainn fàileadh bragsaidh, ach cha ’n abair e riut, am muigh ’s a mach, gu bheil thu ’dol tuaitheal air steidh a’ ghnothaich. Cha mhò na sin a thig e thairis, ri neach eile, air aon fhacal beag a their thu ris eadaruibh féin; ’s ’nuair a dh’ éireas droch thubaist duit, cha’n abair do chù riut gur ann agad féin a bha ’choire. Cha’n ionann sin ’s do charaid ionmhuinn; thig esan le salann an achmhasain, ’ga shuathadh ann ad chreuchdan cràiteach, gus am b’ fheàrr leat na ni nach abair thu, gu’n do ghabh e seachad air an taobh eile, no gu’n robh e gu comhfhurtachail ann an uchd Abrahàim, a’ gabhail fois o a shaothair aimsireil, no ’n àite ’sam bith eile ach far am faigheadh e cothrom air a bhi ’gad fheannadh ’s ’gad phìosdaireacd le lann mheirgeach a’ chronachaidh ’s an earalachaidh. Uch! Thoir dhòmhsa cuideachd Yarrow, a roghainn air cuideachd a’ charaid sin.

’S e thug dhomh iomradh dheanamh air na nithe so aig an àm, gu’n robh seanachas beag eadar mi-fhéin ’s Yarrow, an là-roimhe, ’s ged nach fhiach an seanachas sin tigh’n thairis air, faodaidh mi cion-fàth a’ ghnothaich ainmeachadh. Beagan làithean roimhe sin, thill caraid dhomh air ais o bhi gabhail a chuairt Shamraidh am measg eileanan bòidheach na h-àirde ’n-iar, agus mar nach do shaodaich am freasdal e, thug e g’am ionnsaidh fhéin an aona ghiomach a bu tlachdmhoire

[TD 214]

a chunnaic mi idir. Bha mi fìor thaingeil do m’ charaid air son a chaoimhneis, agus glé thoilicht’ an giomach fhaicinn, a thaobh gu ’n robh mi eòlach gu leòir air a sheòrsa ’sna làithean a dh’ fhalbh. Cha deanadh feum le bean-an-tighe ach gu’m biodh an giomach againn gu’r suipeir! Dh’ aontaich mi-fhéin ris so, ged nach robh mi idir cinnteach gu’m b’e sin an tràth a bu fhreagarraiche air son a leithid de chuirm. Cò dhiù, bhruich is dh’ ith sinn an giomach, ’s air ball, ghabh sinn mu thàmh; ’s e sin ri ràdh, ghabh an còrr do’n teaghlach mu thàmh, ach tàmh no clos cha do ghabh mise. Cha bu luaithe ’dhruid mi mo shùil na thòisich mi air bruadar air gach ni a b’ uamhasaiche na chéile, uair an cunnart a bhi bàite; uair a’ tuiteam bharr bearra nan creag, ’s uair a’ tachairt air fiadh-bheathaichean neò-ghlan nach ’eil am mac-samhuil ri fhaotainn anns na nèamhan shuas, no air an talamh shìos. Mu dheireadh, shuidhich an gnothach a sìos ann an trom-lighe cho dealbhach ’s a chunnaic duine de ’n àl so. Bha mi nis air mo ruagadh gu dian le buidheann de dhaoine dubha, alluidh, nach cuala riamh iomradh air an t-sèathamh àithne. Bha fios agam—ach ciamar a fhuair mi ’m fios cha’n ’eil e ro-shoilleir dhomh—gur ann air son an lòn-feasgair a dheanamh dhiom a bha iad cho dian air mo thòir. Tha mi làn-chinnteach gu’n do ruith mi leth-cheud mile dh’ astar feadh cladaich is garbhlaich anns nach b’ urrainn domh mo chasan a ghleidheadh, ’s na h-uilebheistean dubha sin air mo shàil. Mu dheireadh, thilg fear dhiu ròpa ’s dul air a cheann mu’ m thuaiream. Chaidh an dul sin gu cruinn, cothromach, mu ’m mhuineal, ’s cha robh dol na b’ fhaid’ agam. Duaichnidh ’s mar a bha’n gnothach, ciod a

[TD 215]

thainig am inntinn ach a’ cheist a b’ àbhaist duinn fharraid aig sùil-fhadaidh na h-àtha air Oidhche-Shamhna—“Cò sud shìos air ceann mo ròpain?” Ach ged a rachadh a’ cheist a chur aig an àm, cha robh de dh’ anail agamsa na fhreagradh i. Shlaod iad leotha mi air ceann an ròpa gu bun craoibhe ’bha dlùth ’làimh, ’s iad an rùn mo chrochadh ri meanglan de’n chraoibh; ach air a’ cheud spadhadh a thug iad air an ròpa, leum mise ’san athar ’s dhùisg mi, ’s gu dearbh, bha ’n t-àm agam; mionaid eile dh’ ùine ’s bha mi cho crochte ri sgadan dearg. ’Nuair a thainig mi gu’m mhothachadh ceart, an àite gad na croiche bhi mu ’m mhuineal, ’s ann a fhuair mi gàirdean na mnatha trasd air ubhal mo sgòrnain. Thilg mi sud uam ’s thug mi raoic an cluais na mnatha, “an robh i mothachail air ciod a bha i deanamh?” Chlisg i, ’s sheall i ’n àird, ’s ’nuair a chunnaic i ’n coltas tilgte bh’ orm—mo shùilean an impis leum as mo cheann—m’ fhallus a’ sruthadh mu ’m ghruaidhean—m’ fhalt ’na sheasmh cho frionasach ri tom conaisg, ’s mi air chrith cho luath ri duilleig chrithinn, cha mhòr nach do leum a cridhe as a chochull leis an eagal; shaoil i gu’n robh mi air aona spruidhleach céille bh’ agam a chall.

“Beannaich sinn,” ars’ ise, “Ciod a tha ceàrr?”

“Ciod a tha ceàrr!” arsa mise; “theagamh nach biodh, dad ceàrr leatsa ged a chitheadh tu mi air mo chrochadh, agus sin cho àrd ri Hàman, Mac Hamedata.”

“Bha mise ann am shuain chadail,” ars’ ise.

“Mur am bitheadh,” arsa mise, “cha bhiodh tu cho carthannach.”

[TD 216]

An saoil nach d’ thug e tomhas de thoileachas inntinn dhomh gu’n d’ fhuair ise dlùth air uidhir eagail rium fhéin. Air eagal ’s gu ’n tuitinn ’am chadal a rithist ’s gu ’m faodainn a bhi air mo chrochadh, am muigh ’s a mach, mu’n rachadh agam air dùsgadh, leum mi air mo bhonn, ghairm mi Yarrow, ’s thug sinn am bruthach oirnn. Ach ged a fhuair mi cuidhte ’san dul a bha mu’m mhuineal, cha d’ fhuair mi cuidhte de bhuil an eagail. Bha sin an crochadh rium ’s a fàgail “mo chridhe cho trom ri cloich ann an gleann, nach caraich.” Bha mo shùilean a’ meudachadh ’s a’ cur mi-dhreach air gach ni air an sealladh iad, ’s mo mhisneach air mo thréigsinn cho buileach ’s gu’n robh mi cho sgaoimeach ri each cladhaire. Mar sin cha robh facal math no dona agam r’a sheachnadh ris a’ chù. Mu dheireadh, thàinig sinn gu àit adhlaic anns am bheil tolman beag uaine a’s prìseile leamsa na’n còrr de’n chruinne. Shuidh mi sìos r’a thaobh ’s laidh Yarrow air mo chùlthaobh. Thug mi greis an sin a’ smaointeachadh mo smaointean fhéin, ’nuair a mhothaich mi rud-eigin a’ beantuinn ri m’ ghàirdean. Thionndaidh mi ’s ciod a bha ’n so ach spàg Yarrow. Bha ’bhrùid bhochd ’na shuidhe ri m’ thaobh; a spàg gu réidh, faicilleach, air mo ghàirdean; a dha shùil bhòidheach, làn iomaguin ag amharc ’am aodann, ’s a farraid cho soilleir ’s ged a chuireadh e ann an cainnt e, “Ciod a tha ’cur trioblaid ort?” Rug mi air spàig air ’s thuirt mi ris, nach robh mòr-fheum dhomh fàth mo thrioblaid innseadh dhasan; nach tuigeadh e ged a rachadh innseadh dha, ’s gu’m b’ fheàrr dha bhi mar a bha e na ’bhi gabhail pàirt ann an giùlan trioblaid an duine. “Fhaic thu, a Yarrow,” arsa

[TD 217]

mise, “Cha’n ’eil annads’ ach an cù. Cha deach buaidhean inntinn a bhuileachadh ort comasach air gleachd ris na ceistean cruaidh a tha ’ghnàth ’nan saothair anama do’n duine. Ciod an tuigse th’ agadsa air dìomhaireachd beatha agus bàis, tìm agus siorruidheachd, no air na ficheadan cuspair eil’ air am bi inntinn an duine a’ beachd-smuainteachadh? Rinneadh thus’ ann an staid iosail, ach rinneadh an duine ann an inbhe àrd, beagan na b’ isle na na h-ainglean, ’s air dha bhi air fhàgail gu saorsa thoile féin, fhuair e ni no dhà a mach nach deach a theagasg dha ’n tùs, gus am bheil e nis mar dhé, fiosrach air maith agus air olc; agus mar sin, a thaobh eòlais, na’s àirde na na h-aingil. Am fac thu aingeal riamh, a Yarrow?” Chrath e ’cheann, ach tha mi saoilsinn gur ann a chrathadh nan cuileag bharr a chluas. “Mata, a Yarrow, na’m bu chuimhne leatsa an té a tha ’na cadal fo’n tolman sin, ’s e sin coimeas a’s dlùithe a’s urrainn dòmhsa thoirt dhuit air an aingeal. Ach mar thuirt mi riut cheana, cha’n ’eil annads’ ach an cù, ’s ged a tha thu leigeil ort a bhi ’geur-bhreithneachadh air na briathran cudthromach a tha tuiteam o m’ bhilean, cha ’n ’eil iad ann ad chluais ach mar fhuaim na gaoithe; mar ni gun fhoidheam. Tha thu tur aineolach air na nithe sin; cha’n fhios duit cia as a thàinig thu, no c’ àit am bheil thu ’dol; no ciod is crìoch àraid do dhuine no do bheathach. Ach na cuireadh so mòr-chùram ort, oir na’m bithinnse cho fìrinneach ’s cho onarach riutsa, dh’ aidichinn duit gu bheil mi-fhéin anns a’ cheart suidheachadh, ’s tha amharus agam gu bheil mi fhéin ’sa mhòr-chuid de m’ choimhearsnaich air ar tearradh leis an aona pheallan. Thuirt fear àraid mu dhéighinn aineolais

[TD 218]

mhuinntir an t-saoghail so a thaobh an crannchuir, rudeigin mar so:—

Tha’n saoghal so mar thigh-òsd,
Aig taobh an ròid air son luchd-turuis;
Thig iad thuige ’gul ’s a’ bròn,
Is théid fa-dheòidh a’ bròn ’s a’ tuireadh.
Thig is théid, a dh’ oidhch’ ’s a là,
’S leò cuid an tràth anns an dol seachad;
Thig mar fhaileis, ’s théid mar sgàil,
Mar cheò a’ snàmh air aodann leacainn.
’S cruaidh-cheist so o thùs an ré,
’S a liughad inntinn gheur ’sa ghleachd rith’
C’ as a thâinig? C’ àit an téid?
Cha’n fhios ’s cha léir do aon de’n fheachd sin.

Tha amharus agam gur ann mar so a tha ’chùis; ’s a dh’ aindeoin na bheil de dhaoine chràhach a ’dol sìos agus suas air an talamh, a’ leigeil orra gu bheil iadsan làn-chinnteach air a h-uile ceum de’n turus, gu sònraichte air ar ceann-uidhe mur creid sinn a h-uile facal a their iadsan ruinn, tha mi’ deanamh dheth nach ’eil tuillidh fiosrachaidh aca mu’n ghnothach na tha agadsa no agamsa. Tha mi toirt fainear, gu sònraichte, gur e ’chuid a’s lugha toinisg ’s a’ s aineolaiche d’ an luchd-leanmhuinn, a’s diorrasaiche ’chumas a mach gur ann acasan a mhàin a tha iuchair na fìrinn ’s gu bheil gach aon a tha dh’ atharrach beachd riu féin air an t-slighe chlì. Ach cò a tha air an t-slighe cheart, no cò a tha air an t-slighe chlì, bhiodh e dàna do dhuine ’sam bith breith a thabhairt.

Thuirt aon àraid mu dhéighinn na muinntreach dhannarra so, rud-eigin mar leanas:—

An saoil sibh ’n ann d’ ur leithidse de dh’ fhuigheall pôir,
A bhuamastairean leibidich na h-earra ghlòir,

[TD 219]

A dh foillsich Dia an dìomhaireachd a dhiùlt e dhòmhs’?
Seadh, seadh matà; creidibhse sin mar ris a’ chòrr.

Gu dé so? A choin gun mhodh, gun nàire! An robh thu ’dol a dheanamh mort agus mo dhà shùil ag amharc ort? Ciod am buaireas a th’ air t’ aire? Mis’ a’ taomadh rogha ’s tagha na bàrdachd ann ad chluais leobhair, ghlais, agus thusa ’dealbh uilc ann ad chridhe ’s a geurachadh t’ fhiaclan a chur an uilc sin an gnìomh. Nach d’ thuirt mi riut, uair is uair, gun thu chur fiacail air creutair beò ach ann ad fhéin-dhìon, no ’n dìon do mhaighstir, no ma thachaireas dhuibh le chéile bhi ’dol bàs a dhìth sithinn. Nach d’ thuirt mi riut, gu bheil a’ cheart uidhir còir aig a’ chreutair dhìblidh sin air a cuibhrionn féin de’n bheatha sin de’m bheil an saoghal làn, ’s a tha agadsa no agamsa. Nach farsuing an t-achadh air ’ur son le chéile? An creutair neo-lochdach a bha gu saoithreach, dichiollach, a’ solar lòin dhi-féin ’s do’n mhuirichinn laig a dh’ fhàg i ’m bun an tuim thallad, agus thusa ’dol a thoirt bàs obann di mar luach saoithreach. O, Yarrow, Yarrow, nach e am peacadh gin a fhuair an droch ghreim ort! Seadh, seadh, tha thu smaointeachadh nach ’eil dhuit ach an spàg sin a thogail as a’ pholl ’s a cur ’am làimh ’s gu bheil an réidhte seulaichte; ach na faiceamsa ’leithid sud a rithist; ma chì; chì thusa duine feargach a’ damhsadh, “seann-triubhas,” air a’ chnaimh a ’s àirde dhiot. Gabh mo chomhairle ’s bi iochdmhor ris gach creutair, eadhoin ris an dallaig-fheòir. An cual thu riamh mar a thuirt am bàrd Sasunnach; ’s gu dearbh, ged a bu Shasunnach e, bu ghrinn a labhair e. Eisd, mata, ’s bho’n a dh’ionnsaich bean-an-tighe dhuit-sa Beurla—ni a dh’ fhairtlich oirre

[TD 220]

ionnsachadh dhòmhsa—bheir mi dhuit rann an duine laghaich ’na chànain fhéin.

Thoir geur aire dha so, oir tha mi ’g ràdh riut, gu bheil tuillidh de spiorad na diadhachd anns a’ bheagan fhacal so, na tha ann an leth-cheud searmoin:—

<eng>“He prayeth best who loveth best
All things, both great and small,
For the dear God who loveth us;
He made and loveth all.”<gai>

A nis, a Yarrow, biomaid a’ bogadh nan gad. “Tog orm mo phìob ’s théid sinn dachaidh.” O! tha’n giomach sin ’na shac air beul mo chleibh, no air mo chogais, no’n àit-eigin mu’m thimchioll, ’s tha e air mo ghruan a chur troimhe chéil’ air chor ’s gu bheil leusan dubha tigh’n mu ’m shùilean, a tha cho leathann ri d’ bhroilleach. Ach, O, bha’n giomach math, ’s b’ ann le deadh-ghean caraid math a fhuair sinn e; ach nach b’oillteil an gnothach na’n deachaidh mise ’chrochadh air a thàilleabh. Mise air mo chrochadh air son giomaich! Uch! Tiugainn, a Yarrow!

[TD 221]

RUAIS.

THAINIG an luiriste thruagh sin, Iain a Mhuilleir, a stigh an là-roimhe, ’s mach o nach do chuir e as mo chiall mi le a sheanachas ruaimleach gun bhun, gun bhàrr. Àn déigh dha tighinn a stigh, thug e greis ’na sheasamh air meadhon an ùrlair a’ spleuchdadh air a bhrògan, dìreach, mar gu’m biodh iongantas air iad a bhi air a chasan. Thug mise sùil an rathad a bha e ’g amharc, ’s gu dearbh, cha b’ e m’ ioghnadh fhein dad a bu lugha ’nuair a thug mi fainear meud nam bròg. Bha h-uile té dhiu a’ còmhdach leac de’n ùrlar; ach bha fhios agam nach b’ann a leigeil fhaicinn domh tomhas a choise a thainig Iain bochd thun an tighe, ’s dh’ iarr mì air suidhe ’dheanamh. Rinn e sin, ach an àit’ a ghnothaich a chur an céill, ’s ann a thoisich e air spliugail ’s air seideadh a shròine ann an leòb de nèapaiginn-pòca a bha cho lachdunn ’s ged a bhiodh e air a thumadh an sùgh-cartach. “Ciod, a laochain, a tha cearr?” arsa mise, ’s mi ’cur mo laimh air a shlinnean. Thuirt e, ’s guileag mhuladach ’na mhuineal, “mo-mhàthair-chéile.” Dh’ fheith mi greis a thoirt ùine dha ciùineachadh air chor ’s gu ’n rachadh aig air innseadh ciod an sgiorradh a thachair d’a mhàthair-chéile; ach a réir coltais, cha robh smid tuillidh dol a thighinn as a bheul. Chuir mi mo làmh ’sa bhudhailt ’s thug mi màch soire beag anns

[TD 222]

an robh deuran de dh’ uisge-beatha Cheann-loch, ’s thuirt mi ris “so, Iain, fliuch do bheul leis a sin, ’s fheaird thu e ann ad thrioblaid.” Rinn Iain mar a dh’ iarr mi, ’s tha mi meas, ged nach ann ’ga mhaoidheadh air a tha mi, gu bheil beul Iain cho farsuinn r’a bhròig, leis na ghabhas e de dh’ uisge-beatha ’ga fhliuchadh. An déigh dha’n deur dibhe chur thar cìoch a mhuineil, rinn e gnùsd no dhà ’s thuirt e, “’S aithne dhuit mo mhathair-chéile, ’Dhòmhuill?” “’S aithne gu math,” arsa mise; “boirionnach còir, ceanalta.” “Boirionnach stéidheil,” ars’ Iain; “boirionnach air am bheil eagal,—bu! hu! hu-u-u!” Theab ’s nach rachadh aig Iain air innseadh ciod a chuir eagal air a mhathair-chéile; ach an déigh dha greis a thoirt air burralaich mar sin, thuit e mach gur e eagal an Tighearn a bha toil aig a ràdh; ni a bha ceart gu leòir.

Tha mi smaointeachadh gur e uisge-beatha Cheann-loch a dh’ fhuasgail teang’ Iain, ’s a thug air gabhail air aghairt a dh’ innseadh dhomh cho dreachmhor ’s a bha mhàthair-chéile ’nuair a bha i ’na h-ighinn oig; nach robh cho eireachdail rithe ’dol a stigh air dorus eaglais Chill-a-chlamhain ’na latha fhein. “Ach ma thug thu ’n aire ’Dhòmhuill,” ars’ esan, “tha ceum beag crùbaich ’na coiseachd; seòrsa de cheum gu leth, mar gu’m b’eadh; tubaist a dh’ éirich di ’s i ’na caileig bhig a ’dol le biadh a h-athar do ’n achadh-bhuana, ’s a thachair an tarbh buidhe aig Còirneal Seumas oirre. Theich ise le a beatha ’s thàr a’ bhrùid iargalt’ sin ’na déigh, ’s leis an eagal ’s gun i ro-fhaicilleach m’a ceum, thuit i ann an talamh-toll ’s chaidh i á alt a’ chruachainn; ’s sin agad na fhuair ise air tailleabh an tairbh bhuidhe; mac an fhir ud!

[TD 223]

Ach cha d’ fhuair mi riamh a mach, ’s tha e ’cur iongantais orm ciod an seun a chuir Eoghan a’ Ghlinne oirre, nighean a bha cho dreachmhor, stuama rithe, ’nuair a tharruing i suas ris. Tha fhios agad a Dhòmhuill, gur e duin’ aotrom, fiadhaich a bh’ ann an Eoghan, ’s nach e sin a ghiorraich a bheatha fhein mu dheireadh, e ’shuidhe air an each chuthaich sin air nach do shuidh duine riamh roimhe, ’s an t-each sin a dh’ fhalbh leis mar eun air ite trasd na sgìre gus an d’ rainig iad mullach Chreag-nam-meann. Creag, mar a tha fhios agads’ a tha còrr is ceithir cheud troidh air airde, ’s dìreach far am bheil am frith-rathad ag iadhadh mu’n cuaìrt air fìor bhearradh na creige, ciod ’sam bith a b’ aobhar, cha’n’eil fhios, ach thar bearradh na creige ghabh an t-each gun chiall sin le Eoghan air a dhruim. Fhuaradh iad ann an glomhas aig bonn na creige ’s iad air an spuacadh ’na chéile air chor ’s nach b’ urrainnear a ràdh co e ’n t-each no co e Eoghan, ’s cha robh dhaibh ach na shaoil iad a bhuineadh do Eoghan a thoirt leò ’s a chur do’n chill. Ach ’s math a tha fhios agams’ a Dhòmhuill, gur iomadh latha ’na dhéigh sin a bha e ’na shac glé throm air cridhe na baintrich nach robh i cinnteach dé na bh’ aice de dh’ Eoghan ’sa chill. B’e duine glé dheas air a chasan a bha ’n Eoghan, ’s nan d’ fhan e air a chasan fhein dh’ fhaodadh e bhi bèo gus an latha-diugh; agus neo-ar-thaing mur an robh e deas leis na duirn. Nach do ghabh e air Ailein an Tòrr-mhoir latha faidhir na Lùnasdaidh, gus an d’ fhàg e ceann an duine cho mor ri buideal, is aisnean air an cur troimhe chéile air chor ’s gu ’n d’ thug e ’leòir r’a dheanamh do ’n Doctair MacCalman an cur air an ais ’san òrdugh ’san d’ fhàg am Freasdal iad, agus b’e duine glé

[TD 224]

sgileil a bh’ anns an doctair; gu dearbh, nan creideamaid na chluinneamaid, bha cuid de sgil an doctair nach robh a thaobh an t-saoghail so. Nach do chuir e ubagan no rudeigin mì-chneasda ann am poit thearra bha Torcuill MacRuaraidh a’ bruich air son a cur ris a’ bhàta, ’s nach do leum peileir de ’n tearr ghoilich as a’ phoit, ’s nach do ruaig am peileir teinnteach sin Torcuill bochd ceithir thimchioll na lèana air an robh e, gus an do theab e ’n deò a chall leis an eagal. Mu dheireadh, thug e ionnsaidh air làmh throm a leigeil air an doctair, ach, fhir mo chridhe! cha robh sealladh aige r’a fhaicinn de ’n doctair! cha robh aiteal dheth, ged nach robh uidhir agus toman dris anns am b’ urrainn da e-fhein fhalach an taobh a stigh de mhìle dh’ astar. Ach gu dé a bha sin a Dhòmhuill ach an sgoil-dhubh! Obair Shàtain! Thuirt Torcuill rium, ’s tha mi ’ga làn chreidsinn, oir ’s e duine foghainteach a bha ’n Torcuill; bha e còrr a’s sè troidhean air airde, ’s cho leathann trasd an t-slinnean ri dorus-a-chadha,”—“An gabh thu mo leisgeul, Iain,” arsa mise, “tha coinneamh agam ri ghleidheadh, agus is éigin domh falbh, ach chi mi thu rithist, Iain, ma bhìos an t-slaint’ agam; slàn leat.” Chunnaic mi gu soilleir nach robh ceann no crìoch air an sgeul a bha Iain a’ toirt seachad ’s gu’n robh mì cho fhad o fhios fhaotainn air fàth a thrioblaid ’s a bha mi mu’n d’fhosgail e bheul. Ach ciod a bu chòir dhomh dheanamh, cha robh fhios agam. Smaointich mi gu’m bu chòir dhomh dol thun an tighe dh’fhaicinn air mo shon fhein ciamar a bha na cùisean; ach bha mi làn chinnteach leis an spliugail a bh’ air Iain gu ’n robh am boirionnach ’na corp, ’s nan rachainn-sa thun an tighe ’s gu ’n tigeadh i fein thun an doruis

[TD 225]

leis a cheum gu leith sin air an d’rinn Iain iomradh, leumadh mo chridhse as a chochull. Ciod am buaireas an t-seamasanachd a bh’ air aire ’bhlaomastair uilc nach d’ innis am muigh ’s am mach, co dhiu bha ’m boirionnach beò no marbh, no ciod an truaighe a thachair. An e’n sac a dh’fhàg a’ ghnèbhàis a fhuair Eoghan air a cridhe bha air fàs do-ghiùlan, no’n e’n iomcheist a bha e ’cur oirre, co dhiu a chaidh roinn chothromach a dheanamh eadar Eoghan ’s an t-each, no am b’e ’n cruachan a chuir i as an alt a teicheadh roimh ’n tarbh bhuidhe a bha air bristeadh a mach ’an ait eile? No ciod idir an seadh a ghabhadh toirt as an dreamsgal sgeòil a fhuair mi o ’n chreutair spadchasaich? Ciod a b’ fheaird mise fios fhaotainn air mar a ghiorraich am burraidh sin, Eoghan, a bheatha, le suidhe air an each fhiadhta sin, no c’arson a shuidh e air; mur ann a’ dol ’ga mharcachd a bha e, nach robh cho math dha suidhe air sorchan iomchaidh eile. No ciod idir an gnothach a bh’ agamsa ri aisnean fear an Torr-mhoir? Gabhadh, no na gabhadh iad réiteach, co nach eil coma, ’s shaoilinn gu’m faodadh an doctair a sgil a chur gu buil a b’fhiachala na bhi ruagadh le peileirean tearra duine cho ionraic, onarach, ri Torcuill MacRuaraidh. Tha mi ’g ràdh ribh nach d’éisd mi r’a leithid de ruais o ’n is cuimhne leam, ’s leis a sin, chuir mi romham nach rachainn ceum thun an tighe aca gus an cuireadh iad fios g’am ionnsaidh le urra phoncail, co dhiu a bha iad beò no marbh. ’S coma leam fhein daoine gun toinisg.


A’ CHRIOCH.


<eng>ARCHIBALD SINCLAIR, Printer, ‘Celtic Press,’ Glasgow.<gai>
