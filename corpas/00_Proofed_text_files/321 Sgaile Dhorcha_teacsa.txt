[DA 1]

AN SGAILE DHORCHA

IAIN MACLEÒID

GAIRM: Leabhar 95


[DA 2]

[Bàn]


[DA 3]

AN SGAILE DHORCHA

Iain MacLeòid

GAIRM


[DA 4]

Foillsichte 1992 le
GAIRM, 29 Sràid Bhatairliù,
Glaschu G2 6BZ, Alba

Clò-bhuailte le
<eng>Martin’s of Berwick Ltd.<gai>

© 1992 Iain MacLeòid

ISBN 1 871901 15 4

Chuidich an Comann Leabhraichean am foillsichear le cosgaisean an leabhair seo agus thug e barrantachadh don ùghdar


[DA 5]

AN CLAR-INNSE

caibideil					taobh-duilleig
1 Còmhradh anns a’ Chalaidh				1
2 Ràn anns a’ Ghaoith					5
3 Bàs anns a’ Mhonadh				10
4 An Nighean Bhàn					13
5 Sùilean an Tìgeir					17
6 An Luchd-faire					20
7 Creideamh nan Companach				24
8 An Lìon a’ Teannachadh				31
9 Pògan Meala						36
10 Comhairle Cogaidh				41
11 Carbost air an Oidhche				46
12 Amharas						50
13 Oifis a’ Phoilis					55
14 Teisteanas Phàdraig				59
15 Air Sgàth Miranda					64
16 Ann an Garaidh nan Leòghann			69
17 Dìoghaltas nan Companach			73
18 Ri Taobh an Locha Leathainn			80
19 Deireadh an Fhoghair				83


[DA 6]

[Bàn]


[TD 1]

1

Còmhradh anns a’ Chalaidh

Bha Tarmad toilichte faighinn a-mach às a’ bhanca ann am Portrìgh ged a bha gnothaichean air a dhol na b’ fheàrr na bha dùil aige rachadh iad nuair a fhuair e litir bhon mhanaidsear ag iarraidh air a dhol ann.

“Bha mi dìreach a’ smaointeachadh, a Mhgr Rois, gum b’ fheàrr dhuinn còmhradh beag a bhith againn ri chèile!” ars am manaidsear an deaghaidh do Tharmad a dhol a-staigh.

“Tha mi faicinn gu bheil an cùnntas agad air a dhol beagan anns an dearg ged a rinn thu glè mhath leis an dà chalet ùr an uiridh!”

Choimhead e air Tarmad.

“Tha sin ceart,” arsa Tarmad, “ach cha robh an dà chalet deiseil gus an robh sinn letheach-slighe tro shèasan an luchd-turais!”

“Tha mi smaointeachadh gur e an tractar ùr as coireach gu bheil thu anns an dearg!” ars am manaidsear. “An robh feum agad air tractar an dràsda?”

“Uill, bha Seonaidh Eòghainn a’ falbh a dh’Uibhist a dh’fhuireach air croit na mnatha aige agus bha e reic an tractair aig prìs mhaith. Chan fhaighinn tractar math eile aig a leithid de phrìs!”

Bha fhios aige glè mhath gum b’ urrainn dha a bhith air an gnothach a dhèanamh leis an t-seann tractar ach bha e riamh a’ miannachadh Massey-Ferguson ’s cha b’ urrainn dha a leigeil seachad ged a bha a mhàthair gu math teagmhach mun ghnothach.

“Fhad’s a tha fhios agad fhèin dè tha thu dèanamh, a Tharmaid!” ars ise. “Tha fhios agam gu bheil mise buailteach a bhith tuilleadh is faiceallach. Bha mi-fhèin is d’ athair nuair a bha e beò, mar a bha iomadach duine romhainn, a’ dol às ar rian gun d’ rachamaid ann am fiachan ach chan ann mar sin a tha òigridh an latha ’n-diugh!”

Bha dùil aig Tarmad gun d’ rachadh an gnothach leis a dh’ aindeoin cho teann ’s a bha an t-airgead ach nuair a chunnaic e litir a’ bhanca thuig e gun robh am banca a’ cumail sùil na bu ghèire air na shaoil e.


[TD 2]

“Chan eil thu ’m beachd gum bi cosgais mhòr sam bith eile agad airson greis?” ars am manaidsear, a’ slìobadh na taidh aige. ’S e duine caran reamhar a bha anns a’ mhanaidsear. Bha e air a dheagh ghabhail aige le deise dhorcha ghuirm air is lèine ghil ach bha na sùilean biorach aige a’ gabhail a-staigh a h-uile càil a bha dol air adhart timcheall air.

“Chan eil gu dearbh!” arsa Tarmad, “agus tha mi smaointeachadh gu faigh mi obair air rathad ùr an Ath Leathain. Bithidh iad a’ tòiseachadh ann an ùine gun a bhith fada.”

“Glè mhath ma tha!” ars am manaidsear. “Fàgaidh sinn aig sin an dràsda e! Ach tha e nas fheàrr fios a bhith againn càite a bheil sinn a thaobh airgid, nach eil? Bha e math a bhith còmhradh riut a-rithist.”

“B’ fheàrr leam gum b’ urrainn dhòmhsa an t-aon rud a ràdh mu d’ dheidhinn-sa!” smaointich Tarmad an uair a bha am manaidsear a’ breith air làimh air anns an dealachadh.

Bha an sgoil air sgaoileadh nuair a thàinig e mach gu sgueir a’ bhaile agus thachair e ri Ruairidh, mac bràthair athar, a bha teagasg anns an sgoil. Dh’fhairich e seòrsa de dh’fharmad nuair a chunnaic e Ruairidh ’s a thàinig e staigh air gur dòcha gun robh e air a bhith na bu ghlice dha a dhol a-staigh airson teagaisg nuair a bha a chùrsa san oilthigh seachad ach cha do mhair am faireachdainn sin fada.

“Bheil thu faicinn an deamhain bhig ud?” arsa Ruairidh agus e comharrachadh a-mach gille beag cruinn, bàn ann an seacaid dheirg na sgoile. “Cha mhòr nach tug mi sgleog dha an-diugh!”

Choimhead Tarmad air an fhear bheag a bha a’ coimhead neo-chiontach gu leòr agus rinn e gàire. Bha e faireachadh na b’ fheàrr.

“Thugainn airson cofaidh!” ars esan ri Ruairidh.

Bha clatair gu leòr anns a’ chafaidh leis na sgoilearan a’ dòrtadh a-staigh a cheannach a h-uile seòrsa deoch a bha ceadaichte agus a leigeil uallach an latha dhiubh, ach chùm na gillean orra suas an staidhre far an robh rùm beag a bha air a chur mu seach airson feadhainn a bha air aoigheachd anns an taigh-òsda. Is ann leis an aon teaghlach a bha an cafaidh ’s an taigh-òsda agus bha na gillean le chèile càirdeach dhaibh.

Shuidh iad aig bòrd a bha ris an uinneig os cionn na sràide agus dh’òrdaich iad cofaidh.

Fhads a bha iad a’ bruidheann bha iad le chèile coimhead a-mach air an uinneig. Chan e gu robh mòran ri fhaicinn aig an àm. Bha e ro thràth anns a’ bhliadhna fhathast airson mòran luchd-turais a bhith timcheall. Cha robh duine ri fhaicinn ach muinntir an àite a’ dol a-mach ’s a-staigh


[TD 3]

às na bùthan, a’ chuid bu mhotha dhiubh an dàrna cuid suas ann am bliadhnaichean no ’nan cloinn sgoile.

Cha robh Tarmad ach air balgam no dhà dhen chofaidh a ghabhail nuair a thug e ’n aire do chòmhlan dhaoine a bha eadar-dhealaichte bhon fheadhainn eile air an t-sràid. Bha mu ochdnar anns a’ chòmhlan, triùir fhear agus còignear bhoireannach. Bha na fir na b’ àirde na a’ chuid bu mhotha den fheadhainn a bha air an t-sràid. Chunnaic Tarmad gun robh duine chloinne an urra aig dithis de na boireannaich air làimh.

“An e sin an fheadhainn à Aimeireaga a thàinig a dh’fhuireach aig Drochaid Sgoraig?” dh’fhaighnich e de Ruairidh.

“ ’S iad,” arsa “Tha na h-uimhir dhiubh ann ’s tha creideamh neònach air choreigin aca. Ach nach eil---?” Stad e agus thug e sùil air Tarmad a bha a’ coimhead a-mach air an uinneig.

Bha na coigrich a’ bruidhinn ’s a’ gàireachdaich ’nam measg fhèin. Chunnaic Tarmad gun robh iad uile a’ toirt àite sònraichte do aon fhear mòr, bàn, a bha, a-rèir coltais, ’na cheannard orra. Rinn aonan de na fireannaich eil gàire ’s thuirt e rudeigin ris an fhear mhòr ach ma thubhairt, chunnaic Tarmad aodann an fhir mhòir ag atharrachadh ’s a’ fàs cruaidh. Thionndaidh e air an fhear eile agus ’s ann a shaoileadh Tarmad gun robh e faicinn an lasaidh a bha anns na sùilean aige leis an fheirg. Sheas am fear eile ’s a cheann crom fhads a bha an sruth fhaclan a’ dòrtadh thairis air mar gun robh e gabhail ris an achmhasan a bha am fear mòr a’ toirt dha, ach stad am fear mòr cho luath ’s a thòisich e. Thraogh an fhearg às an aodann aige agus chuir e làmh air gualainn an fhir eile mar gun robh e toirt maitheanas dha.

Thog am fear eile a cheann agus rinn e snodha-gàire ach aig an aon àm chunnaic an dithis aig an uinneig e suathadh air falbh na deòir bho shùilean mus do lean e-fhèin is càch am fear mòr suas Sràid Wentworth.

Thionndaidh Tarmad ri Ruairidh.

“Dè bha thu dol a ràdh m’ an deidhinn?” ars esan.

Bha Ruairidh a’ coimhead caran mì-chomhortail, mar gun robh e duilich gun tug e tarraing sam bith air na coigrich.

“Uill, na tog ceàrr mi,” ars esan. “Chan ann a’ faighinn coire tha mi idir, ach nach eil càirdean aig Sìne, do phiuthar, a-measg na feadhainn ud?”

Bha aodann Tharmaid stòlda nuair a fhreagair e.

“Chuala mi i bruidhinn m’ an deidhinn ceart gu leòr,” ars esan, “ ’s bha mi tarraing aiste m’ an deidhinn ach, an deaghaidh na chunnaic sinn


[TD 4]

an dràsda ’s dòcha gum bu chòir dhomh bruidhinn rithe. Chan eil mi cinnteach carson, ach chuir am fear mòr bàn sin seòrsa de ghaoir ’nam fheòil!”

Nuair sin rinn e gàire.

“Chan e gu bheil gnothach sam bith agamsa cò na càirdean a th’ aig Sìne agus, gu dearbh, ’s e i-fhèin a cheart tè a chanas sin rium!” Dh’fhàs aodann na bu stòlda a-rithist.

“Chan eil ann ach nach eil i ach naodh bliadhna deug a dh’aois ’s nach eil m’ athair beò airson comhairle thoirt dhi!”


[TD 5]

2

Ràn anns a’ Ghaoith

Bha Mòrag, a mhàthair, anns a’ chidsin a’ fuine nuair a chaidh e staigh, a’ bruthadh sìos gu làidir air an taois mhin-choirce ’s ga thionndadh eadar a làmhan air a’ bhòrd-arain. Ged a bha strìochan liath anns an fhalt dhubh aice ’s e boireannach snog a bha innte fhathast, smaoinich e.

Thug i sùil gheur air nuair a thàinig e staigh an doras ’s chunnaic e faochadh a’ tighinn anns na sùilean aice nuair a bha i ga dìreadh fhèin ’s a’ suathadh an fhuilt air falbh bho malaidh le cùl a dùirn. Cha b’ urrainn do Tharmad mòran fhalach o mhàthair.

“Bha e ceart gu leòr!” arsa Tarmad a’ cur dheth a sheacaid denim ’s ga cur anns a’ phreasa. “Cha robh am manaidsear ach ag iarraidh faighinn a-mach an robh e ’nam bheachd airgead mòr sam bith a chosg airson mìos no dhà.”

“Agus chreid e thu nuair a thuirt thu nach eil!” Bha spòrs ann an sùilean Mòraig. Dh’fhairich Tarmad e-fhèin faochadh nuair a thuig e gun robh i air faighinn thairis air an iomagain mu ghnothaichean airgid a bha oirre anns a’ mhadainn.

Rinn e gàire ’s rug e air ghualainn oirre.

“Bhitheamaid math gu leòr dheth nan robh sibhse air a’ bhodach Ghallda ud à Dun Eideann a phòsadh!” ars esan.

Shad i min ’na aodann, a’ toirt air aghaidh a shuathadh.

“ ’S e peasan a bh’ annad riamh!” ars ise. “ ’S e ainglean a bha ann an Sìne ’s Murchadh an taca riutsa! Thalla ’s cuir na soithichean air a’ bhòrd airson na dìnnearach. Tha mi gu bhith deiseil dhe seo ’s bithidh Murchadh dhachaigh a dh’ aithghearr. Tha Sìne ’g obair anmoch a-nochd.”

Thàinig e staigh air rudeigin a ràdh mu Shìne ’s na h-Aimeireaganaich, ach cha bu toigh leis tuilleadh dragh a chur air a mhàthair ’s i ann am fonn cho math.

’S gann gun robh e air tòiseachadh air a’ bhòrd a dheasachadh nuair a


[TD 6]

chuala e am Ford Fiesta aig Murchadh a’ beucail a-nuas an rathad agus ann an greiseig bhig chunnaic iad an ceann stiorach aige a’ gabhail seachad air an uinneig. Bha Murchadh ’na mheacanaic ann am Portrìgh.

“Eil am biadh deiseil?” ars esan cho luath ’s a thàinig e staigh. “Tha mi-fhìn ’s Calum a’ dol gu disco anns an Ath Leathan.”

“Cha bhi e fada,” ars a mhàthair. “Thalla thusa ’s nigh do làmhan ceart.”

“Bheil fhios agaibh cò chunnaic mise ann am Portrìgh an-diugh?” arsa Murchadh nuair a bha iad uile ’nan suidhe mun bhòrd agus gun feitheamh airson freagairt thuirt e, “Sìne agus fear de na h-Aimeireaganaich. Bha iad a’ gabhail cofaidh còmhla anns a’ Chalaidh aig meadhan latha.”

Chunnaic Tarmad beul a mhàthar a’ teannachadh.

“Co ris a bha e coltach?” dh’fhaighnich e.

“Fear caran àrd le falt donn is seacaid leathair uaine air,” arsa Murchadh. “Cha bhi e ach mu aois Sìne fhèin.”

“Chunnaic mi uair no dhà anns a’ bhaile e,” arsa Tarmad. “Tha coltas laghach gu leòr air.” ’S e seo a bha e smaoineachadh ach, cuideachd, bha e ’g iarraidh beagan fois-inntinn a thoirt dha mhàthair. Cha do dh’innis e idir gur e seo am fear a chunnaic e-fhèin ’s Ruairidh a’ faighinn a chàineadh leis an fhear mhòr air Sràid Wentworth o chionn beagan ’s uair a thìde air ais.

Bha e gu bhith dà uair dheug nuair a thill Sìne. Bha Tarmad a’ feuchainn ri tòimhseachan-tarsainn anns a’ phàipear-naidheachd a dhèanamh an deaghaidh dha bhith ag obair fad an fheasgair air mullach na bàthcha agus bha a mhàthair ’na suidhe air taobh eile an teine bhuaithe a’ fighe. Dh’fhairich iad doras càir a’ dùnadh agus fuaim nam brògan aice air an staran fhads a bha einnsean a’ chàir a’ dol gu àirde.

“Hai!” ars ise a’ tighinn a-staigh dhan chidsin às a’ phoirdse chùil.

Chunnaic Tarmad gun robh snodha-gàire caran mì-nàdarrach air a h-aghaidh ’s fhios aice nach robh a màthair toilichte gun robh i muigh cho fada leis a’ choigreach Aimeireaganach.

Cha d’ rinn a màthair snodha-gàire idir.

“ ’S cinnteach nach robh tìde agad ithe ceart!” ars ise, a’ coimhead air Sìne thairis air na speuclairean aice ’s na bioran-fighe fhathast a’ dol gu trang.

“O bha! Ghabh mi mo dhìnnear,” arsa Sìne a’ tionndadh air falbh ’s a’ togail a sùilean ri Tarmad gun fhiosda dha màthair airson sealltainn dha


[TD 7]

cho sgìth ’s a bha i de chàineadh a màthar, mus deach i mach a chur dhith a còta.

“Chan eil mi toilichte idir i bhith falbh leis an fhear ud, ’s gun fhios againn co às a thàinig e no dè ’n seòrs duine th’ ann!” arsa Mòrag ’s na bioran a’ dol aig astar math.

Bha fhios aig Tarmad dè ’n ath rud a chanadh i.

“Tha còir agad-sa bruidhinn rithe. ’S tu ceann an taighe o nach eil d’ athair beò!”

Chùm Tarmad a shùil air a’ phàipear ged a bha fhios aige nach robh e gu feum sam bith dha bhith feuchainn ri fuasgladh fhaighinn anns an tòimhseachan a-nise.

“Uill, tha i naodh-deug, a Mhàthair,” ars esan. Bu chòir fhios a bhith aice fhèin dè tha i dèanamh a-nise!”

Bha an aon chòmhradh air a bhith aca iomadach uair mar tha.

“Tha sin soirbh gu leòr a ràdh,” ars a mhàthair a’ stopadh na bioran anns a’ bhaga aice ’s i ’g èirigh a dhèanamh na teatha, “ach tha fhios agad, a dh’ aindeoin bliadhnaichean, nach eil innte ach am pàisde fhathast ’s chan eil aice ach sinne airson stiùireadh a thoirt dhi.” Chaidh i a lìonadh a’ choire.

Thàinig Sìne staigh dhan t-seòmar-cadail aig Tarmad an deaghaidh dom màthair a dhol a leabaidh. Chaidh i null g’ a ionnsaigh far an robh e ’na shuidhe ri taobh na leapa a’ cur dheth a bhrògan ’s chuir i làmh air a cheann.

“Tha mi duilich, a Tharmaid,” ars ise. “Tha fhios agam na tha thusa faighinn bho Mhamaidh ri mo linn-sa!”

“ ’S ann airson gu bheil i cho measail ort a tha i dèanamh a leithid a dh’ othail!” arsa Tarmad.

“Ach tha fhios agam air sin,” ars ise, “ach b’ fheàrr leam gu leigeadh i leam. Tha mi sean gu leòr a-nise airson fhios a bhith agam air m’ inntinn fhìn!”

Sheall Tarmad oirre dìreach anns an aodann.

“Ach a bheil, a Shìne? ’S e sin a’ chùis. A bheil fhios agad dè a tha thu dèanamh?”

Chrom Sìne air a bheulaibh ’s rug i air làimh air mar a bhiodh i riamh a’ dèanamh nuair a bhiodh iad leotha fhèin ’s i ’g iarraidh gnothach cudtromach air choreigin a nochdadh dha.

“Tha mi ’g iarraidh gun tuig thusa, Tharmaid,” ars ise, “seach duine sam bith eile. Tha mi faireachadh nas toilichte còmhla ri Karl agus aig an


[TD 8]

aon àm…” Stad i airson greiseag agus an uair sin… “nas motha aig an taigh na tha mi còmhla ri duine sam bith eile…ach, ach thu-fhèin!” ars ise le gàire.

Rinn Tarmad e-fhèin gàire ’s rug e air an làimh eile aice.

“ ’S tu tha eòlach air gillean!” ars esan. “Cha do dh’fhairich mi riamh gun robh thu falbh le duine sam bith ach Calum a’ Ghobha ’s Iain Bàn, an dithis a bha air an aon chlas riut anns an sgoil!”

Dh’ fhàs an snodha-gàire air aodann Sìne nas leatha.

“Tha iad laghach le chèile ach cha d’fhuair mi riamh cho faisg orra ’s a fhuair mi air Karl…a thaobh faireachdainnean!” ars ise, a’ toirt buille do ghlùin Tharmaid nuair a chunnaic i gàire tighinn air aghaidh.

Rug Tarmad air làimh oirre a-rithist.

“Uill, mar a tha fhios agad, chan eil mise gam fhaireachadh fhìn comasach air comhairle thoirt dhutsa no do dhuine sam bith eile ach –” Rinn e gàire. “Tha fhios agam gur e ‘comhairle bhuat nach d’fhuaradh agad’ a tha seo, ’s gun d’rinn mise amadan dhiom fhìn a’ ruith às deaghaidh Eilidh Alasdair, ach thoir an aire! Na leig le do chridhe cus làmh-an-uachdair a bhith aige air do cheann mus urrainn dhut!”

Chuir Sìne aodann sòlaimte oirre mar a bhitheadh i dèanamh nuair a bhiodh i tarraing às agus thuirt i eadar fealla-dhà ’s da-rìreadh, “Gabhaidh mise comhairle ghlic mo bhràthar.”

Dh’fhàs aodann Tharmaid stòlda a-rithist.

“Ach dè mu dheidhinn a’ chreidimh aige?” ars esan.

“Tha iad a’ bruidhinn air sìth fad an t-siubhail,” arsa Sìne. “ ’S cinnteach nach eil càil ceàrr air sin!”

“ ’S cinnteach nach eil ach chunnaic mi ’n ceannard aca---Dè ’n t-ainm a th’ air--?”

“Marston Singer,” ars Sìne.

“Uill, chunnaic mi e tionndadh air fear eile aca ’n diugh….’s tha mi smaoineachadh gur e Karl a bh’ ann---ann an dòigh gu math fiadhaich.”

Thàinig rudhadh ann an gruaidhean Sìne.

“ ’S e Karl a bh’ ann ceart gu leòr. Bha e ’g innse dhomh. Thuirt e gun robh còir aig na companaich, mar a chanas iad riutha fhèin, barrachd gnothaich a bhith aca ri muinntir an àite, ach tha Marston a’ cumail a-mach nach bu chòir gnothach a bhith aca ach ri feadhainn a ghabhas ris a’ chreud aca.”

“ ’S dè thuirt Karl mu dheidhinn na dòigh anns na ghabh Singer ris na beachdan aige?”

[TD 9]

“Cha chluinn e càil an aghaidh Singer. Tha e ràdh gu feum luchd-leanmhain creidimh, no pàrtaidh sam bith gèilleadh don cheannard aca. Tha e soilleir,” ars ise, “gu bheil buaidh anabarrach làidir aig Marston Singer air na companaich uile agus”---Stad i greiseag ’s an uair sin chùm i oirre a-rithist. “Tha mi smaoineachadh nach eil Karl ro chinnteach às fhèin. Thuirt e rium uaireigin gun robh athair uabhasach cruaidh air nuair a bha e òg.”

“ ’S dè mu do chreud-sa?”

“Uill, ged nach eil mi ’nam bhall den eaglais tha fhios agam gu bheil àite mòr aig sìth anns a’ chreud againne cuideachd.”

“Tha barrachd ’s sin anns a’ chreud againne ach co-dhiù---”

Phòg Tarmad a malaidh.

“Cuimhnich thusa comhairle ghlic do bhràthar! ’S fheàrr dhut a dhol a leabaidh a-nise!”

Chuir Sìne làmh air gach gualainn agus phòg i air ais e.

“Mòran taing, a Tharmaid,” ars ise. “Rinn e feum dhomh bruidhinn riut. Nach eil mi fortanach gu bheil bràthair cho glic agam!”

“Thalla leabaidh, a bhradag!” ars esan le gàire agus le crathadh làimhe shlèag i mach an doras air eagal gun dùisgeadh i a màthair.

Bha Tarmad a’ cromadh a-rithist airson a bhrògan a thoirt dheth nuair a chuimhnich e gun do dh’fhàg e geata na pàirce deis fosgailte ’s b’fheudar dha dhol a-mach g’ a dhùnadh. Bha a’ ghaoth air èirigh beagan ’s nuair a bha e dùnadh a’ gheata chuala e rudeigin a shaoil e ’n toiseach a bha coltach ri cuideigin a’ bruidhinn ann an guth ìseal ach ann am mionaid no dhà shaoil e gun robh e na bu choltaiche ri cuideigin a’ rànaich le pian no eagal. Thàinig am fuaim na bu làidire an ath thuras ’s cha robh teagamh sam bith an turas seo gur e ràn a bha ann. Thuig e cuideachd gur ann bho chàmpa nan coigreach a bha am fuaim a’ tighinn.

Dh’fhairich Tarmad gaoir a’ dol tro fheòil ’s thàinig crith air. Dhùin e ’n geata cho luath ’s a bha aige agus ghreas e air ais a-staigh.


[TD 10]

3

Bàs anns a’ Mhonadh

Cha robh Tarmad ach air teàrnadh far an tractair an ath mhadainn airson na caoraich a bhiathadh nuair a chuala e càr a’ stad air a chùlaibh. Nuair a thionndaidh e dh’aithnich e càr a’ mhinisteir ùir, Pàdraig Siosal. Ged a bha Pàdraig ùr don sgìre ’s ann à Slèite bha e. Bha e-fhèin is Tarmad còmhla anns an sgoil ’s an oilthigh agus b’ aithne dhaibh a chèile gu math.

Thàinig Pàdraig a-mach às a’ chàr agus thòisich e air slaodadh nam bèilichean a-mach às an tractar còmhla ri Tarmad.

“Bithidh iad a’ ràdh gur e ministear neònach a th’ annad, a’ falbh le geansaidh ort ’s a’ biathadh chaorach!”

Rinn Pàdraig gàire.

“Cha dèan e mòran diofair,” ars esan. “Nach eil feadhainn gam dhìteadh airson brògan donn a bhith orm co-dhiù!”

Chuimhnich Tarmad nach robh am mansa aig Pàdraig ach mìle air falbh à Baile a’ Chùirn, am baile aige fhèin, air taobh eile càmpa nan Companach.

“An cuala thu èigheach sam bith a-raoir, a Phàdraig?” ars esan nuair a bha e sadadh na bèile mu dheireadh thairis air an fheansa.

“Gu dearbh, chuala. On tha mi fuireach leam fhìn tha mi nas mothachaile air a h-uile fuaim na b’ àbhaist dhomh ’s cha robh mi ach air na naidheachdan anmoch air an telebhisean a chur dheth mu mheadhan oidhche nuair a chuala mi rànaich. Bha agam an toiseach gur e èigh beathaich a bha ann ach nuair a chaidh mi don doras-cùil ’s a chuala mi an ath ràn, rachainn air mhionnan gur e èigh duine a bh’ ann. Dh’fhan mi greis mhath aig an doras ach cha chuala mi ’n còrr. Shaoil mi gur ann às a’ chàmpa a bha e tighinn.”

Fhad ’s a bha iad ’nan seasamh a’ còmhradh chunnaic iad bhan dhearg a’ phosta tighinn a-nuas an rathad. Stad i far an robh iad agus shìn Eirdsidh Ruadh, am posta, dhaibh le chèile na litrichean a bha aige


[TD 11]

dhaibh.

“Nach duilich mar a thachair!” ars esan.

“Dè bha sin?” arsa Pàdraig.

“Tha am fear òg a fhuair iad marbh anns a’ mhonadh thall an-siud anns a’ mhadainn!” ars am posta.

“A bheil fhios aca co bh’ ann?” dh’fhaighnich Tarmad.

“ ’S e fear de na companaich às a’ chàmpa thall an-siud a bh’ ann. ’S e Fennell an t-ainm a bh’ air. Tha cuimhne agam gun tug mi litir no dhà g’ a ionnsaigh.”

“Dè thainig ris?” arsa Pàdraig.

“Tha iad a’ ràdh gun deach e le creig,” ars Eirdsidh, “ ’s is beag an t-iongnadh ’s e muigh leis fhèin air an oidhche ’s gun e eòlach air an àite!”

“ ’S fheàrr dhuinne dhol dhan pholais!” arsa Pàdraig ri Tarmad.

“ ’S fheàrr.”

Bha Eirdsidh a’ sealltainn orra le iongnadh.

“Chuala sinn le chèile èigheach anns a’ mhonadh a-raoir!” arsa Tarmad.

B’ aithne dhaibh an t-Inspector ann am Portrìgh, Niall Mòr MacLeòid.

“Dè ’n t-ainm a bh’ air a’ ghille chaidh mharbhadh?” arsa Tarmad. Bha e smaoineachadh leis na thuirt Eirdsidh nach e Karl a bha ann ach, air sgàth Sìne, bha e ’g iarraidh dèanamh cinnteach.

“Bill Fennell,” arsa Niall, a’ sealltainn air Tarmad. “Am b’ aithne dhut e?”

“Cha b’ aithne,” arsa Tarmad agus dh’innis e do Niall mar a thachair.

“Tha mi creidsinn gun tèid ur gairm dhan choinneimh-sgrùdaidh a bhios air a cumail an taca ris a’ bhàs seo,” arsa Niall nuair a chuala e na bha aca ri innse dha mun oidhche roimhe. “Tha mi-fhìn a’ smaoineachadh gur e tubaist a bh’ ann ach bha aon rud neònach mu dheidhinn.” Dh’ìslich e ghuth. “Bha sùilean a’ chuirp fosgailte nuair a fhuair sinn e ’s chan fhaca mi-fhìn a leithid a choltas eagail air aodann duine riamh!”

“ ’S cinnteach nam fairicheadh duine sam bith e-fhèin a’ falbh le creig gum biodh eagal uabhasach air!” arsa Pàdraig.

Dh’aom Niall Mòr a cheann.

“ ’S dòcha gur e sin a bh’ ann,” ars esan. “ ’S cuideachd, chuala sibhse dà èigh. Feumaidh gun robh e beò fada gu leòr airson tuigsinn dè bha air tachairt dha ged a bha a dhruim briste!”


[TD 12]

“Tha fhios agad gu bheil Sìne falbh le fear de na companaich?” Tarmad ri Pàdraig ’s iad ’nan suidhe ann an seòmar-cofaidh a’ Bhèiceir anns an sgueir.

“Tha,” arsa Pàdraig ’s cha tuirt e ’n còrr.

Thàinig e staigh air Tarmad gun robh Pàdraig e-fhèin measail air Sìne. Bha cuimhne aige air an turas a thàinig Sìne a choimhead air nuair a bha e ann an Oilthigh Ghlaschu. ’S ann aig àm Nollaige bha e agus bha an <eng>carnival<gai> ’s an siorcas ann an Talla Kelvin. Bha spòrs aca an oidhche a chaidh iad ann---e-fhèin ’s Sìne ’s Pàdraig. Bha dùil aige gun leanadh Pàdraig ’s Sìne orra a’ faicinn a chèile ach, ge bith dè bu choireach, cha do thachair sin. Chaidh Sìne air ais gu a h-obair anns a’ bhanca ann am Portrìgh ’s chum Pàdraig air le chùrsa anns an Oilthigh. Shaoil Tarmad aig an àm gun robh iad le chèile caran diùid ’s gum b’ e sin a bu choireach.

“Dè tha thu saoilsinn de chreideamh nan companach?” arsa Tarmad an deaghaidh greis.

“Uill, chan eil fhios agam air cus m’ a dheidhinn,” arsa Pàdraig. “Is ainneamh creideamh anns nach eil math air choreigin ’s tha mi dèanamh dheth gu bheil ceangal aig a’ chreideamh aca ris a’ chreideamh Chrìosdaidh, ach saoilidh mi gu bheil an ceannard aca, Marston Singer, a’ cur a chair fhèin air. Faodaidh duine creideamh a chur gu feum airson na rùintean aige fhèin a thoirt gu buil ’s airson làmh-an-uachdair fhaighinn air daoine eile.”

“Mar a thuirt thu-fhèin,” arsa Tarmad. “Faodar sin a ràdh mu chreideamh sam bith ’s nach robh ’s nach eil e fìor mun chreideamh Chrìosdaidh cuideachd?”

“ ’S e ’n fhìrinn a th’ agad,” arsa Pàdraig. “Ach a dh’ aindeoin gach uilc ’s droch ghnìomh a chaidh a dhèanamh ann an ainm a’ chreidimh Chrìosdaidh tha beatha nan naomh anns gach meur dhen eaglais agus na rudan a thuirt Crìosd anns na sgriobtairean air seasamh airson ceudan bliadhnaichean a-nise.”

“Agus cuideachd---” Stad Pàdraig ’s a shùil air an doras ’s thionndaidh Tarmad airson faicinn dè ghlac aire.

Bha fireannach a’ tighinn a-staigh air an doras. Bha a cheann crom ach ’s e ’n iomagain uabhasach a bha anns na sùilean aige a ghlac aire Phàdraig. Dh’aithnich Tarmad e. ’S e Karl a bha ann.


[TD 13]

4

An Nighean Bhàn

“Uill, an robh sùil agad ris a’ chòrr,” arsa Pàdraig. Cha robh dearbhadh sam bith ann gun deachaidh droch ghnìomh a dhèanamh. Cha b’ urrainn dhuinne a ràdh ach gun cuala sinn èigheach.”

“ ’S cinnteach nach robh,” arsa Tarmad, “ach cha mhòr nach eil mi cinnteach gur e murt a chaidh a dhèanamh air a’ ghille ud!”

Bha iad dìreach air tighinn a-mach às a’ chùirt-rannsachaidh far an cuala iad an siorram a’ toirt seachad a cho-dhùnaidh gur e tubaist a b’ adhbhar dhan bhàs aig Bill Fennell.

“An tug thu ’n aire dhan dòigh anns an robh Singer a’ coimhead ort nuair a bha thu toirt seachad do theisteanas dhan chùirt?” arsa Pàdraig.

“Chunnaic. Dh’fhairich mi na sùilean aige a’ dol tromham,” arsa Tarmad, “agus bha e coimhead ortsa anns an aon dòigh. Tha mi…”

“Ist! Seo e tighinn!” arsa Pàdraig, a’ cur a làimh air gaoirdean Tharmaid.

Thionndaidh Tarmad ’s chunnaic e Singer ’s dithis den luchd-leanmhainn aige tighinn a-mach às an taigh-cùirte. Rinn Singer dìreach air an àite far an robh Tarmad is Pàdraig ’nan seasamh.

Dh’fhairich Tarmad seòrsa de dh’ eagal ’s thug e leòr dha a ghrùnnd a sheasamh. Bha e cinnteach gu robh Pàdraig a’ faireachadh an aon rud.

Choisich Singer suas g’ an ionnsaigh gus an robh e fèir mu choinneamh Tharmaid. Leis na sùilean domhainn donn ud a’ coimhead dìreach ’na aghaidh dh’fhairich Tarmad fuachd ’na bhroilleach ’s bha e ’n dòchas nach tug duine ’n aire gun robh a ghlùinean air chrith. Cha tug duine riamh air faireachadh mar sin ach an seann mhaighstir-sgoile a bha aige anns a’ bhun-sgoil ach bha seo na bu mhiosa. Bha eagal air ron mhaighstir, ach cha do dh’fhairich e ’m fuachd a bha seo idir.

Cha robh cabhag air Singer bruidhinn idir ’s bha fhios aig Tarmad gun robh Singer a’ tuigsinn na buaidh a bha aige air. Nuair a bhruidhinn e ’s ann an guth ìseal ach le neart eagalach air a chùlaibh.


[TD 14]

“Tha mi ’n dòchas gu bheil thu riaraichte nise gur e tubaist a bha anns a’ bhàs aig Bill Fennell, a Mhgr Rois!” ars esan.

Rinn Tarmad doth.

Cha mhòr nach tuirt e leis an eagal a bh’ air ’s na sùilean domhainn ud ga sgrùdadh gun robh e cinnteach gur e tubaist a bha ann ach aig an aon àm bha fuil a shinnsirean ag èirigh ’s ga phutadh gu dùbhlan a thoirt dhan fhear mhòr seo. Mu dheireadh shaoil e, ged a bha an fhearg a’ strìth ris an eagal a-nise, gur e bu ghlice dha gun chus teagaimh a thogail ann an inntinn Singer fhathast.

“Uill,” ars esan, a’ fiachainn ris a’ chrith a chumail às a’ ghuth aige, “thuirt an siorram gum b’ e tubaist a bha ann agus feumaidh gu bheil sin ceart!”

Dh’fhairich e fallas air a mhalaidh.

Thàinig seòrsa de ghàire gu bilean Singer agus bha fhios aig Tarmad gur e gàire buaidh a bha ann. Bha fhios aige cuideachd gun robh Singer a’ tuigsinn na buaidh a bha aige air-san ’s air daoine eile cuideachd.

“Tha mi toilichte gur e sin do bheachd, a Mhgr Rois,” arsa Singer.

“Tha thu làn di-beathte tighinn do na coinneamhan againn uair sam bith– agus sibhse cuideachd, a Mhinisteir,” ars esan a’ tionndadh ri Pàdraig.

Leis an sin thionndaidh e-fhèin ’s an dithis a bha còmhla ris air falbh ’s rinn iad air a’ chàr aca.

Dh’fhairich Tarmad an rudhadh ’na aodann.

“Air dòigh tha mi duilich nach tug mi ’n aghaidh air, a Phàdraig!” ars esan. “Dh’aithnich e gun do chuir e ’n t-eagal orm ’s tha mi leamh airson sin!”

“Tha thusa nas motha na mise!” arsa Pàdraig le gàire. “ ’S ann a bha mise dèanamh deiseil airson teicheadh!”

“Chan eil mi creidsinn sin idir,” arsa Tarmad, ’s e tighinn g’ a ionnsaigh fhèin mar a bha Pàdraig ag iarraidh. “Tha cuimhn’ agam air an latha a shlais thu Calum a’ Ghobha ’s e fada nas motha na thu!”

“Chan e Calum a’ Ghobha tha seo idir ged tha!” arsa Pàdraig air a shocair.

“Gu dearbh chan e!” arsa Tarmad, “ach, aig an aon àm, cha bu thoigh leam smaoineachadh gun d’fhuair an seòd ud làmh an uachdair orm. Chan eil an gnothach seo seachad fhathast. Feumaidh sinn a bhith faiceallach!”

“Gu dearbh feumaidh!” arsa Pàdraig. “Eil fhios dè bha air cùl an fhiathachaidh a thug e dhuinn tadhal orra?”


[TD 15]

“Chan eil fhiosam,” arsa Tarmad. “Ged is e buidheann chreidmheach a th’ annta chan eil iad a’ toirt fiathachadh coitcheann do dhaoine tighinn a dh’ ionnsaigh nan coinneamhan aca idir. Tha iad a’ taghadh na feadhainn dha bheil iad a’ toirt cuireadh. ’S dòcha gur e feadhainn a tha iad a’ meas a bhitheadh soirbh an tionndadh a dh’ ionnsaigh na creidimh aca th’ annta, no…”

“Feadhainn air a bheil iad ag iarraidh grèim fhaighinn airson adhbhar air choreigin eile!” arsa Pàdraig.

Dh’fhàs aodann Tharmaid na bu stòlda ged nach do choimhead e air Pàdraig anns an aghaidh idir.

“Dh’fhaodadh gu bheil thu ceart!” ars esan a’ coimhead air thoiseach air.

“Bithidh iad teagmhach m’ ar deidhinn à seo a-mach!”

“Cha robh Karl anns a’ chùirt idir,” arsa Pàdraig.

“Cha robh ’s tha Sìne air a bhith staigh a’ chuid bu mhotha dhen t-seachdain seo ’s coltas caran dubhach oirre. ’S e mo bharail gu bheil fhios aig Karl air cus mu na thachair ’s gu bheil iad ga chumail a-mach às an t-sealladh. Dh’fhaodadh gu bheil e ann an cunnart!”

Rinn Pàdraig osna.

“B’ fheàrr leam gun d’reigheadh e air ais a dh’Aimeireaga, ach chan eil mi ’g iarraidh gun èireadh càil dha!” ars esan.

Thàinig gàire gu bilean Tharmaid, ach cha b’ ann a’ magadh a bha e idir.

“Bheil e mar sin, a Phàdraig?” ars esan. “Bha dùil agamsa gun robh sibh dol a thighinn còmhla nuair a bha sinn ann an Glaschu.”

“Bha mise ro dhiùid ’s tha mi dhen bheachd gun robh Sìne smaoineachadh gun robh mi coma co-dhiù,” arsa Pàdraig. “ ’S e glaoic a bh’ annam!” ars esan le bith g’ a ionnsaigh fhèin.

“Uill, ’s iomadh car a chuireas an saoghal dheth,” arsa Tarmad. “Cha bhi fhios agad dè thachras fhathast!” Ach ged a thuirt e seo bha cuimhne aige air an dòigh a bhruidhinn Sìne mu dheidhinn Karl.

“Co-dhiù…” Choimhead Pàdraig air uaireadair. “Tha mise dìochuimhneachadh mo dhleasdanas. Tha agam ri dhol dhan ospadal a choimhead air Eirdsidh ruadh a’ Chreagain.”

“Glè mhath,” arsa Tarmad. “Chì mi dh’aithghearr thu, a Phàdraig agus cuiridh mi fios thugad ma dh’èireas càil às ùr. Tha mi smaoineachadh gu feum sinn a bhith cur brath g’ a chèile a h-uile latha. Dh’ fhaodadh gu bheil sinn ann an cunnart. Cha thoigh leam sin a ràdh ach tha mi smaoineachadh gur e’n fhìrinn a th’ ann!”

[TD 16]

“Bithidh mi air m’ fhaicill,” arsa Pàdraig, “agus chì mi a-màireach thu.”

An deaghaidh do Phàdraig falbh choisich Tarmad a-null dhan Chalaidh. Bha e ceithir uairean ’s bha e smaoineachadh gur dòcha gum bitheadh Ruairidh ann an sin.

Leis na bha air inntinn cha robh e cho mothachail ’s a bha còir aige a bhith a’ tionndadh a-staigh dhan chafaidh ’s mus robh fhios aige dè bha tachairt, bhuail e ann an nighinn a bha dol a-null le cupa cofaidh gu bòrd agus dhòirt a’ chuid as motha dhen chofaidh air an làr.

“O, tha mi duilich!” arsa Tarmad. “Cha robh mi coimhead càite an robh mi dol!”

Rinn an nighean gàire. Bha na sùilean aice donn ’s bha ’n t-sròn aice tionndadh suas beagan.

“Na gabh dragh dheth!” ars ise ann an guth Aimeireaganach, “tha mi ’g òl cus cofaidh co-dhiù!”

“Gheibh mi cupa eile dhut,” arsa Tarmad. ’N ann geal a bha e?”

“Cha b’ ann – dubh,” ars an nighean, “ach cha leig thu leas…” ach an uair sin dh’ aom i a ceann le gàire.

“Glè mhath,” ars ise.

Nuair a chaidh Tarmad a-null leis a’ chofaidh dhan bhòrd far an robh i ghluais i siuga bainne an dàrna taobh airson àite dhèanamh dha na cupannan.

“An robh thu feitheamh ri duine?” arsa Tarmad.

“Tha mi feitheamh ri mo bhràthair a thighinn gu m’ iarraidh,” ars ise ach cha bhi e seo airson greiseag fhathast. Thuirt e gu faiceadh e mi aig leth-uair an deaghaidh ceithir ’s an seòrsa duine th’ ann tha fhios agam nach bi e seo gu ’n uair sin…Ma tha thu ’g iarraidh suidhe ’n seo!” Agus rinn i gàire.

Rinn Tarmad e-fhèin gàire agus shuidh e.

“Is mise Tarmad Ros,” ars esan, “agus buinidh mi dhan eilean seo.”

“Is mise Miranda Singer,” ars ise.


[TD 17]

5

Sùilean an Tìgeir

“Uill,” arsa Miranda ’s an deamhain anns na sùilean aice. “Tha fhios agam gur e ‘tè a bu chòir iongnadh a ghabhail dhith’ a tha m’ ainm a’ ciallachadh anns an Laidinn ach cha do shaoil mi riamh gun adhbharaicheadh e leithid a dh’iongnadh ’s a tha thusa nochdadh, a Tharmaid!”

Thàinig Tarmad g’ a ionnsaigh fhèin ’s ghabh e staigh gun robh a bheul fosgailte ’s gun robh e ga coimhead gun a bhith ràdh guth.

Chrath e cheann ’s rinn e gàire.

“Tha mi duilich!” ars esan, “ach feumaidh mi faighneachd a bheil thu càirdeach dhan fhear a tha ’na cheannard air a’ chàmpa aig Drochaid Sgòraig?”

“Tha,” ars ise, ’s nuair a chunnaic i aodann ag atharrachadh a-rithist rinn i osna ’s chrath i a ceann.

“A bheil mo bhràthair air gnothaichean a mhilleadh orm an seo cuideachd?” ars ise.

“Leis an fhìrinn innse,” ars ise a’ leantainn oirre, “ ’s e mo leth-bhràthair a th’ ann. Dhealaich a mhàthair ’s m’ athair an uair a bha Marston gu math òg ’s greis an deaghaidh sin phòs e mo mhàthair. Tha fhios agam ri linn rudan a bhitheas piuthar m’ athar a’ ràdh gur e boireannach neònach a bha ann an ciad bhean m’ athar ’s gun robh feadhainn a’ cumail a-mach gun robh buinteanas aice ris an sgoil dhuibh, ach chan fhaca mise riamh i agus chaochail i bliadhna no dhà air ais.”

Choimhead Tarmad anns na sùilean brèagha dùrachdach ’s chuir e a làmh air a gaoirdean.

“Cha leig thu leas seo innse dhòmhsa, a Mhiranda,” ars esan. “Chan eil còir sam bith agam-sa air a bhith gabhail gnothaich ri cùisean an teaghlaich agad-sa…” Chunnaic e aodann Miranda ag atharrachadh ’s i coimhead seachad air a ghualainn.

“Tha sin ceart!” arsa guth air a chùlaibh.


[TD 18]

Thug cridhe Tharmaid leum às nuair a thionndaidh e a cheann ’s a chunnaic e Marston Singer ’s triùir dhen luchd-leanmhain aige ’nan seasamh an sin.

“Cha robh dùil agam gun coinnicheamaid cho luath a-rithist!” arsa Singer.

Chum Tarmad a shùil air Singer. Ged a bha e faireachadh a’ bhagraidh a bha tighinn bhon duine bha seòrsa de dh’fheirg air. Carson a bha am fear seo gabhail gnothach ri daoine, agus ’s dòcha na bu mhiosa, anns an eilean aige-san? Bha e air cur roimhe mar tha nach fhaiceadh Singer gu bràth tuilleadh an t-eagal anns na sùilean aige-san.

“Cha robh na agam-sa!” arsa Tarmad. “Ach tha mi toilichte fàilte chur air tè, no fear-cuairt sam bith a thig don Eilean againn, ’s tha mi gu h-àraidh toilichte gun d’fhuair mi cothrom fàilte chur air an nighinn seo!” Rinn e fiamh-ghàire ri Miranda.

Bha i ga choimhead le seòrsa de chianalas anns na sùilean aice mar gum bu toigh leatha tuilleadh a ràdh ris.

“Feumaidh mi falbh!” ars ise.

Dh’aom Tarmad a cheann is dh’èirich e.

“Tha mi ’n dòchas gum faic mi rithist thu!” ars esan.

Thug e sùil air Singer ’s chunnaic e gun robh sùilean domhainn Singer falamh de dh’fhaireachdainnean sam bith. Bha iad a’ coimhead air mar gum b’ e pìos fiodh a bhiodh ann, no rud sam bith eile a dh’fheumte sguabadh an dàrna taobh airson faighinn cuidhteas e.

Chaidh gaoir troimh Tharmad a-rithist ach chum e a shùil air Singer.

Cha tuirt Singer an còrr. Chùm e a shùil air Tarmad fhad’s a bha Miranda a’ gabhail seachad air ’s an uair sin thionndaidh e air falbh ’s a làmh air gaoirdean na h-ighinn. Ach shaoil Tarmad anns an tiotan mus do thionndaidh e gun robh seòrsa de dh’iongnadh air nach do ghèill Tarmad barrachd dha. Co-dhiù, bha Tarmad ag iarraidh sin a chreidsinn.

Anns an doras thionndaidh Miranda agus chrath i a làmh ris. Bha an cianalas anns na sùilean aice fhathast.

“Chì mi fhathast thu!” dh’èigh e, ach bha i air tionndadh ’s air gabhail a-mach an doras.

Greiseag an deaghaidh sin, a’ dràibheadh air ais gu Baile a’ Chùirn ’s a’ ghrian a’ tionndadh dhan iar air a chùlaibh, thàinig e staigh air Tarmad dè thug na sùilean aig Marston Singer ’na chuimhne.

Bha e turas anns an Sutha ann an Dun Eideann agus stad e aig ionad


[TD 19]

nan tìgearan. Cha robh ann ach an t-aon tìgear mòr agus e-fhèin ga choimhead. Cha robh an tìgear a’ dèanamh càil ach a’ coimhead Tharmaid troimh na crainn-tarsainn. Cha do rinn e beuc no eile ach ’na laighe an siud a’ sealltainn air Tarmad. Cha robh faireachdainn sam bith ann an sùilean an tìgeir ach bha fhios aig Tarmad agus bha fhios aig an tìgear mura b’ e na crainn-tarsainn gun leumadh an tìgear air leis an neart uabhasach aige ’s gun sgriosadh e e.


[TD 20]

6

An Luchd-Faire

An ath latha bha Tarmad a’ faicinn aodann Miranda ’na inntinn ge bith dè bha e dèanamh agus bha e gu math trang oir bha àm breith nan uan air tòiseachadh. Bha na faclan aice an oidhche roimhe, “Bheil mo bhràthair air gnothaichean a mhilleadh orm ann an àite eile?” a’ ruith tro inntinn. ’S e leth-bhràthair dhi a bha ann am Marston Singer. Dè an smachd a bha aige oirre? Gu dearbh dè ’n seòrsa smachd a bha aige air a luchd-leanmhainn air fad? Dh’fhairich e-fhèin an cumhachd aig Singer an latha roimhe. Bha neart eagalach a’ bruthadh a-mach às an duine agus aig an aon àm falamhachd uabhasach de dh’fhaireachdainnean daonda sam bith. Dh’fhairich Tarmad e-fhèin a’ fàs caran fuar leis an smaoin. Bha e mar nach buineadh Singer dhan t-saoghal seo idir, gur e creutair uile gu lèir coimheach à planaid eile a bha ann.

Ach is ann air aodann Miranda a bu mhotha a bha a smaointean. Mar a bha am falt aice a’ sguabadh a malaidh ’s mar a lasadh a sùilean nuair a dhèanadh i gàire. An deaghaidh dha dùsgadh anns a’ mhadainn cha robh e tuigsinn an toiseach carson a bha e faireachadh cho toilichte ’s an uair sin chuimhnich e.

“Thoir an aire!” thuirt e ris fhèin, “air neo nì thu amadan dhiot fhèin a-rithist!” Ach bha e fhathast a’ faireachadh toilichte a dh’ aindeoin sin.

Bhris aon rud air a smaointean ged tha. An uair a sheall e air Sìne aig a’ bhòrd anns a’ mhadainn thug e ’n aire cho geal ’s a bha a h-aghaidh ’s thuig e nach do chaidil i ro mhath.

Thug a mhàthair an aire dhi cuideachd.

“A bheil thu faireachadh gu math, a ghaoil?” arsa Mòrag a’ cur a làimh air malaidh Sìne fiach an robh teas innte.

“Tha mi ceart gu leòr, a mhàthair!” arsa Sìne. “Chan eil orm ach beagan dhen ghalair stamaig a tha dol timcheall an dràsda.”

“Tha mi ’n dòchas nach eil ann ach sin!” ars a màthair. “Ach chan e gun robh thu muigh anmoch o chionn lathaichean!”


[TD 21]

Sheall Sìne air Tarmad, ach thionndaidh i a h-aodann air falbh gu math luath ’s thuirt i, “Bithidh mi ceart gu leòr ann an latha no dhà.”

Dh’fhairich Tarmad caran ciontach. Cha robh e air mòran bruidhinn a dheanamh ri Sìne o chionn lathaichean is an raoir bha e-fhèin is Murchadh trang anns na pàircean a’ sealltainn ris na caoraich a bha a’ breith.

Cha do dh’ith Sìne mòran, ’s thog i oirre a Phortrìgh anns a’ chàr aice mus d’fhuair e cothrom bruidhinn rithe.

Bha e trang anns na pàircean fad an latha agus feasgar thàinig Murchadh dhachaigh tràth airson a chuideachadh.

“Chan fhaca thu coltas air Sìne ann am Portrìgh?” arsa Tarmad ris an uair a nochd e anns a’ phàirce-a-deas.

“Chunnaic,” arsa Murchadh. “Chaidh mo chur chun a’ bhanca le airgead agus fhad’s a bha mi ’n sin chunnaic mi Karl a’ tighinn a-staigh agus a’ sìneadh litir, no bileag, do Shìne. Cha do dh’fhan e ach tiotan ’s bha coltas air gun robh e ann an cabhaig. Gu dearbh bha e coimhead mar gun robh an t-eagal air!”

“Tha mi creidsinn gun robh sin air!” arsa Tarmad. “Feumaidh sinn bruidhinn ri Sìne a-nochd.” Bha e air innse do Mhurchadh mar tha mar a thachair e ri Singer an latha roimh ’n sin.

Ach dh’fhòn Sìne mu cheithir uairean ’s thuirt i nach biodh i dhachaigh airson a dìnnear idir, gun robh i dol a-mach còmhla ri Karl.

“Feumaidh gu bheil i faireachadh nas fheàrr!” arsa Mòrag ri Tarmad an deaghaidh dhi an naidheachd seo fhaighinn. ’S dòcha gun tog e a h-inntinn a bhith dol a-mach airson a dìnnear, ach b’fheàrr leam gun robh le cuideigin a mhuinntir an àite seach fear dhe na daoine sin!”

Cha tuirt Tarmad càil. ’S bha e air rabhadh a thoirt do Mhurchadh roimhe sin gun ghuth a ràdh mun choltas a bha air Karl anns a’ bhanca agus a’ bhileag a thug e do Shìne, air eagal gun cuireadh e dragh air am màthair.

Thuit e ’na chadal anns an t-seuthar aig an teine an deaghaidh a dhìnneir. Bha e air a bhith air a chois na h-uiread a thursan an oidhche roimhe sin leis na caoraich ’s bhitheadh e ’n aon rud a-nochd.

Dhùisg e mu ochd uairean ’s chaidh e mach a-rithist. Bha Murchadh a-muigh roimhe. ’S e feasgar brèagha a bha ann ged a bha a’ ghaoth caran fuar ’s bha a’ ghrian a’ cromadh ris an iar.

Bha prosbaig aig Murchadh oir bu toigh leis a bhith coimhead nam bàtaichean agus gu h-àraidh nam bàtaichean-aigeil a bhitheadh a’ seòladh


[TD 22]

suas air cùl Ratharsair fhad’s a bhitheadh e ’na thàmh, no a’ leigeil analach, ach nuair a ràinig Tarmad a’ phàirce-a-deas ’s ann a bha Murchadh a’ coimhead timcheall air leis a’ phrosbaig.

“Tha feadhainn shuas an siud os cionn taigh Ghilleasbaig gar coimhead le prosbaig!” arsa Murchadh. “Bha aon fhear ann an-raoir, ach ’s e dithis a th’ ann a-nochd!”

“Bheil thu cinnteach nach e Gilleasbaig fhèin fear aca?” arsa Tarmad.

“Chan e. ’S e feadhainn òg a th’ annta le chèile. Chan eil aca ach an aon phrosbaig ’s chunnaic mi ’n dàrna fear ga sìneadh dhan fhear eile.”

“Leig leam-sa coimhead!” arsa Tarmad.

“Tha iad air falbh a-nise,” arsa Murchadh, ach thog e strap na prosbaig far amhaich agus shìn e do Tharmad i.

Chan fhaca Tarmad duine ach dh’fhaighnich e, “An ann air taobh a’ mhonaidh dhen rathad mhòr a bha iad?”

“ ’S ann,” arsa Murchadh.

“Chan fhaiceadh Gilleasbaig bhon taigh idir iad, ma tha,” arsa Tarmad, “agus ’s e droch sheans a th’ ann gun cluinneadh e rud sam bith on tha e cho bodhar, ach faighnichidh mi dheth a-màireach an tug e ’n aire do rud sam bith às an rathad timcheall an taighe aige.”

“Chan e càmpairean a th’ annta co-dhiù,” arsa Murchadh. “Chan eil teanta anns a’ mhonadh, no carabhàn ann an àite-seachnaidh chàraichean eadar seo agus Portrìgh.”

“ ’S dòcha gur e na companaich a th’ ann,” arsa Tarmad, “ach chan eil fhiosam carson a bhitheadh iad a’ cumail sùil air an taigh!”

Chaidh Murchadh a leabaidh aig aon uair deug. Bha e sgìth agus bha aige ri bhith aig obair anns a’ gharaids anns a’ mhadainn. Thug Tarmad air Mòraig a dhol dhan leabaidh aig lethuair an deaghaidh aon uair deug ged a b’ ann an aghaidh a toil.

“B’ fheàrr leam gun tigeadh i dhachaigh!” arsa Mòrag. “Bithidh i cho sgìth a-màireach agus aice ri h-obair a fhrithealadh!”

“Thalla sibhse leabaidh!” arsa Tarmad. “Tha agamsa ri bhith air mo chois co-dhiù ’s chan eil adhbhar sam bith airson an dithis againn a bhith nar caithris!”

“Glè mhath, ma tha,” arsa Mòrag. “ ’S cinnteach gu bheil e nas fheàrr dhomh a bhith ’nam shìneadh ged nach dèan mi norrag cadail gus an till i.”

“Ged nach dèanadh nì e feum dhuibh!” arsa Tarmad. Bha e iomagaineach mu dheidhinn a mhàthar a bhith ro sgìth, ach cuideachd


[TD 23]

bha e ’g iarraidh bruidheann ri Sìne leatha-fhèin. Bha fhios aige nach b’ urrainn dhi bruidheann cho fosgarra nam bitheadh am màthair air a cois.

Bha e faisg air meadhan oidhche nuair a dhùisg fuaim einnsean càir e. Dh’aithnich e nach b’ e an t-einnsean aig càr Sìne a bha ann agus chaidh e chun an dorais, ach bha e air sin a dhèanamh co-dhiù oir bha e faireachadh caran an-fhoiseil on chunnaic Murchadh an luchd-faire.


[TD 24]

7

Creideamh nan Companach

An uair e dh’fhosgail e ’n doras chunnaic e ann an solas a’ phoirdse gur e <eng> mini <gai> a bha anns a’ chàr agus ghabh e iongnadh nuair a thàinig Sìne a-mach às. Dh’aithnich e air a h-aghaidh gun robh i air a bhith fo chùram ’s cha do chuir e ceist sam bith oirre fhad ’s a bha i tighinn a-staigh.

“Bheil Mamaidh air a cois fhathast?” ars ise. B’ aithne dhi dòigh a màthar.

“Chan eil,” arsa Tarmad. “Thug mi oirre dhol a leabaidh on bha mise air mo chois co-dhiù, ach ’s fheàrr dhut a dhol a bhruidheann rithe airson sealltainn dhi gu bheil thu ceart gu leòr, air neo èiridh i!”

“Nì mi sin,” ars ise.

Chaidh Sìne suas an staidhre gu rùm-cadail a màthar ’s chuala Tarmad iad a’ bruidheann mus deach e staigh dhan chidsin ’s a chuir e air an coire airson cofaidh a dhèanamh.

An ceann greis thàinig Sìne staigh dhan chidsin. Bha i ’n deaghaidh a còta a chur dhith agus ged a bha a h-aodann bàn bha i coimhead gu math aice fhèin.

“Bha Mamaidh ag iarraidh èirigh agus biadh a dhèanamh dhomh ach dh’innis mi dhi gun do ghabh mi biadh aig sia uairean ’s gun do ghabh mi cofaidh on uair sin. Chan e nach gabh mi cupa eile ’n dràsda!” ars ise, a’ ruith a corragan tron fhalt aice.

“ ’S math gur e thusa tha seo ’s gun do dh’fhan mamaidh anns an leabaidh!” ars ise le fiamh-ghàire goirid.

Bha Tarmad an deaghaidh cofaidh is bainne a chur anns na cupannan. Dhòirt e ’n t-uisge goileach annta a-nise ’s shìn e cupa dha phiuthair.

“Tapa leat, a Tharmaid!” ars ise. “Tha mi feumach air seo!” Thug i balgam às a’ chupa ’s an uair sin thuirt i, “A bheil Murchadh a-staigh?”

Dh’aom Tarmad a cheann.

“Tha,” ars esan. Shaoil e gur e ceist caran neònach a bha seo ach cha tuirt e guth.


[TD 25]

“Tha sin math!” ars ise. “Tha sinn uile sàbhailte a-nise!”

“ ’S e càr Peigi a th’ agam,” ars ise----Tha cuimhne agad air Peigi?----an tè tha ’g obair còmhla rium.”

“Tha,” ars esan.

“ ’S tha ’n càr agams’ aice-se. ’S b’ adhbhar dha seo gu bheil Karl air teicheadh às a’ chàmpa!”

Chunnaic i sùilean Tharmaid a’ fàs na bu mhotha agus chuir i suas a làmh.

“Stad gus an innis mi dhut!” ars ise. “Thàinig e staigh dhan bhanca le bileig a sgrìobh e ag iarraidh orm a choinneachadh aig còig uairean aig àite taobh-a-deas a’ bhaile far a bheil àite-seachnaidh charaichean ri taobh cloich sgoilte. Dh’iarr e orm, nam b’ urrainn domh, càr eile thoirt leam seach am fear agam fhìn air eagal gu faithnicheadh luchd-tòir sam bith an càr agam agus gun leanadh iad mi air sgàth esan fhaighinn.

“Rinn mi-fhìn agus Peigi suaip agus on tha sinn caran coltach ri chèile ’s còtaichean uisge geal oirnn le chèile bha sinn an dòchas nach aithnicheadh duine dè rinn sinn!”

Rinn i gàire.

“Bha Peigi air a togail gu mòr ris a’ phlana ’s thuirt i gun dreigheadh i dhachaigh gu Ceannsaileighre rathad Staffainn is Uige airson gum bitheadh na Companaich a’ saoilsinn gur e mise bh’ innte air mo rathad dhachaigh!”

“Dè dh’ innis thu dhi mun ghnothach?” arsa Tarmad.

“Cha robh tìde agam ach innse dhi gun robh Karl air teicheadh às a’ chàmpa,” arsa Sìne, “ach bha fhios aice gun robh mi falbh le Karl ’s tha Peigi ’n còmhnaidh deiseil airson dibhearsain sam bith. Chan e gur e dibhearsain a tha seo!” ars ise. “Tha mi ’n dòchas gum bi i ceart gu leòr!”

“Tha mi smaoineachadh gum bi,” arsa Tarmad. “Cha bhi iad ag iarraidh strì adhbharachadh gun adhbhar le bhith gabhail gnothach ri tè nach eil ceangailte ri Karl, eadhon ged a dh’aithnicheadh iad nach e thusa th’ innte, ’s tha mi smaoineachadh gun toir an cleas agaibh an car asda!”

“Tha fhios agam a-nise carson a bha iad a’ cumail sùil air an taigh!” arsa Tarmad. Chunnaic e ’n t-eagal a’ tighinn anns na sùilean aice agus chùm e air.

“Chunnaic Murchadh dithis aca leis a’ ghloinne agus bha e smaoineachadh gun robh fear ann an-dè cuideachd---ach cha tàinig iad faisg air


[TD 26]

an taigh,” ars esan.

“Dh’innis Karl dhomh nuair a dh’fhòn e gu m’ ionnsaigh an-raoir gun robh e smaoineachadh gun robh iad air fàs teagmhach mu dheidhinn,” arsa Sìne. “Cha robh e air faighinn gu fòn airson lathaichean ’s bha iad a’ cumail sùil air gun sgur, ach chaidh aige air faighinn gu fòn anns an taigh-bìdhe an-raoir. Thuirt e gun robh e dhen bheachd gum faigheadh e a dh’ ionnsaigh a’ mhotor-baidhseagail aige an-diugh ach thug e rabhadh dhomh gun innse do dhuine sam bith dè bha e ’m beachd a dhèanamh.”

“Cha robh e ach air ùr thighinn às a’ chàmpa nuair a thàinig e staigh dhan bhanca. Bha sin na b’ fhasa dha na feuchainn ri fònadh à fear dhe na bocsaichean anns an sgueir.”

“Chunnaic Murchadh e anns a’ bhanca,” arsa Tarmad.

“Tha fhios agam,” arsa ise. “Thug mi ’n aire do Mhurchadh ach cha chreid mi gum faca gin dhe na Companaich Karl.”

Chùm i oirre.

Co-dhiù, nuair a ràinig mi ’n t-àite a dh’ainmich e aig còig uairean bha e cho fada gun nochdadh ’s gun robh eagal orm gun d’ rug iad air, ach cha robh e ach a’ feitheamh gus nach biodh càr eile air an rathad ’s an deaghaidh greiseag thàinig e mach às na craobhan air taobh eile an rathaid---Bha e air a mhotor-baidhseagail a chur am falach a-measg nan craobhan---”

“Carson nach deach e dha na polais?” arsa Tarmad.

“Bha mi dol a dh’ innse sin dhut,” arsa Sìne. “Tha Karl a’ ràdh gun robh Singer anns an CIA roimhe ’s gum b’ urrainn da faighinn g’ a ionnsaigh ge bith càite an cuireadh na polais ann am Portrìgh e! Bha eagal air cuideachd nach creideadh iad e nan canadh e gun robh e ann an cunnart. A bheil thu-fhèin a’ smaoineachadh gun creideadh iad e, a Tharmaid?”

Bha Tarmad sàmhach airson greiseag bheag ’s an uair sin chrath e cheann.

“Cha chreideadh,” ars esan, “ach tha mise ga chreidsinn!”

Chunnaic e faochadh tighinn anns an aodann aice nuair a thuirt e seo ’s thuig e gun robh an t-eagal air a bhith oirre nach creideadh e i.

“O, tha mi toilichte, Tharmaid!” ars ise. “Bha eagal orm nach creideadh duine sam bith sinn!”

“Tha mise gur creidsinn, ged tha!” arsa Tarmad. “Thachair mise ri Singer.”

Ged a bha aodann Sìne fhathast bàn bha i coimhead na bu toilichte a-nise.


[TD 27]


“Chaidh sinn a-null a Charbost,” ars ise, “agus dh’fhàg mi Karl còmhla ri Catrìona.” [B’e Catriona banntrach Sheòrais, bràthair am màthar.] “Tha an taigh aice pìos os cionn a’ bhaile ’s bithidh i toirt a-staigh daoine airson leabaidh is breacaist. Mar sin cha chuir duine uibhreachd air fear a bhith fuireach aice ’s gheibh Karl fois is sìth an sin gus an cuir e roimhe dè an ath cheum a ghabhas e.”

Dh’ aom Tarmad a cheann.

“Bithidh e sàbhailte gu leòr an siud a’ chiad ghreis,” esan, “ach feumaidh tu an aire thoirt nach lean iad thusa! Dè thuirt thu ri Catrìona mun ghnothach?”

“Thuirt mi rithe gun robh eagal air Karl roimh dhroch dhaoine a tha às a dheaghaidh. Bha dùil agam gur dòcha gum biodh eagal oirre a ghabhail ach ’s e shaoil Catrìona gur e gnothach inntinneach a bh’ ann!”

“Cha chluinn duine eile mun ghnothach co-dhiù!” arsa Tarmad. “ ’S e tè gu math earbsach a tha ann an Catrìona, ach chan urrainn dhuinn fhàgail ro fhada còmhla rithe air sgàth an dithis aca.”

Dh’fhàs aodann Sìne stòlda a-rithist.

“Tha sin ceart!” ars ise. “ ’S e daoine gu math cunnartach ris a bheil sinn a’ dèileagadh! Air an rathad a-null a Charbost dh’innis Karl dhomh na b’ urrainn dha mu dheidhinn Singer ’s a luchd-leanmhainn---air eagal, thuirt e, gun èireadh càil sam bith dha-san. Thuirt e gu bheil Singer ag iarraidh làmh-an-uachdair fhaighinn air inntinnean dhaoine air sgàth nan innleachdan aige fhèin. Chan eil ceangal aca ris a’ chreideamh Crìosdaidh idir ged a tha iad a’ cumail a-mach gu bheil.

“Bha ùidh aig Karl riamh ann an creideamh agus an toiseach bha e air a thogail gu mòr leis a’ bhuidheann seo oir tha iad a’ cumail a-mach gu bheil dòighean aca air soilleireachadh fhaighinn air inntinn Dhè tro obair nàdair, mar a bha Wordsworth is feadhainn eile an dùil gun robh iad a’ faighinn bho àm gu àm, ach tha na Companaich a’ ràdh gun urrainn dhaibh-san tro na dòighean-adhraidh a fhuair iad a-mach – ’s tha mi dèanamh dheth gur e Singer ’s na fàidhean eile aca a tha dèanamh na h-obrach sin – soilleireachadh fhaighinn uair sam bith.

“Tha Karl a’ ràdh gu bheil buidheannan dhe na daoine seo anns a h-uile dùthaich dhen Roinn Eòrpa, ann an Aimeireaga, ann an Ruisia ’s ann an Afraca. Chan eil cuimhne cheart agam air a h-uile càil a thuirt e rium, ach tha fhios agam gun tuirt e gu bheil còmhlan diamhair de na Companaich anns a h-uile buidhinn ’s gu bheil na daoine seo a’ cur fios g’


[TD 28]

a chèile gun fhiosda do chàch, gu bheil <eng>“hidden agenda”<gai> aca mar a chanas iad anns a’ Bheurla. Tha na h-urrachan mòra aig a bheil beairteas an t-saoghail ag iarraidh grèim a chumail air ’s chan eil an seo ach aon dòigh eile tha iad a’ cur gu feum. Tha e coltach gur e cumhachd fhaighinn air inntinnean dhaoine is prìomh rùn nan daoine seo ’s gu bheil iad a’ fiachainn ri feadhainn às a h-uile pàrtaidh phoiliticeach a thàladh dhan chreideamh aca ’s gu bheil plana aca airson buill dhen chreideamh aca a chur a-steach dhan phàrlamaid anns a h-uile dùthaich. Tha iad cuideachd a’ feuchainn ri ceannardan chompanaidhean mòra thàladh ’s feadhainn àrd san arm ’s sa ’phoilis.

“Tha iad a’ cumail a-mach on chaidh co-mhaoineachd às nach eil creideamhan cumhachdach anns an t-saoghal ach an Creideamh Crìosdaidh agus Islam agus gu bheil cùram mu obair nàdair a’ sìor fhaighinn làmh-an-uachdair air na creideamhan sin. Tha buill aca anns a h-uile comann glèidhteachais air an t-saoghal a tha ag obair gun sgur airson na buill eile a thàladh a-steach dha na Companaich – seo an ceangal tro am bheil iad dol a dh’ fhaighinn smachd air inntinnean dhaoine agus air an t-saoghal!”

“Shaoileadh tu gu bheil sin do-dhèanta ged tha!” arsa Tarmad.

“ ’S e ’n t-eagal as motha th’ air Karl gun creid daoine sin!” arsa Sìne. “Tha e ràdh nach creideadh e-fhèin e mura robh e air faicinn dè thachair do Bhill Fennell. Dh’ innis Fennell seo do Kharl an oidhche mus deach a mharbhadh. Thuirt Fennell nach eil dòigh air faighinn às a’ chòmhlan diamhair aon uair ’s gu bheil thu ann – tha a leithid de ghrèim aca air an inntinn agad. Tha iad a’ feitheamh gus am bi na buill chumanta freagarrach airson an leigeil a-staigh dhan chòmhlan ’s tha feadhainn ann a tha iad a’ meas ro lag anns an inntinn airson faighinn ann am feasd. Agus ma tha duine cho làidir anns an inntinn ’s nach urrainn dhaibh smachd a chumail air marbhaidh iad e. Tha Karl a’ smaoineachadh gur e seo a thachair do Fennell.

“Mar a thuirt mi dh’ innis Fennell seo do Kharl an oidhche mus d’fhuaireadh marbh e. Tha e coltach gun tuirt Singer ri feadhainn aca seachdain roimhe sin gun robh Fennell lag anns an inntinn ’s nach robh e cumail ri riaghailtean nan Companach. Chreid a’ chuid bu mhotha dhiubh seo ged a bha Karl air tòiseachadh air fàs teagmhach.

“Thàinig Fennell gu Karl air an oidhche, dhùisg e e agus dh’iarr e air a dhol còmhla ris pìos a-mach às a’ chàmpa on bha rudeigin aige ri innse dha. Thuirt Karl rium gun robh seòrsa de dh’eagal air an deaghaidh na


[TD 29]

chuala e mu dheidhinn Fennell ach gun robh Fennell cho dùrachdach ’s gun deachaidh e còmhla ris.

“Nuair a dh’ innis Fennell dha an naidheachd aige cha robh teagamh sam bith aig Karl nach robh Fennell fhèin ga chreidsinn ach bha cuimhne aige air na chuala e mu dheidhinn Fennell a bhith lag anns an inntinn.

“Ach an deaghaidh do Fennell a bhith air fhaighinn marbh anns a’ mhonadh thuig Karl gur e ’n fhìrinn a bh’ aige – ’s chan e sin a-mhàin ach ann an ùine ghoirid an deaghaidh sin thuig e gun robh e-fhèin fo amharas on bha iad dhen bheachd gun do dh’ innis Fennell rudeigin dha.”

Thàinig briseadh ann an guth Sìne.

“Tha mi ’n dòchas gum bi e ceart gu leòr!” ars ise. Chuir i a ceann sìos eadar a làmhan ’s thòisich i air caoineadh.

Chaidh Tarmad a-null, chrom e sìos r’ a taobh ’s chuir e làmh air a gualainn.

“Tha thu air do chuir thuige, thasgaidh!” ars esan.

Choimhead e air uaireadair.

“Tha e gu bhith dà uair sa’ mhadainn ’s tha agad-sa ri d’ obair a fhrithealadh anns a’ mhadainn. Fiach gun chus dragh a ghabhail. Tha gu leòr air an taobh againne agus le cuideachadh Dhè nì sinn an gnothach orra ’s gheibh sinn cuidhteas an sgàile dhorcha seo a tha air tuiteam air an eilean againn!

“Thalla thusa leabaidh a-nise. Tha agamsa ri coimhead air na caoraich fhathast!”

Thog i a h-aodann suas ’s na deòir fhathast air a gruaidhean ’s thug i pòg dha. Thug i fasgadh air a ghualainn ’s chaidh i suas an staidhre.

Fhad ’s a bha Tarmad a’ dol tro na pàircean a’ coimhead air na caoraich cha robh e idir cho dòchasach ’s a leig e air do Shìne a bha e.

Cha robh mòran teagaimh aige a-nise gur e daoine cunnartach, innleachdach agus le cumhachd mhòr air an cùlaibh a bha ann an Singer ’s na daoine aige ’s gun robh Karl ’s is dòcha Sìne ’s e-fhèin cuideachd ann an cunnart bhuatha. ’S aig an aon àm cò chreideadh iad. Cha robh an dearbhadh as lugha aca gun d’ rinn Singer càil às an rathad. Bha barrachd teagaimh air a bhith ’na inntinn fhèin mura b’ e gun robh cuimhne aige air na briathran aig an Inspector Niall MacLeòid mun chorp aig Fennell. “Chan fhaca mi riamh a leithid a dh’ eagal ann an sùilean duine!”


[TD 30]

Ach cha tuirt Niall sin aig a’ chùirt rannsachaidh idir. Eil fhios carson? Dh’ fheumadh e bruidheann ris.

Agus air cùlaibh inntinn Tharmaid fhad ’s a bha Sìne a’ bruidheann ’s on uair sin bha an smaoin, “Dè ’n t-àite a th’ aig Miranda anns a’ ghnothach seo?” Cha b’ urrainn dha a chreidsinn gun robh i de mhuinntir Singer.

’S e oidhche chiùin a bha ann ged nach robh gealach ann idir ’s chluinneadh e torman an Lon-fheàrna air a seann rathad sìos dhan mhuir. Bha oiteag ghaoithe ann ’s cùbhraidheachd na talmhainn innte. Chuir e dheth an toirdse aige. Sheas e greiseag anns an t-sàmhchair.

An uair sin chunnaic e priobadh solais, coltach ri solas toirdse anns a’ mhonadh os cionn taigh Ghilleasbaig. Thàinig seòrsa de chrith air Tarmad. Ghreas e staigh dhan taigh cho luath ’s a bha aige, ghlas e ’n doras ’s chuir e na crainn thuige air a’ chòmhla gu h-àrd ’s gu h-ìseal.


[TD 31]

8

An Lìon a’ Teannachadh

Bha Tarmad a-measg nan othaisgean a-rithist an ath mhadainn nuair a dh’fhalbh Sìne. Bha Murchadh air falbh roimhe sin. Chuir e roimhe gum bruidhneadh e rithe mus fhalbhadh i ach bha tàire aig tè de na h-othaisgean a’ breith ’s chùm sin e gun faighinn a-staigh. Ach anns an dol seachad chuir Sìne a ceann a-mach air uinneig a’ chàir ’s thuirt i, “Tha mi ceart gu leòr, a Tharmaid!”

Dh’ aom e a cheann le fiamh-ghàire air ’s chrath e rithe. Bha e-fhèin air oidhche gu math bruailleanach a chur seachad. Bha e muigh aig na caoraich aig sia uairean sa’ mhadainn ach eadhon nuair a bha e ’na chadal bha e faicinn aislingean anns an robh Marston Singer, Miranda, Karl, Sìne agus e-fhèin, le Pàdraig a’ nochdadh an dràsda ’s a-rithist, a’ dol a-mach ’s a-steach air dorsan ann an taigh mòr dorcha anns an robh e-fhèin air a rathad a chall.

Lethuair an deaghaidh do Shìne falbh thàinig a mhàthair a-mach ’s dh’èigh i ris gun robh Pàdraig air a’ fòn. Bha e-fhèin ’s Pàdraig air a bhith air a’ fòn ri chèile a h-uile latha mar a chuir iad romhpa ged nach robh càil às ùr air a bhith aca, ach an-diugh dh’aithnich Tarmad air a’ ghuth aig Pàdraig gun robh rudeigin cudtromach aige ri innse.

“An tug thusa ’n aire do dhuine sam bith a’ cumail faire ort?” dh’fhaighnich Pàdraig anns a’ bhad.

“Thug,” arsa Tarmad, “ach ’s dòcha nach eil iad ach a’ feuchainn ri eagal a chur oirnn! Dè dh’ fhairich thusa?”

“Thug mi ’n aire do sholais anns a’ mhonadh faisg air an taigh feadh na h-oidhche!” arsa Pàdraig agus reighinn air mhionnan gun cuala mi cuideigin a’ stairsearachd mun taigh an-raoir!” Is rudeigin eile…”

“Chan eil fhiosam a bheil e glic dhuinn cus a ràdh air a’ fòn, a Phàdraig,” arsa Tarmad. “Chan eil e thar chomais na feadhainn ris a bheil sinn a’ dèiligeadh inneal-claistneachd a chur air a’ fòn againn! Co-dhiù, tha rudeigin agamsa ri innse dhut-sa cuideachd. An urrainn dhut


[TD 32]

tighinn a-nall?”

“Bithidh mi còmhla riut ann an lethuair,” arsa Pàdraig. “Tha litir agam ri sgrìobhadh an toiseach.”

“Glè mhath!” arsa Tarmad. “Bithidh mi anns a’ phàirce-a-deas. B’fheàrr leam gun mo mhàthair a chluinntinn càil de ar còmhradh!”

Cha robh e ach còig mionaidean fichead an deaghaidh sin nuair a chuala e fuaim a’ chàir aig Pàdraig ’s an càr a’ stad aig ceann an rathaid. Chunnaic e ’m pearsa goirid aig Pàdraig a’ tighinn a-mach ’s am falt ruadh aige ga shadadh leis a’ ghaoith.

“Thusa ’n toiseach!” arsa Pàdraig.

Bha seann chòta aig Tarmad air toman ’s shuidh iad an sin fhad ’s a bha Tarmad ag innse do Phàdraig an sgeulachd a fhuair e bho Shìne an oidhche roimhe sin.

Cha tuirt Pàdraig guth fhad ’s a bha Tarmad ag aithris na bha aige ri ràdh ach bha aodann a’ sìor fhàs na bu stòlda ’s nuair a bha Tarmad deiseil leig Pàdraig a-mach anail le fuaim ’s thug e sùil an uabhais air Tarmad.

“Bhobh!” ars esan, “ged nach biodh fìor ach an treas cuid de na tha thu ag ràdh ’s e gnothach fìor chunnartach a th’ ann ’s fada a bharrachd air rud sam bith a b’ urrainn duinne dèiligeadh ris! ’S an deaghaidh tachairt ri Singer tha mi creidsinn gur e ’n fhìrinn a th’ ann an tòrr dheth!

“ ’S an rud a bha mi dol a dh’innse dhut…Thachair mi ri Niall Macleòid, an t-Inspector, air an rathad eadar seo ’s Eilisiadar an-dè. Bha mi gu bhith seachad air nuair a stad e mi…Tha fhios agam mar a tha mise anns a’ chàr co-dhiù…cha mhòr gu faithnich mi duine ann an càr, ach dh’aithnich esan mise ’s phrìob e solais a’ chàir rium.

“Nuair a thàinig e mach às a’ chàr chuir e cheann a-staigh air uinneig a’ chàir agamsa an deaghaidh dha coimhead timcheall.

“ ‘Can ri Tarmad an aire thoirt!’ ars esan. ‘Tha daoine mòra air cùl an fhir ud! Chaidh ghlas-ghuib a chur ormsa!’ ”

“Dh’fheuch mi ri tuilleadh fhaighinn às ach cha chanadh e ’n còrr. Thog e làmh airson stad a chur orm, chaidh e staigh dhan chàr agus dh’fhalbh e.”

“Bha mi smaoineachadh air an-raoir,” arsa Tarmad. Chuimhnich mi nach tuirt e càil aig a’ chùirt-rannsachaidh mu dheidhinn coltas a’ chuirp!…Tha fhios agad dè tha seo a’ ciallachadh!…gu bheil fear no feadhainn gu math àrd anns a’ phoilis a tha air taobh Marston Singer ’s mar sin nach eil e gu feum sam bith dhuinn gearain a chur a-staigh


[TD 33]

…eadhon ged a chreideadh iad sinn!…’S ann a bhitheadh e cunnartach!”

“Tha e doirbh fhios a bhith againn càite an tionndaidh sinn,” arsa Pàdraig. “Chan eil mi cinnteach an creideadh gin dhe mo bhràithrean anns a’ Chlèir mi…’s tha ’ad uile sean co-dhiù ach Dòmhnall Gordon ann an Uige ’s Calum Grannd ann am Portrìgh. Ma gheibh mi tuilleadh fianais sgrìobhaidh mi gu Tòmas Todd, mo sheann phroifeasar. Tha fhios aige-san gu bheil beagan toinisg agam co-dhiù…ach bheir e leòr dha mo chreidsinn anns a’ ghnothach seo!”

“Thàinig e staigh ormsa sgrìobhadh dhan Bhall-Pàrlamaid, Teàrlach Moireach, ach cha b’ urrainn dha-san càil a dhèanamh nas motha gun tuilleadh fianais!” arsa Tarmad.

Chaidh Tarmad a-null a chuideachadh othaisg a chunnaic e faighinn tàire. ’S ann a bha e air a bhith toilichte anns a’ mhadainn gun robh aige ri bhith ag obair leis na caoraich. Bha an obair a’ toirt air a bhith faireachadh gun robh beatha nàdarrach an t-saoghail a’ dol air adhart a dh’aindeoin na sgàile dhorcha a bha air tuiteam air a’ bheatha aige-san ’s air an fheadhainn a bha faisg air ann am fuil ’s an càirdeas.

Thàinig Pàdraig còmhla ris.

“ ’S e ’n rud as miosa dheth nach e sinne sinn-fhìn agus Karl a th’ ann an cunnart, ach Sìne cuideachd!” arsa Pàdraig. “ ’S dòcha gum bu chòir dhi falbh air saor-làithean!”

Choimhead Tarmad air.

“Dh’fheumadh i h-obair a thoirt suas nan dèanadh i sin, a Phàdraig,” arsa Tarmad, “ ’s a bharrachd air sin cha chreid mi gum falbhadh i ’s gum fàgadh i Karl ’s a’ chuid eile againn.”

Dh’aom Pàdraig a cheann is an deaghaidh greiseag…“Tha thu ceart!” ars esan ’s cha tuirt e ’n còrr.

Thàinig e staigh air Tarmad nach tuirt e guth ri Pàdraig mu dheidhinn Miranda agus shaoil e nach robh e ceart gum bitheadh rudeigin ga bhrosnachadh anns a’ ghnothach seo gun fhiosda do Phàdraig. Gu h-àraidh nuair a bha iad còmhla an sàs anns a’ ghnothach ’s a bha Pàdraig air a bhith cho fosgarra mu dheidhinn e-fhèin ’s Sìne.

“Aon rud nach do dh’innis mi dhut,” ars esan. “Thachair mi ri piuthar Singer ann am Portrìgh a bhòn-dè. Chan eil i ach air ùr thighinn às na Stàitean ’s chan eil mi smaoineachadh gu bheil gnothach sam bith aice ris na h-innleachdan aig Singer!”

“Ciamar as urrainn dhut a bhith cho cinnteach às a sin?” arsa Pàdraig.


[TD 34]

Dh’innis Tarmad dha mar a thuirt Miranda ris m’ a bràthair, ach cha b’ urrainn dha innse mun dòigh anns an do sheall Miranda air nuair a bha i tionndadh air falbh còmhla ri Singer.

“Feumaidh tu ’n air’ a thoirt, a Tharmaid!” arsa Pàdraig. “Cha mhòr nach eil thu cho mì-fhortanach leis na boireannaich ’s a tha mi-fhìn!”

Rinn Tarmad gàire.

“ ’S chan eil sinn eadhon a’ buinnig aig na cairtean!” ars esan.

“Ach…” Choimhead e air Pàdraig. “Cha toir sinn suas dòchas fhathast, a charaid!”

Rinn Pàdraig fiamh-ghàire caran càm ’s cha tuirt e ’n còrr air a’ chuspair sin.

“Tha agam ri tadhal air bodach is cailleach no dhà,” ars esan.

“Fònaidh mi màireach…ach bi thusa air d’ fhaiceall! Cuimhnich na thuirt Niall Mòr!”

“Duine beag treun!” smaoinich Tarmad fhad ’s a bha e coimhead Phàdraig a’ coiseachd sìos na croite air ais dhan chàr. “Cha b’ urrainn do dhuine caraid na b’ fheàrr a bhith aige ann an suidheachadh mar seo! ’S bochd nach do dh’obraich gnothaichean a-mach na b’ fheàrr dha fhèin ’s do Shìne ach chan eil cothrom air.” Co-dhiù, bha Pàdraig a’ leantainn a dhleasdanais a dh’aindeoin de ’m briseadh-dùil a dh’fhaodadh a bhith aige is dh’fheumadh esan an aon rud a dhèanamh. Thionndaidh e air ais dha na caoraich.

Chaidh Sìne dhan leabaidh greiseag an deaghaidh dhi a dìnnear a ghabhail. Thuirt i ris gun do dh’fhòn Karl às an taigh aig Catrìona a ràdh gun robh e ceart gu leòr, gun robh e gabhail fois ’s nach robh e dol a ghabhail ceum sam bith gus am bruidhneadh e rithe a-rithist.

Ged a bha Sìne bàn leis an sgìos bha i coimhead na bu toilichte. Thuirt i r’ a màthair nach robh ceàrr oirre ach droch chnatan ach cha robh Mòrag cho cinnteach.

“Tha mi iomagaineach mun nighinn ud!” ars ise ri Tarmad. “Chan eil i coimhead gu math idir. Tha mi ’n dòchas gu bheil i ceart gu leòr!”

“Cha chreid mi-fhìn gu bheil mòran ceàrr oirre ach gu bheil i air a claoidh leis cho trang ’s a tha i air a bhith!” arsa Tarmad. “Co-dhiù, tha i dol a leabaidh tràth an-nochd ’s nì sin fhèin feum dhi!”

“Tha mi ’n dòchas gun dèan!” arsa Mòrag. “Feumaidh mi bruidheann rithe uaireigin! Chan urrainn dhi a dhol air adhart mar seo!”

“Tha mi smaoineachadh gum biodh e na b’ fheàrr dhuinn fois a leigeil leatha an-dràsda, a mhàthair!” arsa Tarmad. “Tha fhios agam gu bheil i


[TD 35]

mothachail air a’ chùram a tha sibh a’ gabhail dhith ’s gum bruidheann i ruibh ’na h-àm fhèin!”

“ ’S e ’n duine ud a tha cur oirre, nach e?” arsa Mòrag----“an t-Aimeireaganach?”

Rinn Tarmad doth.

“ ’S e,” ars esan, “ach tha mi den bheachd gur e ’m feum as motha as urrainn dhuinn dèanamh do Shìne sealltainn dhi gu bheil sinn cùramach m’ a deidhinn ach leigeil leatha innse dhuinn ’na dòigh fhèin dè ’n cuideachadh a bu toigh leatha fhaighinn bhuainn!”

“ ’S cinnteach gu bheil thu ceart!” arsa Mòrag, “ach b’ fheàrr leam gun robh gnothaichean mar a b’ àbhaist dhaibh le Sìne seinn feadh an taighe ’s tìde againn uile bruidheann ri chèile!”

“Tha thu-fhèin a’ coimhead sgìth cuideachd!” ars ise ris. “A bheil thu faireachadh gu math?”

“Tha, mhàthair,” ars esan. “Tha fhios agad cho beag dragh ’s a tha mise gabhail de rudan! Nach eil thu ’n còmhnaidh ràdh sin?” Rinn e gàire.

Rinn a mhàthair gàire cuideachd.

“O, tha sin fìor gu leòr a thaobh gnothaichean airgid!” ars ise, “ach chan eil mu dheidhinn rudan eile!”

Bha fhios aige gun robh i smaoineachadh air Eilidh Alasdair, an nighean air an robh e suirghe ’s a phòs fear eile. Thàinig e staigh air innse dhi mu dheidhinn Miranda ach smaoinich e gum fòghnadh na dh’fhòghnadh an-dràsda le trioblaidean Sìne is Karl.

Cha mhòr nach robh na caoraich uile air breith a-nise ’s bha e faireachadh na bu toilichte na bha e o chionn greis nuair a bha e air a rathad a-staigh aig meadhan oidhche. Bha e dorcha agus chuimhnich e nach fhaca e solas idir. ’S dòcha gun robh iad air sgur – ach an ath rud chunnaic e solas ’s fear eile a-rithist ’s dh’fhairich e an t-aon ghaoirsinn ’s a dh’fhairich e roimhe. Bha iad a’ faire fhathast. Bha e ’g adhbharachadh bròn dha a’ smaoineachadh air an nighinn bhrèagha thrèin ud ’na prìosanach ann an olc a’ chàmpa. Choisich e staigh le cheann crom is ghlas e ’n doras.


[TD 36]

9

Pògan Meala

Chaidh Tarmad a-staigh gu Portrìgh an ath latha. Bha barrachd is aon adhbhar aige airson seo. Bha feum aige air biadh dha na caoraich ’s bha e ’g iarraidh an t-Inspector Niall MacLeòid fhaicinn fiach am b’ urrainn dha tuilleadh fhaighinn às mu dheidhinn nam Companach ’s cò bha air an cùlaibh, ach a thuilleadh air sin bha e ’n dòchas gu faiceadh e Miranda. Bha i air a bhith air inntinn fad na h-oidhche a h-uile turas a dhùisgeadh e. ’S ann a bha e faireachadh caran ciontach nach robh e smaoineachadh barrachd air Sìne is Karl ach bha fhios aige nach b’ urrainn dha càil a bharrachd de chuideachadh a thoirt dhaibh-san an-dràsda.

Air an t-slighe gu Portrìgh bha aig Tarmad ri dhol seachad air toiseach an fhrith-rathaid a bha dol suas gu càmpa nan Companach. Bha e dìreach a’ tighinn dhan àite far an robh rathad a’ chàmpa air an làimh dheis a’ coinneachadh an rathaid mhòir nuair a thug e ’n aire do dhuine tighinn a-mach às na craobhan a bha air taobh-a-tuath an fhrith-rathaid. [Bha am frith-rathad a’ ruith tron choille.] Bha camara is prosbaig an crochadh mu amhaich an duine ’s shaoil Tarmad an toiseach gum b’ e fear-turais a bh’ ann ach an uair sin dh’aithnich e Don MacFhraing. ’S e Canèidianach a bh’ ann am MacFhraing agus bha taigh-obrach aige ann an Tobhta far an robh e a’ dèanamh soithichean crèadha de gach seòrsa, agus a’ tarraing dhealbhan.

Bha coltas air MacFhraing nach robh e ’g iarraidh gum faiceadh duine e faisg air a’ chàmpa. Nuair a chunnaic e ’n càr aig Tarmad rinn e mar gun robh e dol a thilleadh a-staigh dhan choille. An àite sin ’s ann a thionndaidh e chùlaibh ris an rathad, ach bha Tarmad air aithneachadh. Chuimhnich Tarmad cuideachd gum faca e an <eng>land-rover<gai> aig MacFhraing ri taobh an rathaid pìos air ais.

Don MacFhraing! Cha b’ aithne do Tharmad ro mhath e ach fhuair e laghach gu leòr e ’n corra uair a thachair e ris. Eil fhios an robh e dhe na Companaich gun fhiosda? Cha robh ach mu bhliadhna on thàinig e dhan


[TD 37]

àite, caran an t-aon rud ris na Companaich. Bhiodh e feumail dhaibh cuideigin a bhith aca cumail sùil air muinntir an àite ’s a’ faighinn a-mach dè bha iad a’ saoilsinn de na Companaich ’s a’ ràdh m’ an deidhinn.

Dh’fhairich Tarmad seòrsa de dh’fheirg nuair a smaoinich e gur dòcha gum b’ e MacFhraing fear dhen fheadhainn a bha cumail faire air an taigh aca fhèin feadh na h-oidhche. Smaoinich e air a dhol air ais agus an aghaidh a thoirt air MacFhraing ach an deaghaidh sin shaoil e nach biodh e glic dha sealltainn dhaibh fhathast ciamar a bha e faireachadh mu na Companaich.

“Bi thusa cho seòlta riutha fhèin!” ars esan ris fhèin. “Faodaidh tu ’n aghaidh thoirt air an fhear ud uair sam bith!”

Bha e ro thràth anns a’ bhliadhna airson cus luchd-turais a bhith timcheall agus mar sin cha robh uabhas chàraichean air sràidean Phortrìgh. Chaidh e suas gu Stòr nan Croitearan an toiseach airson biadh nan caorach ’s an uair sin thill e sìos dhan Cho-op airson rudan a bha a mhàthair ag iarraidh.

Fad na tìde bha e cumail a shùilean fosgailte fiach a faiceadh e Miranda ach cha robh e faicinn sgeul oirre no air gin eile dhe na Companaich. Bha liosta aige a thug a mhàthair dha. B’ aithne do Mhòraig gu math dè ’n seòrsa duine bha anns a’ mhac aice ’s bha fhios aice gun dìochuimhnicheadh e leth nan gnothaichean a bha aige ri fhaighinn mura toireadh i dha rudeigin airson inntinn a bhrosnachadh. Mar sin thug e greis a’ dol timcheall nan sgeilpichean.

Bha e ’n deaghaidh tighinn tron ionad-pàighidh nuair a thug e ’n aire tro uinneig mhòr na bùtha do dhithis bhoireannach a dh’aithnich e. ’S ann a-measg luchd leanmhainn Singer a chunnaic e mu dheireadh iad. Chan fhaca iad-san esan idir, co-dhiù dh’aithnicheadh iad e gus nach aithnicheadh, oir bha iad a’ coimhead a-null dhan àite far an robh na càraichean air am fàgail. Chunnaic e tè aca a’ togail a làimh ’s a’ smèideadh gu smachdail mar gun robh i ’g iarraidh air cuideigin tighinn a-nall far an robh iad. Sheall Tarmad an taobh a bha i smèideadh ’s thug a chridhe leum às.

Bha Miranda ’na suidhe anns a’ chàr aige.

Thuig e anns a’ bhad dè bha air tachairt. ’S ann fo chùram an dithis mhnathan a bha i agus bha i air dùbhlan a thoirt dhaibh agus suidhe anns a’ chàr aige. Feumaidh gu faca i tighinn a-mach às a’ chàr e nuair a thàinig e. Chunnaic e <eng>land-rover<gai> a bhuineadh dha na Companaich aig ceann a-bhos na sreatha chàraichean.


[TD 38]

Ghabh e tron doras – fear a bha fosgladh ’s a’ dùnadh leis fhèin – ’s chaidh e null dhan chàr. Shad e na bagaichean anns a’ chùl agus shuidh e ri taobh Miranda.

“Càite bheil thu ’g iarraidh a dhol?” ars esan.

“Chan urrainn dhomh bhith fada!” ars ise.

Chuir i ceann a-mach air uinneig a’ chàir agus dh’ èigh i ris an dithis bhoireannach.

“Chì mi anns an sgueir ann an lethuair sibh!”

Thòisich Tarmad an càr agus ghluais e air falbh. Bha e mothachail air tè dhe na boireannaich ag èigheach.

“Am feum thu tilleadh dhan chàmpa?” ars esan.

“Feumaidh mi tilleadh!” ars ise.

Thionndaidh e dhan làimh dheis seachad air an sgoil agus sìos rathad Ghlinn Bhairrigill, chùm e seachad air a’ chladh, chaidh e seachad air an drochaid, thionndaidh e gu a làimh cheàrr aig taobh-a-deas na drochaid agus chaidh e staigh gu rathad a’ Bhràighe. Chùm e air pìos agus an uair sin stad e ann an ionad-seachnaidh. Fad na tìde shuidh Miranda le ceann crom ’s cha tuirt i guth.

“Chan fhaic duine aca an seo sinn,” ars esan, “mura tig iad a-nuas an rathad!”

Chuir Miranda suas a làmhan gu a h-aodann.

“Chan eil fhiosam dè chanas mi!” ars ise. “Leum mi staigh anns a’ chàr agad gun smaointinn!” Cha robh còir sam bith agam air dragh a chur ort-sa! Tha leithid de nàire orm!”

Bha an rudhadh a bha anns na gruaidhean aice a’ dearbhadh a faclan. Chuir e làmh air a gualainn.

“Chan urrainn dhomh ràdh cho toilichte ’s a tha mi gun deach thu staigh dhan chàr agam! Bha mi dùrachdainn gum faicinn ann am Portrìgh thu!---- Tha thu air a bhith air m’ inntinn gun sgur----” Rinn e gàire.

“Cha robh mi ’m beachd sin a ràdh!” ars esan.

Thionndaidh i a h-aodann ris airson a’ chiad uair ’s bha na deòir ’na sùilean.

“Chan fhaca mi ach aon turas thu roimhe seo!” ars ise.

“Nach robh sin fhèin gu leòr?” ars esan.

Chuir e mach a làmh cheàrr ’s chuir e f’ a leth-cheann i. Bhrùth i ceann a-staigh ri làimh ’s chuir i a làmh fhèin air muin na tè aige-san. An ath mhionaid bha iad a’ pògadh ’s e faireachadh a cùbhraidheachd ’s


[TD 39]

fionnaireachd a bilean.

“Bha dùil agam gun robh boireannaich Aimeireaganach cruaidh!” ars esan.

“Chan eil an tè seo co-dhiù!” ars ise. “ ’S dò2cha gum biodh gnothaichean na b’ fheàrr nam bithinn na bu chruaidhe!”

Dh’fhan iad greis an gaoirdeanan a chèile, ach mu dheireadh shuidh Miranda suas.

“Chan urrainn dhomh bhith fada!” ars ise.

“Carson a dh’fheumas tu tilleadh?” ars esan.

“Gheall mi tilleadh!” ars ise. “Dh’innis mi dhut mar thà gur e leth-bhràthair dhomh a tha ann am Marston. Tha m’ athair a’ bàsachadh le leukemia ann an Carolina-a-tuath. Chan fhaca e Marston on bha e ’na bhalach agus tha e ’g iarraidh fhaicinn mus caochail e. Thuirt Marston rium gun tig e còmhla rium ma dh’fhanas mi airson seachdain no dhà eile, chionn ’s gu bheil rudan aige ri dhèanamh ’s mar sin feumaidh mi feitheamh ach – ach chan eil mi cinnteach gu bheil mi ’g iarraidh gum faiceadh m’ athair e. Tha e air atharrachadh cho mòr! ’S ann a tha e cur eagail orm e-fhèin ’s na daoine neònach a tha timcheall air ged a tha feadhainn de na boireannaich laghach gu leòr – Mar a tha tè dhen dithis a chunnaic thu, Berenice. Chan eil an tè-eile, Zara, laghach idir. Tha ise dhe na fìor Chompanaich.

“Chan eil pàirt dhe na boireannaich ’s beagan de na fir a’ faighinn a-staigh dha na coinneamhan dùinte idir. Cha deachaidh an neo-ghlaine fhuadach asda fhathast! Tha sin a’ ciallachadh gu bheil iad fo bhuaidh faireachdainnean nàdarrach a’ chinne-daonna fhathast! Tha iad a’ ràdh gu bheil a h-uile duine nach buin dhaibh neo-ghlan!

“Chan urrainn domh innse dhut an seòrsa faireachdainn a bhios a’ tighinn orm anns an àite ud! Chan eil e nàdarrach. Chaidh crith roimhpe ’s chuir Tarmad a ghaoirdean timcheall oirre rithist.

“Ged tha, cha leig thu leas tilleadh! Coimheadaidh mo mhàthair às do dheaghaidh!”

Dh’fhàs aodann na bu stòlda.

“Tha mi smaoineachadh gur e duine cunnartach a tha ’na do bhràthair!”

“O, nach eil fhios agad gum b’ fheàrr leam a dhol còmhla riut gu dachaigh nàdarrach!” ars ise. “ ’S thuirt mi riut gu bheil e cur eagail orm. Co-dhiù, thigeadh iad às mo dheaghaidh! Tha ceangal air choreigin aca ris a’ phoilis – tha fear àrd anns a’ phoilis ann an Inbhir Nis dhiubh ’s


[TD 40]

cha d’reidheadh stad a chur orra idir!”

Shrac Tarmad duilleag a-mach às an leabhar-latha aige agus sgrìobh e àireamh a’ fòna aige oirre.

“Ma bhios tu ann an èiginn feuch ri fònadh gu m’ ionnsaigh!” ars esan.

“Nì mi sin, a thasgaidh!” ars ise a’ suathadh a làimh r’a h-aodann.

“Nam biodh fhios agad mar a tha mi faireachadh!” ars ise. “Tha mo chridhe cho làn aoibhneis ’s aig an aon àm cho làn eagail!”

“Tha fhios agam, a ghaoil!” ars esan. “Nach eil mise faireachadh an aon rud! Ach tha mi cho iomagaineach mu d’ dheidhinn!”

“Na gabh cus dragh, a ghaoil!” ars ise. “Tha mi cho toilichte gun do thachair mi riut! Tha e mar gun do bhris mi a-staigh gu saoghal nàdarrach! Tha mi smaoineachadh gun robh e ri bhith! Ach a-nise, feumaidh mi tilleadh!”

Bha <eng>land-rover<gai> nan Companach a’ feitheamh anns an sgueir.

’S e boireannach mòr, foghainteach a bha aig a’ chuibhle. Dh’aithnich Tarmad air coltas a h-aodainn cruaidh gum b’e Zara a bha seo. Bha coltas iomagaineach air an tè-eile. Chuir i mach a làmh agus chuidich i Miranda a-staigh dhan <eng>land-rover.<gai>

’S gann gun robh i staigh nuair a thionndaidh Zara air an einnsean agus dh’fhalbh an <eng>land-rover.<gai>

Bha Tarmad ’na shuidhe anns a’ chàr a’ faireachadh pògan Miranda air a bhilean fhathast ’s a chridhe làn dòchais ’s eagail aig an aon àm, nuair a laigh a shùil air Oifis a’ Phoilis ’s chuimhnich e gun do chuir e roimhe Niall Mòr fhaicinn.

’S e poileasman òg nach fhaca e riamh roimhe a bha aig an deasc.

“Tha eagal orm nach urrainn dut an t-Inspector Niall Macleòid fhaicinn an dràsda,” ars esan nuair a dh’fhaighnich Tarmad airson Nèill. “Tha e air falbh air cùrsa ann an Tulach Ailein. Am bu toigh leat teachdaireachd sam bith fhàgail air a shon?”

Chrath Tarmad a cheann agus choisich e mach às an oifis.


[TD 41]

10

Comhairle Cogaidh

An ath mhadainn nuair a thàinig Tarmad a-nuas an staidhre tràth bha Mòrag ’na seasamh anns a’ chidsin a’ coimhead a-mach air an uinneig leis a’ phrosbaig.

“An tug thu ’n aire dha na daoine ud faisg air a’ bhearradh?” ars ise. “Tha prosbaig an urra aca agus bheirinn mo mhionnan gur ann a’ faire oirnne a tha iad!”

Ghabh Tarmad a’ phrosbaig bhuaipe ’s choimhead e-fhèin. ’S e dithis dhe no Companaich a bha ann. Bha iad uaireannan mar gun robh iad a’ sealltainn thar na mara gu Ratharsair agus tìr-mòr ach a h-uile ceann greiseig bha iad a’ tionndadh ’s a’ coimhead air an taigh.

“ ’S e feadhainn de na Companaich a th’ ann!” arsa Tarmad.

Dh’fhairich e Sìne tighinn a-staigh dhan chidsin air a chùlaibh. Nuair a thug e sùil oirre dh’aithnich e air a h-aodann gun robh rudeigin ceàrr.

“Dè th’ ann, a Shìne?” ars esan.

“Bhruidheann mi ri Karl air a’ fòn an-dràsda,” ars ise. Thuirt e gu faca e bhon taigh aig Catrìona feadhainn às a’ chàmpa a’ coiseachd timcheall Charbost. Tha eagal air gu bheil fios aca gu bheil e ’n àiteigin an-sin!

“Dh’iarr mi air fuireach far a bheil e gus am bruidhninn riut-sa!” arsa Sìne ann an guth briste. “ ’S a bharrachd air sin,” thuirt i “chuala mi air an rèidio an dràsda gun robh muinntir a’ chàmpa ’g ràdh gun robh e air chall!”

Shuidh i aig a’ bhòrd agus chuir i suas a làmhan gu a h-aodann.

Chaidh a màthair a-null agus chuir i a gaoirdeanan timcheall oirre.

“Dè tha seo?” ars ise ri Tarmad.

“Uill, a mhàthair,” ars esan, “ ’s e as coireach gu bheil iad an-sin gu bheil iad a’ coimhead airson Karl. Theich e às a’ chàmpa! ’S e mise ’s coireach nach do dh’innis sinn dhuibh mu dheidhinn a’ ghnothaich seo roimhe. Cha robh mi ’g iarraidh dragh a chur oirbh!”


[TD 42]

“Nach eil thu tuigsinn gum b’ fheàrr leam-sa fada fios a bhith agam mu dheidhinn rud sam bith tha tachairt dhan chloinn agam!” arsa Mòrag.

Dh’aom Tarmad a cheann.

“Tha mi tuigsinn sin, a mhàthair,” ars esan. “ ’S bha còir agam air innse dhuibh roimhe seo. Tha mi faicinn gu bheil sibh cho làidir ri duine againn!”

“Chan eil fhiosam mu dheidhinn sin!” arsa Mòrag a’ coimhead air Tarmad ann an dòigh caran magail, a dh’aindeoin cho iomagaineach ’s a bha a h-aodann fhathast, mar gum biodh i ràdh ris, “Cha leig thu leas a bhith ri brosgal, a bhalaich!” “Ach ma tha Karl ann an cunnart sam bith bu chòir dhuinn fònadh dha na poilis. Fònaibh gu Niall Mòr!”

“Tha Niall Mòr air falbh an-dràsda, a mhàthair!” arsa Tarmad, “ ’s tha eagal air Karl gu bheil càirdean aig muinntir a’ chàmpa air a’ phoilis! Chan eil fhiosam dè bu chòir dhuinn a dhèanamh!”

Dh’fhairich e grèim a’ tighinn am meadhan a dhroma leis an uallach a bha air. Cha robh e riamh roimhe ann an suidheachadh mar seo.

“Fònaidh mi gu Pàdraig an toiseach!” ars esan. “Tha fhios aige-san air a h-uile càil mu dheidhinn Karl, a mhàthair!”

“Uill, ’s math gu bheil fhios aig a’ mhinistear air!” arsa Mòrag, ach bha i coimhead iomagaineach fhathast.

Cha robh e ach deich mionaidean gus an cuala iad an càr aig Pàdraig a’ tighinn.

“Tha eagal air Karl gu bheil fhios aig muinntir a’ chàmpa gu bheil e ann an Carbost!” arsa Tarmad ri Pàdraig nuair a leig e staigh e. Chaidh iad a-staigh dhan rùm-suidhe far an robh càch.

“Tha fhios aig mo mhàthair air a h-uile càil ceangailte ris a’ ghnothach aig Karl, a Phàdraig!” arsa Tarmad nuair a chunnaic e Pàdraig a’ toirt sùil air Mòraig.

“Chan urrainn gu bheil na poileasmain uile dhe na Companaich!” arsa Pàdraig, “ach ’s e mhì-shealbh nach eil fhios againn cò tha dhiùbh ’s cò nach eil ’s dh’fhaodadh an neach a tha dhiùbh fiosrachadh sam bith a thoirt dhaibh!”

“Tha rudeigin eile ann cuideachd,” arsa Tarmad. “Tha mi smaoineachadh gur dòcha gu bheil ceangal aig MacFhraing, an crèadhadair, ris na Companaich ’s dh’fhaodadh esan a bhith cumail sùil oirnn cuideachd!”

“Uill, anns a’ chiad àite,” arsa Pàdraig, “Bhitheadh e na b’ fheàrr nach biodh iad a’ saoilsinn gu bheil eagal oirnn, no gu bheil adhbhar againn


[TD 43]

eagal a bhith oirnn.”

Sheall e air Sìne.

“Bheil thu smaoineachadh gum b’ urrainn dhut-sa dhol gu d’ obair mar as àbhaist, a Shìne?” ars esan. “ ’S cha bhiodh iad a’ saoilsinn gu bheil càil às an rathad a’ tachairt!”

Dh’aom Sìne a ceann.

“Bithidh mise ceart gu leòr!” ars ise. “Bithidh eagal orra rud sam bith a dhèanamh air an rathad mhòr feadh an latha co-dhiù!”

Chuir Morag a làmh air gualainn Sìne.

“Ach am bi i sàbhailte?” ars ise.

Choimhead Pàraig air Tarmad.

“Tha sinn uile sàbhailte fhad’s nach fhaic iad sinn a’ dèanamh càil sam bith ’nan aghaidh,” arsa Tarmad. “Cha bhi iad ag iarraidh tuilleadh trioblaid adhbharachadh mas urra dhaibh!”

“Ach cha do ghabh i biadh fhathast, ’s leis an ùpraid a th’ air a bhith ann cha d’ rinn mi a’ bhreacaist!”

“Bheir mi leam pìos, a mhamaidh!” arsa Sìne.

“Feumaidh tu rudeigin ithe agus cofaidh òl mus fhalbh thu!” arsa Mòrag ’s i falbh a-staigh dhan a’ chidsin a dheasachadh biadh do Shìne ’s dhan a h-uile duine eile.

Dh’ èirich Sìne ’s sheall i air Tarmad ’s Pàdraig.

“Tha mi duilich an dragh seo a thoirt dhuibh!” ars ise, ’s airson ur cur ann an cunnart ’s dòcha ach tha mi fada, fada nur comain airson feuchainn ri Karl a chuideachadh!”

Chaidh Tarmad a-null agus chuir e làmh air a gualainn.

“Tha sinne sàbhailte gu leòr!” ars esan. “ ’S e am feum as motha as urrainn dhutsa dhèanamh srian a chumail air d’ inntinn cho fad ’s as urrainn dhut ’s d’ obair a fhrithealadh mar as àbhaist. Tha fhios againn nach eil e soirbh, a thasgaidh, ach feuch ri cumail ort!”

Chuala e Murchadh a’ tighinn a-nuas an staidhre.

“Aon rud eile!” ars esan. “Thèid thu anns a’ chàr aig Murchadh. Tha iad gur faicinn a’ falbh anns an aon chàr tric gu leòr. Bithidh tu nas fheàrr gun thu-fhèin a bhith dràibheadh an-diugh!

Thionndaidh e ri Pàdraig.

“Dh’innis mi do Mhurchadh mu dheidhinn Karl. Tha e gu math earbsach ’s tha e cho math gum biodh a h-uile duine againn a’ coimhead a-mach airson ar nàimhdean – oir ’s e sin a th’ annta!”

Thàinig Mòrag a-staigh dhan chidsin le treidhe air an robh rolaichean


[TD 44]

le beucan orra agus cofaidh.

“Tha ur biadh air a’ bhòrd anns a’ chidsin,” a Shìne ’s a Mhurchaidh,” ars ise, “ ’s feumaidh sibhse rudeigin ithe cuideachd!” ars ise ri Tarmad ’s Pàdraig. “ ’S dòcha nach do ghabh sibhse mòran an-diugh fhathast, a Phàdraig!”

Rinn Pàdraig gàire.

“Feumaidh mi aideachadh nach do ghabh!” ars esan.

Bha Mòrag a’ faireachadh na b’ fheàrr on fhuair i rudeigin ri dhèanamh.

“Gabhaidh tu seo ma tha agus cuiridh mi air tuilleadh beucain!” ars ise.

“O, cha chuir!” arsa Pàdraig. “Cha ghabh mise ’n còrr. Chan eil mi eòlach air cus bìdhe ann!” ars esan le gàire eile.

“Bheil sibh cinnteach?” arsa Mòrag.

“Gu dearbh, tha!” arsa Pàdraig. “Chan urra dhòmhsa fàs ach an aon rathad a-nise ’s chan eil mi ’g iarraidh bhith ro chruinn!”

Bha Tarmad toilichte gu robh Mòrag a’ gabhail ri gnothaichean cho math, ach chunnaic e a h-aodann a’ fàs stòlda.

“Ach dè mu dheidhinn Catrìona?” ars ise. “Cha robh cuimhne aig duine againn oirre-se! Tha mi ’n dòchas gum bi i sàbhailte!”

Bha aodann Tharmaid stòlda cuideachd. Thug e sùil air Pàdraig.

“Cha chreid mi gun dèan iad càil air Catrìona!” ars esan.

“ ’S e Karl a tha dhìth orra ’s mar a thuirt mi mar tha cha bhi iad ag iarraidh barrachd triobaid na dh’fheumas iad adhbharachadh dhaibh fhèin!”

Ged a thuirt e seo bha e smaoineachadh nach robh e idir cinnteach às na thuirt e. Mura b’ urrainn dha na Companaich dèiligeadh ri Karl gun Chatrìona a ghoirteachadh cuideachd cha robh cinnt sam bith gun tarraingeadh iad air ais bho bheud a dhèanamh oirre-se.

“ ’S fheàrr dhuinne falbh!” arsa Murchadh agus Sìne ’s e-fhèin san doras.

Mas do lean Sìne e sheall i air Pàdraig.

“Tha e math dhut ar cuideachadh, a Phàdraig!” ars ise a’ dèanamh fiamh-ghàire ris.

Dh’fhàs aodann Phàdraig caran dearg.

“Nach e sin a bu chòir do mhinistear a dhèanamh co-dhiù!” ars esan le gàire.

“Cha chreid mi gum buin iad ruibh-se airson an adhbhair a


[TD 45]

dh’ainmich mi mar tha!” arsa Tarmad, “ach ma thèid ur ceasnachadh can riutha nach eil fhios agaibh air càil!”

Bha iomagain gu leòr air m’ an deidhinn ach cha robh e ’g iarraidh seo a shealltainn dha mhàthair ’s cur ris an iomagain a bha ise faireachadh mar thà.

“Tha mi ’n dòchas gum bi iad sàbhailte!” arsa Mòrag nuair a dh’fhalbh iad, “ ’s tha mi ’g ùrnaigh gun tèid an sgàile dhorcha seo a thogail dhinn!”

“Amen ri sin!” arsa Pàdraig. “Na gabhaibh cus dragh, a Mhòrag. Bithidh Karl sàbhailte dh’aithghearr ’s bithidh sinn air ais mar a b’ àbhaist!”

Nuair a dh’fhalbh Mòrag air ais dhan chidsin thionndaidh Pàdraig ri Tarmad.

“Chan urra dhuinn Catrìona fhàgail ann an cunnart!” ars esan. “Feumaidh mi-fhìn ’s tu-fhèin a dhol a dh’iarraidh Karl feadh na h-oidhche nochd!

“Fònaidh mi gu Dòmhnall ’Illeasbaig airson gun toir e ’m bàta leis am bi e ’g iasgach nam musgan-caol gu Portrìgh ’s bheir sinn Karl a-null gu tìr-mòr. Leigidh sinn fhaicinn dhaibh air dòigh-eigin an deaghaidh sin gu bheil e air falbh ’s togaidh sin an t-uallach dhen teaghlach agaibh, tha mi ’n dòchas!”

Dh’aom Tarmad a cheann.

“Thèid sinn timcheall rathad Uige ’s gabhaidh sinn rathad a’ mhonaidh a-null a Chàrbost,” ars esan. “Fàgaidh mi ’n càr aig a’ Phost-oifis ann a’ Bhaltos agus coisichidh sinn an sin. Faodaidh sinn fàgail à seo.”

“Cha leig mi leas,” arsa Pàdraig. Thig mi air a’ bhaidhseagail. Tha daoine eòlach air m’ fhaicinn air co-dhiù!”

Bha rudan a’ tachairt a-nise. Dh’fhairich Tarmad pàirt dhen uallach a bha air a bhith air a spiorad o chionn seachdainean a-nise a’ togail. B’ fheàrr leis fada nuair a b’ urrainn dha dhol an sàs ann an gnothach. Bha e taingeil cuideachd gu robh caraid cho seasmhach agus cho comasach ri Pàdraig còmhla ris ach bha e fhathast iomagaineach mu Shìne ’s a mhàthair ’s Murchadh ’s bha Miranda air cùl inntinn fad an t-siubhail.


[TD 46]

11

Carbost air an Oidhche

Bha e dorcha aig meadhan oidhche nuair a dh’fhàg Tarmad an taigh ach cha robh a chridhe aige toirdse a lasadh air eagal gu faiceadh duine sam bith e. Bha e air a ràdh ri mhàthair na bu tràithe gun robh gnothach aige ri Pàdraig mu dheidhinn dè ’n ath cheum a bha iad dol a ghabhail ann an cùisean Kharl ’s gun robh eagal orra bruidheann air a’ fòn.

“Ma bhios sinn anmoch caidlidh mi anns a’ mhansa,” ars esan an dòchas gun toireadh sin air Mòraig gun fuireach ’na dùisge ged a bhiodh e anmoch gun tilleadh. Thug i sùil air mar nach robh i uile gu lèir ga chreidsinn, ach cha tuirt i càil ach, “Feuch gun toir thu ’n aire!”

Dh’fhàg e ’n car aig a’ Post-oifis ann a’ Bhaltos na bu tràithe san fheasgar. Bha fhios aige gum bitheadh dùil aig muinntir a’ Phost-oifis gun robh e dol a choimhead air caoraich anns a’ mhonadh mar a bhiodh e dèanamh tric gu leòr.

Chùm e ri taobh a’ chladaich dhen rathad ’s dhìrich e suas chun a’ Phost-oifis aig Glaic na h-Atha. Nuair a ràinig e ’n càr chunnaic e gun robh Pàdraig ann roimhe.

“Chunnaic mi fear de na Companaich os cionn an rathaid nuair a dh’fhàg mi an taigh!” arsa Pàdraig, “ach tha iad eòlach gu leòr air m’ fhaicinn air a’ bhaidhseagail a’ tadhal air buill dhen choithional nuair nach eil fada agam ri dhol.”

“Dè mu dheidhinn a’ bhàta?” arsa Tarmad.

“Thuirt Dòmhnall gum bi e gar feitheamh aig a’ chidhe ann am Portrìgh eadar a dhà ’s a ceithir anns a’ mhadainn. Tha na poilis eòlach gu leòr air fhaicinn aig uair sam bith feadh na h-oidhche!”

“Glè mhath!” arsa Tarmad. “Dh’fhòn mise gu Catrìona ’s thuirt mi rithe gum bitheamaid a’ tighinn anmoch ’s carson, ’s dh’iarr mi oirre innse do Kharl. Bha fhios agam nach cuireadh an uair anmoch dragh sam bith oirre-se. Chaidh a togail ann an Grealainn far an robh muinntir an àite riamh cleachdte ri bhith air an cois anmoch!”


[TD 47]

Thòisich Tarmad an càr agus ghluais iad sìos seachad air Eilisiadar. Bha iad le chèile coimhead anns an sgàthan feuch an robh duine gan leantainn ach chan fhaca iad solas càir no eile a’ tighinn air an cùlaibh. Leis an rathad ùr seachad air Loch Mhealt cha tug iad fada ruigheachd snaidhm an rathaid os cionn Steinnseil ’s ghabh iad suas rathad a’ Bhealaich seachad air Sartal, agus on bha an rathad cho sàmhach bha iad a’ teannadh ri ceann rathad an Droighnich ann am beagan ’s uair a thìde an deaghaidh dhaibh tòiseachadh.

“Fàgaidh sinn an càr aig an taigh-staile ann an Carbost,” arsa Tarmad ’s bithidh dùil aig feadhainn sam bith a chì e gur ann le feadhainn ceangailte ris an taigh-staile ’tha e.”

Nuair a bha iad a’ dol seachad air an Eaglais Shaoir ’s a’ gabhail sìos an rathad gu Carbost cha robh iad a’ faicinn duine, ach dìreach mus do ràinig iad am Post-oifis thug Tarmad an aire do dhuine a’ leum far an rathaid ’s a’ dol timcheall cùl a’ phost-oifis. Bha dions ’s brògan geal air ’s shaoil e gur e fear de na Companaich a bha ann.

“Faca thu fear ud?” ars esan.

“Chan fhaca,” arsa Pàdraig. “Mar a tha fhios agad chan eil mi uabhasach math air faicinn air an oidhche!”

“Tha mi smaoineachadh gur e fear de na Companaich a bh’ ann!” arsa Tarmad. Ann an tiotan bha e air fàs fuar leis an eagal.

Bha e air a bhith cho trang a’ cur na planaichean aca an òrdan roimhe seo ’s nach robh cus tìde aige air eagal a ghabhail ach a-nise bha e tòiseachadh air a bhith mothachail air cho cruaidh an-iochdmhor a bha na daoine a bha ’nan aghaidh.

“A bheil an t-eagal ort-sa cuideachd?” ars esan ri Pàdraig nuair a ràinig iad an taigh-staile.

“Tha!” arsa Pàdraig. “Tha mi feuchainn ri cuimhneachadh gur ann an tòir air gnìomh math a dhèanamh a tha sinn, ach a dh’aindeoin sin tha ’n t-eagal orm ’s tha mi ’g ùrnaigh nach fàiling mi an uair na deuchainn!”

“Tha mise ’n aon rud!” arsa Tarmad. “Chan urra dhuinn ach ar dìcheall a dhèanamh ’s nì sinn sin!”

Nuair a thionndaidh e ’n càr a-staigh ri taobh an taigh-staile chunnaic e gun robh an solas air anns an oifis. Choimhead boireannach a-mach ach cha do dh’fhan i aig an uinneig idir. Bhiodh dùil aice gur e feadhainn den luchd-obrach a bhiodh ann air plòidh air choreigin.

Cha do ghlas Tarmad an càr idir air eagal gun tigeadh orra falbh ann an cabhaig ’s thog iad orra suas a’ bhruthach. ’S ann air an leathad os


[TD 48]

cionn a’ bhaile a bha taigh Catrìona.

Ged a bha e dorcha, sgòthach chitheadh iad meadhanach math gun toirdse. Bha toirdse aig Tarmad ’na phòcaid ach chuir e roimhe nach cuireadh e gu feum i mura toireadh an èiginn air e.

Chuala e fuaim agus gnòsail agus thuit Pàdraig. An ath rud dh’èirich cruth mòr dorcha bhon talamh.

Rinn Tarmad gàire ’s e cuideachadh Pàdraig air a chasan.

“ ’S e bò a th’ ann!” ars esan.

“Feuch nach seas thu air mo ghloinneachan!” arsa Pàdraig. “Thuit iad dhiom!”

Chaidh Tarmad air a ghlùinean agus an deaghaidh greiseag fhuair e na gloinneachan.

“Mòran taing!” arsa Padraig, a’ suathadh nan gloinneachan. “Cha bhithinn ach truagh às an aonais!”

“Cha chreid mi nach tèid sinn air an rathad a-nise,” arsa Tarmad. “Chan eil fad’ againn ri dhol co-dhiù!”

Chan fhaca iad duine a’ chuid mu dheireadh dhen t-slighe agus nuair a bha iad a’ tighinn faisg air taigh Catrìona sgap na sgòthan ’s chitheadh iad a’ ghealach ùr.

Dh’ fhosgail Tarmad an geata air a shocair agus choisich iad suas dhan doras aghaidh. Bha solas air anns a’ chidsin agus bha na cùirtearan air an tarraing. Bha solas air os cionn an dorais cuideachd.

Ghnog Tarmad ceithir tursan air an doras mar a chuir e air dòigh le Catrìona air a’ fòn agus chunnaic iad oisean a’ chùirteir ga thogail.

An uair sin thàinig Catrìona chun an dorais.

Chuala iad i tarraing air ais na crainn air cùl na còmhla.

“Tha i dèanamh cinnteach nach fhaigh coigreach a-staigh gun fhiosda dhi co-dhiù!” arsa Tarmad.

“O, ’s mi tha toilichte ur faicinn!” arsa Catrìona nuair a dh’fhosgail i an doras. “Chan fhaca sibh Karl?”

“Karl!” arsa Tarmad. “Bha dùil agam gun robh e staigh!”

“Bha e sin!” ars ise, “ach chaidh e mach o chionn cairteal na h-uarach a dh’iarraidh pileachan a dh’fhàg e anns a’ chàr, bha e gabhail pileachan airson a stamag, ’s cha do thill e.

“Bha mi ’m beachd a dhol a-mach a choimhead air a shon ach shaoil mi gun cuala mi guthan a-muigh is bhuail an t-eagal mi agus d’fhan mi staigh!”

Bha a h-aodann bàn ’s bha coltas iomagaineach oirre.


[TD 49]

“Tha mi duilich gun robh an tàire seo agaibh!” arsa Tarmad. “Bheir sinne sùil a-mach. Faodaidh sibh an doras a ghlasadh às ar deaghaidh.”

Las Tarmad an toirdse ’s thòisich e air coimhead timcheall an taighe. Bha toirdse aig Pàdraig cuideachd, tè bhiodh Catrìona cumail anns a’ phoirdse.

Dh’fhosgail Pàdraig doras na seann bàthcha agus an ath mhionaid.

“Trobhad an-seo!” dh’èigh e ann an guth tùchanach.

Ghreas Tarmad a-null agus dh’fhoillsich e’n toirdse staigh dhan bhàthaich.

Bha Pàdraig ’na sheasamh an-sin a’ gabhail cudtrom corp Karl a bha an crochadh ri fear dhe na tarsannan le ròpa mu amhaich.

Bha seann seuthar air a chliathaich air an làr. Leum Tarmad air an t-seuthar agus gheàrr e an ròpa leis an sgithinn-phòcaid aige. Ghiùlan iad Karl a-mach eatorra agus chuir iad sìos air an talamh e.

Dh’fhairich Pàdraig taobh amhach Karl airson greiseag ach chitheadh duine sam bith gun robh car mì-nàdarrach an ceann Kharl.

Choimhead Pàdraig air Tarmad.

“Tha e marbh!” ars esan.


[TD 50]

12

Amharas

“Agus carson a thàinig sibhse cho anmoch a choimhead air?” dh’fhaighnich an t-Ard Inspector Mac an Rothaich.

“Mar a dh’innis mi dhut mar tha,” arsa Tarmad, “bha eagal air – eagal a bheatha agus bha sinne dol ga thoirt air falbh ’s cha robh e ’g iarraidh gu faiceadh duine sinn!”

Cha do dh’innis e idir gun robh iad am beachd a thoirt a-null gu tìr-mòr oir cha robh e ’g iarraidh Dòmhnall a thoirt a-staigh anns a’ chùis. Chaidh aige air Dòmhnall fhaighinn aig a’ bhocsa-fòna air a’ chidhe airson innse dha gun tàinig atharrachadh anns na planaichean aca.

’Se fear àrd, caol le falt dubh, mìn a bha ann am Mac an Rothaich. A dh’aindeoin ’s gur e meadhan na h-oidhche a bha ann, cha robh fuiltean às àite air a cheann. Bha a dheise air a bruisigeadh gu math ’s bha gleansadh anns na suaicheantais a bha air a ghuaillean ’s air a cheap.

Fad na tìde bha e bruidheann ris an duine seo bha inntinn Tharmaid a’ dol air ais gu ’n fheadhainn aig an taigh. Bha Pàdraig anns a’ chidsin ga cheasnachadh le seàirdeant. Bha iad air cur romhpa roimhe dè na dh’innseadh iad do na poilis.

An deaghaidh do Tharmad fònadh dha na poilis ’s don dotair, dh’fhòn e dhachaigh ’s dh’ iarr e air Murchadh fuireach aig an taigh ’s a thoirt air Sìne an aon rud a dhèanamh. On ’s e Disathairne a bha ann cha bhiodh Sìne aig a h-obair co-dhiù ach dh’fheumadh Murchadh a’ mhadainn a ghabhail far obrach anns a’ gharaids.

’S e mhàthair a fhreagair a’ fòn ’s mus tàinig Murchadh thuice thuirt Tarmad rithe gun deach e-fhèin ’s Pàdraig a chumail air ais agus gun d’fhuair e fiosrachadh a thug air smaoineachadh gum bitheadh Sìne agus Murchadh na b’ fheàrr aig an taigh an latha sin. Thuirt e rithe cuideachd gun robh e dol a dh’fhònadh gu Ruairidh, mac bràthair athar, ann am Portrìgh a dh’ iarraidh air a dhol sìos gu Baile a’ Chùirn airson a bhith staigh còmhla rithe-se ’s càch.


[TD 51]

“Tha thu cinnteach gu bheil thu-fhèin ’s Pàdraig ceart gu leòr?” ars ise.

“Tha,” ars esan.

“Feuch gun toir thu ’n aire, thasgaidh!” ars ise. Bha e faireachadh an iomagain ’na guth.

An deaghaidh dha fhèin ’s do Phàdraig an corp aig Karl fhaighinn chaidh Tarmad a-staigh agus dh’innis e do Chatrìona gun do dh’èirich tubaist do Kharl. Bha e taingeil gun robh Catrìona làidir anns an inntinn.

A dh’aindeoin sin dh’fhàs a h-aodann geal nuair a dh’innis e dhi agus shuidh i ann an seuthar.

“ ’N tàinig e ri bheatha fhèin?” ars ise.

“ ’S ann coltach ri sin a tha e!” arsa Tarmad, “ach chan eil sinn cinnteach!”

“A bheil àite agaibh far an urrainn dhuibh a dhol?” ars esan, “neo an tig sibh dhachaigh còmhla rium-sa?”

“Faodaidh mi a dhol sìos còmhla ri Peigi Uilleim anns na taighean-comhairle,” ars ise.

“Glè mhath!” arsa Tarmad. “Nise, feumaidh mi fònadh dha na poilis agus dhan dotair!”

Thàinig an dotair ann am beagan mhionaidean. Cha robh Tarmad ach air tighinn far na fòna an deaghaidh bhith bruidheann ri Murchadh.

Dhearbh an Dotair MacFhearghais gun robh Karl marbh ’s nach robh e air a bhith marbh ach ùine ghoirid ’s an uair sin thug e sùil air Catrìona. Thug e dhi pile ’s thug e sìos gu taigh Peigi i anns a’ chàr aige fhèin.

“Faithnichidh tu gun d’fhuair i creathnachadh,” ars esan riutha mus do dh’fhalbh e, “ach tha i mìorbhaileach aig a h-aois!”

Bha Tarmad toilichte seo a chluinntinn oir bha e faireachadh ciontach gur e a buinteanas ris an teaghlach aige-san a b’ adhbhar gun tàinig an trioblaid seo oirre.

Nuair a bha Pàdraig a’ sìneadh do Tharmad cupa cofaidh a rinn e an deaghaidh dhan dotair falbh le Catrìona thuirt e ris, “Dh’fhaodamaide sinn-fhèin a bhith ann an crois ri linn a’ ghnothaich seo ’s feumaidh sinn a bhith deiseil air a shon!

“Dh’fhaodadh trì beachdan a bhith aig a’ phoilis mu dheidhinn bàs Kharl!” ars esan.

“Anns a’ chiad àite dh’fhaodadh gur e cur às dha fhèin a rinn e.”

“Bheil thu-fhèin a’ creidsinn sin?” arsa Tarmad.

“Chan eil!” arsa Pàdraig. “Ach feumaidh sinne coimhead air a’

[TD 52]

ghnothach mar a choimheadas iad-san air. Chan eil càil againne ach an rud a thuirt Sìne, ’s chan eil càil aig Sìne ach an rud a thuirt Karl ’s tha Karl marbh!”

“ ’S dè eile bha thu dol a ràdh?” arsa Tarmad.

“Anns an darna àite dh’fhaodadh gur e sinne a mharbh e!”

“Dè ’n t-adhbhar a bhiodh aca airson sin a smaoineachadh?” arsa Tarmad, ’s tusa nad mhinistear cuideachd!”

“Dh’fhaodadh iad smaoineachadh nach robh thusa ’g iarraidh gum pòsadh Sìne fear de na Companaich. Cha robh do mhàthair a’ cleith a beachd mun ghnothach sin ’s cha robh an teisteanas a thug thu seachad aig a’ chùirt-rannsachaidh uile gu lèir ’nam fàbhar!”

“Tha sin ceart!” arsa Tarmad, “ach chan eil e coltach gum marbhadh cuideigin neach eile air sgàth rud mar sin!”

“Bithidh daoine dèanamh rudan gu math neònach uaireannan!” arsa Pàdraig, “ ’s a thaobh dè shaoileas iad dhiom-sa – chan eil mi fada ’nam mhinistear agus ’s dòcha gu bheil fhios aig feadhainn gun robh nòisean agam de Shìne!”

Bha sin air tighinn a-staigh air Tarmad cuideachd ged nach tuirt e càil. Bha ceist ’na inntinn mu dè bha Pàdraig a’ smaoineachadh ach chùm Pàdraig air.

“Anns an treas àite dh’fhaodadh gur e na Companaich a mharbh e, ach chan eil teisteanas sam bith ’nan aghaidh ach na thuirt Karl ri Sìne mar a bha mi ràdh.”

“Thuirt an dotair nach robh fada bhon chaidh a mharbhadh ’s tha fhios aig Catrìona cuine thàinig sinn!” arsa Tarmad.

“Tha fhios aice cuine thàinig sinn dhan doras, ach dh’fhaodamaid a bhith air a mharbhadh mus deach sinn dhan doras!” arsa Pàdraig. “Cuimhnich gun tuirt i gun cuala i guthan dhaoine!”

“Tha sin ceart!” arsa Tarmad. “ ’S ann bu lugha a bu bhuailtiche an t-amharas m’ ar deidhinne bhith nam biodh iad a’ saoilsinn gur e cur às dha fhèin a rinn Karl!”

“Ged tha, nach fhaodadh gur e sin a bh’ ann?” arsa Tarmad.

“Chreidinn gur ann mar sin a dh’fhaodadh e bhith!” arsa Pàdraig, “mura robh mi air Marston Singer fhaicinn anns a’ chùirt agus taobh a-muigh dhith! ’S dòcha gu bheil mi ceàrr, ach tha mi faireachadh gu làidir gur e mort a chaidh a dhèanamh air Karl!”

Dh’aom Tarmad a cheann.

“Tha mise dhen aon bheachd!” ars esan.


[TD 53]

A-nise bha e ’n deaghaidh trì uairean sa’ mhadainn ’s bha Tarmad a’ faireachadh sgìth. Bha rosg a shùil dheis a’ priobadh mar a bhiodh i dèanamh nuair a bhiodh e fo uallach airson greis agus bha e faireachadh grèim an cùl a dhroma.

Thug an t-Ard Inspector sùil air na notaichean aige.

“Faodaidh sibh a dhol dhachaigh an-dràsda!” ars esan, “ach feumaidh sibh tighinn gu Oifis a’ Phoilis ann am Portrìgh aig trì uairean feasgar an-diugh, agus bheirinn comhairle oirbh gun a dhol taobh sam bith a-mach às an Eilean gun fios a leigeil thugainn!”

Bha e fàs soilleir nuair a bha iad air an t-slighe dhachaigh. ’S e taobh Shligeachain a ghabh iad an turas seo agus bha na h-eòin a’ ceilearadh anns na preasan an cois na coille ann an Gleann Bhairigill. Bha Tarmad a’ smaoineachadh air Karl agus ciamar a dh’innseadh e do Shìne gun robh e marbh. Bha e mar gun robh e faicinn Karl às ùr. Thuig e gur e duine math a bha ann an Karl. Cha robh càil a dhìth air ach a bhith dèanamh gnìomh a’ cheartais ged nach e duine làidir anns an inntinn agus anns a’ bhodhaig a bha ann idir. Bha dùil aige gun d’fhuair e am-measg dhaoine a bha leantainn spiorad ceart an t-saoghail ach cha b’ e sin an seòrsa a bha annta idir. Nuair a fhuair e sin a-mach dh’fheuch e rim fàgail agus mharbh iad e.

Nuair a thàinig iad chun a’ mhansa thionndaidh Tarmad ri Pàdraig.

“Bheil thu ’g iarraidh tighinn còmhla rium?” ars esan.

Chrath Pàdraig a cheann.

“Chan eil,” ars esan. “Bu toigh leam tighinn còmhla riut, ach chan eil mi smaoineachadh gur e ’n aghaidh agamsa a bu toigh le Sìne fhaicinn aig an àm seo!”

Bha iad sgìth le chèile, ach bha barrachd is sgìos ann an guth Phàdraig. Thuig Tarmad nach robh beachd mhòr sam bith aig Pàdraig air dreach a’ phearsa fhéin ’s nach robh e ’g iarraidh e-fhèin a phutadh an làthair Sìne aig àm mar seo.

Dh’aom e cheann.

“Glè mhath, a charaid,” ars esan. “Chì mi ’n-diugh fhathast thu agus tha fhios agad cho mòr ’s a tha mi nad chomain airson na rinn thu air mo shon-sa ’s airson an teaghlach againn!”

Rinn Pàdraig fiamh-ghàire caran càm ’s e tighinn a-mach às a’ chàr. Bha am falt aige sìos air a’ mhalaidh, bha an t-aodach aige coimhead caran loireach ’s bha <eng>dust<gai> air na gloinneachan.

“Clann nan Gaidheal an guaillibh a chèile!” ars esan.


[TD 54]

Bha Sìne leatha fhèin aig a’ bhòrd anns a’ chidsin. Bha cupa cofaidh air a beulaibh ach cha robh i air an cofaidh òl idir.

Choimhead i suas nuair a thàinig Tarmad ’s Ruairidh a-staigh. Bha Ruairidh ’s a mhàthair air a dhol a-mach an coinneamh Tharmaid.

“Tha Karl marbh! Nach eil?” arsa Sìne.

Chaidh Tarmad a-null agus chuir e làmh air a gualainn.

“Tha!” ars esan.

Thàinig car anns an aodann aice ’s chuir i a h-aodann sìos eadar a làmhan. Bha i caoineadh mar gum briseadh a cridhe.

Dh’fhairich Tarmad tuainealaich ’na cheann.

Chunnaic e mhàthair ga choimhead bhon doras. Bha ise caoineadh cuideachd agus bha truas anns na sùilean ’s iad làn dhe na deòir ach ’s ann air a mac ’s e coimhead cho claoidhte agus cho brònach ’s e ’n deaghaidh a dhìchill a dhèanamh a bha pàirt de h-aire-se.

Chaidh i null agus phòg i e a’ suathadh an fhuilt air falbh bho mhalaidh.

“Tha mi ’n deaghaidh tuba uisge teth ruith dhut anns an rùm-ionnlaid, a thasgaidh,” ars ise. “Dh’fhairich mi ’n càr a’ tighinn. Bheir mi dhut rudeigin ri ithe nuair a bhios tu deiseil.”

Thionndaidh i ’n uair sin ’s chuir i a gaoirdeanan mun nighinn aice.

“Thalla thusa, Tharmaid!” thuirt i rithist. “Coimheadaidh mise às deaghaidh Sìne!”


[TD 55]

13

Oifis a’ Phoilis

Bha Tarmad is Pàdraig air an rathad gu Portrìgh aig fichead mionaid gu trì feasgar. Chan fhaca Tarmad Sìne idir mus do dh’fhalbh e. Bha i ’n deaghaidh pile-cadail fhaighinn bhon dotair ’s bha i fhathast anns an leabaidh.

Chaidh Ruairidh dhachaigh an deaghaidh grèim bìdhe a ghabhail còmhla ri Tarmad mus deachaidh Tarmad fhèin a leabaidh. Chaidil e gu math leis cho sgìth ’s a bha e ach nuair a dhùisg e bha inntinn làn de smaointean iomagaineach.

Bha an fheadhainn a bha ’nan aghaidh cho cumhachdach. Bha e cinnteach gun deach Fennell agus Karl a mharbhadh airson gun robh fhios aca air cus mu dheidhinn nan Companach ach cha robh srad de dhearbhadh aige gum b’ e na Companaich a bu choireach airson am bàs. Bhitheadh e soirbh gu leòr dha na Companaich toirt air duine sam bith a chreidsinn gur e tubaist a dh’èirich do Fennell ’s gun robh Karl lag anns an inntinn.

Bha Karl a’ smaoineachadh nach biodh e sàbhailte eadhon ann an làmhan nam poilis. Thuirt e ri Sìne gun robh Singer air a bhith anns an CIA ’s mar sin gun robh e suas ris a h-uile innleachd.

“Eil fhios carson a thagh iad an t-Eilean airson àite còmhnaidh?” ars esan ri Pàdraig, ’s e coimhead a-null seachad air an Loch Fhada gu Eirmisiadar ’na laighe anns a’ ghrèin.

Thuig Pàdraig math gu leòr cò bha e ciallachadh.

“A-rèir ’s mar a thuirt Karl tha na h-uimhir de bhuidheannan dhen aon seòrsa air feadh an t-saoghail!” ars esan. Is shaoilinn gun taghadh iad àite iomallach dùthchail airson gum bi barrachd cothroim aca na buill aca ionnsachadh is oideachadh gun chus aire bhith orra bhon t-sluagh. Agus cuideachd airson gu bheil an creideamh aca air a stèidheachadh air dhòigh air choreigin air obair nàdair ’s tha mi smaoineachadh air seann phàgantachd, ged nach eil an sin ach rud a tha mi-fhìn a’ smaoineachadh.


[TD 56]

“Ged a tha iad a’ cumail a-mach gu bheil ceangal aig a’ chreideamh aca ris a’ Chreideamh Chrìosdaidh chan eil mi smaoineachadh gu bheil an sin ach brat ceathach a tha iad a’ cur a-mach airson toirt air daoine saoilsinn nach eil annta ach buidheann eile air iomall a’ Chreideimh Chrìosdaidh!”

“Tha iad a’ cur eagal mo bheatha orm-sa co-dhiù!” arsa Tarmad, “agus chan eil duine againn sàbhailte ri linn ’s gun robh ceangal eadar Sìne ’s Karl ’s bithidh fhios aca gun innseadh Sìne dhuinne fiosrachadh sam bith a fhuair i!”

“Tha sin ceart!” arsa Pàdraig. “Chan urrainn dhaibh gluasad nar h-aghaidh ann an dòigh ro fhosgarra an deaghaidh na thachair mar thà, ach feuchaidh iad ri eagal a chur oirnn airson ar cumail sàmhach ’s aig a’ cheann thall gheibh iad dòigh air cur às dhuinn!”

“Feumaidh sinn dòigh fhaighinn air a dhèanamh follaiseach dhan t-sluagh dè ’n seòrsa dhaoine th’ annta!” arsa Tarmad, “ach ’s e ’n rud ciamar a nì sinn sin!”

“Tha eagal orm, mar a thuirt mi,” arsa Pàdraig, “ach tha mi làn dòchais gun dèan sinn an gnothach orra fhathast le cuideachadh a’ Chruitheir!”

Ann an Oifis a’ Phoilis chaidh an ceasnachadh gu teann a-rithist mu thachartas na h-oidhche roimhe. Bha fear eile ’n làthair an turas seo, an <eng>Superintendent<gai> MacIain. ’S e fear mòr, reamhar a bha ann-san, ’s cha robh mòran a’ dol seachad air.

“Tha cùnntas a’ bhàis seo a’ dol dhan fhioscail,” thuirt e riutha aig an deireadh, “ ’s bheirinn comhairle oirbh gun a dhol taobh sam bith gun fios a leigeil thugainne ’s gun chàil a ràdh mun bhàs seo gu follaiseach. Tha mi air cluinntinn gun robh thusa, a Mhgr Rois, a’ cur rudan gun stàth às leth na buidhinn ris an canar na Companaich. Tha am fear-lagha aca ’n deaghaidh innse dhuinn gu bheil iad a’ cur romhpa casaid a thogail nad aghaidh mura sguir thu dhe seo!”

Chuir seo an fhearg air Tarmad ged a chuir e ’n t-eagal air cuideachd.

“Tha mise ràdh gur e ’n tula bhreug a tha sin!” ars esan. “Ach bithidh mi faicinn an fhir-lagha agam fhìn a dh’aithghearr m’ a dheidhinn!”

Thug am poileasman sùil air mus do chùm e air – sùil a bha Tarmad a’ saoilsinn a bha ciallachadh, “Chan eil am fear seo cho soirbh a cheannsachadh ’s a shaoil mi!”

“Bitheadh sin mar a bhitheas,” ars an <eng>Superintendent,<gai> “bha agamsa ris an rabhadh seo a thoirt dhuibh!”

“Tha sinn a’ tuigsinn sin!” arsa Pàdraig. “Am faod sinn falbh a-nise?”


[TD 57]

“Faodaidh,” ars an <eng>Superintendent.<gai>

“Rinn thu glè mhath!” arsa Pàdraig air dhaibh tighinn a-mach às an oifis.

“Faca thu sùil a thug e ort? Cha robh dùil aige ri sin, ach bha mi ’g iarraidh stad a chur air a’ ghnothach mus èireadh fuil nan Rosach na b’àirde!”

“Feumaidh mi aideachadh gu bheil e toirt mo leòr dhomh an sgeulachd aig Karl Herder a chreidsinn!” arsa Iain MacFhionnlaigh, am fear-lagha, ’s iad ’na suidhe anns an oifis aige. Gu fortanach bha Iain air a bhith staigh anns an oifis ged as e Disathairne a bha ann bhon a bha obair aige ri crìochnachadh.

“Chan eil mi smaointeachadh gun urra dhaibh dearbhadh gun tuirt thu càil dona mun deidhinn gu follaiseach! Cha chreid mi nach eil iad ach a’ feuchainn ri eagal a chur ort!

“A thaobh bàs Karl, chan eil teagamh nach fhaodadh na poilis a bhith teagmhach m’ ur deidhinn – Chan e mo ghnothach-s’ a ràdh aig an àm seo co-dhiù a rinn sibh gu glic no nach d’ rinn. Tha sin a’ crochadh gu ìre mhaith air cho fìrinneach ’s a tha an sgeulachd aig Karl – Ach on chuir na Companaich a-mach sanas gun robh e lag anns an inntinn agus nach robh, shaoilinn, adhbhar chuimseach agaibh Karl a mharbhadh, cha chreid mi nach bi sibh sàbhailte gu leòr!

“Co-dhiù, tha ’n fhianais air mhionnan a thug sibh seachad mu dheidhinn Karl agam. Cha do dh’fhàg e càil sgrìobhte?”

“Cha do dh’fhàg,” arsa Pàdraig. “Tha mi smaointeachadh ’s dòcha gun robh eagal air nam faigheadh iad air a phearsa a leithid de rud nam beireadh iad air, gum bitheadh sin ’na bhinn bàis dha!”

Thug e sùil air Iain MacFhionnlaigh.

“Bhiodh seo fìor a thaobh inntinn-san co-dhiù ’s e ’n fhìrinn a tha san sgeulachd aige gus nach b’ e. Bha i fìor dha-san! Agus,” ars esan a’ sealltainn air MacFhionnlaigh a-rithist, “ ’s dòcha gun robh e saoilsinn nach creideadh duine sam bith e co-dhiù!”

An oidhche ud an deaghaidh do chàch a dhol a leabaidh dh’innis Tarmad dha mhàthair mu dheidhinn Miranda.

Chunnaic e ’n t-iongnadh ’s an t-iomagain a’ tighinn anns na sùilean aice.

“ ’S e piuthar an fhir ud a th’ innte?” ars ise.

“ ’S e,” arsa Tarmad. “Ach chan eil i coltach ris idir. ’S e nighean bhlàth-chridheach, laghach a th’ innte!”


[TD 58]

Chuir a mhàthair a làmh air a ghaoirdean. Bha na deòir ’na sùilean.

“Tha leithid air tachairt anns na lathaichean a chaidh seachad ’s gu bheil e doirbh dhomh seo a ghabhail a-staigh!” ars ise, “ach ’s e m’ ùrnaigh ri Dia gum bi thu air do ghleidheadh ’s gum faigh thu sìth ’s sonas anns an t-saoghal seo ’s anns an ath shaoghal!”

Mus deach i suas an staidhre thionndaidh i ’s choimhead i air.

“Tha eagal orm gun robh mi ro throm air Sìne a thaobh Karl!” ars ise “agus nach toir i maitheanas dhomh ’na cridhe!”

Chrath Tarmad a cheann.

“Tha Sìne tuigsinn gu bheil sibh iomagaineach m’ ar deidhinn!” ars esan.

An oidhche ud chunnaic Tarmad Miranda ann an aisling. Bha i caoineadh ’s thuirt i ris, “Tha mi gad ionndrain ’s gad ionndrain ach chan urrainn dhut tighinn gu m’ ionnsaigh. Tha e ro chunnartach!”


[TD 59]

14

Teisteanas Phàdraig

Aig dà uair dheug Latha na Sàbaid bha an teaghlach uile ann an eaglais Baile a’ Chùirn, eadhon Murchadh a bha uaireannan doirbh a thoirt innte.

Smaoinich Tarmad feasgar Disathairne air Sìne agus a mhàthair a thoirt a Ghlaschu air falbh bhon h-uile càil a bheireadh an cuimhne Sìne na rudan a thachair, agus far am bitheadh iad sàbhailte, ach chuimhnich e na thuirt Karl mu na Companaich agus thàinig e staigh air gur dòcha nach biodh Sìne càil na bu shàbhailte, ach ma dh’ fhaoite ann am barrachd cunnairt, anns a’ bhaile mhòr.

Co-dhiù nuair a dh’fhaighnich e de Shìne am bu thoigh leatha falbh, dhiùlt i muigh no mach a leithid a rud a dhèanamh.

“Seo mo dhachaigh!” ars ise. “Seo far a bheil mo theaghlach agus mo chàirdean ’s ma tha cunnart ann tha mise ’g iarraidh a bhith ri aghaidh còmhla riutha ’s cuideachd tha mi ’g iarraidh crìoch fhaicinn air a’ ghnothach seo air sgàth Karl!” Thàinig na deòir gu na sùilean aice a-rithist.

Ged a bha coltas bàn agus sgìth oirre bha i aice fhèin agus bha e soilleir gun do chuir i roimhpe nach biodh i ’na h-uallach do chàch.

“Tha mi toilichte, air dòigh, gun tuirt thu sin, a ghaoil!” arsa Mòrag, oir bha mi eadar dà chomhairle co-dhiù bu chòir dhomh fuireach, no falbh agus na gillean fhàgail!”

Bha Mòrag i-fhèin a’ coimhead sgìth agus coltas oirre gun robh i air a bhith fo uallach airson greis. Thàinig e staigh air Tarmad nach b’ urrainn do dhuine seach duine aca an suidheachadh seo a sheasamh mòran na b’ fhaide.

Thathainn Mòrag air Sìne gu fanadh ise staigh còmhla rithe fhad’s a bhiodh càch anns an eaglais ach dhiùlt Sìne seo ged a bha e soilleir gun robh e toirt a leòr dhi cumail oirre uaireannan.

Bha an eaglais beagan na bu làine na b’ àbhaist oir bha saor-làithean na


[TD 60]

Caingis ann agus bha smodair de luchd-turais an làthair a bharrachd air a’ choithional àbhaisteach.

Leis mar a bha Miranda air inntinn cha robh Tarmad uile gu lèir mothachail air a’ chiad chuid dhen t-seirbheis ach nuair a chuir Pàdraig a-mach a cheann-teagaisg thàinig e g’ a ionnsaigh fhèin.

B’ e ’n ceann-teagaisg a roghnaich Pàdraig a’ chòigeamh earrainn anns a’ chiad chaibideil de Chiad Litir Eòin:

“Agus is i seo an teachdaireachd a chuala sinn uaith-san, agus a tha sinn a’ cur an cèill dhuibhse: Gur solas Dia, agus nach eil dorchadas air bith ann-san.”

“Theagaisg Iosa agus a dheisciobail mu dheidhinn Dhè ann an dòigh a dh’adhbharaich oilbheum do dhiadhairean mòra an latha!” arsa Pàdraig.

“Cha b’ ann anns an dòigh seo a bha iad-san cleachdte ri bhith coimhead air Dia ged a bha toiseach a’ bheachd seo anns na sgriobtairean aca.

“Thuirt Iosa gur e lànachd beatha Dia a ghràdhachadh an toiseach – Dia anns a bheil a h-uile maitheas – agus an uair sin ar nàbaidhean a ghràdhachadh mar a ghràdhaicheas sinn sinn-fhìn.

“Bha Iosa an còmhnaidh, anns an teagasg agus anns na cosamhlachdan aige, a’ fiachainn ri toirt air daoine an inntinn ’s am mac-meanmhain a chur gu feum. Thuirt iosa nach b’ urrainn do dhuine fìon ùr a chur ann an seann chraiceannan-fìona no tuthag ùr a chur air seann aodach!

“Ach dè tha daoine dèanamh an-diugh? Tha iad a’ dèanamh an dearbh rud a bha Iosa a’ toirt teagasg dhuinn m’ a dheidhinn: tha iad a’ cur an t-soisgeil ann an seann chraiceannan-fìona. Tha seo a’ còrdadh ris an fheadhainn a tha ’g iarraidh creideamh air a ghleidheadh ann an òmar, ach chan eil am mòr-shluagh ag èisdeachd ris oir chan eil iad a’ faicinn gu bheil e buintinn ris a’ bheatha aca ’s tha seo a’ leigeil le fàidhean-brèige daoine a bhreugadh air falbh le creideamhan brèige agus saobh-chreideamh.

“ ’S e tha Crìosd a’ ràdh ann am faclan an latha ’n-diugh ma leigeas duine leis an <eng> ego <gai> aige, am fèin, làmh-an-uachdair fhaighinn air gum bi i sìor fhàs nas cruaidhe ’s nas mairbhe ’na spiorad ’s ma thèid sin air adhart gum bi an spiorad aige caillte, ge bith dè ’n ciall a bheir sinn don fhacal ‘caillte’!

“Mar sin tha e soilleir nach eil creideamh no feallsanachd sam bith a tha feuchainn ri làmh-an-uachdair fhaighinn air daoine mar phrìomh rùn a’ chreideimh sin ’s r’ an toil a lùbadh gu toil dhaoine eile dhèanamh, ’na chreideamh ceart agus gu bheil an fheadhainn a tha teagasg a leithid de


[TD 61]

chreideamh ’nam fàidhean-brèige. Ma leanas na fàidhean-brèige sin orra air an t-slighe seo thig iad gu bhith dèanamh gnìomhan oillteil mar a bha na Nazis, agus an fheadhainn a leanas na daoine sin tha iad an cunnart an anam a chall – an spiorad a mharbhadh.

“Thuirt Iosa gur e ‘na daoine macanta a shealbhaicheas an saoghal mar oighreachd.’

“Thuirt e cuideachd ‘Gràdh nas motha na seo chan eil aig neach air bith, gun leigeadh duine anam sìos airson a chàirdean.’ ”

Chunnaic Tarmad na deòir a’ ruith sìos aodann Sìne ’s thuig e gun tug na faclan sin comhartachd dhi.

Nuair a choimhead e air na coigrich a’ tighinn a-mach às an eaglais chaidh e tro inntinn gu faodadh fear no dhà de na Comapanaich a bhith ’nam measg. Agus bha e soilleir gu leòr a thuigsinn cò bha am-measg na feadhainn a bha Pàdraig a’ sònrachadh a-mach mar “fhàidhean-brèige”.

Bha ’n dìnnear gu bhith seachad nuair a chuala iad glag a’ fòna. ’S e Miranda a bha ann. Dh’aithnich Tarmad air a’ ghuth aice gun robh i troimhe-chèile.

“Chan eil mòran tìde agam!” thòisich i. “Fhuair mi brath an-dè gun do chaochail m’ athair ach cha leig mo bhràthair air falbh mi! Tha mi dol a dh’fheuchainn ri teicheadh agus tha fhios agam gun toir thusa àite-tearmainn dhomh, a thasgaidh! Tha e ’g ràdh gun èirich rudeigin dhomh ma dh’fhònas mi dha na poilis agus ma nochdas iad nach fhaigh iad mi gu sìorraidh.

“Cha robh tìde aig Tarmad ach airson a ràdh, “Tha mi smaoineachadh ort gun sgur, a ghaoil –!” nuair a thuirt i ann an guth cabhagach, “Feumaidh mi falbh! Tha mi faicinn cuideigin a’ tighinn –!”

Chaidh Tarmad a-mach a choimhead air na caoraich feasgar. Bha inntinn làn de Mhiranda. Dè bu chòir dha dhèanamh? An robh gu leòr ann dha fuireach an-seo gus an d’ reigheadh aice air teicheadh?

Chuir e roimhe gun d’ reigheadh e choimhead air Pàdraig. A’ char mu dheireadh mus do thuit e ’na chadal an-raoir smaoinich e air an aire ’s an gabhail aige a fhuair esan seach Pàdraig nuair a thàinig e dhachaigh madainn Disathairne. Bha e toilichte nuair a thug Mòrag fiathachadh do Phàdraig aig an eaglais biadh a ghabhail còmhla riutha ach dhiùlt Pàdraig seo ’s thuig Tarmad nach robh Pàdraig ag iarraidh e-fhèin a sparradh air Sìne.

Bha e lethuair an deaghaidh dhà mus d’ ràinig Tarmad an seann mhansa. Bha Leanaidh, an cù aig Pàdraig, a’ comhartaich mar gun robh


[TD 62]

an cuthach air. Cha robh sgeul air Pàdraig aig aghaidh an taighe agus smaoinich Tarmad gum bitheadh e air cùlaibh an taighe a’ biathadh nan calman. Bha calmain aig Pàdraig ann an lobhta an t-seann sabhail. Ach dè b’ adhbhar dhan chù a bhith ’na bhreislich?

Dh’èigh e air Pàdraig ’s e dol timcheall oisean an taighe ach cha tàinig freagairt sam bith air ais ’s cha robh duine gluasad timcheall an t-sabhail. Ach nuair a thàinig Tarmad mu choinneamh doras an t-sabhail ’s a chunnaic e ’na bhroinn chaidh e ’na ruith.

Bha Pàdraig ’na laighe air a bheul-fodha gun ghluasad air ùrlar an t-sabhail.

Dh’fhairich Tarmad cuisle a dhùirn agus rinn e mach gun robh Pàdraig beò, ach bha e smaoineachadh leis mar a bha a chas cheàrr gun robh i briste.

Cha tàinig Pàdraig g’ a ionnsaigh fhèin gus an tàinig an dotair.

Dh’iarr an dotair air a chasan ’s a ghaoirdeanan a thogail ’s dhearbh e nach robh mòran ceàrr air ach gun robh a chas briste mar a shaoil Tarmad ’s gum faodadh beagan co-thulgaidh a bhith air.

“Bha mi an deaghaidh dhol suas a bhiathadh nan calman,” arsa Pàdraig nuair a dh’fhaighnich an dotair dheth ciamar a thachair an tubaist, ach nuair a bhathas g’ a thogail a-staigh dhan ambulans sheall e air Tarmad.

“Thoir an aire ort-fhèin!” ars esan.

“Bithidh mise ceart gu leòr, a charaid,” arsa Tarmad. “Fiach gun gabh thusa comhairle nan dotairean!”

Nuair a dh’fhalbh an ambulans choimhead Tarmad suas agus chunnaic e gun robh dèileachan briste ann an ùrlar an lobhta faisg air an doras far an robh am fàradh a’ dol suas. Ach ’s e an rud eile dhan tug e ’n aire a thug barrachd smaoin air.

Dìreach ri taobh an àite far an do thuit Pàdraig agus air cùlaibh an fhàraidh bha seann chliath ’na laighe leis na fiaclan aice gu h-àrd, seann chliath a b’ àbhaist a bhith ’na seasamh ris a’ bhalla. Nan robh Pàdraig air tuiteam oirre bhitheadh e marbh.

Bha Tarmad air fònadh gu na poilis cuideachd agus ’s e an Seàirdeant Mac an Tòisich, a chunnaic iad ann an Càrbost, agus poileasman òg a thàinig.

Choimhead an Seàirdeant air an toll anns an lobhta agus air a’ chlèith.

’S math nach do thuit e air sin!” ars esan.

Dhìrich e suas air an fhàradh agus choimhead e air an toll.


[TD 63]

“Tha an làr seo grod!” ars esan. “Chan urrainn dhomh ràdh gu bheil càil às an rathad an-seo ach gun robh e mì-chùramach leis a’ chlèith! Bruidhnidh mi ris a’ mhinistear fhèin nuair a bhitheas e comasach.”

“Tha a’ chliath sin an còmhnaidh ris a’ bhalla!” arsa Tarmad.

Thug an Seàirdeant sùil air agus sgrìobh e rudeigin anns an leabhar aige.

“Ma tha sinn a’ smaoineachadh gun do thachair càil as an rathad cuiridh sinn balaich a’ CID a-nuas a thoirt sùil timcheall!” ars esan.

An deaghaidh dhaibh falbh thàinig e staigh air Tarmad gur dòcha gun robh Pàdraig ro dhòchasach ann a bhith smaoineachadh gum bitheadh eagal air na companaich gluasad ’nan aghaidh ro luath an deaghaidh na ghabh àite mar tha.

Ghluais doras an t-sabhail leis a’ ghaoith ’s chaidh seòrsa de chrith ro Tharmad. Dhùin e doras an t-sabhail, rinn e cinnteach gun robh uinneagan ’s dorsan a’ mhansa glaiste ’s an uair sin rinn e air a’ chàr agus chaidh e dhachaigh cho luath ’s a bha aige.

Air a shlighe dhachaigh chunnaic e MacFhraing a’ tighinn às an <eng>land-rover<gai> aige ’s a’ dol a-staigh. Cha do thionndaidh e idir nuair a chuala e an càr aig Tarmad.


[TD 64]

15

Air Sgàth Miranda

An oidhche sin dh’fhan Tarmad air a chois anmoch a’ sgrìobhadh litrichean – Dearbhadh ann no às bha e ’g iarraidh na chuala e mu na Companaich a chur an dubh ’s an geal. Sgrìobh e gu Teàrlach Moireach, am Ball-Pàrlamaid, gu Prìomh Chonstabal Roinn na Gaidhealtachd, gu Rùnaire na Stàite airson Alba, gu ceannard Rèidio Alba agus gu Ceannard an Telebhisein Albannaich.

Bha e air cur roimhe a dhol gu falachaidh gu càmpa nan Companach an ath oidhche airson feuchainn ri Miranda a shaoradh à làmhan Singer. Cha mhòr nach robh e cinnteach gun robh Singer comasach air cur às dhi, leth-phiuthar ann no às, nam bitheadh e smaoineachadh nach b’ urrainn dha smachd a chumail oirre ’s fhios aice ’s dòcha air cus mu dheidhinn nan Companach, agus cha b’ urrainn dha a bhith aig fois leis an smaoin gun robh an nighean air an robh gaol aige ann an cunnart gun esan a’ dèanamh strì airson a saoradh.

Rinn e dà lethbhreac de gach litir. Bha e dol a thoirt aon de gach tè do Mhurchadh airson an cur anns a’ phost madainn Dìmairt mura bitheadh e-fhèin air tilleadh à campa nan Companach ron uair sin. Bha e dol a thoirt an fheadhainn eile do Ruairidh airson an aon rud a dhèanamh air eagal gum faigheadh na Companaich grèim air na litrichean a bha aig fear seach fear aca.

Bha e air cur air dòigh le Ruairidh cuideachd gun toireadh e-fhèin agus Barabal, a’ bhean aige, aoidheachd do Mhòraig, do Shìne ’s do Mhurchadh airson oidhche no dhà. Bha eagal air an deaghaidh na thachair do Phàdraig gu feuchadh na Companaich ri dìoghaltas a dhèanamh air fhèin no air an teaghlach aige ann an dòigh air choreigin ’s bha e saoilsinn nach b’ urrainn do Mhòraig no do Shìne mòran a bharrachd de dh’ iomagain a sheasamh. Cha do dh’innis e dha mhàthair no do Shìne dè bha ’na bheachd a dhèanamh airson Miranda a shaoradh ’s thug e air Murchadh ’s air Ruairidh gealltainn nach innseadh iadsan


[TD 65]

dhaibh e na bu mhotha.

Bha an dithis aca-san airson a dhol còmhla ris chun a’ chàmpa ach thuirt e riutha gum b’ fheàrr leis-san fada iad a bhith ann an àite far am bitheadh e ’nan comas coimhead às deaghaidh a mhàthar agus a’ pheathar.

Cha robh Mòrag agus Sìne iad fhèin ag iarraidh falbh ach gheall Tarmad dhaibh gun d’ reigheadh e-fhèin do Phortrìgh cuideachd nuair a bhiodh obair an latha seachad. Bha e ’na bheachd fònadh gu Portrìgh anmoch oidhche Luain a dhèanamh leisgeul gun robh e ceart gu leòr ach gu feumadh e bhith anmoch. Bha fhios aige gum b’ aithne dha-san am monadh timcheall air a’ chàmpa na b’ fheàrr na b’ aithne dha na Companaich e agus bha e den bheachd nam faigheadh e Miranda a thoirt às a’ chàmpa gun robh dòchas ann gu faigheadh iad air falbh.

An deaghaidh dha crìoch a chur air na litrichean chaidh e leabaidh. Bha inntinn gu ìre aig fois a-nise oir bha fhios aige dè bha e dol a dhèanamh. Cha robh aige ri bhith tilgeil air fhèin gun robh e ’na ghealtaire a’ fàgail na h-ighinn air an robh gaol aige ann an cunnart agus bha e cho sgìth leis a h-uile càil a ghabh àite ’s gun do chaidil e gu math.

Ach nuair a dhùisg e aig seachd uairean madainn Diluain agus a chuimhnich e dè chuir e roimhe ’s ann a chuir e uabhas air. Bha e faireachadh cho lag ’s cho truagh an aghaidh Singer agus a sheòrsa ’s bha e cuideachd ag ionndrain Phàdraig airson a chuideachaidh ’s a chomhairle ghlic. Chaidh e suas a Phortrìgh feasgar na Sàbaid a choimhead air Pàdraig ach bha Pàdraig ’na chadal agus nuair e dh’fhòn e dhan ospadal air an oidhche thuirt muinntir an osapdail ris gun robh Pàdraig ceart gu leòr ach gun robh iad air pile-cadail a thoirt dha airson casg a chur air a’ phian.

Am feasgar sin agus e air a rathad gu tuath an deaghaidh dha a mhàthair agus Sìne fhàgail ann am Portrìgh bha Tarmad a’ faireachadh a leithid de dh’aonaranachd nach do dh’fhiosraich e riamh roimhe. Cha do ghabh e staigh thuige seo na bha e faighinn de chomhartachd agus de chuideachadh bhon teaghlach aige – agus bha e dèanamh cùisean na bu mhiosa gun robh Pàdraig anns an ospadal.

Cha robh mòran nàbaidhean faisg orra ann am Baile a’ Chùirn agus an fheadhainn a bha ann – seann Ghilleasbaig, Màiread is Dòmhnall Friseal anns a’ Phost-oifis – bha iad uile seachad air trì fichead ’s a deich. Daoine gasda, ach cha b’ urrainn dha iarraidh orra a chuideachadh an aghaidh nàimhdean cho borb ris na Companaich – is cò chreideadh e co-dhiù?”


[TD 66]

Dha na h-Eileanaich cha robh anns na Companaich ach creideamh neònach eile. Bha iad eòlach gu leòr air feadhainn a bha tighinn à àiteachan fad-às airson sìth is fois airson a bhith ann an co-chomann ri nàdair no airson a bhith leantainn creud iongantach air choreigin. ’S e an aon rud nach do dh’fhiosraich iad, chun na h-ìre gus an robh na Companaich ga thoirt co-dhiù, feadhainn a bha dèanamh feum de chreideamh airson cumhachd fhaighinn dhaibh fhèin agus a bha deònach eadhon duine mharbhadh airson a’ chumhachd sin a chumail.

Nuair a chaidh e seachad air ceann an rathaid a bha dol suas gu càmpa nan Companach cha robh duine ri fhaicinn ach chunnaic e gun robh ceò a’ tighinn às an t-similear aig Don MacFhraing. Chuimhnich e rithist gun robh MacFhraing dhe na Companaich agus, a-rèir coltais, a’ cumail faire air an rathad dhaibh. Bha Tarmad air cur roimhe mar tha gun gabhadh e mach taobh a’ mhonaidh air an turas aige an oidhche sin. Bha e cinnteach gum b’ aithne dha fhèin am monadh na b’ fheàrr na na Companaich ach shaoil e gun robh barrachd is aon adhbhar airson sin a dhèanamh, agus MacFhraing air faire.

Bha feasgar sgòthach ann ged nach robh e fliuch agus cha robh duine timcheall. Dh’fhàg e ’n càr anns a’ chuaraidh a bha leth-mhìle a-tuath air a’ Phost-oifis. Nam bitheadh na Companaich às a dheaghaidh ’s dòcha gun smaoinicheadh iad gun dèanadh e air an taigh.

Nuair a chaidh e staigh air a’ gheata aca fhèin rinn e toileachadh ri Candaidh an cù ’s bha ise cheart cho toilichte esan fhaicinn an deaghaidh bhith leatha-fhèin fad an fheasgair. Thug e dhi biadh anns a’ chidsin agus chuir e mu dheidhinn dèanamh deiseil airson obair na h-oidhche.

Bha e faireachadh na b’ fheàrr bho thàinig e mach às a’ chàr agus a thòisich e ri dèanamh deiseil. Bha e mar gun robh gnothaichean, air dòigh, a-mach às na làmhan aige-san ’s nach b’ urrainn dha-san a-nise ach a’ chuid aige fhèin dhen ghnothach a thoirt gu buil cho fad ’s a bha e ’na chomas sin a dhèanamh. Bho bha e ’na bhalach bhiodh e faireachadh na b’ fheàrr ri aghaidh trioblaid sam bith nuair a thòisicheadh e air deasachadh airson aghaidh a thoirt air an duilgheadas ris an robh aige ri strì.

Is ann a bha am feasgar caran fuar, mar as tric a bha e aig an àm seo dhen bhliadhna ’s mar sin chuir e peitean dorcha air agus an t-seacaid leathair dhubh aige. Bha <eng> denims <gai> air cuideachd agus chuir e na Doc Martins air. Bha iad an dà chuid aotrom agus làidir gu leòr airson a chasan a dhìon bhon fhraoch. Chuir e mach bonaid chlòimhe ghorm dha


[TD 67]

fhèin cuideachd. A bharrachd air sin thug e leis combaiste air eagal gun d’ reigheadh e air chall anns an dorchadas agus chuir e sgian-phòcaid anns a’ phòcaid air cùl a’ chrios aige.

Cha robh sannt sam bith aige air biadh ach smaoinich e gum feumadh e neart a chumail suas airson an deuchainn a bha roimhe agus dh’ith e an fheòil fhuar agus na lusan a dh’fhàg a mhàthair dha anns a’ frids còmhla ri cupa cofaidh. Is ann an uair sin a dh’fhairich e cho aonaranach ’s a bha an taigh ’s a thòisich e ri bhith mothachail air a h-uile fuaim beag is dìosgail a chluinneas duine a tha a-staigh leis fhèin.

Ghabh e bhiadh cho luath ’s a b’ urrainn dha airson nach biodh e ro mhothachail air na fuaimean a bha e cluinntinn anns an taigh agus nach biodh cus tìde aige airson smaoineachadh air dè bha ri aghaidh. Cho luath ’s a bha e deiseil dh’fhòn e Portrìgh. Bhruidheann e ri mhàthair agus thuirt e rithe gun robh tè dhe na h-othaisgean gun bhreith fhathast agus gu feumadh e fuireach gu anmoch, ach rinn e cùisean cho gealltanach ’s a b’ urrainn dha.

A dh’aindeoin sin dh’aithnich e air a’ ghuth aice cho iomagaineach ’s a bha i.

“A thasgaidh, feuch gun toir thu ’n aire!” ars ise. “Cho faoin ’s a tha mi nise faicinn a h-uile càil mu ’m bithinn a’ gearain roimhe – ’s mi càineadh dhaoine airson adhbharan anns nach robh seagh sam bith! Chan eil mi guidhe nise ach gum bitheamaid uile sàbhailte – !” Thàinig briseadh anns a’ ghuth aice.

“A mhàthair,” arsa Tarmad, “bithidh sinn uile ceart gu leòr ma thèid againn air rian a chumail oirnn fhèin airson gum bi sinn comasach air an obair a tha ri ar làimh a dhèanamh!” Bha e mothachail cho fèin-spèiseil ’s a bha na faclan aige ’s cha tuirt e ’n còrr ach, “Tha mise ceart gu leòr! Chì mi anns a’ mhadainn sibh!”

“Tha mi ’n dòchas gu faic, a thasgaidh!” ars ise. “Tha mi ’n dòchas gum bi Dia maille riut!”

Thàinig e staigh air gu robh barrachd fios aice air an rud a bha e cur roimhe dhèanamh na bha i leigeil oirre.

Chuimhnich e cuideachd air ùrnaigh an t-seann saighdeir Shasannaich ron bhlàr: “A Dhè, tha fhios agad cho trang ’s a dh’fheumas mise bhith an-diugh. Ged a dhìochuimhnichinn-sa thusa, fiach nach dìochuimhnich thusa mise!”

“ ’S i sin m’ ùrnaigh-sa cuideachd, a Dhè!” smaoinich Tarmad.

Thug e mach map agus choimhead e air. Bha e airson cruth na tìre a

[TD 68]

thoirt ’na chuimhne cho math ’s a b’ urrainn dha. Ged nach robh an tuabhas coille air a cur, bha pìosan coille air taobh an-ear a’ chàmpa, an taobh a bha ris an rathad mhòr, air an taobh a-deas agus air an taobh an-iar, an taobh a bha ris a’ mhonadh. Chitheadh na Companaich feadh an latha duine sam bith a thigeadh a dh’ionnsaigh a’ chàmpa bhon taobh a-tuath oir cha robh a’ choille ach air a h-ùr chur air an taobh sin ach chan fhaiceadh iad sin air an oidhche. Nan d’ reigheadh e tron choille dh’fhaodadh e tuiteam ann an ribe sam bith a bha na Companaich air deasachadh airson feadhainn a thigeadh orra gun fhiosda.

Thigeadh e orra bho thuath. Ghabhadh e mach Achadh Ghaoithe ’s chumadh e ri taobh a’ mhonaidh.

Chunnaic e ’n càmpa bhuaithe uair no dhà an uair a bha e anns a’ mhonadh, ’s bha cuimhne aige co ris a bha e coltach.’S ann de dh’fhiodh a bha na togalaichean air an dèanamh ged as e “an càmpa” bha aig a h-uile duine air. ’S e dà thogalach mhòr a b’ fhaisge air àirde a’ mhonaidh. 

’S e seòrsa de dh’eaglais, no teampall far am biodh na Companaich a’ coinneachadh a bha ann an aon dhiubh sin. ’S e taigh mòr anns nach robh ach aon ùrlar a bha anns an togalach eile. Seo far an robh Singer ’s an teaghlach aige a’ fuireach agus ’s ann an seo cuideachd a bhiodh an còmhlan diamhair a’ cruinneachadh. Bha na Companaich eile fuireach anns na bothain a b’ fhaisge air taobh an rathaid mhòir dhen chàmpa – an fheadhainn a bha pòsda ann am bothain dhaibh fhèin, ’s an fheadhainn nach robh ann am bothain air leth, fir is mnathan.

Bha Tarmad air an fhiosrachadh seo fhaighinn bho Shìne a bha air a bhith anns a’ chàmpa aon turas. Dh’innis i dhaibh co ris a bha e coltach nuair a thill i ’s i làn de thoileachas m’a deidhinn fhèin is Karl.

Bha e fàs dorch a-nise ’s bha fhios aig Tarmad gum bitheadh e cho dorcha ’s a bhitheadh e mus ruigeadh e ’n càmpa. Dh’èirich e ’s chuir e air a bhonaid. Dh’fhàg e Candaidh a-staigh a dh’aindeoin a gearain. Cha dèanadh ise ach mì-fheum anns a’ ghnothach a bha roimhe. Chaidh e mach agus ghlas e ’n doras. Dh’fhairich e fionnaireachd na gaoithe air aodann.


[TD 69]

16

Ann an Garaidh nan Leòghann

Chaidh e suas a’ bhruthach chun an iar tro chroitean a’ Bhreacruigh gun duine fhaicinn, ach bha e cho dorcha a-nise ’s gu feumadh duine bhith faisg air neach, no air fàire, mus fhaicte e. Cha robh mòran uisge air a bhith ann o chionn seachdain ’s mar sin bha an talamh tioram gu leòr fo chasan agus ann an ùine ghoirid bha e anns a’ chùl-chinn air cùlaibh Ghrealainn.

Bha na solais air anns na taighean anns an robh feadhainn a’ fuireach fad na bliadhna. Thug e ’n aire nach robh solas air ann an taigh MhicFhraing cuideachd. “Eil fhios càite a bheil MacFhraing fhèin?” smaoinich e. “Feumaidh mi ’n aire thoirt!”

Thug an t-àm ’s an t-àite ’na chuimhne na h-oidhcheannan a bhiodh e muigh a’ poidsigeadh. B’ fheàrr leis gur ann an ceann an aoin ghnothaich a bha e nochd ach, aig an aon àm, bha e toirt comhartachd dha gun robh e anns a’ mhonadh aige fhèin. Bha e faireachadh gum bitheadh e ceart gu leòr nam faigheadh e cothrom coise anns a’ mhonadh – mura faigheadh iad a chròthadh a-staigh.

Nuair a ràinig e mullach na h-ath uchdaich chunnaic e bhuaithe solais a’ chàmpa ’s thàinig e staigh air a-rithist nach robh fhios fon ghrèin aige càite an robh Miranda air a cumail anns a’ chàmpa ach shaoil e gur dòcha gun robh i ann an taigh a bràthar.

Air dha tighinn na b’fhaisge air a’ chàmpa thug e ’n aire gun robh na solais air anns an teampall agus thug seo togail dha. Feumaidh gun robh coinneamh aig muinntir a’ chàmpa air fad on ’s ann an-siud a bha iad a’ coinneachadh agus on bha Miranda ’na prìosanach bhitheadh e buailteach gum biodh i anns an taigh.

Ghabh e air a tharsainn gus an robh e a-measg nan craobhan an-iar air a’ chàmpa air cùlaibh an taighe mhòir. Chluinneadh e coin a’ comhartaich ach on bha feadhainn de mhuinntir a’ chàmpa iad-fhèin a’ gluasad timcheall shaoileadh e nach cuireadh na coin uibhreachd air aon


[TD 70]

neach a bharrachd a bhith mun cuairt fhad ’s nach fhaiceadh iad a’ tighinn às a’ choille e.

Shlèag e suas chun na feansa a bha aig oir na coille agus chaidh aige air faighinn troimhpe gun aire nan con a tharraing g’ a ionnsaigh fhèin. Choisich e cho socair ’s a b’ urrainn dha air a’ ghreabhal a bha air an staran timcheall an taighe, ga chumail fhèin crom fad an t-siubhail. Cha robh solas ann an gin de na trì uinneagan a bha air cùlaibh an taighe idir – Shaoil e gur e uinneagan rumannan-cadail a bha annta – ach bha solais air beulaibh an taighe agus a’ deàrrsadh a-mach à uinneig ann an stuaidh a-deas an taighe.

Chrùb e timcheall oisean a’ bhalla agus, an deaghaidh sùil a thoirt mun cuairt, thog e cheann air a shocair airson sealltainn tron uinneig. Bha seo soirbh gu leòr, oir cha robh sgàilean, no cùirtearan air an tarraing. Thug a chridhe leum às nuair a choimhead e staigh.

Bha Miranda ’na suidhe ann an seuthar aig an teine a’ leughadh. Co-dhiù, bha leabhar aice ’na h-uchd ach cha robh i ga leughadh idir. Bha a sùilean air a’ bhalla ’s a h-aodann a’ coimhead cho tùrsach ’s gun robh e soilleir gun robh i air a dòchas a chall. Dh’fhairich Tarmad an truas ga thachdadh nuair a chunnaic e cho sgìth ’s a bha a h-aodann a’ coimhead.

Mu choinneamh Miranda ann an seuthar eile bha Zara. Bha ise a’ leughadh iris air choreigin ’s an-dràsda ’s a-rithist bheireadh i sùil air Miranda le aodann anns nach robh bàigh sam bith. Bha e soilleir gur e tè-ghleidhidh a bha innte.

Fhad’s a bha Tarmad ’na chrùban aig an uinneig dh’fhan an dithis bhoireannach anns an aon chruth ach an uair sin dh’èirich Zara.

“Fan an-sin!” ars ise ann an guth cruaidh ri Miranda a’ comharrachadh an t-seuthair le corraig. An deaghaidh sin chaidh i mach, a’ toirt na h-iuchrach às an doras agus chuala Tarmad brag na h-iuchrach a’ tionndadh anns a’ ghlais bho thaobh a-muigh an dorais. An ath rud chunnaic e solas a’ deàrrsadh aig ceann an taighe mar gun robh a’ bhean-ghleidhidh air a dhol a-staigh dhan rùm-nighe.

Ghnog Tarmad air an uinneig. Bha a leithid a dh’eagal air gun cluinneadh cuideigin e ’s nach cuala Miranda e an toiseach. An uair sin ghnog e rithist na bu làidire ’s sheall i air an uinneig. Air dhi tuigsinn gun robh cuideigin aig an uinneig thog i a ceann le rudeigin eadar eagal is iongnadh anns na sùilean aice ’s an uair sin chunnaic Tarmad an t-aoibhneas a’ tighinn ’na h-aghaidh.

Ruith i null agus dh’fhosgail i ’n uinneag cho fad ’s a reigheadh i.


[TD 71]

“Tharmaid!” ars ise a’ seanais ’s a h-aodann a’ lasadh suas leis a’ ghàirdeachas ’s an ath rud dh’fhàs a h-aodann sòlaimte.

“Cha robh còir agad air tighinn!” ars ise.

Cha do chosg e tìde ann an argamaid.

“Dèan cabhag!” ars esan. “Mach an uinneag mus till i!”

Dh’fheuch i ris an uinneig fhosgladh nas leatha.

“Cha tèid i nas fhaide na seo!” arsa Miranda.

Bha bacadh air a chur air an uinneig air leithid a dhòigh ’s nach fhosgladh i ach beagan.

Rug Tarmad air an uinneig ’s thug e tarraing oirre.

Dh’fhalbh i le brag agus, le cuideachadh bho Tharmad chuir Miranda aon chas a-mach air an uinneig ’s an uair sin an tè-eile.

“Nise!” arsa Tarmad, a’ breith air làimh oirre.

Bha iad a’ gabhail timcheall oisean an taighe nuair a dh’fhàs an iarmailt soilleir. Bha solais a’ deàrrsadh orra o gach taobh.

Chunnaic Tarmad Singer ’na sheasamh mun coinneamh le feadhainn de na Companaich air a chùlaibh.

“Bha dùil agam gun gabhadh tu ris an fhiathachadh agam uaireigin!” thòisich Singer.

Bha Tarmad mothachail air dithis dhaoine teannadh a-staigh air an cùlaibh ach mus d’fhuair iad grèim orra thug e breab anns an stamaig do fhear aca agus buille anns an lethcheann dhan fhear eile ’s rinn e air an fheansa a’ slaodadh Miranda às a dheaghaidh.

Aon uair ’s gun do thuig i dè bha fa-near dha bha i thairis air an fheansa cho luath ris fhèin ’s iad a’ dèanamh air a’ mhonadh cho math ’s a bha aca.

Dh’ fhairich e brag gunna air an cùlaibh agus an uair sin guth Singer a’ toirt òrdan dhan duine aig an robh an gunna stad. An dàrna cuid cha robh Singer ag iarraidh gun d’ reigheadh a phiuthar a mharbhadh, air neo bha e ag iarraidh an cumail beò airson adhbhar air choreigin eile.

“Beagan eile ’s nì sinn an gnothach orra!” arsa Tarmad. Bha Miranda a’ falbh cho luath ris fhèin ’s na casan fada aice a’ rèiseadh tron fhraoch.

Ach an uair sin chuala e comhartaich chon agus dh’fhairich e a bhroilleach a’ fàs fuar. Bha fhios aige dè a b’ urrainn dha na coin sin a dhèanamh air duine.

“Na mìol-choin!” arsa Miranda le uabhas anns a’ ghuth aice. “Tha sinn deas!”

“Chan eil fhathast,” arsa Tarmad, “ma gheibh sinn ar druim ri creig!”


[TD 72]

Ach cha robh sgeul air creig agus ann am mionaidean eile bha na coin gu bhith aca a dh’aindeoin na spàirn a rinn iad. Ràinig iad toman beag agus sheas Tarmad. Thug e ’n sgian a-mach às a phòcaid agus spìon e badan mòr fraoich.

“Tha e cho math dhuinn seasamh an seo!” ars esan.

“ ’S aithne dha na coin mise! Chunnaic iad mi anns a’ chàmpa! ’S dòcha gun stad iad dhomh!” arsa Miranda ’s an t-aonach oirre leis an ruith.

Mus d’fhuair Tarmad freagairt bhrùchd dà chù mhòr dhubh a-mach às an fhraoch g’ an ionnsaigh.

“Stadaibh!” dh’èigh Miranda. 

Sheas fear aca ach shad am fear eile e-fhèin air Tarmad le dranndan eagalach.

Chrom Tarmad. Spàrr e ’m badan fraoich ann an aodann a’ choin leis an làimh cheàrr agus aig an aon àm shàth e ’n sgian ann an sgòrnan a’ choin leis an làimh eile.

Leig an cù sgiamhail às ach chaidh an sgiamhail a bhàthadh leis an fhuil a bha ga thachdadh.

Leum an cù eile a dh’ionnsaigh Tharmaid a dh’aindeoin èigheach Miranda ach thàinig guth eile – guth Singer.

“Stad, Jason!” agus stad an cù.

Sheall Tarmad air Miranda nuair a bhathas gan toirt sìos a’ bhruthach agus chunnaic e gun robh i caoineadh. Cha mhòr nach robh e-fhèin a’ dèanamh an aon rud.


[TD 73]

17

Dioghaltas nan Companach

Ged a bha solais air anns an teampall cha robh duine staigh ann. ’S dòcha gur ann airson ribe dheasachadh dhaibh a bha na solais ann o thoiseach.

Bha na ballachan air an taobh a-staigh air an lìnigeadh le fiodh giuthais agus aig aon cheann dhen togalach bha àrd-ùrlar air an robh seòrsa de dh’altair.

Chaidh Tarmad is Miranda a chur ann an aon de na sreathan sheuthraichean a bha air beulaibh an àird-ùrlair le fir-gleidhidh às na Companaich air gach taobh dhiubh ’s air an cùlaibh. Thug Tarmad an aire do MhacFhraing a-measg nam fear-gleidhidh a bha air an cùlaibh. Sheall Tarmad air ach cha do nochd aodann an fhir eile faireachdainnean sam bith. Cha robh sgeul air a’ mhòr chuid de na Companaich. ’S dòcha nach robh e ceadaichte dhaibh-san a bhith ’n làthair aig an t-seòrsa coinneimh a bha gu bhith ann.

Rug Tarmad air làimh air Miranda agus dh’fhàisg i an làmh aige eadar a dà làimh fhèin. Bha a h-aodann bàn agus sgìth ach bha coltas ciùin oirre mar gun robh i ga deasachadh fhèin airson aghaidh a thoirt air deuchainn sam bith a thigeadh.

Dh’fhairich Tarmad aoibhneas gun robh an nighean àlainn seo measail air, an taca ris a’ phian a bha e faireachadh gun robh iad ann an suidheachadh mar seo.

Dh’fhosgail doras air cùl an àird-ùrlair agus thàinig Marston Singer a-mach is trusgan uaine air. Cha robh càil air a cheann ach bha ball òir de obair-ghrèis a’ riochdachadh na grèine agus gathan a’ tighinn aiste air oibreachadh air aghaidh an trusgain aige. Thàinig sianar dhe na Companaich a b’ àirde inbhe a-mach às a dheaghaidh anns an aon èideadh ach nach robh an aon obair-ghrèis air aghaidh nan trusgan acasan idir.

Uair eile ’s dòcha gun robh Tarmad air gàire dheanamh ri leithid de shealladh fhaicinn ach cha robh sannt sam bith airson gàireachdaich air


[TD 74]

a-nochd.

Bha lòchran giuthais ’na lasair aig fear de na Companaich air an àrd-ùrlar. Shìn e seo do Singer, dh’aom e cheann agus sheas e còmhla ris na Companaich eile ann an leth-chearcall air cùlaibh Singer.

Thog Singer an lòchran ’na dhà làimh agus chuir e teine ri stuth air choreigin a bha ann am bùla mòr umha air an altair. Dh’èirich lasraichean àrda às a’ bhùla agus aig an aon àm dh’fhairich Tarmad ’s an fheadhainn eile bha anns an teampall fàileadh cùbhraidh a’ tighinn às a’ bhùla. Shàth Singer an lòchran ann an coinnleir umha a bha ri taobh a’ bhùla agus thog e làmhan. Shlaod na fir-gleidhidh na prìosanaich ’nan seasamh.

“A Dhè an domhain,” arsa Singer. “Tha sinn ag adhradh dhut. Tha sinn a’ toirt taing dhut gun d’fhuair sinn soillseachadh air an fhìrinn. Is tusa Dia na coileantachd agus a’ chumhachd a tha cur às dhan h-uile nì a tha càm agus anns a bheil truailleadh sam bith. Tha thu a’ tilgeil air falbh agus a’ leigeil a dhìth a h-uile rud ’s creutair a tha dìblidh agus lag agus nach eil freagarrach gus a dhol air adhart a shealbhachadh an domhain.

“Ach tha thu toirt cumhachd dhan fheadhainn a tha comasach agus làidir airson gum bi iadsan a’ riaghladh air do shon-sa – dhan fheadhainn a tha ’nan companaich anns an obair agad-sa – !”

Mar a bha Singer a’ dol air adhart bha Tarmad a’ cuimhneachadh air an t-searmon aig Pàdraig agus air na thuirt Sìne mu dheidhinn creideamh nan Companach. ’S e creud nan Nazi a bha seo ann an trusgan uaine. Bha an aon seann sannt airson cumhachd agus làmh-an-uachdair a’ dol ann an riochd eile – riochd a bhuineadh dhan latha ’n-diugh airson an toil gu cumhachd a thoirt gu buil. Agus ceangailte ri seo bha an aon tàir airson creutairean dìblidh agus lag an t-saoghail – rud a bha gu tur an aghaidh teagasg Chrìosda. Tha truas Chrìosd an aghaidh cruas Nàdair.

Fhad ’s a bha aon phàirt de dh’inntinn Tharmaid ag èisdeachd ’s a’ gabhail a-staigh dè bha gabhail àite mun cuairt air bha a’ phàirt eile a’ feuchainn ri smaoineachadh air dòigh air am faigheadh e-fhèin agus Miranda a-mach as a’ chùil-chumhang anns an robh iad – ach cha b’ urrainn dha smaoineachadh air dòigh.

“Chan eil againn ach feitheamh,” ars esan ris fhèin, “gus an toir iad an cothrom as lugha dhuinn!” Ach bha eagal air aig an aon àm nach tachradh a leithid a rud.

Bha Singer a’ tighinn gu crìch ùrnaigh a-nise.

“ – agus, a Dhè,” ars esan, “tha sinn a’ toirt taing dhut gun tug thu


[TD 75]

dhuinn làmh-an-uachdair fhaighinn air na nàimhdean againn agus gun tug thu dhuinn cead na nàimhdean agad-sa agus againne a dhubhadh às ge bith cò iad no cia às a dh’èirich iad. Bitheadh cùisean a-rèir do thoil-sa!” Agus dh’ aithris na Companaich eile na h-aon fhaclan, “Bitheadh cùisean a-rèir do thoil-sa!”

Dh’fhan a h-uile duine ’na sheasamh. An uair sin dh’aom Singer a cheann ris na fir-gleidhidh agus chaidh Tarmad agus Miranda a thoirt gu beulaibh an àird-ùrlair.

Aon uair ’s gun robh iad ’nan seasamh an-sin le fear-gleidhidh air gach taobh dhiubh shìn Singer a-mach a làmh dheas leis a’ cholgaig a’ comharrachadh an dithis a bha air a bheulaibh.

“Tha na Companaich ann an comhairle air binn bàis a thoirt a-mach ort-sa, Tharmaid Rois, agus ort-sa, a Mhiranda Singer, airson gun robh sibh nur nàimhdean do dh’adhbhar Dhè agus dha na Companaich!

“Bha thusa, Tharmaid Rois, a’ feuchainn air a h-uile dòigh a b’ urrainn dhut air oibreachadh nar n-aghaidh agus air bacadh a chur oirnn! Thug thu cobhair dhan bhrathadair, Karl Herder, is dhiùlt thu fiathachadh tighinn an-seo airson stiùireadh fhaighinn mun t-slighe cheart.

“Tha thusa, a Mhiranda Singer, uile gu lèir coirbte. Dhiùlt thu comhairle nan Companach a ghabhail. Tha thu cumail companas ri fear a tha ’na dhearg nàmhaid do dh’obair Dhè agus tha e soilleir gun robh thu cur romhad na Companaich a bhrath dha na nàimhdean aca!”

Stad e agus thog e làmh.

“Biodh binn nan Companach air a cur an gnìomh!” ars esan.

“Biodh sin air a dhèanamh!” arsa na Companaich eile.

Fhad’s a bha Singer a’ bruidheann bha Tarmad a’ cumail a shùil air Miranda. Thàinig clisgeadh oirre nuair a chuala i a’ bhinn bàis ach chùm i a ceann an àirde agus bha e soilleir gun robh i feuchainn ri sealltainn dha na Companaich nach d’fhuair iad làmh-an-uachdair air an spiorad aice.

Ged a bha eagal a’ bhàis air Tarmad bha e mothachail nach robh eagal sam bith air roimh Singer a-nise. Bha e soilleir dha nach robh ann an Singer ach fear a bha air ithe suas le uabhar is pròis agus mar bu nimheil a bha e ’nan aghaidh ’s ann a b’ ìsle bha inbhe dol ann an inntinn Tharmaid. Bha e soilleir cuideachd nach robh ann am fear sam bith a bha comasach air a phiuthar fhèin a chur gu bàs airson na h-innleachdan aige fhèin ach duine uile gu lèir coirbte. A bharrachd air sin bha e cur fearg


[TD 76]

air Tarmad gun robh an duine seo a’ saoilsinn gu faodadh e an rud a thogradh e a dhèanamh le beatha dhaoine eile! Rud eile – Bha e tuigsinn a-nise gun robh Singer às a rian.

“Chunnaic sinne do sheòrsa roimhe!” arsa Tarmad a’ toirt an aghaidh air Singer, “agus ’s e deireadh bochd a bh’ aca! A dh’aindeoin coltais ’s e saoghal moralta a tha seo ’s tha sibhse ’g obair an aghaidh an Dè cheart. ’S e ’n fhìrinn nach eil annaibh, a dh’aindeoin a h-uile amaideis ris a bheil sibh, ach mortairean beaga suarach!”

Ged a chunnaic Tarmad an gamhlas ann an sùilean Singer airson a’ chiad uair – bha fiamh-ghàire tàireil air bilean an fhir eile.

“Thoiribh air falbh na prìosanaich airson gun tèid a’ bhinn a chur an gnìomh!” dh’òrdaich e.

Nuair a bha na fir-gleidhidh gan toirt a-mach às an teampall smaoinich Tarmad air a mhàthair ’s air an teaghlach aige ach bha e mar gun robh iad ann an saoghal eile ceudan mhìltean air falbh. ’S gann a chreideadh e gur e cruth Sgurr a’ Mhadaidh Ruaidh a bha e faicinn gu dùmhail tron dorchadas.

Chaidh an cur a-staigh do rùm ann am fear de na bothain a bha falamh. Chuala iad fir-gleidhidh aig an doras agus aig an uinneig.

Cho luath ’s a bha iad a-staigh ’s an doras glaiste bha iad gu teann an gaoirdeanan a chèile ach chuir Miranda a ceann a-staigh ri bhroilleach agus bha i caoineadh gu goirt.

Na gabh cus dragh, a ghaoil!” ars esan. “Gheibh sinn às a seo air dòigh-eigin!”

“O, chan e sin idir, a Tharmaid!” ars ise, “ach bhrath mi thu!”

“Nach eil fhios agam gu faod iad rud sam bith a thogras iad a ràdh no sgrìobhadh mu dhaoine a tha am braighdeanas aca!” arsa Tarmad.

“Thug iad orm m’ ainm a chur ri litir chun nam poilis anns an robh mi, mas fhìor, a’ gearain gun robh thu sàs annam gun sgur, ag iarraidh orm falbh leat – gun do shir mi cuideachadh bho m’ bhràthair agus gun robh mi cuideachd a’ sireadh dìon bho na poilis agus pàipear-toirmisg a’ cur bacadh ort-sa o bhith cur dragh orm! Gheall iad dhomh nach buineadh iad dhut nan dèanainn sin! O, chan eil fhios agad dè ’n seòrsa dhaoine th’ annta!”

“Tha mi faighinn sin a-mach gu math luath!” arsa Tarmad a’ feuchainn ri gàire thoirt oirre.

“Ged tha, chuala mise air <eng>‘inter-com’<gai> an-dè rudan a thuirt iad aig coinneimh dhùinte nach robh dùil aca chluinninn. ’S e iad fhèin a


[TD 77]

mharbh Fennell anns a’ mhonadh. Shad iad le creig e agus is iad a mharbh Karl Herder cuideachd. Tha mi smaoineachadh gu bheil e ’nam beachd ar marbhadh ann an dòigh a bheir a chreidsinn air daoine gun robh thusa air mo ghlacadh an aghaidh mo thoil agus a’ teicheadh leam nuair a dh’èirich ‘tubaist’ dhuinn! Agus bha mi ’nam òinnsich. Thug mi ’n aghaidh air mo bhràthair. Dona ’s gun robh e cha robh mi tuigsinn cho fìor chruaidh-chridheach gamhlasach ’s a bha e air fàs. Tha e fada, fada nas miosa on chaidh e staigh ris na daoine seo! Tha mi creidsinn gu bheil e às deaghaidh mo chuid-sa de dh’airgead m’ athar cuideachd! Agus tha mi cur na coire orm fhìn gu bheil thusa anns an t-suidheachadh seo, a ghaoil!” ars ise a’ cur a làimh suas ri lethcheann agus na deòir a’ sruthadh às na sùilean aice.

Chuir Tarmad làmh air gach taobh dhe ceann agus phòg e a malaidh.

“Bha mise air mo tharraing a-staigh dhan lìon co-dhiù,” ars esan, “ri linn mo phiuthar a bhith falbh le Karl Herder! Chan e do choire-sa a bha sin agus innsidh mi rudeigin dhut, a thasgaidh. Ged a tha gnothaichean mar a tha iad, chan eil àite eile air an t-saoghal far am b’ fheàrr leam-sa bhith an-dràsda na ’n seo còmhla riut-sa!”

Bha iad a’ pògadh gu dùrachdach nuair a dh’fhosgail an doras gu grad agus nochd MacFhraing anns an rùm.

“Mach!” ars esan.

Bha triùir eile de na Companaich gam feitheamh cuideachd taobh a-muigh an dorais. Chaidh na làmhan aca cheangal air an cùlaibh agus glas-ghuib a chur orra le chèile. Ann an solas a’ phoirdse chunnaic iad <eng>land-rover<gai> ’na sheasamh. Chaidh an cur ’nan suidhe mu choinneamh a chèile ann an cùl an <eng>land-rover<gai> agus fear-gleidhidh air gach taobh dhiubh. Bha Singer ’na shuidhe còmhla ris an draibhear anns an <eng>land-rover.<gai> Ann an ceann greiseig bha iad gan tilgeil o thaobh gu taobh sìos am frith-rathad chun an rathaid-mhòir.

An deaghaidh a bhith greiseag air an rathad-mhòr thionndaidh an <eng>land-river<gai> a-staigh air frith-rathad eile gu ’n ear an turas seo. Cha tug an turas fada agus dh’aithnich Tarmad a dh’aindeoin an dorchadais, gun robh iad a’ gabhail an t-seann rathaid sìos gu Port Eàrlais, bàgh a tha mu choinneamh taigh-solais Rònaigh agus Geàrrloch air tìr-mòr.

Nuair a ràinig iad an cladach chunnaic iad dà bhàta air bhog, eathar le <eng>outboard<gai> oirre agus bàta-einnsein mhòr. Dh’aithnich Tarmad an t-eathar. ’S e ’n t-eathar aige fhèin a bh’ innte ’s bha fhios aige nach robh an t-einnsean ag obair.


[TD 78]

Chaidh na ròpan leis an robh e-fhèin agus Miranda air an ceangal fhuasgladh ’s chaidh na glas-ghuib a thoirt dhiubh. Cha dèanadh e feum sam bith a bhith ’g èigheach co-dhiù oir cha chluinneadh duine iad le fuaim na mara. An deaghaidh sin chaidh an cur anns an eathar a bha air a ceangal le ròpa ris a’ bhàta-einnsein.

Thuig e nise dè bha fa-near dhaibh. Bha iad dol a dhèanamh mas-fhìor gun do ghlac esan Miranda ’s gun robh e feuchainn ri teicheadh leatha nuair a chaidh am bàthadh. Thug e ’n aire gun robh an t-eathar a’ gabhail uisge mar tha. Bheireadh na Companaich ro fhada mach iad airson snàmh gu tìr.

Chaidh Singer, MacFhraing agus fear eile anns a’ bhàta-einnsein. Bha gunnachan-làimhe aca.

Rinn Tarmad aon oidhirp eile airson e-fhèin is Miranda a shàbhaladh.

“Chan fhaigh thu leat le seo idir!” ars esan. “Tha litrichean anns a’ phost ag innse mu na h-innleachdan ’s na droch-bheairtean agaibh!”

Rinn Singer gàire.

“Tha cuideigin againn anns a’ Phost-oifis,” thuirt e, “agus, co-dhiù, shaoileadh iad nach robh annta ach breugan a bha thu dèanamh suas airson na h-innleachdan agad fhèin a thaobh mo pheathar a chumail am falach!”

Le gàire eile bheothaich e ’n t-einnsean ’s bha aig Tarmad is Miranda ri grèim a chumail air na tobhtaichean air an robh iad ’nan suidhe.

“Tha gaol agam ort!” dh’èigh Tarmad tro fhuaim an einnsein. Rinn i fiamh-ghàire ris tro na deòir agus shìn i a làmh g’ a ionnsaigh. Rug e air làimh oirre. Bha beagan soilleireachaidh ann a-nise ’s chitheadh e ’n dòigh anns an robh i coimhead air le gràdh anns na sùilean aice.

Stad am bàta-einnsein nuair a bha iad pìos a-mach air a’ mhuir. Bha an t-uisge mu na h-adhbrannan aca nise.

“Cha leig thu leas Miranda a mharbhadh!” dh’èigh Tarmad ged nach robh mòran dòchais aige. “ ’S e do phiuthar a th’ innte. Chan innis i ort!”

Thàinig coltas mùgach air aghaidh Singer.

“ ’S e mo nàmhaid a th’ innte nise!” ars esan. Cha do sheall e air Miranda idir. Rinn e comharradh leis a’ ghunna do fhear de na companaich an ròpa a bha ceangal an dà bhàta ri chèile fhuasgladh. Fhad’s a bha am fear seo a’ tarraing na h-eathair g’ a ionnsaigh airson seo a dhèanamh chùm Singer ’s an fheadhainn eile na gunnachan aca air Tarmad is Miranda.


[TD 79]

Chrom an Companach airson an t-snaidhm fhuasgladh.

Dìreach anns a’ mhionaid sin chuala Tarmad dà bhrag bho ghunna mùchte. Anns an t-solas a bha tighinn bho thaigh na cuibhle chunnaic e ’n t-iongnadh ann an sùilean Singer agus an toll anns a’ mhalaidh aige mus do thuit e. Thuit an Companach eil air làr a’ bhàta agus thug MacFhraing sgleog dhan fhear a bha aig an ròpa eile air cùl a’ chinn a thug air tuiteam thar na cliathaich dhan uisge.

Cha robh Tarmad is Miranda ach ’nan suidhe anns an eathar le ’m beul fosgailte ’s an sùilean air MacFhraing.

Bha toileachas agus faochadh anns an aodann leis an do choimhead e orra – toileachas fir a rinn obair gu math.

Shìn e mach làmh airson an cuideachadh a-staigh dhan bhàta-einnsein. Bha sin cho math oir bha an t-uisge gu bhith aig na glùinean aca.

“Tha mise ’g obair airson an Riaghaltas!” ars esan.


[TD 80]

18

Ri Taobh an Locha Leathainn

“Tha Interpol an deaghaidh bhith gabhail beachd air na Companaich airson ùine mhath a-nise,” arsa MacFhraing, “ach cha robh sinn ag iarraidh gluasad ’nan aghaidh gus am bitheamaid comasach air sin a dhèanamh ann an comh-phàirt ri chèile anns na dùthchannan eadar-dhealaichte.”

Choimhead e air uaireadair.

“Bu chòir gum bitheadh an t-Ard-Inspector MacLeòid ’s na balaich aige a’ cur nan Companach an sàs a-nise!” ars esan. “Cha robh dùil aig Mgr MacLeòid gun robh e dol a dh’fhaighinn èisdeachd cho math nuair a rinn e gearain an deaghaidh dha bhith air a chur air falbh air cùrsa an aghaidh a thoil! Tha an <eng>Superintendent<gai> MacIain agus urrachan mòra eile as a’ phoilis an grèim mar tha!”

Bha iad ’nan suidhe ann an oifis a’ phoilis ann am Portrìgh aig còig uairean sa’ mhadainn le cupannan cofaidh air am beulaibh.

’S e fear a bha dèanamh a h-uile nì ann an dòigh sgiobalta a bha ann am MacFhraing agus rinn e a h-uile càil soilleir dhaibh ann am beagan fhaclan.

Thug e air Tarmad smaoineachadh dè seòrsa duine bh’ ann ’na inntinn – duine bha deònach rud sam bith a dhèanamh airson an dùthaich aige chumail saor, no duine dhèanadh rud sam bith airson an Riaghaltas a bha ga phàigheadh.

Bha e mar gun do thuig MacFhraing dè bha dol tro inntinn.

“Is toil leam an dùthaich seo!” ars esan agus an uair sin a’ coimhead air Tarmad le gàire. “ ’S e Alba tha mi ciallachadh! Ach is toigh leam Sasainn cuideachd agus dùthchannan na Roinn Eòrpa – gu dearbh an saoghal saor uile! Tha cunnart gu bheil an truailleadh faisisteach ud a’ togail a chinn a-rithist on chaidh co-mhaoineachd sìos ach chan eil sinn a’ dol a leigeil leotha sin a dhèanamh mas urrainn dhuinn! Ach tha mi duilich airson dà rud.


[TD 81]

“Cha robh fhios agam gun robh iad a’ dol a mharbhadh Bill Fennell agus bha mi ro fhadalach airson Karl Herder a shàbhaladh. Mura b’ e an dithis sin cha robh crìoch air tighinn air a’ ghnothach seo cho luath! Agus rinn sibh-se glè mhath cuideachd. Bithidh cuimhne aig an Riaghaltas air an obair ionmholta a rinn sibh!”

Dh’èirich e agus shìn e mach a làmh do Tharmad. Rinn e seòrsa de bheic do Mhiranda.

“Feumaidh mi falbh,” ars esan. “Tha rudan agam ri dhèanamh! Bha mi toilichte tachairt ruibh le chèile! Cuine tha a’ bhanais gu bhith ann?”

Sheall Tarmad is Miranda air a chèile le gàire. Cha robh sùil aca ris a’ cheist seo.

“Chan eil fhios againn fhathast!” arsa Tarmad. “Ach bheir sinn fiathachadh dhut ma bheir thu dhuinn an seòladh agad!” ars esan leis an droch-rud.

Rinn MacFhraing gàire a-rithist.

“Cuir gu stèisean a’ phoilis e,” ars esan. “ ’S dòcha nach fhaigh mi ann, ach cuiridh mi preasant g’ ar n-ionnsaigh co-dhiù!”

Nuair a chaidh e mach shuidh Tarmad is Miranda, grèim aca air làmhan a chèile agus fiamh-ghàire gòrach air na bilean aca.

Dh’fhàs aodann Tharmaid stòlda. Sheall e air Miranda.

“Tha mi duilich air do shon-sa gun deach do bhràthair a mharbhadh!” ars esan.

Chrath i ceann.

“Cha leig thu leas!” ars ise. “Cha robh mi riamh eòlach air, ’s bha e air atharrachadh gu tur! Tha pian ceangailte ri bhàs ach tha mi toilichte mar a thionndaidh gnothaichean a-mach!”

Chaidh Tarmad a-null ’s chuir e ghaoirdean timcheall oirre.

“Thèid sinn a choimhead air mo mhàthair a-nise,” ars esan is an deaghaidh sin bu thoigh leam a dhol a choimhead air Pàdraig anns an ospadal. An tig thu còmhla rium?”

“Bu toigh leam sin a dhèanamh,” arsa Miranda. “Tha fhios agam gur e deagh charaid dhut a th’ ann!”

Am feasgar sin ’s iad air an rathad sìos gu Baile a’ Chùirn stad Tarmad an càr aig na Lochan. Bha Miranda air a togail le corra-ghritheach a chunnaic i aig an Loch Leathann.

Thionndaidh Tarmad g’ a h-ionnsaigh ’s chuir e làmh air a gualainn

“Aon rud eile,” ars esan, “cha bu toigh leam fhàgail aig MacFhraing


[TD 82]

am pòsadh a dhèanamh dhomh. Feumaidh mi-fhìn faighneachd!

“A Mhiranda, am pòs thu mi?” ars esan.

Sheall Miranda air le gàire ’s chuir i corrag air a beul.

“Uill, pòsaidh,” ars ise mu dheireadh – “ach air aon chùmhnant!”

“Dè tha sin?” ars esan.

“Gun leig thu leam fuireach anns an àite bhrèagha seo!”

Rinn e gàire mus do phaisg e ’na ghaoirdeanan i.


[TD 83]

19

Deireadh an Fhoghair

Oidhche Luain còig mìosan an deaghaidh sin bha Tarmad a’ tadhal air Pàdraig anns a’ mhansa. Cha robh ann ach seachdain on thill iad à Dun Eideann an deaghaidh urram fhaighinn bhon Bhàn-righinn an taca ri gnothach nan Companach ach b’ e seo an uair mu dheireadh a chitheadh iad a chèile airson greis oir bha Pàdraig a’ falbh anns a’ mhadainn airson bliadhna chur seachad a’ teagasg ann an colaisde ann am Boston anns na Stàitean Aonaichte.

“Bheil thu trang an dràsda?” arsa Pàdraig anns an dealachadh.

“Chan eil ach le obair an rathaid mhòir,” arsa Tarmad. “Tha feadhainn anns na chalets, ach ’s e Miranda as motha tha dèiligeadh riutha-san ’s tha i cho math leis na caoraich ’s gur gann gu bheil mi dèanamh sìon air a’ chroit!”

Rinn Pàdraig gàire.

“Tha fhios agad dè tha ’m Bìoball a’ ràdh mu bhean mhath!” ars esan.

Cha mhòr nach tuirt Tarmad, “Bu chòir dhut fhèin tè fhaighinn ma tha!” ach cha tuirt e idir e.

Bha Pàdraig air fuireach air falbh bhon taigh aca riamh bhon oidhche a chaidh Karl a mharbhadh ach an corra uair a thigeadh e an ceann gnothaich ceangailte ris an eaglais. Bha fhios aig Pàdraig gun tuigeadh Tarmad carson a bha seo.

Bha Sìne air cumail oirre ag obair anns a’ bhanca agus a’ dèanamh rannsachadh airson ceum a ghabhail anns an Oilthigh Fhosgailte. Bha Tarmad a’ smaoineachadh gun robh i ro chruaidh oirre fhèin. Bha i glè mhath air cuideachadh a màthar ged nach d’fhuair i-fhèin ’s a màthair riamh air adhart còmhla cho math ’s a fhuair Mòrag air adhart le Tarmad agus Murchadh, agus bhiodh Sìne a’ dèanamh barrachd de dh’obair an taighe na bha Mòrag ag iarraidh oirre. Bha e soilleir gun tug Sìne maitheanas o chionn fada do a màthair airson a bhith an aghaidh Karl. Bha i tuigsinn carson a bha a màthair air a bhith mar sin agus cuideachd


[TD 84]

gun do ghabh a màthair aithreachas gu goirt air a shon. Cha do dh’fheuch a màthair tuilleadh ri Pàdraig a phutadh oirre.

Bha Sìne is Miranda glè mhòr aig a’ chèile is bhiodh Sìne an còmhnaidh a-null aig an taigh ùr a’ tadhal air a piuthar-cèile ’s a’ faighinn cuideachadh leis a’ chùrsa aice, ach bha Miranda ro thùrail airson feuchainn ri toirt air Sìne bruidheann air rudan ris nach robh i deònach buntainn.

“Uill, feumaidh mi falbh, a Phàdraig,” arsa Tarmad mu dheireadh.

“Gheall mi do Mhurchadh gun toirinn cuideachadh dha ag obair air a’ chàr ged nach eil mòran feum annam-sa dha ach far am bi dà làimh a bharrachd a dhìth air airson rudeigin a thogail! ’S cinnteach gum bi thu dol a leabaidh tràth an-nochd co-dhiù!”

Rinn Pàdraig gàire.

“Mar a tha fhios agad,” ars esan, “cha bhi mise dol a leabaidh tràth uair sam bith. Tha mi dol a thoirt sgrìob sìos chun a’ chladaich airson an turas mu dheireadh. Leis an fhìrinn innse mar as fhaisge a tha ’n t-àm airson falbh a’ tighinn ’s ann as leisge tha mi fàs air falbh, ach, co-dhiù, tha a h-uile càil deiseil agus tha mi cinnteach gun còrd e rium nuair a ruigeas mi!”

’S ann a’ bruidheann air an turas a Dhun Eideann a bha iad roimhe agus cha robh Tarmad air gabhail a-staigh gun robh seòrsa de chianalas air Pàdraig.

“Ach cha bhi a’ bhliadhna fad a’ dol seachad!” ars esan. “Feuch gun sgrìobh thu a dh’innse dhuinn ciamar a tha thu faighinn air adhart, is tha fhios agad gum bi sinn uile air ar togail ri do thilleadh!”

Nuair a ràinig Tarmad dhachaigh chunnaic e Sìne trang aig ceann an taighe cur mòine staigh dhan t-seada. Ged a bha i dol ris gu math thog i làmh ris nuair a chunnaic i e.

Thàinig e mach às a’ chàr ’s chaidh e null g’ a h-ionnsaigh.

“Tha thu ro throm ort fhèin, a Shìne!” ars esan. “ ’S gann gu bheil thu deiseil de na deuchainnean airson an Oilthigh Fhosgailte nuair a tha thu tòiseachadh air obair eile ’s tu ’n deaghaidh bhith trang anns a’ bhanca fad an latha!”

“Ach tha mi ceart gu leòr!” arsa Sìne. “ ’S fheàrr leam rudan a bhith agam a nì mi!”

Rinn Tarmad doth.

“ ’S dòcha gun toir thu dhìom an ceann airson seo a ràdh!” ars esan, “ach tha Pàdraig a’ gabhail cuairt aig a’ chladach ’s e falbh dha na


[TD 85]

Stàitean a-màireach.”

Choimhead Sìne air ’s chunnaic e crith a’ tighinn anns a’ bheul aice.

Chaidh i null thuige ’s phòg i air a mhalaidh e.

“Bha thu riamh laghach rium, a thasgaidh!” ars ise.

Sheas i tiotan ’s na fàdan mòna ’na làmhan, a’ sealltainn sìos dhan chladach. Nuair sin shad i air an talamh iad is chaidh i mach an geata. Bha Pàdraig ’na shuidhe air creig a’ coimhead na mara nuair a chuala e ceum air a’ mhol. Bha Sìne coiseachd g’ a ionnsaigh, a ceann crom ’s a làmhan ann am pòcaidean a seacaid.

Dh’èirich e ’s chaidh e ’na coinneimh.

Thog i ceann ’s choimhead i air.

“Hallo, Shìne!” ars esan le fiamh-ghàire. Cha robh mi ach a’ gabhail cuairt ’s mi falbh anns a’ mhadainn.

“Tha fhios agam,” ars ise. “Dh’innis Tarmad dhomh.”

“ ’S e Tarmad,” arsa Pàdraig. “Tha e ’g iarraidh gum bi a h-uile duine cho toilichte ris fhèin!”

“Chan fhaca sinn mòran dhiot o chionn greis,” ars ise.

“Tha fhios agad carson a tha sin, a Shìne!” ars esan.

“Tha,” ars ise. “Uill, tha mi smaoineachadh gu bheil, ach chan eil mi cinnteach.”

Thug e ’n aire cho bàn ’s a bha i, mus tuirt e ’n còrr.

“Tha thu dèanamh cus!” ars esan.

“ ’S dòcha gu bheil,” ars ise ’s an uair sin thòisich na deòir a’ sruthadh sìos a h-aghaidh.

“Am pòs thu mi, Shìne?” ars esan. Bha na faclan a-mach mus robh fhios aige gun robh e dol gan ràdh.

Ruith i g’ a ionnsaigh ’s thòisich i air caoineadh mar gum briseadh a cridhe.

“Bha eagal orm nach robh mi dìleas do chuimhne Karl!” ars ise. “ ’S bha mi leamh le mo mhàthair gad phutadh airson mo phòsadh ’s bha h-uile càil cho doirbh!”

Bha Pàdraig ’s a ghaoirdeanan timcheall oirre.

Tha fhios agam glè mhath nach dìochuimhnich thu Karl, a thasgaidh!” ars esan air a shocair, “agus cha leig thu leas Karl fhuadach às do chridhe airson mise phòsadh!”

“Cuiridh mi cheist ort a-rithist ann an dòigh cheart!

“ ’S e agus b’ e o chionn iomadach latha, Shìne Rois, dùrachd mo chridhe gum pòsadh tu mi agus a-nise ’s mi ’n impis falbh a


[TD 86]

dh’Aimeireaga tha ’n èiginn a’ toirt beagan misneachd dhomh ’s tha mi faighneachd; am pòs thu mi?”

Thog Sìne a ceann ’s fiamh-ghàire oirre tro na deòir.

“Feumaidh mi seo a ràdh,” ars ise. “Bha eagal orm nach robh thu riamh a’ dol a dh’fhaighneachd, a Phàdraig!”

Thug Pàdraig leum às.

“Eil fhios am faca muinntir Bhaile a’ Chùirn riamh ministear a’ dannsa?” ars esan.

Thòisich iad le chèile a’ gàireachdaich.
