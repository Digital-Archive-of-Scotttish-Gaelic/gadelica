[C 1]

Duanaire Colach
1537-1757

Colm Ó Baoill
a dheasaich

[C 2]

An Clò Gaidhealach

Chaidh An Clò Gaidhealach a chur air bhonn le Roinn nan Cànainean Ceilteach ann an Oilthigh Obar Dheathain ann an 1994. Tha e fa-near don Chlò Ghaidhealach a bhith foillseachadh dheasachaidhean den t-saothair aig bàird is sgeulaichean is sgrìobhadairean nach eil cho tomadach a thaobh an obrach, no ma dh’fhaodte cho suaicheanta, ri prìomh luchd-litreachais na Gàidhlig. Bidh dùil ri saothair shean is nuadh-litreachas a thoirt am follais. Bidh an deasachadh gu lèir air a dhèanamh anns a’ Ghàidhlig, le iomradh air beatha an ùghdair agus mìneachadh sam bith eile a bhios freagarrach, gu h-àraid air gnè an litreachais.

Gheibhear tuilleadh fiosrachaidh bho:

Roinn nan Cànainean Ceilteach
Colaiste an Rìgh
Obar Dheathain, AB24 3UB

[C 3]

Ó Baoill
Duanaire Colach 1537-1757
An Clò Gaidhealach

[DA 1]

DUANAIRE COLACH

[DA 2]

[Blank]

[DA 3]

Fear Deasachaidh: Colm Ó Baoill

Duanaire Colach
1537-1757

AN CLO GAIDHEALACH
OBAR-DHEATHAIN 1997

[DA 4]

An ciad eagran
AN CLO GAIDHEALACH
Roinn na Ceiltise
Oilthigh Obar-Dheathain
Obar-Dheathain AB24 3UB

ISBN: 0 9523911 1 2

Chuidich Comhairle nan Leabhraichean am foillsichear le cosgaisean an leabhair seo.

Clò-bhualadh: BPC-AUP Aberdeen Ltd.

An còmhdach air a stèidheachadh air sgeidse de chaisteal Bhreacachaidh a rinn Alba Cartographics, Stòr, Asaint, ann an 1995.

© Colm Ó Baoill, 1997

[DA 5]

Clàr-innse

Roi-ràdh								vii

A’ bhàrdachd:

I. Caismeachd Ailean nan Sop
le Eachann mac Iain (?c. 1537)					1

II. Na Deich nAitheanta						3
leis A’ Chlèireach Bheag

III. Cumha do Niall Og						4
le Mòr NicPhàidein (?c. 1625)

IV. Turas mo chreiche thug mi Chola (?c. 1645)			7

V. Do Lachainn MacGilleathain, Triath Chola (?c. 1680)		9

VI. Oran do Lachainn MacGilleathain, Tighearna Chola		11
le Màiri NicGilleathain (1687)

VII. Oran do Lachainn, Triath Chola					14
le Lachlann MacGilleathain (1687)

VIII. Iorram do Iain Gharbh, Triath Chola (?1689)			17

IX. Oran do Dhòmhnall MacGilleathain, Tighearna Chola		19
le Catrìona NicGilleathain (?c. 1695)

X. Cumhadh do Sheumas MacGilleathain, a fear fhèin		23
le Catrìona NicGilleathain

XI. Oran do Dhòmhnall MacGilleathain, Tighearna Chola		26
le Catrìona NicGilleathain (?c. 1710)

[DA 6]

XII. Ascaoin Molaidh na Pìoba					29
le Lachlann mac Mhic Iain (post 1715)

XIII. Oran do Dhòmhnall mac Eachainn Ruaidh			32
leis An Aigeannaich (?c. 1718)

XIV. Oran do Chatrìona NicGilleathain, nighean Fhir Bhròlais	36
le Catrìona NicGilleathain (?c. 1730)

XV. Oran do dh’Eachann MacGilleathain, Tighearna Chola		38
le Dòmhnall Moireasdan (?c. 1745)

XVI. Oran le Dòmhnall Moireasdan (?c. 1746)			40

XVII. Oran do Shir Ailein agus do dh’Eachann Chola		42
le Niall MacLaghmainn (1757)

Notaichean								47

Meadrachd agus Fuinn						93

Appendix								101

Faclair Roghnach							117

[DA 7]

Roi-ràdh

Tha luchd an fhoghlaim ag innse dhuinn gur ann san Linn Mheusaliotach (mesolithic), eadar 6500 agus 3500 BC, a thàinig daoine an toiseach gu eilean Chola. Fhuaradh lorgan nan daoine sin san eilean, ùird bheaga, mar eisimpleir (mas e sin a tha annta!), aig Sòrasdal an ceann an ear an eilein; ach is coltach gur ann a shealg is a dh’iasgach is a bhuain meas nan craobh a thàinig iad, agus chan eil cinnt gu robh duine sam bith a’ fuireach fad na bliadhna an Cola san linn sin. Chan eil fianais ann gu robh co-chomainn tuathanachais ann ro Linn an Umha (c. 2500-600 BC), nuair a thàinig Muinntir nam Bìocar, sluagh a sgaoil a-mach fad na h-Eòrpa agus a bu ghnàths daibh bìocar (no cupa) de chruth àraid fhàgail sna h-adhlacaidhean aca. Is ann an Sòrasdal a-rithist a fhuaradh (an 1976) an lorg as sine de thaigh san eilean, agus e a’ buntainn ri Linn an Umha: ach is e an truaighe nach eil air fhàgail dheth ach criomag bheag de bhalla, agus chan eilear cho cinnteach idir gur e taigh a bha ann. Is ann san aon linn, is coltach, a chaidh na carraighean cloiche an Cola a thogail, agus na cistean, uaighean air an dèanamh le leacan, mar a tha an dà fhear an Cill Fhionnaig.

Ach chan eil fios cinnteach againn dè an seòrsa de dhaoine a bha am Muinntir nam Bìocar, no dè a’ chànain a bhruidhneadh iad. Is e an aon rud cinnteach nach i a’ Ghàidhlig a bhruidhneadh iad, no cànain Cheilteach sam bith. B’iad na Ceiltich a thug Linn an Iarainn gu taobh tuath na h-Eòrpa, agus ràinig iad Alba mu thimcheall 500 BC no an dèidh sin. Chan eil fianais gu leòr againn fhathast gus gum bitheamaid cinnteach cuin a ràinig an t-iarann Cola, ach is ann ri Linn an Iarainn (a lean gun tàinig a’ Chrìosdalachd) a chaidh na seann dùin, de chaochladh sheòrsachan (Dùn an Achaidh, mar eisimpleir), a thogail an Cola. Thug seann sgrìobhaichean na Ròimhe an t-ainm Ebudae (no Ebudes) air grunn de na h-eileanan a deas mun àm sin,

[DA 8]

agus is coltach gu robh Cola nam measg: is ann on ainm sin, agus o mhì-thuigsinn, a thàinig an t-ainm Beurla Hebrides a tha againn san là an-diugh. (1)

Thàinig a’ Ghàidhlig a dh’Albainn nuair a thàinig na Gàidheil an toiseach a Èirinn, ach chan eil e cinnteach cuin a bha sin. Tha taobh tuath Eireann agus Maol Chinntire cho faisg air a chèile (c. 14 mìle) is gum biodh e neo-reusanta a chreidsinn nach tàinig Gàidheil a shealltainn air Albainn an toiseach glè ghoirid an dèidh dhaibh thighinn do shiorrachd Aontraim: agus theirear an-diugh gu robh Gàidheil an Eirinn beagan an dèidh 500 BC. Ach is e an tachartas as motha gun tug Fearghas Mòr, rìgh Dhàl Riada an taobh tuath Aontraim, ceannas na rìoghachd aige a-null do Chinntire: rinn e sin uaireigin ro 500 AD agus thòisich Dàl Riada an uair sin air sgaoileadh a-mach an Albainn gus an do dh’fhàs Alba mu dheireadh thall, mar a tha i againn an-diugh, à sìol beag Dhàl Riada. Is coltach gu robh a’ chuid as motha de dh’Earra-Ghàidheal fo cheannas Dhàl Riada an 600 AD; bha trì fineachan dhiubh sin ann, agus Cola an seilbh Chenél Loairn, aig a robh Dùn Ollaigh, faisg air an Oban, mar phrìomh-dhaingneach. (2)


Cola

Ann an 563 thàinig Calum Cille a dh’Albainn agus stèidhich e manachainn Idhe. Is fhada a bha dlùth-cheangal eadar a’ mhanachainn chumhachdach sin agus rìghrean Dhàl Riada agus na h-Albann, agus faodaidh sinn gabhail ris gun tàinig a’ Chrìosdalachd don rìoghachd uile, agus Cola san àireamh, gun mòran dàlach. Ach chan eil sin ag ràdh gur e naoimh a-mhàin a bha am muinntir Chola. San Vita Sancti Columbae a sgrìobh Adhamhnan c. 700, tha sgeulachd aige De Erco fure mocu-Druidi qui in Coloso insula commanebat (3) (“Mu Erc mocu-Druidi, spùinneadair a bha a’ fuireach an eilean Chola”). Thuirt Calum Cille ri Erc nach bu chòir dha bhith a’ marbhadh ròn am Muile gun chead: gheobhadh e rud sam bith air an robh feum aige nan iarradh e am manachainn Idhe e. Tha an t-ainm Gaidhealach Erc mocu-Druidi a’ sealltainn


(1) Royal Commission on the Ancient and Historical Monuments of Scotland, Argyll: an Inventory of the Monuments, leabhar 3, Edinburgh, 1980, dd. 3-26, 64.

(2) John Bannerman, Studies in the History of Dalriada, Edinburgh: Scottish Academic Press, 1974, dd. 108-18.

(3) A.O. agus M.O. Anderson, Adomnan’s Life of Columba, London: Nelson, 1961, d. 294.

[DA 9]

[Mapa]
COLA

[DA 10]

dhuinn gu robh a’ Ghàidhlig an Cola an aimsir Adhamhnain le cinnt (c. 700), agus is dòcha ro bhàs Chaluim Chille an 597 (cf. Richard Sharpe [deas.], Adomnán of Iona: Life of St Columba, Penguin, 1995, d. 302).

Seo a’ chiad uair a tha ainm an eilein againn, agus e an cruth Laidinne, Colosus. Tha e cuideachd an àite eile san Vita Columbae (4) far an do chuir Calum Cille mallachd air spùinneadair eile a bha a’ teicheadh o Aird nam Murchan na bhàta: chuir doineann mhòr as don mheirleach inter Maleam et Colosum insulas (“eadar eilein Mhuile agus Chola”). Tha duilgheadasan aig sgoilearan leis a’ chiad -s- an Colosus: càit as an tàinig e agus dè thachair dha, is gun ach Cola mar ainm air an eilean an-diugh? (5) Chan eil cruth Gàidhlige nan sean-laithean sin againn. Ma dh’fhaodte gu robh an t-ainm mun àm sin faisg gu leòr air Cola sa’ Ghàidhlig, agus gum b’iad muinntir na Laidinne, Adhamhnan nam measg, a chuir -osus mar earball air: chan eil fios nach robh iad fo bhuaidh on fhacal Laidinne colossus, “famhair, corp famhaireil” (6) - ged nach eil Cola cho mòr sin! Ach co-dhiù, ged a ghabhamaid ris gur e Cola an t-ainm Gàidhlig a bha air an eilean o thùs, chan eil fios idir ann fhathast dè tha e a’ ciallachadh, no cò as a thàinig e: chan eil Watson cinnteach nach e ainm roi-Cheilteach a tha ann. Ann am pàipear Laidinne a chaidh a sgrìobhadh an 1409 is e insula Cola ainm an eilein. (7)

Chan fhaca mi an t-ainm ann an litreachas na Gàidhlig nas tràithe na c. 1200, nuair a sgrìobh bàrd (gun ainm) an rann a leanas an dàn molaidh a rinn e do Raghnall, rìgh Mhanann (d. 1229), iar-ogha Ghoraidh Chròbhan:

A Raghnaill, a rí Cola,
gach ní at glanluing do-gheabha,
ruc ar shluag snímh in mhara
fín tana fhuar na hEala. (8)

(“A Raghnaill, a rìgh Cola, gheobh thu gach nì nad long ghlan; thug fìon tana fuar na h-Eala sgìos na mara air falbh o shluagh.” B’e An Eala ainm na luinge


(4) Anderson, Adomnan, d. 374.

(5) William J. Watson, The History of the Celtic Place-names of Scotland, Edinburgh, 1926, dd. 84-85.

(6) Anderson, Adomnan, d. 156.

(7) Jean agus R.W. Munro, Acts of the Lords of the Isles 1336-1493, Edinburgh: Scottish History Society, 1986, d. 27.

(8) Éigse 8 (1957), d. 294, rann 31; William F. Skene, Celtic Scotland, leabhar III, Edinburgh: Douglas, 1890, d. 420, rann XXXI.

[DA 11]

aig Raghnall.) Agus c. 1250 sgrìobh bàrd eile moladh do dh’Aonghas Mòr mac Dhòmhnaill mhic Raghnaill mhic Shomhairle, 4mh Tighearna nan Eilean:

Canaim ar omhan an anfaidh,
a fhir Chola charuid mná
tar an gcúan go Áonghas Íle
trúagh nach áonfhras tíre atá. (9)

(“Tha mi ag ràdh, air eagal na doininne, a fhir Chola d’an toir mnathan gaol, gur truagh nach e an t-aon fhras talmhainn a tha thar a’ chuan eadar mi is Aonghas Ile.” Tha am bàrd ag ràdh gu bheil eagal air ron chuan, gum b’fheàrr leis coiseachd do dh’Ile.) Is e foirmle (formula) chumanta molaidh a tha am faclan mar “a rí Cola”, “a fhir Chola” (mar a chanadh bàrd leithid “dreagan Leodhais” ri ceannard Chlainne Nèill), is gun e ag ràdh idir gu robh seilbh dhìreach aig an laoch air Cola, no fiù gu robh e riamh ann. Faodaidh sinn gabhail ris co-dhiù nach e Colla, le dà -l-, ainm an eilein, ged is tric a chìthear e ga litreachadh mar sin: is e mearachd a tha ann, a tha a’ fàs as a’ choslas dlùth san fhuaimneachadh eadar -l- agus -ll- am faclan mar gealladh agus gealach ann am mòran de dhual-chainntean na Gàidhlig.

Tha buaidh na Crìosdalachd air Cola ri fhaicinn gu soilleir sna seann eaglaisean ann, agus togalaichean eile a bhoineas ris a’ chreideamh: tha liosta de 11 dhiubh, fear dhiubh an Gunnaigh, aig W.F. Skene (an William Reeves, Life of Saint Columba, Founder of Hy, Edinburgh: Edmonston & Douglas, 1874, dd. 316-17), àireamh a tha mòr air eilean a tha cho beag. Ach tha e soilleir gum b’e Cill Fhionnaig an eaglais a bu chudromaiche agus, ged nach eil fianais dhìreach idir ann ma deidhinn ro 1433 (nuair a bha Fionghan MacFhionghain na bhiocair innte, ach gun a bhith na shagart), is cinnteach gum b’ise eaglais sgìre Chola o thoiseach gus an deach an sgìre a cheangal ri Tiriodh ann an 1618. (10) Agus is beag fios, cuideachd, a tha againn mu Fhionnaig, an naomh o’n tàinig ainm na h-eaglaise. Chan eil cunntas sgrìobhte oirre ann ach am beagan a tha san Eachdraidh Mhartarach a chaidh a chur ri chèile an Obar-Dheathain c. 1525: “iij. Idus Octobris [13 October] … Eodem die Scocia sancte Findoce virginis non martyris de qua e[s]t ecclesia infra


(9) Scottish Gaelic Studies IV (1935), d. 62 (= Osborn Bergin, Irish Bardic Poetry, Dublin Institute for Advanced Studies, 1970, d. 171), rann 10.

(10) Argyll: Inventory, 3, d. 148b; Proceedings of the Society of Antiquaries of Scotland [PSAS], leabhar 109 (1977-8), dd. 95-7 (san alt “Recent work on Coll and Skye”, le J.N. Graham Ritchie et al., dd. 75-103); J.R.N. Macphail, Highland Papers I, Edinburgh: Scottish History Society, 1914, d. 84, n. 1.

[DA 12]

dyocesim Dunblanensem” (“An t-aon latha an Albainn, fèill naomh Fionnaige, òigh, chan i martarach, do’m bheil eaglais ann an sgìr-easbaig Dhùn Bhlathain”: agus tha na h-aon fhaclan ann dìreach roimhe sin, fon aon latha, ach “Sancte Fincane” an àite “sancte Findoce”) (11). Is ann air 13 October, ma tha, a bha Là Fhèille Fionnaig, agus is coltach gu robh a cultas (cult) beò cuideachd am Muile agus an àiteachan eile an Earra-Ghàidheal agus an siorramachd Pheairt. A-rèir Félire Oengusso Céli Dé, eachdraidh a chaidh a sgrìobhadh timcheall air 800 AD, bha naomh ann air a robh Finnseach, aig an robh cultas an taobh tuath Eireann agus a là fèille cuideachd air 13 October. Tha am bàrd an sin ag ràdh mun latha sin: (12)

ind ócrígain glandae
féil Findsiche finde

(“fèill Finnsiche finne, a’ bhan-rìgh òg ghlan”). Feumaidh e bhith nach eil againn an seo, le Fionnag agus Finnseach, ach dà chruth air an aon ainm, dà chultas air an aon naomh. Dh’fhaodamaid cuideachd Fincana a chur ris an liosta; faodaidh gur ann dhise a tha Cill Fhionnchain am Muile air a coisreagadh. (13) Ach chan eil beachd againn fhathast cò i.


Na Lochlannaich

Mar is math a tha fios aig mòran, is ann sa’ bhliadhna 795 a chluinnear mun chiad ionnsaigh a thug na Lochlannaich air manachainn Idhe, agus cha robh e fada gus an robh na h-eileanan uile, Innse Gall agus Manainn, fo smachd aca. Agus Cola, gun teagamh, san àireamh. Bha Innse Gall fo riaghladh nan Lochlannach eadar sin agus 1266, nuair a fhuair rìgh Albann seilbh orra a-rithist, agus air Manainn, ach is e an t-iongnadh cho beag is a tha de dh’fhiosrachadh ann air eachdraidh Chola fad nan linntean sin. Is dòcha gu bheil lorg san eilean fhathast air aon adhlacadh Lochlannach, an Grìseapol, (14) ach is e an fhianais as soilleire a dh’fhàg na Lochlannaich againn, gu robh iad


(11) Alexander Penrose Forbes, Kalendars of Scottish Saints, Edinburgh: Edmonston & Douglas, 1872, d. 135.

(12) Whitley Stokes, Felire Oengusso Céli Dé, London: Henry Bradshaw Society, 1905 (ath-bhualadh 1984), dd. 216.F, 224; cf. Watson, Celtic Place-names, 287.

(13) Macphail, Highland Papers IV (1934), d. 169, n. 2.

(14) Argyll: Inventory, 3, àireamh 235.

[DA 13]

ann riamh, na h-ainmean àite. Thuirt Dùghall MacEacharna an 1906 (15): “Today all the chief names (with one exception, Arinagour) are Norse, although most of the smaller names are Gaelic.” Ged nach gabhadh a h-uile duine ris a’ bhreith sin (nach e “chief name” a tha am Breacachadh?), chan urrainn dhuinn gun a thuigsinn gu robh buaidh throm aig na Lochlannaich, agus an cànain, air Cola agus a dhaoine fad linntean. Chan eil a h-uile fiosrachadh againn air na dòighean riaghlaidh a bha aig na Lochlannaich air na h-eileanan, oir tha a’ cheist sin iomadh-fhillteach, is coltach: ma dh’fhaodte gu robh Cola na phàirt de sheòrsa de dh’fho-rìoghachd sna h-eileanan a deas, còmhla ri Muile is Tiriodh (16).

Chaidh Njáls Saga a sgrìobhadh c. 1280 san t-sean-chànain Inis-Tileach, agus tha e a’ toirt cunntais dhuinn air rudan a bha a’ tachairt (mas fìor) mun bhliadhna 1000 AD. Am meadhan na sgeulachd thàinig buidheann de Lochlannaich nam bàtaichean as Arcaibh a thogail creiche as Innse Gall agus Cinntìre, agus tha an sgeulachd a’ leantainn mar seo:

<eng>
Thá fóru their sudr til Bretlands ok herjudu thar; thadan heldu their til Manar. Thar mættu their Gudrodi konungi ór Mon, berjask their vid hann; their hofdu sigr ok drápu Dungal, son konungs; thar tóku their fé mikit. Thá heldu their nordr til Kolu ok fundu thar Gilla jarl, ok tók hann vid theim vel, ok dvoldusk med honum nokkura hríd. (17)
<gai>

“Asa siud chaidh iad gu deas do Dhùthaich nam Breatannach is thug iad ruaigean ann, agus an uair sin gu Manainn, far an do rinn iad sabaid ri Gudrod, rìgh Mhanann, is an d’fhuair iad buaidh air; mharbh iad Dùngal, mac an rìgh, agus thug iad creach mhath leotha. Chaidh iad asa sin gu tuath gu


(15) Transactions of the Gaelic Society of Inverness, XXIX, dd. 314-5 (san òraid “Place-names of Coll”, dd. 314-35).

(16) David M. Wilson, “The Norsemen”. Who are the Scots? (deas. Gordon Menzies), London: BBC, 1971, dd. 111-12; W.R. Kermack, The Scottish Highlands: a short history, Edinburgh: Johnston & Bacon, 1957, dd. 44-46.

(17) Einar Ól. Sveinsson (deas.), Brennu-Njáls saga, Reykjavík: Hid Íslenzka Fornritafélag, 1954, d. 224. Cha b’urrainn dhomh na litrichean uile san t-seann Lochlainnis a fhaighinn, agus b’fheudar dhomh an sgrìobhainn a shìmpleachadh beagan. Airson an eadar-theangachaidh, agus mòran eile, tha mi gu mòr fo chomain aig a’ Phroifeasair Hermann Pálsson, Dùn Eideann. Seall Magnus Magnusson agus H. Pálsson, Njal’s Saga, Penguin Classics, 1960, d. 196.

[DA 14]

Kola, agus fhuair iad Gilli iarla ann; chuir esan fàilte orra agus dh’fhuirich iad ann fad greis.” Is dòcha gur e ainm Gàidhlig a tha ann an “Gilli” (on fhacal gille, gilla san t-seann Ghàidhlig, dh’fhaodte), ach chan eil an sgeulachd a’ toirt mòran fiosrachaidh air na bha a’ tachairt ann an “Kola”.


Somhairle

Am meadhan na 12mh linne thig ainm Shomhairle mhic Gille Brighde an àirde, ceannard a thòisich air sabaid ris na Lochlannaich air son a’ chearta, na bheachd fhèin - còir nan Gàidheal air na h-eileanan. (18) Fhuair Somhairle a’ bhuaidh ann an uiread de chathan is gum b’urrainn dha a thighearnas fhèin a ghearradh a-mach à meadhan rìoghachd nan Lochlannach (seall na mapaichean an Kermack, Scottish Highlands, dd. 45, 53), is thugadh Rìgh Innse Gall air mun deach a mharbhadh an 1164. Tha Leabhar Dubh Chlann Raghnaill ag innse dhuinn, is dòcha, cà robh cuid den chrìoch eadar rìoghachd nan Lochlannach agus tighearnas Shomhairle, anns a’ chunntas seo air cath a bha eadar an dà arm: (19)

… brisder orrtha le Somhuirle agus le na mhuinntir, ionnus nar phill on rúaig gur chuir atúath tar Abhan tSheile íad … Nior sguir do nobuirsin no gur glan se an taobh siar d’Alban o Lochlannachuibh, acht oilein Fionn-Lochlann, re n-abarthar Innsi Gall, agus buaig ar naimhdibh sgach áonlathair aige …

(“Glanadh nan cinneadh” no ethnic cleansing, is coltach!) Saoilear gu robh Cola, agus gach eilean gu deas o Abhainn t-Seile agus Aird nam Murchan, anns an tighearnas aig Somhairle, a dh’fhàs fad trì cheud bliadhna mar Thighearnas nan Eilean gus an do chaill an tighearna mu dheireadh a chòir air ann an 1493.

Nuair a chaochail Somhairle an 1164, tha an Leabhar Dubh ag innse dhuinn, chaidh an tighearnas a roinn eadar dithis mhac: “Do gabh Dughall mac Somhuirle cennus Eirgaoidheal 7 Ladhairna; gabhuis Ragnall 7 a shliocht


(18) K.A. Steer agus J.W.M. Bannerman, Late Medieval Monumental Sculpture in the West Highlands, Edinburgh: Royal Commission on Ancient Monuments, 1977, dd. 201-02.

(19) LS MCR 40 san Taigh-tasgaidh Nàiseanta, Dùn Eideann, d. 57a; cf. Alexander Cameron, Reliquiae Celticae, leabhar II, Inverness: Northern Counties, 1894, d. 154.

[DA 15]

go hIonnsibh Gall 7 Cinntire 7 a shliocht na dhíaidh.” (20) Thàinig Cola, mar sin, fo riaghladh Dhùghaill, an duine o’n tàinig an sloinneadh MacDhùghaill a tha fhathast againn, fine mhòr aig an robh Dùn Ollaigh mar phrìomh-dhùn. Nuair a stèidhich an rìgh, John Balliol, Siorramachd Latharna an 1292, bha e a’ gabhail Clann Dùghaill, agus Cola, a-steach fo a smachd fhèin. Ach nuair a thàinig Cogaidhean na Saorsa lean Clann Dùghaill na Balliolaich agus lean Clann Dòmhnaill Raibeart Brus: fhuair Clann Dòmhnaill an ainm o mhac a bha aig an Raghnall (bràthair Dhùghaill) a fhuair Innse Gall agus Cinntìre an 1164. Nuair a thàinig am Brusach a-mach as a’ chogadh, agus as là Allt a’ Bhonnaich an 1314, na rìgh air Albainn bha e fo chomain aig Aonghas Og, ceannard nan Dòmhnallach, agus thug e a bheannachd dha fhèin agus da Thighearnas. Thug an rìgh Dàibhidh II Muile agus Cola agus Tiriodh do dh’Iain Ile, Tighearna nan Eilean, an 1343; ach ged a bha Clann Dùghaill air an rathad sìos, is coltach gu robh iad fhathast an 1354 a’ tagradh Chola mar chuid dam fearann. (21)

Fhuair Clann Ghilleathain seilbh air talamh an siorrachd Earra-Ghàidheal (Muile agus Cola agus talamhnan eile) mar thabhartas o Thighearnan nan Eilean, agus mar dhuais airson a bhith a’ cumail taice riutha; mar a dh’fhàs cumhachd Thighearnas nan Eilean is ann a dh’fhàs fearann agus buaidh Chlann Ghilleathain. (22) Is ann o Ghilleathain (no Gille Eoin) na Tuaighe a fhuair iad an sloinneadh, duine a bha beò (ma bha e beò riamh!) san 13mh linn, agus e na fhear-taice aig Tighearna nan Eilean. Shìolraich Gilleathain o fhear sean-Dùghall Sgoinne (a bhiodh beò, dh’fhaodte, san 11mh linn), agus on ainm sin tha sgoilearan a’ dèanamh dheth (23) gur ann on taobh an ear, far a bheil baile Sgoinne an Siorramachd Pheairt, a thàinig aithrichean Chlann Ghilleathain an toiseach. Ach air an làimh eile tha seanchas ann (24) a chanas gur ann on Ghall-Ghaidhealtachd (Galloway) a thàinig Gilleathain a chuideachadh le Clann Dòmhnaill, agus tha seanchas eile ann gur ann à Eirinn a thàinig iad.


(20) MCR 40, d. 57b; cf. Reliquiae Celticae II, d. 156.

(21) Nicholas Maclean-Bristol, Warriors and Priests: the history of the Clan MacLean 1300-1570, East Linton: Tuckwell, 1996 [W+P], d. 16, 18; Steer agus Bannerman, op.cit., dd. 202-03; Acts of the Parliaments of Scotland, leabhar XII (1875), d. 6b; A. & A. Macdonald, The Clan Donald, leabhar I, Inverness: Northern Counties, 1896, d. 500.

(22) Steer agus Bannerman, op.cit., d. 105(a).

(23) Transactions of the Gaelic Society of Inverness [TGSI] XXXIX/XL (1963), dd. 217-8.

(24) Macphail, Highland Papers I, dd. 21-23; W+P 3.

[DA 16]

[Bòrd fiosrachaidh]
Ceannardan Chola 1400-1750

[DA 17]

Iain Garbh

Ge b’e àite as an tàinig iad, bha Clann Ghilleathain gu daingeann a’ riaghladh Mhuile fada roimh 1411, nuair a chaidh an 6mh ceannard aca, Eachann Ruadh, a mharbhadh an Cath Gairbheach is e a’ sabaid air taobh Tighearna nan Eilean. Agus ro mheadhan na 15mh linne bha meur den aon chinneadh an ceannas eilein Chola. Ach chan eil an fhìrinn uile againn mu dheidhinn ciamar a shìolraich teaghlach Chola o theaghlach Dhubhaird. Tha dà chunntas ann, fear aig Maclean Sinclair an The Clan Gillean, Charlottetown PEI: Haszard & Moore, 1899 [CG], dd. 367-369, (25) agus fear ùr aig Maclean-Bristol ann an W+P, dd. 190-192.

A-rèir CG, nuair a chaidh Eachann Ruadh a mharbhadh ann an 1411 lean a mhac, Lachlann Bronnach, mar cheannard Dubhaird na dhèidh, agus b’e am mac a bu shine aig Lachlann Bronnach, Iain Garbh, a fhuair seilbh air Cola (agus Cuibhnis am Muile, agus Eilean Rum) - uaireigin ro 1431, is dòcha, oir bha “John MacLean of Coll” an toiseach arm an Tighearnais, an aghaidh arm rìgh Sheumais I, aig cath Inbhir Lòchaidh an 1431. Tha a ainm air a sgrìobhadh mar “Joanne Lachlani McGilleon, Domino de Colla” anns a’ Ghearran, 1444. (26) B’e a bhràthair Lachlann Og, am mac a b’òige aig Lachlann Bronnach, a lean a athair mar thighearna Dhubhaird. (27)

Ach tha W+P a’ sealltainn dhuinn nach eil a’ cheist cho sìmplidh, gu bheil ceistean fhathast ann. Mar aon dhiubh, tha Leabhar Dearg Chlann Raghnaill ag innse dhuinn (28) gu robh nighean air an robh Máire aig Iain, 7mh Tighearna nan Eilean (d. 1387): “7 do bí a Mháire sin ben pósda Echdhuinn mic Giolla Eóin tigherna Dhubhaird.” An dèidh dha sin a sgrìobhadh, thill an sgrìobhaiche (Niall MacMhuirich) agus an dèidh “Dhubhaird” agus os a chionn chuir e a-steach “7 lochlann abhrathar”, agus air iomall na duilleige “tigerna chola”. Chan eil e idir soilleir, ach is coltach gu bheil seo ag ràdh,


(25) Tha cunntas as fhaide na sin aig Maclean Sinclair fon tiotal “John Garbh of Coll” san Oban Times, 22/10/1904, d. 3.

(26) Notes and Queries of the Society for West Highland and Island Historical Research [N&Q] XXI (1983) p. 4. Bha sgrìobhadairean eile (a bharrachd air CG) ag ràdh gur e mac do Lachlann Bhronnach a bha ann an Iain Garbh, e.g. John Drummond, Memoirs of Sir Ewen Cameron of Locheill, Edinburgh: Abbotsford Club, 1842, d. 19.

(27) Macphail, Highland Papers I, d. 41; W+P 44; CG 56-57.

(28) LS MCR 39 san Taigh-tasgaidh Nàiseanta, d. 34; cf. Reliquiae Celticae II, d. 158.

[DA 18]

agus gu bheil fianais eile ann (W+P 33-34), gu robh bràthair aig Eachann Ruadh Dhubhaird (d. 1411) air a robh Lachlann, agus gu robhas a’ toirt “tighearna Chola” air-san, fada ro aimsir Iain Ghairbh; agus gum bu mhac don Lachlann seo, is nach ann do Lachlann Bhronnach, Iain Garbh (29). Tha diagram den ghinealach ùr (cheart?) seo aig Maclean-Bristol ann an The Seventeenth Century in the Highlands (Inverness Field Club, 1986), d. 77. Tha e cinnteach (N&Q XIII: 9; cf. Gregory, History, d. 71) gum b’e Tighearna nan Eilean, is nach e Tighearna Dhubhaird, a thug Cola an toiseach do Leathanaich Chola. Co-dhiù, is coltach gu robh beul-aithris ag ràdh gun tug Lachlann, a’ chiad Fhear Chola, le mealltachd agus le brùidealachd, ceannas Chola o Chlann Amhlaigh, Lochlannaich aig a robh an t-eilean roimhe sin. (30) Agus is e beachd Maclean-Bristol gum b’e an Lachlann sin a chuir tùs ri togail Chaisteil Bhreacachaidh goirid an dèidh dha pòsadh an 1403. (31)

Tha aithris againn cuideachd air Cola a bhith an làmhaibh Chlann Nèill Bharraigh, agus Iain Garbh, mac Lachlainn, a’ strì riutha mus d’fhuair e seilbh air a oighreachd. Mar a tha an sgeulachd am beul-aithris Cheap Breatainn (32) (agus tha innsean gu leòr eile air an sgeulachd, cuid dhiubh am beul-aithris bheò an latha an-diugh), phòs Gilleònan (Gill-Adhamhnain), ceannard Chlann Nèill, bantrach Lachlainn Bhronnaich (màthair Iain Ghairbh), agus fhuair e seilbh air Cola nuair a bha Iain Garbh fhathast òg is ga thogail an Eirinn. Thill Iain Garbh gu Cola nuair a bha e 18 bliadhna a dh’aois agus mharbh e Mac Nèill ann an sabaid an Grìseapol; bha oighreachd Chola mar sin sàbhailte aige, agus tha cuid ag ràdh (e.g. CG 368) gun do chuir e Barraigh fo riaghladh fhèin fad beagan bhliadhnachan. Ma dh’fhaodte gu bheil fìrinn air choreigin san sgeulachd seo, ach dh’fhaodadh e bhith cuideachd gu bheil mac-talla ann de dh’eachdraidh eile, agus gun deachaidh Cola a ghabhail le foireigin o Chlann Nèill an toiseach, agus a thoirt do Chlann Ghilleathain. Co-dhiù, tha


(29) N&Q XIII (1980), d. 8; cf. Highland Papers I, d. 79.

(30) W+P 33-34; TGSI LII: 337-338; A. Maclean Sinclair, Clàrsach na Coille (dara h-eagran), Glasgow: Maclaren, 1928, dd. 264-65.

(31) W+P 34; Argyll: Inventory, 3, d. 36; N&Q XIII: 10.

(32) Calum Iain M. MacLeoid, Sgialachdan a Albainn Nuaidh, Glaschu: Gairm, 1969, d. 125; seall cuideachd CG 367-8; TGSI XXIX 316-7; R.L. Macneil of Barra, The Clan Macneil, New York: Caledonian Publishing Company, 1923, dd. 42-3; Pottle & Bennett, Boswell’s Journal, d. 273; N&Q XXIII (1984), d. 7-8.

[DA 19]

Skene aig innse dhuinn (33) mun t-sean-chladh a bha an eilean Ghunnaigh: “It was exclusively the burial-place of the MacNeills of Coll.”

Mar a chunnaic sinn, tha eachdraidh Chlann Dòmhnaill ag ràdh gu robh “John MacLean of Coll” ann ann an 1431, i.e. gu robh Cola aig Iain Garbh sa bhliadhna sin, agus tha sgrìobhainn againn o 1444 far a bheil a ainm mar “Iain mac Lachlainn”, agus feadhainn eile o 1449 agus 1469. (34) Is fhada a mhair alladh Iain Ghairbh mar laoch an Cola: an 1773 bha cnàmh na lurgann aige (a bha “remarkably large”) fhathast ga chumail am Breacachadh is ga shealltainn le pròis don luchd turais. (35)


Iain Abrach

Bha mac Iain Ghairbh a’ fuireach aig a’ Chorpaich an Loch Abar (cf. sr. 303 an seo), agus is ann uaidh sin a theirear ris Iain Abrach: ach chan eil a sgeulachd-san idir soilleir. Ro 1314 agus na dhèidh bha Tighearnas nan Eilean a’ buannachadh fearainn an Loch Abar, le cobhair an rìgh (36), agus thug iad cuid den fhearann sin do theaghlach Chola. Is coltach gu robh Clann Chamshroin a’ tagradh an aon fhearainn an Loch Abar, agus gun do chuir iad cath air Iain Abrach, uaireigin timcheall air 1500, is dòcha. Air neo b’ann air Iain Garbh a chaidh an cath a chur - tha caochladh sgeulachdan ann. Tha feadhainn dhiubh ag ràdh gun deach Fear Chola a mharbhadh sa chath; bha bean agus clann aige, ach thug Clann Mhic Mhaol-onfhaidh dìon agus cobhair dhaibh, agus chuir iad do Chola iad, far an do dh’fhàs am mac na cheannard air Cola: thug iad Iain Abrach air a chionns gur ann an Loch Abar a rugadh e. Gheall teaghlach Chola co-dhiù, le sgrìobhadh cloiche os cionn dorais Bhreacachaidh, gum biodh fàilte a chaoidh aig duine de Chlainn Mhic Mhaol-


(33) William Reeves, Life of Saint Columba, Founder of Hy, Edinburgh: Edmonston & Douglas, 1874, d. 316; ach cha robh Erskine Beveridge (Coll and Tiree: their prehistoric forts and ecclesiastical antiquities, Edinburgh: Constable, 1903, d. 48, n. 2) cinnteach nach e mearachd a rinn Reeves an seo. Cf. Argyll: Inventory, 3, àireamh 287.

(34) N&Q XIII: 4, 10; Cosmo Innes, Origines Parochiales Scotiae [OPS], II. 1, d. 332.

(35) Pottle & Bennett, Boswell’s Journal, d. 319; cf. W+P 57, 160.

(36) seall J. & R.W. Munro, Acts of the Lords of the Isles, d. xxx-xxxi.

[DA 20]

onfhaidh a thigeadh: agus fad linntean an dèidh sin bhiodh Leathanaich Chola a’ toirt oideachais do luchd ceannais Clann Mhic Mhaol-onfhaidh. (37)

Ach a-rèir na fìrinne, is coltach gu robh Iain Abrach fhathast beò, agus na cheannard air Cola, ann an 1519 (W+P 190).


Iain Cam

Bha Iain Abrach beò fhathast ann an 1529, nuair a thug pàipear on rìgh “John abrach McGilleon” air, ach o 1528 (no roimhe) b’e a mhac, Iain Cam, ceannard Chola (W+P 191). Tha iomradh air “John M’Kane Albrych of Coile” am pàipearan na Pàrlamaide an 1531; (38) ged a dh’fhàs “Mac Iain Abraich” mu dheireadh mar stoidhle aig Fear Chola (no mar shloinneadh fhèin, dh’fhaodte, mar a chì sinn), faodaidh sinn a bhith cinnteach nach robh ann an 1531 ach ainm athaireil. Sin mar a tha cuideachd an 1549 nuair a sgrìobh an Deadhan Monro a chunntas air na h-Eileanan, a’ cantainn mu eilean Rum: “This Ile stands fra the west to the eist in lenth, and perteins to the Laird of Coll callit Mcane abrie. Mony solenne geis are in this Ile. This land obeyis to Mcgillane of Doward instantlie”. Is coltach gun tuigte mun am sin fhathast gu robh Iain Cam, agus teaghlach Chola, fo smachd teaghlach Dhubhaird. (39)

Bha Iain Cam marbh an 1558. Bha ceathrar mhac agus aon nighean aige: is e Iain a-rithist an t-ainm a bha air an fhear a bu shine, ach chaochail esan ro athair, agus b’e an dàrna mac, Eachann, a lean a athair mar cheannard Chlann Ghilleathain Chola sa bhliadhna sin (W+P 138, 190).


(37) Donald Gregory, The History of the Western Highlands and Islands of Scotland, London: Hamilton, Adams & Co., 1881, dd. 39-40, 71; Alexander Mackenzie, History of the Camerons, Inverness: Mackenzie, 1884, dd. 25-27. Tha innse eile air aon aon sgeulachd an A. Maclean Sinclair, The Clan Gillean, Charlottetown PEI: Haszard & Moore, 1899 [CG], dd. 368-69.

(38) Acts of the Parliaments of Scotland, leabhar II, d. 333; OPS II. I, d. 332; cf. N&Q XXI (1983): 4-6.

(39) R. W. Munro (deas.), Monro’s Western Isles of Scotland and Genealogies of the Clans, 1549, Edinburgh: Oliver & Boyd, 1961, d. 67; cf. J.L. Campbell, Canna: the Story of a Hebridean Island, Oxford University Press, 1984, dd. 33-35.

[DA 21]

An Clèireach Beag (bhàsaich c. 1583)

Lean Eachann, “An Clèireach Beag”, mar cheann-fine an September 1558. Phòs e Meubh nighean Alasdair mhic Iain Chathanaich (on a shìolraich Dòmhnallaich Dhùn Naomhaig), agus phòs a piuthar-sa, Màiri, Eachann Mòr, 11mh Tighearna Dhubhaird (CG 249, 370). An 1559, bliadhna an dèidh dha ceannas Chola a thoirt air fhèin, leig Eachann cuid den cheannas, “baranachd” Chola (eilein Chola agus Rum, Cuibhnis am Muile agus na Druimnean sa Mhorbhairne) da mhac, Eachann Ruadh. (40) Chan eil e idir soilleir dè, gu dìreach, a tha sin a’ ciallachadh, ach tha Maclean-Bristol a’ gabhail ris gum b’e An Clèireach Beag an “tigerna Cola” a bha na fhianais don chòrdadh eadar Mac Cailein (Gilleasbaig Donn, 5mh Iarla Earra-Ghàidheal) agus An Calbhach Ó Domhnaill an Eirinn, nuair a chaidh a dhaingneachadh an 1560: b’e sgrìobhaiche, chan e na fianaisean iad fhèin, a sgrìobh liosta nam fianaisean. (41) Co-dhiù, tha pàipear ann o 1565 air a bheil an t-ainm “Hector McClane elder of Coill”, (42) agus chan eil teagamh nach e seo an Clèireach Beag.

Tha am pàipear sin a’ buntainn ri ionnsaigh a rinn Eachann Og Dhubhaird an 1561 air fearann a bha aig a’ Chlèireach Bheag sa Mhorbhairne. Bha còmhrag an uair sin air èirigh eadar Mac Gilleathain Dhubhaird agus Clann Dòmhnaill agus bha Cola ga tharraing a-steach san strì: thug Clann Dòmhnaill, fo Dhòmhnall Gorm Sasannach, triath Shlèite, ionnsaigh air Muile, Tiriodh agus Cola an 1562, no faisg air sin (CG 105; W+P 86). Ach chan eil e buileach soilleir cò dhiubh a bha na cheannard cogaidh air Cola an uair sin, Eachann, An Clèireach Beag, no Eachann Ruadh, a mhac.

B’e Eachann, An Clèireach Beag, a rinn àireamhan 1 agus 2 an seo, a’ bhàrdachd as tràithe a tha againn o eilean Chola. Chan eil àir. 1 ri fhaighinn ach an làmh-sgrìobhainn on 18mh linn (HM), far a bheil an sgrìobhaiche ag ràdh gur ann “mu bhliun 1537” a chaidh a dhèanamh “le Eachin Mac Iain Triach Choll”. Tha àir. 2 an HM agus an leabhraichean eile, ach is e HM a-mhàin a chanas cò rinn e: “in clerich Beg triach Choll”. Tha e reusanta gabhail


(40) Registrum Magni Sigilli Regum Scotorum, leabhar IV (1546-80), Edinburgh, 1886, d. 300, àir. 1352; OPS II. I, d. 333; N&Q XXIV (1984), d. 8.

(41) Scottish Gaelic Studies VII (1951), dd. 94-99. Bha pàipear an daingneachaidh seo an caisteal Inbhir Adhra, ach tha e air call a-nise, seall William Gillies (deas.), Alba agus a’ Ghàidhlig, Edinburgh University Press, 1989, d. 158, àir. 137.

(42) The Register of the Privy Council of Scotland [RPC], Sreath 1, leabhar 1, Edinburgh, 1877, d. 311; cf. W+P 192.13.

[DA 22]

ris gur e an aon bhàrd a tha againn an seo, oir tha “A Seneachie”, san leabhar a chuir e a-mach an 1838 (d. 307), ag ràdh mu Eachann gu robh e “said to have been one of the most accomplished scholars of his day. He devoted himself much to study, and took great pleasure in poetry, specimens of which in the Gaelic and Latin languages are still extant. He was also a man of considerable piety.” Anns na Notaichean an seo, chithear adhbhar a chreidsinn gun do rinn e na dàin sin, no fear dhiubh, mun do rinneadh ceann-fine dheth, agus mar sin gum faodte gu bheil an dàta 1537 aig HM ceart. Ged nach eil àir. 2 ag aontachadh buileach leis a’ Bhìoball (seall na Notaichean), chan eil fianais idir againn gun do dh’fhàg Eachann an seann chreideamh aig an Ath-leasachadh (1560) agus, mar a chì sinn, is dòcha gum b’e a ogha, Lachlann (bhàsaich c. 1635), a’ chiad triath Chola a lean an eaglais Athleasaichte.

Tha làmh-sgrìobhainnean ann a bhoineas ri Cola eadar 1566 agus 1569 agus a sgrìobh “Hugo McKigane”. Tha Nicholas Maclean-Bristol den bheachd gur ann airson Eachainn a bha esan ag obair mar chlèireach no mar sgrìobhaiche, agus gur ann de shliochd Mhic Aodhagáin an Eirinn a bha e, fine air a robh cliù mòr airson an lagha. (43)

Tha fianais againn am pàipearan ag innse dhuinn gu robh Eachann beò an 1536 agus an 1579; is coltach gun do chaochail a mhac, Eachann Ruadh, ro 1576 is nach do chaochail an t-athair, An Clèireach Beag, gu 1582 no 1583. (44) Cha robh an t-oighre, Lachlann (mac Eachainn Ruaidh), ach na leanabh an uair sin.


Niall Mòr

Bha bràthair aig A’ Chlèireach Bheag air a robh Niall Mòr, a bha na laoch treubhach, agus is coltach gun tug Eachann fìor-cheannas Chola dha timcheall air 1576; tha caochladh sgeulachdan sa bheul-aithris mu dheidhinn Nèill Mhòir. (45) A-rèir feadhainn dhiubh, bha e a’ seasamh dìdean Chola an


(43) W+P 140, 154; TGSI XLVIII 431, n. 71; TGSI L 71; Fergus Kelly, A Guide to Early Irish Law (Dublin Institute for Advanced Studies, 1988), d. 252-55. “Aodh MacAodhagáin” a bhiodh air, is dòcha. Is coltach gu robh an sloinneadh fhathast beò an Uibhist a Tuath san 18mh linn nuair a chaidh “marbhrann” a dhèanamh do “Mhaili Nic Igain” (A. & A. Macdonald, The Macdonald Collection of Gaelic poetry, d. 318).

(44) N&Q XXIV: 8-9, XXVII (1985): 3; W+P 192.

(45) N&Q XXIV: 11-15; CG 153-5, 386.

[DA 23]

aghaidh Lachlainn Mhòir, Mac Gilleathain Dhubhaird, gus an deach a mharbhadh mu dheireadh aig a’ Chlachan Dubh am Muile (seall sr. 110-111 san leabhar seo), uaireigin faisg air 1590. Bha teaghlach Dhubhaird fhathast ag iarraidh Cola a tharraing, mar ìochdarain, a-steach san strì uabhasach a bha dol eadar Lachlann Mòr agus Aonghas Dòmhnallach, fear Dhùn Naomhaig, strì nach tàinig gu crìch gu 1598, nuair a chaidh Lachlann Mòr a mharbhadh aig blàr Thràigh Ghruinneard an Ile. (46) Is dòcha gun do theich Niall Mòr do dh’Eirinn nuair a thug Lachlann Mòr ionnsaigh air Cola agus a ghabh e seilbh air caisteal Bhreacachaidh an 1578, agus is ann an Eirinn a rugadh a mhac, Niall Og, cuspair àir. 3 an seo. Ach is beag fios a tha againn mu Niall Og: dh’fhaodte gur ann c. 1580 a rugadh e, agus creidear gur ann c. 1625 a chaochail e agus a rinn Mòr NicPhàidein, a leannan, àir. 3.

Tha sgeulachd (N&Q XXIV: 12) ag ràdh gur ann an Cill Fhionnaig a chaidh corp a’ Chlèirich Bhig adhlacadh, agus bhiodh e neo-reusanta gun a ghabhail ri sin mar fhìrinn. Ged a tha a’ bheul-aithris ag ràdh gum b’e Niall Mòr a thug Cola an làimh nuair a bhàsaich a bhràthair c. 1583, tha sgrìobhainn ann fhathast a dhearbhas gu robh ùidh aig an rìgh, Seumas VI, sa chùis cuideachd. Agus ann an 1583 thug esan ùghdarras thar Chola do Chailean Idheach, 6mh Iarla Earra-Ghàidheal agus Ard-Sheansailear na h-Alba, a chionns gu robh an t-oighre, Lachlann (mac Eachainn Ruaidh), ro òg. (47) Ach chaochail Cailean Idheach ann an 1584, agus chan eil fianais ann gu robh buaidh sam bith aig na Caimbeulaich air Cola san àm sin. B’urrainn do dh’Aonghas, fear Dhùn Naomhaig, tighinn le arm an 1586 agus dà cheud a mharbhadh an Cola. (48)


Lachlann (c. 1574-c. 1635)

A-rèir CG 371, fhuair oighre Chola, Lachlann, a thogail gu h-òg aig Lachlann Mòr Mac an Tòisich (1543-1606), 16mh ceannard Chlann an Tòisich; ach chan eil cinnt nach e mearachd a tha an seo, agus nach b’e Lachlann Mòr Dhubhaird an t-oide (Seventeenth Century in the Highlands, d. 81). Co-dhiù, thàinig Lachlann gu aois (is dòcha) c. 1595 agus thòisich e air a oighreachd a thagairt gun dàil. Cha robh sin buileach furasda dha, oir thàinig Lachlann Mòr Dhubhaird a-rithist a ghabhail smachd air Breacachadh is air Cola, ag iarraidh


(46) N&Q XXIV: 9-10; CG 112; A. & A. Macdonald, The Clan Donald [CD], leabhar II, Inverness: Northern Counties, 1900, dd. 570-3.

(47) N&Q XXIV: 7-8.

(48) CD II 560-1; N&Q XXIV: 9.

[DA 24]

a dhearbhadh, is dòcha, gu robh taigh Chola fhathast a’ toirt ùmhlachd do Dhubhaird. (49) Ach fhuair Lachlann Chola a oighreachd mu dheireadh thall an toiseach 1597. Theirear nach ann fada a dh’fhuirich e an uair sin, ach ghlac e ceathrar den bhuidheann a mharbh Niall Mòr aig a’ Chlachan Dubh agus chroch e iad air Cnoc a’ Chrochaire, faisg air Breacachadh (CG 387; N&Q XXVII: 9).

B’e an Lachlann seo an “Lauchlane McCleane of Coill” a sgrìobh a ainm ann an 1609 air a’ phàipear air an toirear Reachdan Idhe Chaluim Chille, reachdan a bha ag iarraidh luchd Beurla agus luchd Galltachd a dhèanamh de dh’uaislean na Gaidhealtachd. Mar as math a tha fios, cha robh roghainn idir aig an naoinear de chinn-fhine ach an ainmean a chur ris a’ phàipear: bha iad am bràighdeanas aig cuilbheartachd Comhairle an Rìgh, Seumas VI. Bha Lachlann dìcheallach a’ leantainn cuid de na geallaidhean a thug e sa phàipear sin: fad bhliadhnachan bhiodh e dol do Dhùn Eideann ga shealltainn fhèin don Chomhairle. (50) Eadar 1617 agus 1621 fhuair e seilbh oifigeil air Eilean nam Muc, a bha roimhe sin aig Clann Mhic Iain Aird nam Murchan. (51) Chum sliochd Lachlainn an t-eilean sin fad dà cheud bliadhna, ged nach ann gun chonnsachadh a chum iad e.

Chaochail Lachlann an aois 62 timcheall air 1635 (N&Q XXVII: 9), agus tha Maclean Sinclair ag ràdh ma dheidhinn (CG 373): “He was a Presbyterian. He was probably the last laird of Coll who could not sign his name.” Tha pàipear ann far a bheil Lachlann ag ràdh an 1634 nach urrainn da ainm a sgrìobhadh, (52) ach chunnaic sinn gun do sgrìobh e a ainm ri Reachdan Idhe an 1609 (RPC, leabhar 9, d. xxvii); chan eil fhios agam dè as urrainnear a ràdh mun cheist sin. Dh’fhaodte gur urrainn dhuinn gabhail ris (air facal CG) gum b’e an Lachlann seo a’ chiad triath Chola a ghabh ris an Ath-leasachadh. Air an 23 July 1622 bha e fhèin agus feadhainn eile de cheannardan nan eilean (Mac Leòid, Mac Dhòmhnaill, Mac Fhionghain agus tighearna Loch Buidhe) an Dùn Eideann, is iad a’ gealltainn do Chomhairle an Rìgh gun dèanadh iad ath-thogail air na h-eaglaisean san fhearann aca, fo stiùireadh Easbaig I Chaluim Cille (i.e. Easbaig nan Eilean). (53)


(49) CG 138-9, 371.

(50) The Register of the Privy Council of Scotland [RPC], Sreath 1, leabhar 9 (1610-13), Edinburgh, 1889, dd. xxvii, 26-30; Gregory, History of the Western Highlands (1881), d. 404.

(51) CG 371, 404-06; [W.F. Skene], Collectanea de Rebus Albanicis, Edinburgh: Iona Club, 1847, d. 124.

(52) Skene, Collectanea, d. 110.

(53) ib., d. 122.

[DA 25]

Iain Garbh (c. 1596-post 1670)

Thàinig a mhac, Iain Garbh, an dèidh Lachlainn mar thriath Chola, agus thug Niall MacMhuirich, is e a’ sgrìobhadh Leabhar Chlann Raghnaill c. 1680 (dh’fhaodte), “Eóin Garbh mac Eóin Abruidh tigerna Chola” air. (54) Mar sin, tha e soilleir gu robh “Mac Iain Abraich” mun àm seo na stoidhle aig ceann-fine Chola agus feumaidh gu robh e aca o linn A’ Chlèirich Bhig - no roimhe sin fhèin, dh’fhaodte. Agus cho tràth ri 1517 tha fianais ann gu robh Fear Chola, “John Mcaen McLachlane of Colla” (i.e. Iain Abrach e fhèin), a’ cur ainm ri pàipear mar cheann-fine air an aon ìre le Tighearna Dhubhaird (55). Is coltach (56) gu robh strì ann eadar Eachann Mòr, triath Dhubhaird (“Mac Gilleathain”), agus Eachann, An Clèireach Beag, timcheall 1560 mun cheist seo - an robh còir aig triathan Dhubhaird air ùmhlachd thighearnan Cola, no an robh Clann Ghilleathain Chola mun àm sin nam fine shaor annta fhèin? Bha teaghlach Dhubhaird, agus gu h-àraid Lachlann Mòr (1557-98), 13mh triath Dhubhaird, car fada aig iarraidh Cola thoirt fo’n smachd, agus tha cunntas againn (CG 103-04) air ionnsaigh a rinn Eachann Mòr, 11mh triath Dhubhaird, an 1561 air an fhearann a bha aig Fear Chola an uair sin sa Mhorbhairne, agus e ag iarraidh aideachaidh o Fhear Chola gu robh còir aig Dubhaird air ùmhlachd Chola: cha deach sin a ghèilleadh dha. Mar a chunnaic sinn, b’urrainn do Lachlann, Tighearna Chola (bh.c. 1635), a oighreachd a thogail ann an 1597 ge b’oil le Lachlann Mòr Dhubhaird: a-rèir lagh na h-Alba bha Cola air an aon ìre, fon rìgh, ri Dubhaird. Agus a bharrachd air sin bhathas a’ creidsinn, a-rèir a’ chunntais an CG 56, gur ann on bhràthair a b’òige, Lachlann Og mac Lachlainn Bhronnaich, a shìolraich teaghlach Dhubhaird. Mar a tha Maclean-Bristol ag ràdh, gheibhear “tighearna Chola” no “Mac Iain Abraich” sna pàipearan nas trice na gheibhear an sloinneadh MacGilleathain air ceannardan Chola, agus dh’fhaodte gu robh gluasad air choreigin ann a chum sloinneadh ùr (Mac Iain Abraich?) a thaghadh don fhine.

Co-dhiù, gheibhear “Mac Iain” (no “Mac Eòin”) mar stoidhle air Fhear Chola sa bhàrdachd an seo ann an sreathan 303 (Lachlann, 1687), 420 (Eachann Ruadh, c. 1689), 858 (Dòmhnall mac Eachainn Ruaidh, c. 1718), 918 (Eachann, c. 1745), 967 (Eachann, c. 1746) agus 983 (c. 1746). Ged nach


(54) Cameron, Reliquiae Celticae II, d. 174.

(55) W+P 89.

(56) Gregory, History, d. 190; W+P 146.

[DA 26]

eil “Mac Iain Abraich” an seo idir, tha an ceangal ri Loch Abar an sr. 303, ’S a dheagh Mhic Iain on Charpaich. Thuig na bàird, gun teagamh, gu robh còir aig teaghlach Chola air stoidhle dhaibh fhèin; is coltach gu bheil “Mac Iain” cuideachd an ainm “Lachlann mac Mhic Iain”, am bàrd a rinn àir. 12 an dèidh 1715 (mar a chì sinn shìos). Ach b’e Triath Dhubhaird an còmhnaidh “Mac Gilleathain” (sr. 86, 215, 462, 656, 812). Is coltach gu robh Colaich fhathast ag aideachadh gum b’e Triath Dhubhaird an ceann cinnidh, air dòigh air choreigin, mar a tha Dòmhnall Moireasdan ag ràdh ruinn (is dòcha) an sr. 978. Ach ged a b’e beachd nam bàrd san leabhar seo am bitheantas gu robh dà fhine eadar-dhealaichte ann, chan urrainn dhuinn sin a ràdh an còmhnaidh mu bhàird eile. Seo cuid den “Chrònan” a rinn Màiri nighean Alasdair Ruaidh c. 1700, mar mholadh air Tormad, triath Dhùn Bheagain: (57)

Is goirt an naidheachd ’s gur cruaidh
Mac Ghille Eathain bhith uainn,
Gun a thigheadas suas:
Bha do cheangal ris buan,
T’ursainn-chatha ri uair dòrainn.

B’iomad gasan gun chealg
Bu deas faicheil fo arm
Bheireadh ceartachadh garbh
Is iad a chlàistinn ort fearg
Eadar Breacachadh dearg is Bròlas.

Thigeadh laoich Chola a-mach, mar sin, mar a thigeadh laoich Bhròlais, fo cheannas Mhic Gilleathain (Dhubhaird). Mar an ciadna, tha pàipear againn o Chomhairle an Rìgh an 1681 (RPC, Sreath 3, leabhar VII, d. 82-3) a tha a’ cur cheannardan Dhubhaird agus Loch Buidhe a-measg nan tighearnan is nan ceann-fine, ach “Lauchlane McClean of Coll” a measg nan “heads and branches of families”.

Nuair a sgrìobh e àir. 3 an seo na làmh-sgrìobhainn (JM), thòisich Iain MacGilleathain, Bàrd Thighearna Chola (1787-1848), an tiotal mar seo: “Cumhadh do Niall oàg Machd Neill Mhoir, Mhichd Mhichd Iain, A Colla…” Mar a chunnaic sinn, bu bhràthair Niall Mòr don Chlèireach Bheag (bh.c. 1583), agus bu mhic an dithis dhiubh do dh’Iain Cam. Dh’fhaodte gu bheil Bàrd Thighearna Chola ag ràdh san tiotal sin gum bu mhac Niall Mòr do


(57) J. Carmichael Watson, Gaelic Songs of Mary Macleod, London: Blackie, 1934, sr. 831-40.

[DA 27]

dh’Iain Cam agus gum bu mhac Iain Cam do dh’Iain Abrach: agus tha sin fìor. Ach is e mo bheachd-sa gu bheil Iain MacGilleathain ag innse dhuinn gum bu mhac Niall Mòr do dh’Fhear Chola, i.e. Mac Iain. Tha am beachd ann gu bheil am bàrd an seo a’ toirt an stoidhle “Mac Mhic Iain” air Thighearna Chola (58), ged nach eil e buileach soilleir cò bha ann. Ma chreidear gu robh stoidhle le “Mac …” aig ceannard prìomh-fhine (Mac Dhòmhnaill, Mac Cailein) agus fear le “Mac mhic …” aig ceannard meur a b’òige den fhine (Mac Mhic Alasdair, Mac Mhic Ailein), tha sin fada ro shìmplidh is ro rag. Chithear sa’ bhàrdachd tric gu leòr Mac Alasdair far am biodh dùil ri Mac Mhic Alasdair (59); Mac Raghnaill (na Ceapaich, OIL sr. 2195; Gàir nan Clàrsach, d. 172, sr. 2); agus Mac Mhic Iain an ionad Mac Iain (Gleanna Comhann, OIL sr. 1954, 2522), Mac Mhic Iain Riabhaich an ionad Mac Iain Riabhaich (Caimbeulach Aird Chonglais, OIL sr. 2536) agus Mac Mhic Cailein cho math le Mac Cailein sa’ bhàrdachd Chlasaicich (TGSI XXIX 196). Chan fhaca mise fianais sam bith gu robh an stoidhle Mac Mhic Iain riamh aig ceannardan Chola (ged a tha e an Dwelly, d. 1022). Is e as coltaiche, ma tha, gu robh an sloinneadh Mac Iain (Eoin) Abraich aig triathan Chola mar stoidhle o linn a’ Chlèirich Bhig (bh.c. 1583), nuair a bha iad a’ fàs làidir is a’ strì air son an còrach fhèin an aghaidh teaghlach Dhubhaird; agus gun deach an stoidhle sin a ghiorrachadh gu Mac Iain, ged a mhair Mac Iain Abraich beò cuideachd (N&Q XXI: 8; Gregory, History, d. 71).

Bha Iain Garbh, c. 1596-post 1670, coltach air iomadach dòigh ri shean-seanair, An Clèireach Beag. Is e duine fialaidh cràbhach sìothchail a bha ann, agus cliù farsaing aige airson ceòl na clàrsaich. Seo sgeulachd ma dheidhinn a chaidh a chur an clò an 1807, agus i a’ toirt cliù a’ chràbhaidh agus a’ chiùil dha: (60)

<eng>
An anecdote has been handed down in the family, of an English vessel having been wrecked on the island, the captain of which went to the castle of Coll, and on seeing this venerable gentleman, with a Bible in his hand, and a Harp placed by his side, exclaimed, in the enthusiastic language of that time, that he beheld King David restored again to earth!
<gai>


(58) N&Q XXVII: 3.

(59) e.g. Mackenzie, Orain Iain Luim [OIL], sr. 1582; Paruig Mac-an-Tuairneir, Comhchruinneacha do dh’ Orain taghta, Ghaidhealach, Duneidionn: Stiubhard, 1813 [T], d. 174, sr. 15.

(60) John Gunn, An Historical Enquiry respecting the Performance on the Harp in the Highlands of Scotland, Edinburgh: Constable, 1807, d. 100-01.

[DA 28]

Chan eil ach beagan de dh’fhianais againn mu na rinn Iain Garbh an cùisean poileataics, ach is cinnteach gum b’e an “John Garve mc Laine” a bha aig coinneamh air 4 Màigh 1640 de Leathanaich a bha ag iarraidh saorsa do Shir Lachlann, tighearna Dhubhaird, a bha an uair sin na chiomach (aig Mac Cailein, gun teagamh). (61)

Phòs Iain Garbh (roimh 1620) Fionnghal, nighean Dhùghaill Oig Chaimbeul, Fear Achnambreac (d.c. 1642), agus piuthar Shir Donnchaidh, an seanailear a bha air arm a’ Chùmhnaint là Inbhir Lòchaidh, 2 Gearran 1645. Cha robh Iain Garbh anns a’ chath sin, ach bha e glè fhàbharach don rìgh (N&Q XXVII: 14) agus bha Leathanaich Chola a-muigh le Montrose agus Alasdair mac Colla air taobh an rìgh, fo cheannas a mhic, Eachann Ruadh. Tha dearbhadh air cuid de sin san litir seo a sgrìobh Montrose:

<eng>
For my very loving friend the Laird of Coall

Strethearne 20 Jañ 1646

SIR, - I must heartily thank you for all your willingness and good affection to his Majesty’s service, and particularly the sending along of your sons, to who I will heave ane particular respect, hopeing also that you will still continue ane goode instrument for the advanceing ther of the King’s service, for which, and all your former loyal carriages, be confident you shall fynd the effects of his Majesty’s favour, as they can be witnessed you by your very faithfull freinde,

MONTROSE. (62)
<gai>

Ach is e an dearbhadh as fheàrr gu robh Eachann Ruadh an ceannas Leathanaich Chola an latha sin sreathan 692-697 an seo, a rinn Catrìona nighean Eòghainn eadar 1707 agus 1715 agus i a’ bruidhinn ri a mhac:

A mhic dalta mo sheanar
A fhuair urram ’s tu ad leanabh air sluagh:
An latha sin Lòchaidh
’S tu b’urrainn an tòrachd a ruaig
Le d’ luaidh is le d’ lannaibh:
Gum biodh àireamh air cheannaibh gu uaigh.


(61) Duncan Mactavish (deas.), Minutes of the Synod of Argyll 1639-1651, Edinburgh: Scottish History Society, 1943, d. 14.

(62) Pottle & Bennett, Boswell’s Journal, dd. 275-6; N&Q XXVII: 14-15, 16, n. 1.

[DA 29]

Bha fearann Chlann Ghilleathain dlùth air fearann nan Caimbeulach, agus is dòcha nach robh ach beagan de Leathanaich le Montrose an latha sin, air eagal Mhic Cailein - agus air cùisean eile cuideachd. (63) Bha sin fìor mu dheidhinn Dhubhaird co-dhiù; mar a chanas Leabhar Chlann Raghnaill, “Do tháobh Mic Giolla Eóin, Sir Lochlainn, ni roibhe do dháoinibh na fhochair acht tuairím da fher dhég da muinntir da choimhidecht.” (64)

Cha bhiodh an saoghal, mar sin, idir furasda aig Fionnghal, bean Iain Ghairbh, timcheall air 1645: cogadh garg eadar muinntir a’ Chùmhnaint, fo cheannas a bràthar, Sir Donnchadh Achnambreac, agus muinntir an rìgh; agus sluagh Chola a-measg muinntir an rìgh fo cheannas a mic, Eachann Ruadh, le fàbhar a fir cèile, Iain Garbh. Nuair a bha gach bàrd eile an Albainn, a-rèir choltais, a’ moladh cùis an rìgh (agus Chlann Dòmhnaill), chan iongantas gum biodh sin na lot searbh aig Fionnghal agus gun dèanadh i òran a bheireadh taobh eile na cùise - càineadh air Eachann Ruadh agus moladh air Fear Achnambreac. Ged nach eil e idir cinnteach (mar a chithear sna Notaichean), faodadh e bhith gur ann mar sin a chaidh àir. 4 an seo a dhèanamh. Theirear gun deachaidh Fionnghal air chuthach an dèidh Là Inbhir Lòchaidh, agus bha i marbh an 1649, nuair a phòs Iain Garbh a-rithist. (65) Is coltach gun d’fhuaras cothrom air dìoghaltas a dhèanamh air Iain Garbh, airson taobh an rìgh a ghabhail, nuair a rinn Dòmhnall Caimbeul, Fear Aird nam Murchan, ionnsaigh agus sgrios air Tiriodh is Cola: ach chan eil cinnt dìreach cuin a rinn e sin. (66)

Air 28 Màigh 1656 chì sinn “John Garve mc Laine” mar fhear sìthe a-rithist: an là sin dh’iarr e fhèin, Dòmhnall Fear Bhròlais (Taoitear Dhubhaird) agus “John Beattone” gun cuireadh an Seanadh ministear na Morbhairne, Eachann MacGilleathain, mar mhinistear do dh’I Chaluim Cille: dhiùlt an Seanadh dhaibh. (67) Is e seo an t-Eachann MacGilleathain (1605-1687) a bha na easbaig an dèidh 1680 agus aig a robh am bàrd Anndra mac an Easbaig mar mhac (EB liii-liv). Ma dh’fhaodte gur e “John Beattone” an t-Ollamh Muileach mu dheireadh, Eoin Mac Mhic Bheathadh (1594-1657). (68)


(63) seall Loraine Maclean of Dochgarroch (deas.), The Seventeenth Century in the Highlands, Inverness Field Club, 1986, dd. 81-82.

(64) Reliquiae Celticae II, d. 182.

(65) N&Q XXX (1987): 14.

(66) RPC, Sreath 3, leabhar I (1661-4) d. 222-3; N&Q XXVII: 14.

(67) Duncan Mactavish (deas.), Minutes of the Synod of Argyll 1652-1661, Edinburgh: Scottish History Society, 1944, d. 130.

(68) John Bannerman, The Beatons: a medical kindred in the classical Gaelic tradition, Edinburgh: Donald, 1986, d. 28-29, 35.

[DA 30]

An 1807 sgrìobh John Gunn (c. 1765-c. 1824) gu robh fios fhathast aige air dà fhonn a rinn Iain Garbh don chlàrsach, Toum Muran agus Caoineadh Rioghail. Tha a’ chiad fhear dhiubh sin air chall an-diugh, is coltach, ach tha An Caoineadh Rìoghail againn fhathast: ach, mo thruaighe, tha dà fhonn eadar-dhealaichte (co-dhiù) againn air a bheil an tiotal sin, is chan eil fios idir dè cho dlùth is a tha fear seach fear dhiubh air an fhonn a rinn Iain Garbh. Thathar a’ dèanamh dheth gur ann air bàs rìgh Teàrlaich I ann an 1649 a rinn Iain Garbh an caoineadh. (69) Ged is ann don chlàrsaich a rinn Iain Garbh am fonn, is coltach gur ann le ionnstramaidean eile a mhair e beò; agus bhiodh e reusanta a chreidsinn gu robh ceangal air choreigin eadar Iain Garbh agus grunn de dh’fhuinn eile a tha aig na pìobairean fhathast agus na tiotalan aca a’ dèanamh iomraidh air Cola (e.g. Claidheamh Mòr Iain Ghairbh; Cas air amhaich, a Thighearna Chola; Cumha Iain Ghairbh MhicIlleathain (70)).

Chan eil cinnt ann nach robh duine de shinnsearachd Iain Ghairbh math air a’ chlàrsaich cuideachd, na fiù duine de na ceannardan a thàinig na dhèidh; ach chan eil fianais ann. Faodaidh sinn a bhith cinnteach, ge tà, gum biodh Lachlann mac Eachainn Ruaidh (bh. 1687) agus Eachann (bh. 1754), a’ toirt taice do chlàrsairean, mar a chì sinn.


Eachann Ruadh (bh.c. 1655?)

Mar a rinn cinn-fhine eile roimhe, dh’fhàg Iain Garbh cuid de dhreuchd a’ cheannaird aig a mhac: thug e cairt do dh’fhearainn na fine do dh’Eachann Ruadh, le pàipear an lagha, an 1642 (CG 374). Mar a chunnaic sinn, b’e Eachann Ruadh, gun teagamh, a bha an ceannas mhuinntir Chola là Inbhir Lòchaidh; chan eil cinnt nach robh e aig cath Inbhir Chèitinn an 1651, far an deachaidh a’ chuid as motha de na Leathanaich a mharbhadh, is nam measg Eachann Ruadh, triath Dhubhaird (EB 197-198). Ach chaochail Eachann Ruadh Chola ro 1660 co-dhiù (N&Q XXVII: 17, n. 18), agus dh’fhàg e athair fhathast an ceannas Chola.


(69) Gunn, Historical Enquiry, d. 100; John Purser, Scotland’s Music, Edinburgh: Mainstream, 1992, d. 131; Francis Collinson, The Traditional and National Music of Scotland, London: Routledge & Kegan Paul, 1966, d. 238.

(70) C.S. Thomason, Ceol Mor Notation, Wakefield, 1975, “Index of Ceol Mor”, earrann x.

[DA 31]

Lachlann mac Eachainn Ruaidh (bh. 1687)

Is coltach nach b’fhada gus an tug Iain Garbh an ceannas, no cuid dheth, air falbh a-rithist: ann an 1672 dh’èirich aimhreit eadar Clann Dòmhnaill agus buidheann de Leathanaich Thorloisg a bha ag àiteachadh Eilean nam Muc, agus b’e “Lauchlan Maclean, the laird of Coll”, Lachlann mac Eachainn Ruaidh, a thàinig agus a rinn spùilleadh air na Dòmhnallaich ann (CD II 445). Bha Eilean nam Muc fo smachd theaghlach Chola o c. 1620, mar a chunnaic sinn: sin a’ chòir a bha aig Lachlann a dhol a-steach san strì an 1672.

Mun aon àm bha Mac Cailein, Gilleasbaig Beag (1629-1685), ag iarraidh oighreachd Mhic Gilleathain Dhubhaird a thoirt dha fhèin, a-rèir an lagha, agus a’ faighinn cobhair an riaghaltais airson sin. A-measg nan talamhnan eile a thagair e eadar 1672 agus 1674 bha Cola, no “The two ends of Coill, possest be the Laird of Coill” (Macphail, Highland Papers I: 260, 285). Is ann an dèidh sin, agus gun Mac Gilleathain, Sir Iain, ach na leanabh, a chì sinn sna pàipearan riaghaltais “na trì Lachlainn” a’ tighinn gu ceannas, Fear Bhròlais (taoitear Dhubhaird), Fear Thorloisg agus Fear Chola, iad gu tric a’ dèanamh cogaidh còmhla, agus an ainmean tric còmhla am pàipearan cronachaidh an riaghaltais. Chaochail na trì Lachlainn glè fhaisg air a chèile ann an 1686-87, agus tha cumha mu dheidhinn am bàis an sr. 706-713 an seo agus ann an EB, sr. 1139-41.

Uaireigin ro 1681 chaidh Lachlann Chola don arm, oir bha e na chaiptean ann an rèiseamaid fo cheannas Aoidh MhicAoidh, fear Sgobhairidh (c. 1640-1692), an Dùbhlachd na bliadhna sin (EB 215); is dòcha gu robh e air falbh don arm an 1679 no roimhe, oir an Iuchar na bliadhna sin b’e a bhràthair, Dòmhnall mac Eachainn Ruaidh, a ghèill Breacachadh do Ghilleasbaig Beag (CG 376). Ach ged a bha e san arm, b’e Lachlann ceann na fine fhathast: an 1681 gheibh sinn “Lauchlane McClean of Coll”, agus an dithis Lachlann eile, air liosta de cheannardan a b’fheudar tighinn gu Comhairle an Rìgh a h-uile bliadhna (RPC, Sreath 3, leabhar VII, d. 83). Tha pàipear eile ann ag ràdh gu robh “Lachlann McLean of Coll” an 1682 aig iarraidh cead na Comhairle gun tuilleadh airgid a thoirt fhathast da bhean (ibid., d. 345). Ann an 1684, is coltach, bha Lachlann air a dhreuchd mar chaiptean an rèiseamaid MhicAoidh fhàgail (EB 215), ach chan eil fianais ann gun do dh’fhàg e an t-arm. Deagh-sheans gur ann nuair a dh’fhalbh Lachlann à Cola air fear da chuid thursan san arm a chaidh a mholadh an àir. 5 an seo.

Ann an 1685 chaochail an rìgh, Teàrlach II, agus thàinig a bhràthair, Seumas VII, na àite; is e Caitligeach a bha anns an rìgh ùr, agus cha b’ann gu math a chòrd seo ris na Caimbeulaich, no le mòran eile. Rinn Gilleasbaig

[DA 32]

Beag ar-a-mach an aghaidh Sheumais ach cha do shoirbhich e idir leis: chaidh arm a chur air cois fo stiùir Mharcais Athaill (CG 218), is chaidh Gilleasbaig Beag a ghabhail agus a dhìcheannadh ann an Og-mhios 1685. Thill rèiseamaid MhicAoidh do Lunnainn a’ bhliadhna sin (seall sr. 261 an seo). Rinn na Leathanaich agus Gàidheil eile ionnsaighean agus spùillidhean air Earra-Ghàidheal fad bliadhna. A measg a h-uile rud eile loisg iad caisteal Chàrn Asairidh, taigh mòr theaghlach Achnambreac, agus thuirt Sir Donnchadh (d. 1700), Fear Achnambreac, gu robh “Lauchlane McLaine of Coll” (agus Fear Thorloisg) sa bhuidheann a rinn an sgrios sin. (71) Chaidh casaid eile a dhèanamh: “Taken from Duncan Grahame, mer[chant] in Glassarie, in July 1685, be the Clanlean, under the command of Broloss, Torloisk, and the Laird of Coll, Houshold plenishing, cloathes, bracelets, and oyr furniture” agus “ane aquavitæ pot” (a bu luach dhaibh uile £300). (72) B’e Lachlann, is cinnteach, an triath Chola an seo agus chuala Marcas Athaill na casaidean ma dheidhinn. Ach is dòcha nach robh fhios aig a’ Mharcas, no aig an luchd casaid, cò e triath Chola: fhuair am Marcas litir ag àicheadh “such villanies” gu làidir, agus an t-ainm “J. McLaine of Coll” aig bun na litreach. (73) Seo Iain Garbh, mac Lachlainn, gun teagamh; is coltach gu robh innleachd aig Lachlann agus a mhac òg gus gun dèanadh iad spùilleadh air fearann nan Caimbeulach agus nach fheumadh iad peanas fhuiling idir air a shon.

Tha pàipear eile aig Comhairle an Rìgh a’ bruidhinn mu “Lachlan McClane of Coll” an 1686 (RPC, Sreath 3, leabhar XIII, d. 9-10). Chan eil e soilleir dè gu dìreach a thachair do shaighdeireachd Lachlainn, ach creidear gu robh e fhathast san arm nuair a chaochail e am mìos an Lùnasdail, 1687: gu robh e air fòrladh samhraidh agus air an rathad air ais don arm, nuair a chaidh a bhàthadh air uisge Lòchaidh an Loch Abar (CG 376).

Chaidh àir. 6 agus 7 an seo a dhèanamh mar chumhachan air bàs Lachlainn an 1687, agus chan eil e idir na iongnadh nach eil annta ach moladh air. Ach is dòcha nach e naomh buileach a bha ann an Lachlann. Tha Maclean Sinclair ag innse dhuinn (CG 375) gu robh e garg neo-thruacanta a’ toirt air òganaich Chola dol còmhla ris don arm; agus sgrìobh Sir Donnchadh Caimbeul an 1690 (mar a chunnaic sinn shuas), chan e a-mhàin gun do loisg


(71) Acts of the Parliaments of Scotland, IX (1689-95), Appendix, dd. 44-45; N&Q XXVII: 16.

(72) An Account of the Depredations Committed on the Clan Campbell, and their Followers, during the Years 1685 and 1686, Edinburgh: Stewart, 1816, d. 91.

(73) John, seventh Duke of Atholl, Chronicles of the Atholl and Tullibardine Families, leabhar I, Edinburgh: Ballantyne, 1908, d. 249-50.

[DA 33]

na Leathanaich caisteal Chàrn Asairidh an 1685, ach gun do rinn iad sèisd air, gun tàinig na daoine a bha a-staigh ann a-mach air chùmhnantan, ach gun do mharbh na Leathanaich (agus na trì Lachlainn nam measg) feadhainn dhiubh gun tròcair a dh’aindeoin nan cùmhnantan. Air an taobh eile dheth, dh’fhaodamaid tuigsinn o àir. 5-7 gu robh Lachlann na phìobair agus gum biodh e toirt fàilte agus taic do chlàrsairean agus do bhàird (sr. 177-9, 219-22, 330).

Sgrìobh Iain Friseal, ministear Thiriodh is Cola, na leabhar, Deuteroscopia (i.e. an dara sealladh sa’ Ghreugais), a thàinig a-mach an Dùn Eideann an 1707, gun do thachair Lachlann, Fear Chola, aon latha an 1686, air sgalag a bha aige air a robh Iain Dòmhnallach. Chunnaic Iain aodach Lachlainn a’ deàlrachadh mar gum biodh lannan èisg ann, agus a ghruag fliuch ged nach robh an latha fliuch, agus thuig Iain an uair sin gun deidheadh Lachlann a bhàthadh - rud a thachair bliadhna an dèidh sin; ball-sampaill math den dara sealladh. (74)


Iain Garbh (c. 1670-1688)

Cha robh ach an t-aon mhac aig Lachlann, Iain Garbh, a lean e mar Fhear Chola an 1687. Rugadh e timcheall air 1670, dh’fhaodte (CG 376); mar a chunnaic sinn, sgrìobh e litir mar cheann-fine an 1685 ach bha e fhathast na oileanach an Dùn Eideann an 1688. A h-uile seans gum b’e bràthair a athar, Dòmhnall mac Eachainn Ruaidh, a bha a’ ruith Chola nuair a bha Iain anns a’ cholaisde. Ach air an 10mh Dùbhlachd 1688 is ann a bha Iain na sheasamh air an t-sràid an Dùn Eideann ag amharc air ùpraid a dh’èirich, agus gun làmh idir aige ann. Thug “gràisg Uilleamach” ionnsaigh air a’ “chaibeal Phàpanach san Abaid” am Pàileis na Naomh-chroise, agus air na saighdeirean a bha ga dhìon. Is coltach gun deachaidh Iain Garbh a mharbhadh le spealg de ghrenèad a thilg saighdear. (75) Chaidh àir. 8 an seo a dhèanamh mar chumha air bàs agus air adhlacadh Iain Ghairbh.


(74) “A Treatise on the Second Sight, Dreams, Apparitions, &c.” (ann am Miscellanea Scotica [1818-20], leabhar 3), d. 70; TGSI XXIX: 298.

(75) Mu na thachair an seo seall CG 376; Colin (Lindsay), Earl of Balcarres, Memoirs touching the Revolution in Scotland M.DC.LXXXVIII - M.DC.XC, Edinburgh: Bannatyne Club, 1841, d. 15-17; Robert Wodrow, The History and Sufferings of the Church of Scotland, leabhar IV, Glasgow: Blackie, Fullarton & Co., 1830, d. 472-4; Robert Bell, Siege of the Castle of Edinburgh M.DC.LXXXIX, Edinburgh: Bannatyne Club, 1828, d. 16-19; Marguerite Wood agus Helen Armet, Extracts from the Records of the Burgh of Edinburgh

[DA 34]

Dòmhnall mac Eachainn Ruaidh (1656-1729)

Ma tha e fìor, mar a chunnaic sinn, gun do ghabh Lachlann (c. 1574-c. 1635), triath Chola, ris an Ath-leasachadh, tha fianais ann gun tàinig atharrachadh eile nuair a bha Dòmhnall mac Eachainn Ruaidh an ceannas. Ann an 1678 thàinig Iain Friseal mar mhinistear (Easbaigeach) do Thiriodh agus Cola: is e ogha a bha annsan don aon Lachlann (c. 1574-c. 1635), agus dlùth-charaid, mar sin, do Dhòmhnall mac Eachainn Ruaidh. Ann an cunntas air beatha an Fhrisealaich seo (76) leughaidh sinn uime:

<eng>
…by the blessing of God upon his endeavours, he converted to the true Protestant faith twenty-four families in the Isle of Coll (the laird himself being their ringleader) that were deluded by Father O’Donald and others…
<gai>

Thachair sin roimh 1680, agus ged a bha Lachlann mac Eachainn Ruaidh beò an uair sin, tha fianais mhath againn gu robh a bhràthair, Dòmhnall, na Chaitligeach: sheall Nicholas Maclean-Bristol dhomh ath-sgrìobhadh de liosta a tha an caisteal Inbhir Adhra, “1679. List of these in the Castle of Breckach in Coll.”, agus is e a’ chiad duine air an liosta “1. Donald McLaine, Coll’s


1681-1689, Edinburgh: Oliver & Boyd, 1954, d. 252-3. Tha “A Seneachie” (Historical and Genealogical Account of the Clan Maclean, 1838, d. 310) ag ràdh gum b’e peileir a sgaoil saighdear a mharbh Iain Garbh. Chan eil cinnt nach eil Iain Lom a’ toirt iomraidh air an aon iomairt na “Oran air rìgh Uilleam agus Banrigh Màiri” (OIL sr. 2600-03, agus seall Notaichean).

(76) J.B. Craven, Records of the Dioceses of Argyll and the Isles 1560-1860 Kirkwall: Peace, d. 146. Is dòcha gum b’e an sagart an seo Francis Macdonnell, Froinnsiasach Eireannach a rugadh c. 1635, is coltach, agus a bha na mhisionairidh air a’ Ghaidhealtachd eadar 1669 agus 1679. Bha e ag obair an Uibhist, an Gleanna Garadh agus ann am Mùideart (Cathaldus Giblin, “St Oliver Plunkett, Francis MacDonnell, O.F.M., and the Mission to the Hebrides”, Collectanea Hibernica, d. 69-83); b’urrainn da tadhal air Cola o na h-àiteachan sin, ged nach fhaca mise fianais gun do rinn e sin. Chan eil e na iongnadh gun toireadh Albannach “O’Donald” air Eireannach air a robh MacDhòmhnaill. Seall cuideachd Samuel Johnson, A Journey to the Western Islands of Scotland (deas. J.D. Fleeman), Oxford: Clarendon, 1985, d. 224-225.

[DA 35]

brother - Captaine, a papist”. Is coltach, mar sin, gun tug am ministear Dòmhnall mac Eachainn Ruaidh a-steach a-rithist don Eaglais Easbaigeach.

Cha deachaidh Iain Friseal a chur a-mach as a’ mhinistrealachd nuair a chaidh an Clèireachas a ath-stèidheachadh an 1690; ach mu dheireadh an 1697, “because his principles would not allow all the demands of the Synod of Argyll, his charge was declared vacant and his stipend taken from him.” Dh’fhan e na mhinistear air na h-eileanan co-dhiù, gu 1702. (77) Bha sluagh Chola, mar sin, toilichte leis agus tha e cinnteach gu robh Dòmhnall mac Eachainn Ruaidh toilichte cuideachd leis an Eaglais Easbaigeach nuair a thàinig Cola fo a smachd le bàs Iain Ghairbh an deireadh 1688.

Chòrd Dòmhnall gu mòr ris an t-sluagh mar thriath Chola, tha Maclean Sinclair ag ràdh ruinn (CG 377), agus tha àir. 9, 11 agus 13 a’ sealltainn mar a chòrd e ris na bàird, Catrìona nighean Eòghainn mhic Lachlainn agus An Aigeannach.

Bha Dòmhnall na cheannard nuair a thòisich an t-ar-a-mach airson rìgh Seumas VII an 1689, as an tàinig Cath Raon Ruairidh. Tha fianais na bàrdachd againn (seall Gàir nan Clàrsach, d. 184), agus fianais eile, gu robh Clann Ghilleathain a-muigh an là sin fo cheannas Mhic Gilleathain, Sir Iain, a rugadh c. 1670; gu dearbh, tha e air a ràdh gur iad na Leathanaich a’ chiad fheadhainn a rinn sabaid an cùis nan Seumasach (ibid., d. 233). Chan eil e idir cho soirbh a bhith cinnteach dè bha na Colaich a’ dèanamh an uair sin, ach b’e beachd Comhairle an Rìgh an 1690 gu robh Mac Gilleathain agus “McLean of Coll”, agus Leathanaich eile, an dèidh bhith “in actuall rebellione and armes against ther Majesties government and lawes or at least accessory to and airt and part of the crymes of treasone and rebellione…” (78)

Ged a bhuidhinn na Seumasaich cath Raon Ruairidh, chaill iad an cogadh agus bha a’ bhuaidh mu dheireadh aig Uilleam. Thill Iarla Earra-Ghàidheal, Gilleasbaig Fionn (bh. 1703), a dhèanamh thagraidhean laghail air fearann Dubhaird agus cha robh roghainn aig Sir Iain an 1691 ach teicheadh. Chaidh e don Fhraing agus rinn e còmhnaidh an sin gus an do chaochail rìgh Uilleam an 1702. Phòs e Màiri Nic a’ Phearsain, (79) nighean Fir Inbhir


(77) Craven, Records, d. 146; Hew Scott, Fasti Ecclesiae Scoticanae, leabhar IV, Edinburgh: Oliver & Boyd, 1923, d. 119-20.

(78) RPC, Sreath 3, leabhar XV, d. 3, agus seall cuideachd d. 549. Cf. Macfarlane, Genealogical Collections, leabhar 1, d. 139.

(79) Ged a tha e air a ràdh (Argyll: Inventory 3, d. 142) gur ann an 1695 a phòs iad, chan eil sin cho cinnteach (cf. Æneas Macpherson, The Loyall Dissuasive, Edinburgh: Scottish History Society, 1902, d. xxiv); mar a leugh Alasdair

[DA 36]

Fheisidh, agus rugadh mac dhaibh, Eachann, an Calais na Frainge air 6 November 1703. Thàinig iad an uair sin do Lunnainn, far an do ghabh iad còmhnaidh, gun a thighinn don Ghaidhealtachd ach an-dràsda agus a-rithist. Ach an 1707 chuir iad Eachann òg do Chola, far an d’fhuair e àrach fad aon bhliadhna deug o Dhòmhnall mac Eachainn Ruaidh agus a bhean, Mòr nighean Shir Tormaid MhicLeòid Bheàrnaraigh (CG 224-6, 236). Tha e coltach gu bheil na bàird san leabhar seo a’ bruidhinn, ann an sreathan 650-657 agus 810-817, air tadhlaichean a rinn Sir Iain agus Màiri air Cola gus am mac fhaicinn.

Chaochail Sir Iain ann an 1716, an dèidh Blàr Shliabh an t-Siorraim; is coltach gu robh buidheann de Leathanaich Chola sa bhlàr sin fo a cheannas (N&Q XXIII: 26), ged nach eil fianais ann gu robh Dòmhnall fhèin an làthair. Chum esan Eachann òg (am Mac Gilleathain ùr a-nise) ga àrach an Cola gus an do chuir e do dh’Oilthigh Dhùn Eideann e ann an 1718 (CG 237). An dèidh sin bha Eachann a’ fuireach san Fhraing a’ chuid as motha da shaoghal, agus chaochail e san Ròimh an 1750. Bhiodh Clann Ghilleathain a’ gabhail ri Dòmhnall, Fear Bhròlais, mar cheann-fine, gu ìre, na àite agus tha bàs an Dòmhnaill sin an 1725 ga chaoineadh ann an àir. 14 an seo.

Ach a-rèir cunntas a fhuair J.L. Campbell, cha do ghabh sluagh Rum, a bha fo smachd Cola, ris an Ath-leasachadh idir gu 1726, nuair a thug Fear Chola orra gabhail ris. Chaidh an cunntas a sgrìobhadh ann an 1788: (80)

<eng>
The change of religion in Rume was literally occasioned by the violence of the Grandfather of the present Maclean of Coll though not exactly as related by Johnson. He had a child at nurse in Rume and happening to go and see it of a Sunday, it occurred to him to ask a friend of his, a clergyman, who chanced to accompany him, to preach.

A Roman Catholic man present went out of the room, the Nurse also a Roman Catholic followed him with the Child, this
<gai>


Alpin MacGregor leac a h-uaghach an Innis Choinnich (Skye and the Inner Hebrides, London: Hale, 1953, d. 299-300), bha Màiri 30 bliadhna dh’aois nuair a chaochail i ann an 1717. Cf. cuideachd Appendix II shìos. Bhiodh Màiri na leth-phiuthar do Sheumas Mac a’ Phearsain (c. 1675-1700), spùilleadair agus fìdhlear iomraiteach a chaidh a chrochadh aig Crois bhaile Bhanbh air 16 November 1700 (Collinson, Traditional and National Music, d. 210-11).

(80) J.L. Campbell, Canna: the Story of a Hebridean Island, Oxford University Press, 1984, d. 125.

[DA 37]

<eng>
circumstance enraged Maclean to such a degree that running after the man he beat him most unmercifully with a stick adding ‘get back you rascal to the Kirk.’ This drubbing frightened the inhabitants so much they none of them ventured more to go to Mass…
<gai>

Seo an t-aon sgeulachd mar a rinn Samuel Johnson innse ann an 1773, (81) agus e a’ sgrìobhadh mu eilean Rum:

<eng>
The inhabitants are fifty-eight families, who continued Papists for some time after the Laird became a Protestant. Their adherence to their old religion was strengthened by the countenance of the Laird’s sister, a zealous Romanist, till one Sunday, as they were going to mass under the conduct of their patroness, Maclean met them on the way, gave one of them a blow on the head with a yellow stick, I suppose a cane, for which the Earse had no name, and drove them to the kirk, from which they have never since departed. Since the use of this method of conversion, the inhabitants of Egg and Canna, who continue Papists, call the Protestantism of Rum, the religion of the Yellow Stick.
<gai>

A-rèir a’ chiad chunntais shuas, is e Dòmhnall mac Eachainn Ruaidh am Fear Chola a thug an t-iompachadh creidimh seo air Rum, ach is e beachd Nicholas Maclean-Bristol gur e mearachd a tha ann sin, agus gum b’e Eachann (c. 1690-1754), mac Dhòmhnaill, fear a’ bhata bhuidhe. Tha fianais mhath aig Nicholas, ann am pàipearan, gur e Eachann gu fìor a bha na Fhear Chola on bhliadhna 1717, ged a bha Dòmhnall fhathast beò gu Giblean 1729. (82)

Phòs nighean Dhòmhnaill, Catrìona, an Dr Eachann MacGilleathain (1704-1783), Fear Ghrùlainn am Muile, am fear a sgrìobh làmh-sgrìobhainn chudromach (air a bheil “HM” an seo) as a bheil an leabhar seo a’ toirt mòran feum, agus cunntas cudromach air eachdraidh Chlann Ghilleathain. (83)


(81) Johnson, Journey (deas. Fleeman), d. 106 (agus cf. d. 224). Seall cuideachd Dwelly s.v. creideamh-a’-bhata-bhuidhe; agus Derick S. Thomson, The Companion to Gaelic Scotland, Oxford: Blackwell, 1983, d. 49.

(82) Is coltach gu robh còir air choreigin aig Dòmhnall air màil àraid an eilean Chanaidh an 1717 (J. L. Campbell, Canna, d. 210, 212).

(83) The Seventeenth Century in the Highlands, d. 70.

[DA 38]

Eachann (c. 1690-1754)

Chan eil fios cò i An Aigeannach a rinn àir. 13 an seo a’ moladh Dhòmhnaill mhic Eachainn Ruaidh, agus chan eil ach an t-aon òran eile a rinn i (le cinnt) againn, Oran do Bhean Cladh na Macraidh a rinn i, is dòcha, eadar 1725 agus 1731. B’ann do Chaimbeulaich Loch nan Eala a bhoineadh Anna Chaimbeul, bean Dùghaill Chaimbeul (1701-1769), Fear Chladh na Macraidh, agus bha ceangal eadar na Caimbeulaich sin agus Cola: ann an 1729 bha Fear Chladh na Macraidh na fho-fhear-taic an Tiriodh agus Cola (SGS XIII: 107-108). (84) Agus ann an 1715 chaidh Eachann mac Dhòmhnaill mhic Eachainn Ruaidh a phòsadh ri Seònaid nighean tighearna Loch nan Eala; an 1733 chaidh a nighean, Iseabal, a phòsadh ri Caimbeulach eile de chàirdeas Loch nan Eala (CG 379). Chunnaic sinn gun d’fhuair Eachann mòran de dh’ùghdarras a athar mar cheannard Chola sa’ bhliadhna 1717.

Tha Maclean Sinclair ag ràdh (CG 378): “Hector of Coll … was a tall, handsome, and dignified-looking man. He was richly endowed with good sense, and managed his affairs with prudence. He found the estate heavily burdened with debts, but succeeded in paying them all, and also in laying some money by.” Chan iongnadh, mar sin, gum biodh meas mòr aig mòran air, agus tha am meas sin soilleir an àir. 15, 16 agus 17. B’e Eachann a thog taigh mòr ùr, faisg air caisteal Bhreacachaidh, do theaghlach Chola agus tha e ann fhathast. Is dòcha gur ann a bhiodh a chlàrsair, Murchadh Dòmhnallach, a’ cluich. Tha John Gunn ag innse dhuinn (85) gur ann on Chlàrsair Dhall (c. 1656-c. 1714) agus ann an Eirinn a dh’ionnsaich Murchadh a’ chlàrsaireachd, agus gu robh e fhathast an Cola na chlàrsair ann an 1734. Is ann an Cola a chaidh a thogail, is coltach, agus fhuair e fearann na sheann aois an Cuibhnis am Muile, far an do chaochail e eadar 1740 agus 1750, dh’fhaodte. (86)

Ach nuair a thàinig 1745 “He [Eachann] used all his influence to keep his own followers and other members of his clan from joining Prince Charles…” (CG 378); ma dh’fhaodte gun do rinn e sin mar chuid den aon


(84) Seall cuideachd Argyll: Inventory, 3, d. 255-6.

(85) Gunn, Historical Enquiry (1807), d. 101. Fhuair Gunn cuid den fhiosrachadh seo à litir a fhuair e ann an 1806 o Alasdair Ruadh (c. 1754-1835), mac bràthar Eachainn, agus cuid o Christina nighean an Dr Eachainn, Fear Ghrùlainn, sgrìobhaiche HM (seall d. 102).

(86) Keith Sanger agus Alison Kinnaird, Crann nan Teud, Temple: Kinmor Music, 1992, d. 162; N&Q X (1979): 16-17; XII (1980): 26-7.

[DA 39]

phoileasaidh iomchuidh riaghlaidh a bha aige nuair a chuir e dheth fiachan uile an eilein. Ged a bha Mac Gilleathain, Sir Eachann, air fògradh san Fhraing cho fada, thill e do dh’Albainn an 1745, an dùil is gun èireadh e leis a’ Phrionnsa. Chaidh a ghabhail agus a chur am prìosan, ach is coltach gu robh am bàrd Dòmhnall Moireasdan (sr. 978-980) toilichte gun do ghabh e taobh nan Stiùbhartach. Agus chan eil fios nach eil e a’ bualadh buille bhig air Tighearna Chola san aon àite.

Chaochail Sir Eachann Dhubhaird an 1750, agus lean Ailean, Fear Bhròlais, mar Mhac Gilleathain. Chaochail Eachann, Tighearna Chola, ann an 1754, ach nuair a chaidh Ailean (agus a bhean, Una, piuthar Eachainn Chola) do dh’Amaireaga an 1757 agus a rinn Niall MacLaghmainn òran air an turas sin, thionndaidh an t-òran, àir. 17 an seo, gun dàil gu bhith na chumha do dh’Eachann Chola.


Lachlann mac Mhic Iain (c. 1703-1763)

Tha “A Seneachie” ag ràdh (Historical and Genealogical Account, 1838, d. 312) gun do lean a bhràthair Lachlann (c. 1703-1763) mar Thighearna Chola nuair a chaochail Eachann an 1754. Ach chan eil sin fìor: is e bràthair eile, Uisdean, a lean e. Agus tha Nicholas Maclean-Bristol den bheachd gur e an Lachlann sin an Lachlann mac Mhic Iain a rinn àir. 12 an seo: seall na Notaichean air an òran sin. Feumar a ràdh nach eil am beachd sin air a dhearbhadh, agus bha beachd eile aig Maclean Sinclair (CG 419): gum bu mhac am bàrd do dh’Iain Ruadh, Fear Thobhta Raghnaill, mac Iain Ghairbh Chola (c. 1596-post 1670). Ach chan eil fianais sam bith dha sin ann an CG, agus is e mo bheachd fhèin gu bheil beachd Nicholas reusanta. Is ann do bhean a’ bhàird, mar sin, Catrìona bean Lachlainn mhic Mhic Iain, a chaidh àir. 14 a dhèanamh - gu ìre, oir tha bàs a h-athar, Dòmhnall Fear Bhròlais, ann an 1725, ga chaoineadh ann cuideachd.

A bharrachd air na tha anns na Notaichean (àir. 12) cha d’fhuair mi ach an t-aon bheagan seo mu dheidhinn a’ bhàird seo, Lachlann: gun deach a ghabhail mar oileanach an Oilthigh Ghlaschu air an 11mh Faoilteach 1718. (87) Bhiodh e timcheall air 15 bliadhna a dh’aois an uair sin, aois a b’àbhaisteach gu leòr a dheidheadh duine don oilthigh, ach chan fhaca mi fianais gun d’fhuair e ceum riamh.


(87) Tha “Lachlanus McLain filius Donaldi McLain de Coll” air liosta luchd tòiseachaidh an là sin ann am Munimenta Alme Universitatis Glasguensis, leabhar 3, Glasgow, 1854, d. 212.

[DA 40]

Anns an làmh-sgrìobhainn 73.2.2 san Leabharlann Nàiseanta, a sgrìobh Uilleam Mac Mhurchaidh timcheall air 1750, tha teacs de dh’àir. 12. Agus tha dà òran (no aoirean) innte cuideachd air droch-bhàrd air a bheil Lachlann. Tha a h-uile seans ann gum b’e Uilleam MacMhurchaidh, an sgrìobhaiche, a rinn na h-aoirean sin, agus is e beachd Nicholas a-rithist gur e an t-aon Lachlann a tha ann, bràthair Fir Chola: chan eil fianais dhìreach ann, ach chan eil fios againn air bàrd eile air a robh Lachlann san àm sin agus aig an robh ceangal eadar e fhèin agus Uilleam MacMhurchaidh an Cinntìre. (88) Tha an dà aoir an Appendix III an seo co-dhiù, ged nach eil ceangal follaiseach eadar iad agus eilean Chola.


Na Bàird

Ged a tha e furasda gu leòr fiosrachadh fhaighinn mu bhàird nuair a bhoineas iad do theaghlach riaghlaidh Chola (mar a bhoineas An Clèireach Beag agus, is dòcha, Lachlann mac Mhic Iain), chan eil e idir cho furasda le bàird eile. Tha beagan ann an SGS XIII mu dheidhinn na h-Aigeannaich, a rinn àir. 13, mar a chunnaic sinn, ach cha do lorg mi fios sam bith air Mòr NicPhàidein (a rinn àir. 3), Màiri NicGilleathain (àir. 6 an 1687), Lachlann MacGilleathain (7, 1687), Dòmhnall Moireasdan (15 agus 16) no Niall MacLaghmainn (17, a rinneadh an 1757), ach gun do rinn iad na h-òrain a tha aca san leabhar seo. Tha Catrìona nighean Eòghainn mhic Lachlainn (a rinn àir. 9, 10, 11 agus 14, is dòcha eadar 1695 agus 1730) fada nas cudromaiche na iad mar bhàrd, ach cha d’fhuair mi ach fìor-bheagan de dh’fhiosrachadh ma deidhinn: bha i pòsda aig fear air an robh Seumas MacGilleathain, dh’an do rinn i àir. 10 mar chumha; agus thuigeadh duine o shr. 692 gu robh a seanair (ge brì cò e) na oide altrama aig Eachann Ruadh (bh.c. 1655?) mac Iain Ghairbh, a bha an ceannas Leathanaich Chola latha Inbhir Lòchaidh an 1645.


(88) Is dòcha gu robh Uilleam MacMhurchaidh a-measg an deichnear air fhichead de phìobairean a chaidh do dh’Amaireaga còmhla ri Ailean, Mac Gilleathain, ann an 1757 (N&Q, sreath 2, I [1988]: 24).

[DA 41]

A’ Bhàrdachd

Ma smaoinicheas sinn air a’ bhàrdachd mar bhàrdachd fhoghlaimte an là an-diugh (saothair Dhòmhnaill MhicAmhlaigh, can, neo Mheg Bateman), bàrdachd phearsanta a chaidh a sgrìobhadh agus a chur an clò (ann an leabhraichean caola mar as trice!) agus a leughas daoine a tha mothachail smaointeachail, chan e bàrdachd idir a tha sa chuid as motha de litreachas an leabhair seo. Ma dh’fhàgas sinn àir. 1, 2 agus 12 a leth-taobh car greis, is e òrain a tha againn an seo, òrain mholaidh do cheannardan Gaidhealach; òrain a chaidh a dhèanamh a-rèir dùthchais anns nach robh, gu bunaiteach, sgrìobhadh idir: ged a b’urrainn do bhàrd fa leth sgrìobhadh, cha bhoineadh sin do thradisean nan òran, oir is ann le ceòl is le meadrachd na cheann a dhèanadh e òran, chan ann le peann na làimh. Sin sean-dùthchas na bàrdachd sa Ghàidhlig, agus seo beachdan Dòmhnaill MhicAmhlaigh air (89):

Is fìor r’ a ràdha, saoilidh mi, gur e greadhnachas agus compàrt a bha fainear do’n mhór-chuid de’n bhàrdachd ghnàthasaich. Bha ealain a’ bhàird a’ toirt cothrom do’n luchd-éisdeachd a dhol an compàrt culturach; agus bha an compàrt sin a’ daingneachadh an gréim air an ionad chulturach. Bha a’ bhàrdachd gu mór air bhunaid beulais agus bha móran dhith an riochd òrain. Mar sin cha robh móran meas air nuadhas. Dh’fheumadh an luchd-éisdeachd greimeachadh a dh’aon ligeadh ri brìgh na cùise, agus mar sin ’se ealantas rannaigheachd agus geòire cainnt air an riochdachadh anns an fhacal ghleusda, dhrùighteach air an robh an t-inneas. Gu follaiseach, cuideachd, cha robh àite anns an leithid sin de shuidheachadh do dhreuchd an léirmheasaiche. Cha robh eadardhealachadh ann de’n t-seòrsa a tha air a chleachdadh an diugh eadar fear-éisdeachd agus breithniche, ged a bha feadhainn ann, neo is iongantas, a bha air am meas roimh chàch ann am breithneachadh ealain.

Ged a tha MacAmhlaigh a’ cleachdadh an tràth choileanta san sgrìobhainn sin, tha an seòrsa sin bàrdachd beò fallain fhathast, a’ bhàrdachd bheul-aithriseach a chithear ann an saothair leithidean Mhurchaidh MhicPhàrlain no Chaluim Ruaidh MhicNeacail. Mas fìor nach eil mòran meas sa bhàrdachd seo air


(89) Nua-Bhàrdachd Ghàidhlig, Edinburgh: Canongate, 1987, d. 19.

[DA 42]

nuadhas, is coltach nach eil mòran meas air beachdan pearsanta no faireachdainnean pearsanta a’ bhàird (mar a tha ann an nua-bhàrdachd an latha an-diugh). Is e bàrdachd an t-sluaigh, no a’ phobaill, a tha seo, agus anns an 17mh linn bha na bàird a’ leantainn seann dùthchais far am b’e dreuchd a’ bhàird an ceannard a mholadh (biodh e beò no marbh) agus, os cionn a h-uile nì eile, staid an t-saoghail, an status quo, a chumail a’ dol gun atharrachadh.

Eadar 1200 agus 1600 is e am filidh (bàrd a bha sàr-fhoghluimte) a bhiodh a’ moladh nan ceannardan, le bàrdachd lideachail sa Ghàidhlig Chlasaicich. Ach chaidh na filidhean à bith, air caochladh chùisean, eadar 1600 agus 1726, nuair a chaochail Niall MacMhuirich, am fear mu dheireadh dhiubh. Agus chì sinn an uair sin na h-òrain a’ tighinn a-nìos, le fuinn is le ruithimean a thuigeadh duine coitcheann agus anns a’ chànain chumanta aige. Ach gu ìre mhòr is e na h-aon tèamachan a bhiodh aig bàird seo nan òran is a bha aig na filidhean - daingneachadh an status quo agus àite a’ cheannaird sa phoball. Chan eil cudrom aig faireachdainn phearsanta a’ bhàird ann an òrain mar sin, agus chan eil e reusanta dhuinn a bhith a’ meas nan òran seo a-rèir rudan mar nuadhas no cumas a’ bhàird air faireachdainn a chur an cèill: is ann do nua-bhàrdachd na linne seo a-mhàin a bhoineas sin.

Ciamar a chanas sinn, ma tha, cò tha math is cò nach eil, a-measg bàird an leabhair seo? Chan eil bun-tomhas na nua-bhàrdachd a’ buntainn ris a’ chùis. Feumaidh sinn cuimhneachadh nach deachaidh ach fìor-bheagan de dh’òrain na 17mh linne a sgrìobhadh san 17mh linn: chaidh an dèanamh san linn sin, ach chan ann le sgrìobhadh a rinneadh iad agus cha deachaidh a’ mhòrchuid a sgrìobhadh idir mun do rinn grunnan de mhinistearan dèanadach an cruinneachadh san 18mh linn. Oran a rinn Iain Lom an 1690, can, a mhaireadh beò ceud bliadhna sa bheul-aithris gus an sgrìobhadh Alasdair Irvine sìos e o bheul sheanchaidh an Siorramachd Pheairt mu thimcheall 1790, feumaidh an t-òran sin a bhith math: chan ann a-rèir bun-tomhas na nua-bhàrdachd ach a-rèir bun-tomhais eile - caisgireachd (censorship) na beul-aithris. Mas toigh le daoine òran, seinnidh iad e: mura toigh’l, thèid e à cuimhne gun dàil. Is e caisgireachd shìmplidh a tha ann, agus bun-tomhas sìmplidh air an urrainn duinn a ràdh am bheil òran àraid math no nach eil. Is ann don t-sluagh a rinn am bàrd an t-òran: muran toigh leis an t-sluagh an t-òran aige is e droch-òran a tha ann, tha am bàrd air fàilligeadh na dhreuchd. Chan eil e gu diofar dè cho math no cho dona is a bhiodh an t-òran a-rèir slat-tomhais na nua-bhàrdachd.

Is tric daoine ag ràdh gur e bàrd math a bha ann an Iain Lom. Aon rud a tha math ma dheidhinn gu bheil faireachdainnean làidir rim faicinn sa

[DA 43]

bhàrdachd aige, agus is tric a thèid a òran Là Inbhir Lòchaidh a luadh mar ùghdarras, rannan mar am fear seo:

Sgrios oirbh mas truagh leam bhur càramh,
’G éisdeachd anshocair bhur pàisdean,
Caoidh a’ phannail bh’anns an àraich,
Donnalaich bhan Earra-Ghàidheal.

Mhair an t-òran sin fada am beul nan daoine, gun sgrìobhadh, a chionns gu bheil faireachdainnean làidir cho soilleir ann: ach chan ann mar fhaireachdainnean domhainn pearsanta a chaidh gabhail riutha, ach mar fhaireachdainnean a’ phobaill choitchinn air an deagh-chur am faclan. Am fuath a bha aig Iain Lom air Caimbeulaich, is e fuath a luchd-èisdeachd uile a bha ann, agus sin an t-adhbhar gun do ghabh iad ris an òran aige: ma bha faireachdainnean aig Iain Lom mu chiont pearsanta, eagal no ceistean mòra mun bheatha agus mun bhàs, cha tigeadh iad sin a chaoidh a-steach na chuid òran, oir cha bhiodh ùidh aig a’ phoball annta. Feumaidh sinn, mar sin, òrain an leabhair seo a mheas a-rèir tomhais na h-aimsire aca fhèin.

Is ann à dà làmh-sgrìobhainn (HM agus JM) a thàinig, ach gu beaganaich, bàrdachd an leabhair seo uile. Is coltach gun do chuir an Dr Eachann MacGilleathain toiseach air HM a chruinneachadh timcheall air 1738; (90) cuirear an dàta 1818 le JM mar as trice, ach chan urrainn dhuinn a bhith cinnteach nach ann à làmh-sgrìobhainn eile a thog Iain MacGilleathain feadhainn de na teacsan aige. Ach a dh’aindeoin sin uile, faodaidh sinn a bhith meadhanach cinnteach gu robh àir. 3-9 co-dhiù beò greis fhada gun sgrìobhadh. Tha àir. 10, 11, 13-17 den aon seòrsa agus mar sin feumaidh sinn am meas air an aon slat-tomhais, ged a dh’fhaodte (is gun fhianais idir ann) gun deachaidh fear no dhà dhiubh a sgrìobhadh goirid an dèidh dhaibh thighinn o bheul a’ bhàird.

Is e òrain mholaidh a tha sna h-òrain seo uile, agus bha àite mòr cudromach o thùs aig na h-òrain mholaidh, moladh air duine a tha beò no air duine a tha air bàsachadh, sa bhàrdachd thradiseanta air a bheil cunntas shuas. Faodaidh sinn àir. 1 cuideachd a mheas còmhla ris an fheadhainn sin eile ma sheallas sinn air mar dhàn molaidh; chan e òran idir a tha ann, agus tha e faisg air an t-seann bhàrdachd lideachail gu ìre mhòr (seall na Notaichean), ach is e dàn molaidh aig a’ bhun a tha ann, na mo bheachd-sa.


(90) Thomson, Introduction to Gaelic Poetry, d. 145.

[DA 44]

Chan e gu robh foirmle ann idir, ach bha “còd molaidh” aig na bàird (agus na filidhean), agus tha cunntas air a’ chòd sin aig Iain MacAonghuis, (91) a b’fhiach don sgoilear a leughadh mar sholas agus mar mhìneachadh air teacsan an leabhair seo. Nuair a bhiodh bàrd ag iarraidh ceann-fine (no duine eile) a mholadh, bha rudan ann a dh’fheumadh e a ràdh ma dheidhinn, gnàth-rudan a gheibhear ann am mòran de na h-òrain. Nuair a leughas tu an liosta, chì thu nach eil cunntas idir ann air a’ cheannard mar a tha e: chan fhaighear lochdan no diomoladh sam bith ann an òran den t-seòrsa seo; cha bhi ceannard a chaoidh cam-shùileach no bacach no gealtach no spìocach. Ma bha gaoid sam bith mar sin air an duine as cuspair don òran, chan fhaca am bàrd idir e: chì am bàrd an còmhnaidh an sàr-dhuine a bu “chòir” a bhith ann, a-rèir a’ chòd.

Anns a’ chòd aig MacAonghuis tha roghainn fharsaing de ghnàth-rudan a dh’fhaodas am bàrd cuid dhiubh a chur san òran aige. Chan eil sin ag ràdh gum feum a h-uile gnàth-rud a bhith anns gach òran, ach gun tèid tèamachan molaidh an òrain a thaghadh o raon a’ chòd. Puing a thaghas bàrd, faodaidh e pìos mòr fada a dhèanamh dheth, no faodaidh e an gnothach a dhèanamh ann an sreath no dhà. Chan eil cudrom am beachdan pearsanta a’ bhàird, mar a chunnaic sinn, ach is tric a chanas e/i ruinn càit a bheil e/i an-dràsda agus e/i a’ tòiseachadh air an òran mholaidh. Mar sin tha coltas pearsanta air tùs òrain glè thric (mar a tha an àir. 3, 6, 9, 11, 14-16) ach tha e soilleir an còmhnaidh nach eil ann ach coltas: is e an laoch an t-aon chuspair; ma thèid am bàrd fhèin no a bheachd a luadh, chan eil ann ach am bàrd a’ toirt ionad seallaidh da luchd-èisdeachd. Mas ann mar sin a tha, tha e doirbh a bhith cinnteach mu thoiseach àireamhan 15 agus 16, òrain a rinn Dòmhnall Moireasdan: is e òrain mholaidh do cheannardan a tha annta gun teagamh idir, ach tha an dà dhiubh a’ tòiseachadh le earrann mu dhuilgheadasan a tha aig a’ bhàrd e fhèin. Tha Dòmhnall Meek a’ smaoineachadh gum faod e bhith gu bheil toiseach ri fhaicinn an seo air fàs na pearsantachd sa bhàrdachd, comharra an nuadhais. Co-dhiù, tha am bàrd ag ràdh fhathast gur e an ceannard fear-fuasglaidh gach càis. Dh’fhaodamaid sealltainn cuideachd air an t-seòrsa de dh’fheallsanachd a chithear an-dràsda agus a-rithist an toiseach òrain mar ghnè den aon tùs phearsanta seo: tha pìos feallsanachd mun bheatha is mun t-saoghal an toiseach àir. 7 an seo, dà rann deth, a tha coltach ri sr. 505-513 an Watson, Mary Macleod, agus ri toiseach Orain Murtadh Ghlinn Comhann an GnC, d. 192.


(91) “The Panegyric Code in Gaelic Poetry and its Historical Background”, TGSI L (1978): 435-498.

[DA 45]

Tha àite cudromach aig càirdean a’ chuspair (càirdean fala agus càirdean còmhraig) anns a’ chòd. Chithear iad mar liosta ann an àir. 3 (sr. 86-91), 5 (215-218), 7 (383-390), 13 (866-879) agus 17 (1017-1019), agus an àir. 13 (794-801) is coltach gu bheil am bàrd ag iarraidh tighearna Chola a cheangal ri Iarla Aontraim. San t-seann bhàrdachd lideachail, is coltach nach biodh càirdean còmhraig air liosta a’ chòd idir: thathar a’ saoilsinn nach bu toigh leis na filidhean ainm laoich sam bith eile a leigeil a-steach san dàn, eagal is gum faicte farpais ri cuspair an dàin. (92) Ach ged a bhiodh sin fìor an Eirinn, no dh’fhaodte tràth an aimsir nam filidhean (goirid an dèidh na bliadhna 1200), is coltach nach eil e buileach fìor an Albainn: tha dàn fada againn a tha a’ moladh Mhic Cailein, Maith an chairt ceannas na nGaoidheal, agus liosta de Ghàidheil ann a bheireadh cobhair dha ann an cath. (93) Rinn Donnchadh Ó Muirgheasáin cumha air bàs Shir Tormaid MhicLeòid Bheàrnaraigh an 1705, Do thuirn aoibhneas Innsi Gall, agus tha Clann Dòmhnaill agus Clann Ghilleathain gan ainmeachadh mar dhaoine a dhèanadh tuireadh dha. (94) Tha liostachan de chàirdean còmhraig cho cumanta sna h-òrain, co-dhiù, is gu bheil e cinnteach gur ann on aon ghnàth-phuing a shìolraich (arm an 1715?) an gnè òrain air an toirear uaireannan Oran nam Fineachan Gaidhealach (Sìleas na Ceapaich, Iain Dubh, Alasdair mac Mhaighstir Alasdair; seall TGSI L 465-466).

Tha càirdean fala, mar adhbhar mholaidh sa bhàrdachd, glè fhaisg air an t-sinnsearachd, puing cudromach eile sa chuid den chòd air a bheil MacAonghuis (d. 450) a’ toirt “Agallamh a’ Chuspair” (Address to subject); agus puing a tha an dlùth-cheangal ri poileataics nan Gaidheal cho fada air ais ri tighinn na Crìosdalachd, no nas fhaide. (95) Uaireannan thèid an dà phuing, sinnsearachd agus càirdeas fala, a mheasgachadh; ach tha an t-sinnsearachd na h-aonar soilleir san leabhar seo an àir. 6 (sr. 291-294), 7 (351-382) agus 8 (420-422). Tha liostaichean fada de shinnsearan cliùiteach glè chumanta san t-seann bhàrdachd lideachail cuideachd: gheibhear eisimpleir math on bhliadhna 1339 à Eirinn ann an Leabhar Méig Shamhradháin, àir. XXIV. (96)


(92) seall W. Gillies sna Proceedings of the Seventh International Congress of Celtic Studies (dens. D. Ellis Evans et al.), Oxford, 1986, d. 112.

(93) TGSI XXIX (1918): 219.

(94) Cameron, Reliquiae Celticae II, d. 270.28-29; cf. TGSI XLVI (1970): 300.

(95) seall Kim McCone, Pagan Past and Christian Present in Early Irish Literature, Maynooth: An Sagart, 1991, d. 233-237.

(96) Lambert McKenna, The Book of Magauran: Leabhar Méig Shamhradháin, Dublin Institute for Advanced Studies, 1947, d. 211-213, rannan 40-47.

[DA 46]

Agus ged nach eil liosta ann, tha an cuspair ga mholadh airson a shinnsearachd ann an àir. 3 (sr. 80-82), 11 (690-697) agus 16 (975-983). Agus tha am facal fìonfhuil (an sr. 276), mar mholadh air an t-sinnsearachd, cumanta sa bhàrdachd (MacAonghuis, d. 450). Bha e cumanta aig na filidhean rann (no dhà) a chur a-steach, aig a’ chrìch, a’ moladh bean chèile a’ chuspair agus, ged nach eil sin buileach cho cumanta sna h-òrain, bidh moladh na mnà cèile ann uaireannan, mar a tha an àir. 11 (sr. 674-689). Tha an leithid a-rithist aig Màiri nighean Alasdair Ruaidh agus aig Sìleas na Ceapaich (Watson, Bàrdachd Ghàidhlig, sr. 3502-05, 5384-95): chan eil fios (cha do rinneadh an cunntas fhathast) nach eil rannan mun bhean chèile nas cumanta ann an òrain le boireannaich na an òrain a rinn bàird fhireann.

Feumaidh an laoch a tha ga mholadh a bhith làidir duineil uasal ann an iomadach dòigh, agus cuimhnichidh am bàrd air sin ann an Agallamh a’ Chuspair: tha Mac Aonghuis (d. 452) a’ toirt “Social Roles” air na cumasan seo a dh’fheumas ceannard. Is e a’ chiad chumas a tha aig cuspair gum bi e na fhear cogaidh, agus tha sin soilleir an àir. 5 (sr. 191-206), 6 (237-8, 243, 246), 8 (434, 437), 9 (478-481) agus 14 (904-908); tha e garg ri nàimhdean ach tlàth ri chàirdean ann an àir. 7 (sr. 341-342). Is e ceannard math a tha ann, gun a bhith fòirneartach no idir garbh mun mhàl, an àir. 3 (sr. 83-85) agus 9 (506-511), agus tha e an còmhnaidh glic còir an cùirtean lagha na fine, mar a tha an àir. 8 (sr. 428) agus 9 (493, 520-521); is e puing glè shean a tha seo, oir tha e ri fhaicinn ann an sean-litreachas na Gàidhlig (fada roimh 1200) gu robhas a’ gabhail ris gum feumadh rìgh a bhith na laoch agus na bhreitheamh. (97) Bidh an ceannard Albannach, sa bhàrdachd, an còmhnaidh air taobh an rìgh (MacAonghuis, d. 452), mar a tha Iain Garbh an àir. 8 (sr. 408-410), agus ma dh’fhaodte gu bheil Dòmhnall Moireasdan an àir. 16 (sr. 978-980) fo sproc nach do lean Eachann, Triath Chola a latha-san, am Prionnsa Teàrlach ann an 1745 (seall Notaichean). Is tric a thèid ceannard a mholadh airson a bhith na chùirteir (aig an rìgh), no na charaid aig cùirteirean, mar a tha cuspairean àir. 3 (sr. 66), 15 (930-935) agus 17 (1022, 1031); agus airson feabhas a chuid aodaich an àir. 3 (sr. 92-96) agus 15 (939-941).

Is e beachd MhicAonghuis (d. 454) gur e rud meadhanach ùr a tha ann ceannard a mholadh airson a bhith foghlaimte, mar a tha àir. 8 (sr. 423-425) a’ dèanamh, agus mar a mhol Màiri nighean Alasdair Ruaidh foghlaim Shir Tormaid (Watson deas., sr. 550-552), ag ràdh gum b’e


(97) McCone, Pagan Past and Christian Present, d. 121, 126.

[DA 47]

Tuigsear nan teud,
Purpais gach sgéil,
Susbaint gach céill nàduir.

A bharrachd air a bhith na laoch feumaidh e bhith na shealgair, agus chithear seo ann an òrain gaoil agus an òrain luaidh eile, mar àir. 4 (sr. 162-165), cho math ris na h-òrain mholaidh ghnàthaichte: 3 (98-100), 7 (345), 9 (487-489) agus 10 (550-553). Agus is e marcaiche a tha ann, ge be tha e sa chath no san t-seilg, mar as lèir ann an 4 (sr. 174), 6 (258), 7 (347-348), 15 (939-940) agus 17 (1015-1016).

Tha dreuchd chudromach eile aig an laoch, an sgiobaireachd: is tric ceannard ga mholadh airson cho math is tha e ri long no birlinn ach, mar a mhothaich MacAonghuis (d. 453), chan e moladh dìreach pearsanta tha seo air ceannard e fhèin mar mharaiche, ach mar as trice mar laoch cogaidh an ceannas luinge agus sgioba. Is ann mar sin, na mo bheachd-sa, a bu chòir dhuinn àir. 1 an seo a thuigsinn: moladh air Ailean nan Sop mar cheannard, ach sin ga dhèanamh, sa mhòr-chuid, le moladh air feabhas a bhàta agus a sgioba. Tha an aon seòrsa de mholadh, ach fada nas giorra, an àir. 6 (sr. 281-284), 7 (349-350) agus 13 (802-809). Tha an tradisean seo glè shean sa bhàrdachd: ann an dàn a rinneadh c. 1200 a’ moladh Raghnaill, rìgh Mhanann (fear de na dàin as tràithe a tha againn de shaothair nam filidhean dreuchdail), tha cuid de na rannan a’ moladh a’ bhàta aige. (98)

Feumaidh ceannard an còmhnaidh a bhith fialaidh, agus talla mhòr fharsaing aige far am faigh bàrd agus bochd a h-uile aoigheachd, far am bi biadh is deoch is fleadh san fheasgar. Tha mòran mhion-phuingean sa bhàrdachd mun fhialaidheachd agus mun talla, ach is coltach gu bheil a’ chuid as motha dhiubh a’ buntainn ris an aon chòd molaidh fhathast. Tha an ceannard fialaidh, agus is tric a chì sinn sin san talla aige: 5 (215-230), 7 (337-338), 11 (659-665, 671), 13 (818-841, 859) agus 17 (1021-1034). San fhear mu dheireadh seo tha am bàrd a’ toirt iomradh air fialaidheachd a’ dol air adhart fad na h-oidhche san talla, agus gheibhear iomraidhean eile mar sin ann an òrain eile cuideachd. (99)

Bidh an ceannard a’ toirt taice do bhàird, agus mar sin is tric bàird agus bochdan a’ faighinn duaisean is biadh san talla: 1 (sr. 9-10), 5 (177-179), 9 (510-512), 11 (640-641), 13 (859-861) agus 17 (1022). Bhiodh òl agus misg


(98) Éigse 8 (1957): 292, rannan 23, 24, 28.

(99) e.g. Ó Baoill, Eachann Bacach, sr. 233-255; Mac Mhathain, An Clàrsair Dall, sr. 837-876.

[DA 48]

san talla feasgar: 1 (sr. 3-8), 5 (227-230), 13 (825, 838-841), 15 (935-938) agus 17 (1023-1025, 1029-1034); agus bhiodh ceòl na pìoba is na clàrsaich ann, is dannsa: 5 (sr. 221-222), 7 (330, 338), 11 (669), 13 (822-823) agus 17 (1021). Bhiodh cèarrachas ann cuideachd, an tàileasg gu h-àraidh, agus bhiodh an ceannard na chèarraiche math: 3 (sr. 101-106) agus 13 (832). Is tric bàird ag ràdh, mar a tha sr. 818-857 ag ràdh, gu bheil a h-uile pailteas anns an talla, agus is mathaid gur ann o sin a dh’fhàs gnàths eile - ceannard a mholadh airson a bhith na cheannchadair math. Tha sin againn an seo an sr. 275 agus 279, ged nach eil am bàrd ag innse dhuinn dè bha Lachlann (bh. 1687) a’ ceannach. Ann an Tàladh Choinnich Oig (aon de na h-innsean) tha an cuspair air a mholadh mar “ceannachadair nan each a b’àirde”; (100) tha Mairghread nighean Lachlainn a’ moladh Eachainn mhic Iain Diùraich leis na sreathan

Fhir a cheannaicheadh am fìon
’S tu b’urrainn d’a dhìol… (101)

Ann an comh-chruinneachadh John Gillies (1786, d. 135) gheibh sinn na sreathan molaidh seo:

Sar cheannuich’ an fhìon thu
Ga scaoileadh fial farsuing.

An dàn molaidh a chaidh a dhèanamh an Eirinn c. 1300 gheibh sinn an rann seo:

I gcoinne cheannaighe an fhíona
anba an tionól téid ó Ruairc;
is mór táinig as an tunna
ráinig ar slógh Cunga an chuairt. (102)

“Is mòr an tional leis an tèid ogha Ruairc an coinneamh cheannaiche an fhìona; is iomadh cuairt a chaidh a thoirt air sluagh Chunga mar thoradh air a’ bharaille sin.” Ann am fear Eireannach eile a chaidh a sgrìobhadh ann an 1687 tha an ceannard marbh air a mholadh mar “ceannuightheoir dréacht is daorchróich” (ceannchadair dhàn agus daor-chròich). (103) Bha an sagart


(100) Scottish Studies 7 (1963): 226.

(101) Paruig Mac-an-Tuairneir, Comhchruinneacha, 1813, d. 11, sr. 29-30.

(102) McKenna, Leabhar Méig Shamhradháin, d. 87, rann 24.

(103) John C. Mac Erlean (deas.), Duanaire Dháibhidh Uí Bhruadair, leabhar III, London: Comann na Sgríbheann Gaedhilge, 1916, d. 56. XXX.

[DA 49]

Ailean Dòmhnallach (1859-1905) den bheachd gur e “connoisseur” a’ chiall fhìor a bha aig ceannchadair sa’ bhàrdachd. (104) Co-dhiù, is coltach gur e puing eile tha seo (ged nach biodh e cumanta) san t-seann chòd mholaidh.

Is e puing eile a tha fada nas cumanta gum bi mnathan mar chuid den aoigheachd san talla feasgar, mar a tha an sr. 842-849 an seo (seall cuideachd Eachann Bacach, d. 184-185). Is tric nach eil am bàrd ag ràdh ach gu bheil na mnathan ann, mar a tha Iain Lom ag ràdh (GnC d. 18):

Bhiodh cruit is clàrsach
’S mnà uchd-àille
An tùr nan tàileasg geàrr.

Ach is tric a their bàrd gum bi iad a’ fuaigheal no “a’ cur grèis” no pasmainn - obair le aodach is snàthaid mar a bu chòir aig bean uasal san àm sin. Tha seo meadhanach sean ann an obair nam filidhean cuideachd. Ann an dàn on 14mh linn an Leabhar an Deadhain gheibh sinn an rann seo, (105) agus am filidh a’ gearan nach eil an seann talla mar bu chòir, gu bheil e

Gan mhná i bhfochair na bhfuinneóg,
Gan imirt san ursainneód,
Gan ól gan adhnadh soilse -
Mór an t-adhbhar atoirse.

Agus gheibhear an t-aon phuing ann am bàrdachd na h-Eireann cuideachd, mar eisimpleir sa chunntas seo leanas air talla feasgar; rinn Séamas Dall Mac Cuarta an tuireadh air ceannard a chaochail an 1702: (106)

…ag filleadh chun an bhaile dhóibh ní codladh do dhéinidís,
Ach fíon dá scapadh is gan cosain ar éinneach,
Macna ar leabhair is ag labhairt gach léighinn,
Dán dá thoisiú le broscadh na dtéada,
Táiplisc suite fána foirinn go gléasta,


(104) Gaelic Words and Expressions, d. 66; Caimbeul, Seann-òrain Innse-Gall I, sr. 727.

(105) E.C. Quiggin, Poems from the Book of the Dean of Lismore, Cambridge University Press, 1937, d. 30, rann 11.

(106) Seán Ó Gallchóir, Séamas Dall Mac Cuarta: dánta, Baile Átha Cliath, 1972, d. 32-33.

[DA 50]

Is an iomad de ríoghanaibh míonla méirgheal
Agus deirge na gcaor fá thrí ina n-éadain,
Lile agus aol ag teacht tríothu ag séideadh,
Ag cur samplaí i gcrích le maothchrobh maighdean,
Is ag tarraing gach líne den tsíoda ar éadaíbh…

Is còir dhuinn, mar sin, smaoineachadh air an ionad cheart a bhiodh aig mnathan uaisle an uair sin: cha bhiodh obair eile freagarrach dhaibh ach obair-ghrèis. Na òran cliùiteach mòr do Mhac Leòid Dhùn Bheagain (Clàrsair Dall, sr. 871-874) tha an Clàrsair Dall a-mach air

… mnài fhionna ’n fhuilt réidh
cur an grinnis an céill le stuaim;
an déidh ceilearadh beòil
dannsa oileanach ordail suas

agus gun smid mun obair-ghrèis; ach seo, na mo bheachd-sa, tapachd sàr-bhàird, a’ gabhail sean-phuing molaidh (na mnathan àille) agus ga fighe a-steach na thèama fhèin, cunntas air oidhche fhada ciùil.

Dh’fhaodte gur e fìrinn a tha againn an seo, nach dèanadh mnathan uaisle ach obair-ghrèis; no ma dh’fhaodte nach eil ann ach smuain san litreachas. Tha e ri fhaicinn cuideachd an litreachas na meadhan-Chuimrise; seo toiseach sgeulachd Owein: (107)

<eng>
Yr amherawdyr Arthur oed yg Kaer Llion ar Wysc. Sef yd oed yn eisted diwarnawt yn y ystauell, ac y gyt ac ef Owein uab Uryen, a…; a Gwenhwyuar a’e llawuorynyon yn gwniaw wrth ffenestyr.
<gai>

“Bha an t-ìompaire Artur an Caer Llion air Usg. Bha e na shuidhe aon latha na sheòmar, agus Owein mac Urien còmhla ris, agus....Gwenhwyfar agus na banoglaich aice a’ fuaigheal aig uinneag.” (Is coltach gu robh an uinneag cuideachd na chomharradh uaisleachd san litreachas; cf. Iain Dubh, d. 47-48.) Tha an aon phuing aig Hòmar fhèin san Odusseia tric gu leòr, mar eisimpleir an earrann seo mu Nòsica, nighean rìgh nam Paidhàcach, thighinn a-steach a’ lorg a pàrantan:


(107) R.L. Thomson, Owein or Chwedyl Iarlles y Ffynnawn, Dublin Institute for Advanced Studies, 1968, sr. 1-4.

[DA 51]

…’s fhuair i iadsan a stigh. Bha màthair ’na suidh’ aig an teallach cuide r’ a mnathan a’ snìomh a snàtha de phurpur na mara; chòmhlaich i esan, ’s e gabhail a mach chun nam prionnsaidhean cliùteach dh’ionnsaigh coinneimh… (108)

Is e rud eadar-nàiseanta san litreachas a bhios ann seo, ma tha, rud a bha ann o shean, ach is coltach, ma chreideas tu òrain àraid, gu robh caileagan Gaidhealach a’ tuigsinn gur e sin a’ bheatha a bhiodh aig mnathan uaisle. Seo tè a’ bruidhinn ri Cairistìona: (109)

Bha mi bliadhna ’n cùirt an rìgh leat,
’S ged chanainn e, bha mi a trì ann -
Fuaigheal anairt, ’g gearradh shìoda,
’S a’ cur gràinne air léintean rìomhach.

Ann an innse air Bothan Airigh ’m Bràigh Raineach tha “freagairt” on chaileig nach eil cho toilichte gabhail ri beatha na h-àirigh:

’S i mo mhuime rinn m’ fhoghlum,
’S ciamar dh’ fhaoduinn bhi m’ chaile?

’S nach do chuir i riamh buarach
Air bò ghuaillfhionn no bhallach.

’S ann a bhiodh i ri fuaghal
Ma’ ri gruagaichean glana.

’S ann a bhiodh i ri léintean
’S a’ sìor chur ghréis orra dh’fhearaibh.

Ann an uinneagan rìomhach
A’ cur an t-sìod’ air na bannan. (110)


(108) Iain Mac Gilleathain, Odusseia Homair, Glaschu: Gairm, 1976, d. [79], sr. 9-12. Tha rudan coltach ri seo san tSeann Tiomnadh cuideachd: seall Gnàth-fhocail xxxi. 13, 19, 21-24.

(109) Caimbeul, Seann-òrain Innse-Gall I, sr. 118-121.

(110) Alexander MacDonald, Story and Song from Loch Ness-side, Inverness: Northern Counties, 1914, d. 253.

[DA 52]

Tha An Aigeannach a’ gabhail leis an t-suidheachadh seo aig na mnathan uasal mar rud còir - bha i fhèin nam measg (sr. 849). Ach tha e sònraichte gu bheil i a’ cur rann a bharrachd a-steach mu aodaichean Bhreacachaidh (sr. 850-857), rud nach dèanadh bàrd fireann a chaoidh, dh’fhaodte: ma tha am beachd sin fìor, seo fear eile den fhìor-bheagan de dh’àiteachan sa bhàrdachd far a bheil diofar ri fhaicinn eadar moladh a nì boireannach agus saothair fireannaich.


A bharrachd air na cumasan sòisealta a dh’fheumas a bhith aig ceann-fine, a bhith na shaighdear agus na fhear fialaidh etc., feumaidh e cuideachd a bhith maiseach na phearsain, rud glè chudromach san t-seann shaoghal phàganta far a robh an lagh ag ràdh gum feumadh gach rìgh a bhith gun ghaoid gun lochd de sheòrsa sam bith (McCone 1991: 121-23). Mar a tha MacAonghuis ga shealltainn (d. 456), is tric ceannard coganta ga mholadh le bàrd mar gum b’e maighdeann òg àlainn a bha ann. Sa chomh-chruinneachadh seo tha moladh air maise mar sin ann an àir. 5 (sr. 207-214), 6 (263-270), 9 (494, 514-519), 10 (582-583), 15 (942-944) agus 17 (1011-1013). Is tric samhla eile ga chur gu feum sa bhàrdachd airson an laoich agus airson a theaghlaich, no airson na fine, e.g. craobh nan ubhall an ionad Chlann Ghilleathain (is dòcha) an àir. 6 (sr. 295-300) agus craobh as a’ choillidh airson Iain Ghairbh an 8 (438-440).

Nuair a bhios bàs a’ cheannaird ga chaoineadh tha cudrom mòr aig ceistean tiodhlacaidh sa bhàrdachd: “What seems an excessive preoccupation with the death of the hero and the imagery of the grave functions as a harsh reminder of the loss to the clan” (MacAonghuis, d. 457). Tha seo ri fhaicinn an àir. 3 (sr. 113-121), 8 (429-436) agus 10 (572-576, 601).

Ged as soilleir gur ann le fìor sheann dùthchas a bhoineas an seòrsa òrain seo, agus gur e rud pàganta a bha ann aig a’ bhun, chan e bàrdachd phàganta a tha againn an seo, oir is tric na bàird sna h-òrain a’ guidhe Dhè, gu h-àraid nuair a tha iad ag iarraidh ceannard ùr a thighinn an àite an duine a tha air bàsachadh. Is cinnteach gu robh an leanailteachd seo cudromach aig na bàird, agus tha na h-ùrnaighean an seo an àir. 7 (sr. 391-398) agus 11 (698-705); agus bidh Iain Lom (OIL sr. 1743-45) agus Eachann Bacach (EB sr. 263-275) a’ dèanamh na h-aon ùrnaigh. Uaireannan chan e ùrnaigh a tha ann, ach bàrd dìreach a’ dèanamh iomagain mun tànaistear, mar a tha an àir. 14 (sr. 909-914); agus uaireannan tha ùrnaighean de sheòrsachan eile ann: 9 (sr. 482-485), 10 (626-633) agus 11 (714-721).

[DA 53]

San deasbad seo shuas chuir sinn àir. 1 a-steach còmhla ris na h-òrain mholaidh, ach tha trì dàin san leabhar nach eil buileach den aon t-seòrsa, àir. 2, 4 agus 12. Tha àir. 2 a’ buntainn ris a’ chreideamh, liosta nan Aithntean ann am meadrachd. Is e òran luaidh (a-rèir na meadrachd co-dhiù) a tha an àir. 4 agus, ged a tha rudan ann a tha dlùth gu leòr air na h-òrain mholaidh (an cuspair a bhith na shealgair an sr. 160-165, mar eisimpleir), tha an t-òran fada nas pearsanta na òran molaidh cumanta, mar a tha na h-òrain luaidh tric cho pearsanta. Ged a tha àir. 10 glè phearsanta cuideachd, am ban-bhàrd a’ caoineadh bàs a fir, tha i fhathast dlùth air tradisean nan òran molaidh air ceannardan, agus chunnaic sinn gu leòr ann a tha coltach ris a’ chòd mholaidh. Agus àir. 12, chan e moladh a tha ann ach “ascaoin molaidh”, agus thathar a’ gabhail ris gur e sgig-aithris a tha ann air Moladh na Pìoba le Iain mac Ailein (EB 303); tha an dà dhàn cho faisg air a chèile, gu h-àraid sa mheadrachd, nach eil dearbhadh ann cò dhiubh a tha dèanamh aithris air an fhear eile. Is e a tha aig àir.12, agus nach eil aig Moladh na Pìoba, ach am magadh, an tàir agus an drabasdachd - rudan ris am biodh dùil againn nan creidimid an droch-chliù a chuir teaghlach Chola air Lachlann mac Mhic Iain.


Taing

Airson an cuideachaidh tha mi gu mòr fo chomain aig mòran de mo chàirdean agus cha b’urrainn dhomh iad uile ainmeachadh. Ach fhuair mi cobhair thar an t-sreath gu h-àraid o Nicholas Maclean-Bristol, a mhol domh an obair an toiseach agus a bha on là sin na làimh làidir chuideachaidh; agus o Iain Dòmhnallach agus Comhairle nan Leabhraichean. Thug Keith Sanger stiùireadh dhomh air caochladh cheistean; rinn mo bhràithrean, Cathal agus Seán, an Dr Sonja Cameron, Liz Weir agus Catherine McInerney agus càirdean eile a h-uile rud gus an ceòl, agus an leabhar fhèin, a chur an deagh-chlò dhomh; agus leugh am Proifeasair Dòmhnall E. Meek an leabhar uile dhomh agus chuir am feabhas e. Bha an Dr Iain Caimbeul, Fear Chanaidh, nach maireann, agus Coinneach MacDhòmhnaill agus an Dr W.I.P. Hazlett, Oilthigh Ghlaschu, agus am Proifeasair Hermann Pálsson, Dùn Eideann, an còmhnaidh fialaidh nuair a dh’iarrainn comhairle agus cuideachadh. Agus tha mi toirt mòran taing do dh’Alba Cartographics ann an Stòr, Asaint, airson an deilbh a tha air a’ chòmhdach.

Is ann o làmh-sgrìobhainnean an Dr Eachainn MhicGilleathain agus Iain MhicGilleathain, MG15G/2/1 agus MG15G/2/2 san Tasg-lann

[DA 54]

Choitcheann ann an Halifax, Nova Scotia (“HM” agus “JM” san leabhar seo), far a bheil iad san “A. Maclean Sinclair Gaelic Collection”, a thàinig a’ chuid as mò de na teacsan, agus tha mi a’ toirt taing o chridhe do Cho-thasglannaiche na Roinne an sin, Allan C. Dunlop, airson cead na teacsan sin a chur gu feum. Airson àir. 3, 4, agus 12 fhuair mi teacsan à làmh-sgrìobhainnean a tha san Leabharlann Nàiseanta, agus tha mi fo chomain aig Urrasairean na Leabharlainn Nàiseanta air an son. Tha mi fo chomain cuideachd aig Sgoil Eòlais na h-Alba airson cead an ciad òran ann an Appendix I a chur an clò. Bha Rhona Talbot san Sgoil agus Mgr Hugh Cheape san Tasg-lann Nàiseanta nan cobhair mhòr dhomh, agus tha mi a’ toirt taing o chridhe dhaibh-san is do mo luchd cuideachaidh eile: is ann orm fhèin a-mhàin, ge tà, a tha an ciont anns gach lochd.

[DA 55]

DUANAIRE COLACH

[DA 56]

[Blank]

[TD 1]

1. CAISMEACHD AILEAN NAN SOP

le Eachann mac Iain, triath Chola, mu bhliadhna 1537

’S mithich dhùinne, mar bhun ùmhlachd,
Dàn bùrduin a chasgairt duit,
A fhleasgaich bhrìoghmhoir fhliuchas pìosan
Le d’ dhibh spìosair neartmhoraich;
Noch nar cheilte fìon na Frainge					5
Na theach meanmnach masgalach -
Shìol uaibhreach nach biodh uaigneach -
O’m biodh sluagh gu cadaltach:
’S iomadh geòcach ann ad chòsan
Agus deòraidh aigeantach.						10
Nuair leigeadh iad a-mach am bàrcaidh
Far an càball ra-ghasda
Ceanglar umpa, mar bhur n-àbhaist,
Cuan a b’àird’ do chasgairt leo -
’S nitear sin e rèir a chèile,						15
Gun fheum air a h-athdeanamh -
Beairt chaol righinn lìonmhor chainbe
Gun aon snaidhm marcaich oirr
’N ceangal re failbheagaibh iarainn,
Droineap nach iarr acarachd:						20
Sin air dèanamh lughach làidir
Le spionnadh àrd sa cheart-uair sin,
Gus ’n tugadh air a crannaibh claonadh
Taobh na gaoithe de cheart-ruigin.
Nuair a shuidheadh iad air a crann cèille,				25
Gach fear Fèin re dreapaireachd,
A liuthad sodar mhuir anfaidh,
’S e gu ceanngheal caiteanach,
A bhriotadh gacha taobh d’a brannradh,
’S e an comh-ruith re baidealaibh;					30
Fadadh fradhairc anns na neulaibh
[......................................................];

[TD 2]

A’ dol timcheall sruth nan sàilean
’S i gu leanbhail tartarach,
’S iomadh lùireach ’n ceangal ri h-eàrrach				35
’S bogha dearg Sasgannach;
Crainn air an locradh o rinn gu dosaibh
Le an cinn dhodach fhadghàinneach.
Nuair chunncadar am fad bhuat
Na crìochan ris an robh fuath aca-san,				40
Ghlacadar na fuirbidh righne
Nan dòidibh mìn ladarna;
Rinn iad an t-iomram teann teth tògtha
Làidir eòlach acfainneach;
Thug iad cudthrom air na liaghaibh					45
’S ràimh gam pianadh aca-san:
Chuir iad am beòil mhòr re chèile
Is an dà chlèith san t-sracadh sin.

[TD 3]

II. NA DEICH nAITHEANTA

An Clèireach Beag, Triath Chola

1. Creid díreach do Dhia na ndúl
2. ’S cuir ar chúl umhladh do dhealbh.				50
3. Ná tabhair ainm Ríogh na Ríogh
Ma géabhthar dhíot san ghníomh geall.
4. Domhnach Ríogh nimhe na néal
Déan led chridhe choimhéad saor.
5. Do mháthair ’s t’athair gach uair					55
Fá onóir uaid bíodh ar aon.
6. Marbhadh is meirle ná taobh.
7. Adhaltras ná h-aomh ad ghar.
8. Ná tóg fiadhnaise ach go fíor -
’S é sin an ród far raon glan.						60
9. Ná déan saint ar bheag ná ar mhór.
10. Fréamh gach uilc ad chóir ná leig.
Sin deich n-aitheanta Dhé dhuid:
Tuig iad go cóir agus creid.
CREID.

[TD 4]

III. CUMHA DO NIALL OG

mac Nèill Mhòir mhic Mhic Iain à Cola,
a chaidh a mharbhadh air a’ Chlachan Dubh ann am Muile

le Mòir NicPhàidein, a leannan

Gur h-e mis tha air mo chùradh:					65
Thug mi gealladh don chùirteir
’S och, cha leig mi fo rùm e nios mò.

’S ’n àm tighinn don fheasgar
’S nach faic mi cuspair ga cheapail,
Mheudaich sùgradh nam fleasgach dhomh deòir. 			70

Tha mi feitheamh na faiche
’S fir an òrdan dol seachad:
Fear t’aogaisg chan fhaic mi dhan còir.

On là thàinig thu dh’Albainn
Bu làmh lìonmhoraicheadh arm thu:					75
Bha siod fìrinneach dearbha gun bhòsd.

Duine uasal treun tapaidh,
Fear gasda ro bheachdail,
Am fear fial dh’an do bhaist iad Niall Og.

Ach nam b’aithne dhomh t’àireamh,					80
B’ùr a’ choill as na dh’fhàs thu -
Sìol nam failleanan àrd bu mhòr stoirm.

Bu tu ceann an luchd muinntir
Nach robh geur orra an cùinne
Ann an eireachdas cunntais no mòd.					85

[TD 5]

Mac Gill-eathain air thùs leat
Agus oighre na Cùladh;
’S leat Mac Fhionghain o dhlùthchoille chnò.

’S leat Mac Uimilein uaibhreach
’S Iarla Anntram seo chualas,						90
’S Lachainn thuit ann am bualadh nan sròn.

Gura math thigeadh èileadh
Air an easgaid nach b’èidich
Nuair sgioblaicheadh m’eudail gu folbh.

Cha bu mhios thigeadh boineid					95
Air chùl fàinneach nan donnag:
Neul a’ mhairbh air fear Chola-s’ tha (?) beò.

Bu shealgair fèidh air an drùchd thu
’S trom a lotadh le t’fhùdar,
A’ call na fala is do chù air a lorg.					100

Bu tu an cèarraich mòr prìseil
Air chairtean ’s air dhìsnean:
’S tu gum buidhneadh a’ chìs air an torm;

Agus cèarraich air foireann,
Air an tàilisg gan siorradh:						105
’S tu nach iarradh re thoradh ach òl.

Ach nam bitheadh tu maireann
Bu tu mo roghainn de dh’fhearaibh:
Leiginn Eòghann is Ailein air folbh.

A mhic Nèill bu mhòr gaisgeadh					110
A fuair stialladh mun Chlachan,
’S e do bhàs chuir an fhadachd mhòr-sa oirnn.

[TD 6]

Chunna mi do cheann cinnidh
’S càch gad ghiùlan gu Innis:
Gu robh sùrd ann air tiomadh gu leòir.				115

Bha gruaim mhòr air do dhalta
An àm an uaigh bhith ga treachailt -
Gu robh uair nach bu mhaslach siud dhò,

Thu bhith ’d chòmhnaidh sa chaibeal
Gun chòmhradh gun chaidreabh					120
’S gun de chòmhnardachd leapa ach bòrd.

[TD 7]

IV. TURAS MO CHREICHE THUG MI CHOLA

Hì ri o ho, luidh leo iù bhò,
I ri o hì rì, o hò luidh leo,
Hì ri o hò, luidh leo iù bhò,
I o hì rì, o hà luidh leo.						125

Turas mo chreiche thug mi Chola
Shealltainn air caisteal gun solas:
Rinn iad mo leaba aig an doras
Fo chasan ghillean is chonaibh.
Rinn iad siod is rud bu dona -						130
Thug iad mo bhràiste as mo bhrollach
’S usgraichean mo chneapan solais,
Fàinneachan daoimein mo chorrag:
Thug iad siod do Sheònaid dhona.
Chan fhaicear a mac fo bhoineid					135
No òigridh a’ dol na coinneamh.

Chaidh iad don t-searmoin Di-Dòmhnaich
’S dh’fhàg iad san taigh bhàn mi am ònar,
’S an tubhailte chaol ma m’ dhòrnaibh
’S mi am cheangal am fuil gu m’ bhrògan -				140
’S gum b’e fuil mo bhràithrean òga.

B’ann agam fhèin a bha na bràithrean
Bu doinne ceann is bu ghile bràighe,
Is an dà ghruaidh mar ròs an gàrradh
’S am beul cho dearg ris an sgàrlaid.					145

’S gura mise tha air mo sgaoile
Mu Mhac Dhonnchaidh Ghlinne Faochain:
Chuir iad e gu Cille Bhaodain
An craiceann nan gobhar gaoiseid.

[TD 8]

Cha b’ionann ’s a bhith ’n Inbhir Adhradh:				150
Gheibhte mnathan òga gad chaoine,
Fir ’s am boineid air an aodann,
Gruagaichean ’s an cuailean sgaoilte
Eadar Sòraba is an Caolas,
Eadar siod is Tobhta Raghnaill.					155

Cheangail iad mi air sgeir mhara
Feitheamh iasgairean a’ chladaich.

’S gur e mise tha fo mhulad:
Chì mi na h-eòin air an rubha,
Cluinnidh mi an sgreuch ’s an guileag				160
Gun duine staigh bheireadh fuil orr.
Mo cheist air gìomanach a’ ghunna
Bheireadh air an earba fuireach,
An ròn maol re taobh na tuinne
Is an eala bhàn as binne luinneag.					165

Ach nam faighinn siod a chur an òrdugh,
Eachann Ruadh a chur air ròsta
Air dìol na muice duibhe dòite
No dìol na circe thig on chòcair!

Gur e mise ta air mo shiorradh					170
Mun oighre ud Cheann Locha Giorra,
Ach nam Breac is Bràighe Ghlinne
Is Càrn Asairidh ’s am bi na gillean,
Marcaich nan each steud ’s nam pillean.

[TD 9]

V. DO LACHAINN MacGILLEATHAIN, TRIATH CHOLA

’S muladach ’s gur fiabhrasach					175
A’ bhliadhna-sa de ghnàth
O dh’fhàg ceann nan cliaran sinn
Gus an triall bàird:
Gum bu cheann aos ealain thu
Is gum b’athrail dhut do ghnàth,					180
Bu dùthchas dhut bho d’ sheanair,
A lùb allail a bheir bàrr.

Tha mise trom euslaineach
’S mi ag èirigh gach aon là,
Bhith ’g amharc do rèidhleanan					185
Gun neach fon ghrèin ach bàrd;
Chan eil mnà no marcaich ann
No gaisgich air an tràigh
’S chan eil òl air chuachaibh
Ann an talla buan mo ghràidh.					190

’S e mo rùn an gaisgeach ud
As smachdaile ro shluagh:
’N àm nochdadh do bhrataiche
Is neo-airtealach a snuadh;
Cha b’e an triall gun taice dhoibh					195
Is t’fhaicinn romhpa suas:
Bhiodh iad fallain dachaigh leat,
Ga fad gan tugte an ruaig.

[TD 10]

’S e mo rùn an curaidh
Leis ’m bu toil bhith ’n cumaisg lann:				200
Bu mhiann leat arm sgaiteach
Agus clogad ghlas mu d’ cheann;
Ann an àm a rùsgadh
’S ann fo d’fhiùbhaidh bhiodh an sgraing:
Mo làmh gun dèante pudhar						205
Le glac lughaidh fir gur taing.

’S ionmhainn leam an Lachlannach
As foinnidh dreachmhor gnùis:
Dh’aithnichinn air an fhaiche thu
Air maise taobh do chùil.						210
Tha blàth rathmhor buadhach ort
Nach cuireadh fuachd gu clùs (?);
Air mo làimh cha ràidhe (?) dhomh -
’S tu an t-àilleagan sa chùirt.

Nuair thigeadh Mac Gilleathain ort					215
Le chathan is le rann,
’S gach tòiseach mar bu chuibhe dhoibh
De mhaithibh Innse Gall,
Bhiodh faram air na tùraibh ud,
Bhiodh fùdar gorm na dheann,					220
Bhiodh clàrsaichean gan spreagadh ann
’S luchd leadanan ri danns.

’N àm bhith triall gu t’fhàrdaich
Gum b’e t’àbhaist mar bu dual
Bhith tarrainn ort am bràithreachas,					225
Cur slàintichean mun cuairt,
Searragan is tunnachan
Gun chunnart air an luach;
Sìor-òl nan corn sinnsearach
A dhìobradh iad gu suain.						230

[TD 11]

VI. ORAN DO LACHAINN MacGILLEATHAIN

Tighearna Chola, chaidh a bhàthadh air abhainn Lòchaidh

le Màiri NicGilleathain à Cola

’S ann Di-Satharn a chualas
Sgeul an fhuathais nach gann,
Gu robh mnathan gam buaireadh
’S fir gan gualadh gu teann;
’S beag iongnadh dhaibh fèin sin:					235
B’ùr an eudail a bha ann,
Làmh a ghlacadh na mìltean
’N àm rùsgadh nan lann.

Ach a Lachainn mhic Eachainn
Nam bratach ’s nam pìob						240
Gura trom leam do shac-sa
Is nach acain thu sgìos;
Thàinig iuchair a’ ghaisgidh
Fo ghlasaibh an tìr,
Crann gun tiomadh gun taise,						245
Is tu gun caisgeadh gach strì.

’S moch a chuala mi an sgeula -
Is cha b’e an teirm mun mhàl - 
Gun robh m’aighear is m’èibhneas
A’ tighinn na èideadh o thràigh;					250
Tha mi cinnteach à m’ sgeula
Gu robh do chèile ga cràdh
’S i ri feitheamh nan gibhtean
A bha ann an ciste nan clàr.

[TD 12]

Gu bheil maithean na dùthchadh					255
Fo chùram an-dràsd
Mun uachdaran chliùiteach
Marcaich ùr nan steud àrd;
Chaidh thu tamall do dh’Eirinn,
Don Eiphid ’s don Spàinn						260
’S an uair a chaidh thu do Lunnainn
Gun d’fhuair thu an urram far chàch.

Càite robh ann an Albainn
Beachd meanmna mo rùin?
Laoch gasda deas dealbhach -						265
’S tric a dhearbh thu do chliù;
Corp as gile na maghar
Fon aghaidh gun smùr;
’S e dh’fhàg mise fo leatrom
Am ball seirc a bha ad ghnùis.					270

Càite robh e ri innseadh
An taobh-sa chrìch Innsibh Gall
Aon oighre bu phrìseil’?
Gura dìth leinn do chall:
Bu tu an ceannchadair fìorghlic					275
Den fhìonfhuil gun mheang,
Leis an dèante an t-òl farsaing
Ann am bailtean nan Gall.

Bu tu an ceannchadair sàrmhath -
’S tric a phàigh thu na buinn -						280
Agus sgiobair a’ bhàta
As tric a shàraich na cruinn:
Bu leat rogha gach àrdraich
Chuir a h-earrlainn air tuinn,
Ged a rinneadh do bhàthadh						285
Leis an ràth air a’ bhùrn.

[TD 13]

Tha an t-oighre-s’ tha air Dubhaird
Fo phudhar gu leòir;
Tha Clann Dòmhnaill fo aimheal
Agus maithean Mhic Leòid;						290
Bu leat càirdeas Mhic Cailein
O Charraig nan seòl
’S gura h-iomadh fuil phrìseil
A bha dìreadh mu d’ shròin.

’S gur h-e mis tha gun aighear					295
’S tha do thaighean gun àird
Ona roiseadh an t-abhall
’S a chrathadh a bhlàth,
A’ chraobh a b’ùire den fhìorfhuil
Bha cumail dìon oirnn is blàths;					300
’S gura bròn leis gach tighearn
Thu bhith tighinn o thràigh.

’S a dheagh Mhic Iain on Charpaich,
Gura fad tha thu bhuainn;
Luchd a sheasamh mo làrach						305
Ann an àite glè chruaidh -
’S ann diubh Iain is Dòmhnall -
’S iad gu brònach bochd truagh:
’S a Rìgh dhùilich nan aingeal
Cum ur pearsanan suas.						310

[TD 14]

VII. ORAN DO LACHAINN, TRIATH CHOLA
a bhàthadh 1687

le Lachlann MacGilleathain

[Stabh ciùil]

Marbhaisg air an t-saoghal chruaidh!
’S làidir buan an caraich’ e:
Chan eil mionaid anns an uair
Nach bi ghluasad mearachdach;
Aig fheabhas ’s a bhios a sgèimh					315
Bheir luchd blèid an aire dha,
’S gun do dh’aithnich mis orm fhèin
Gum bu bhreug a gheallaidhean.

Nì sin shaoileas tu bhith ’d làimh,
’S e gun dàil gun mhearachd ann,					320
Mas e ghlasadh an taigh stòir,
Ge b’e òr no eallach e,
No duine masgalach òg
’S cuir thu dòchas barantais -
Siod e seachad mar am feur						325
’S och òin, thrèig mo bharail mi!

Tha fear sa chaibeal seo shuas
Dh’fhàg mo shnuadh gu malairteach;
A Rìgh, bu dhreachmhor do ghruaidh
’N àm bhith bualadh chrannanan;					330
Bu ghlan do rudhadh ’s do ghrìos
Ri òl fìon an tallachan;
Gheibhinn do chaidreabh ’s do rùn
’S dh’fhalbh mo shunnd o chailleadh tu.

[TD 15]

Cha bhi mi teachd air do bheus					335
O nach gnìomhan balaich iad;
Cha robh thu taisgeil air sèid
’S thug luchd teud an aire dhuit;
Bha thu macanta ri mnài
Is ri aos dàna carrantach,						340
’S ge bu chruadalach do làmh,
Rìgh, bu tlàth ri leanabh i.

Bu mhath làimhsicheadh tu pìc,
Bu cheannard pìob is bratach thu,
Bha thu ad mharbhadair air fèidh					345
’S b’fhear a dh’iarradh bradan thu;
Bha thu ad mharcaich anns a’ chùirt
Air each crùidheach aigeannach
’S bha thu ad sgiobair onfhaidh fhuair
Bu tric sa Chuan Shasannach.						350

Nì mi do shloinneadh gu fòill -
Cha bhi stròdh no barrachd ann:
Thàinig thu o Lachann Mhòr,
Mac Gill-Eòin a b’allail dhiubh,
’S do shloinneadh dìreach r’a lorg					355
Gu Sir Eòin mac Ailein-sa;
’S an àm comhairle no gleòis
Gun tu bhith beò gum fairich iad.

Thàinig thu air shliochd Iain Mhòir
’S o Mheubh òig bu bhanaile:						360
An t-iarla sin bha air an Rùt,
Bha e dlùth na charaid dhuit;
Càirdeas Dhòmhnaill Ghuirm on Tùr,
Chosgadh crùin gu sgaireabach,
’S do dh’Iain Mùideartach nan ceud -					365
Thug e cèile clannail dhuit.

[TD 16]

’S car thu Dùghaill Oig nan steud
A dhiùlt beum luchd ealaine,
Rinn do phàirt ri Morair Màr
Thaobh na mnà bha an ceangal ris;					370
Seònaid màthair Lachainn Mhòir,
Nighean Mhic Leòid na Hearadh ud,
O thàinig thus as a crè
Chuir e an clèith Mhic Cailein thu.

Mac Leòid ’s a chinneadh gu lèir					375
Gu ro-gheur gad ghearan-sa,
Chaill iad iteach as an sgèith
On là thrèig an anail thu;
On Chaisteal Tioram san àird
Thòisich am pàirt barantail,						380
’S on chàirdeas sin druim air dhruim
Tighinn air linn gun charachadh.

Nan tuiteadh tus ann am blàr
No an còmhrag garbh ri fear-eiginn
’S e Mac Coinnich is Mac Nèill					385
Dhèanadh èirigh bhearradach;
Mac Mhic Alasdair on t-Sròm
Dhèanadh tòrachd ealamh ort,
’S bhiodh Mac an Tòisich ’s a rann
Bualadh lann gu faramach.						390

An Tì chruthaich thu o thùs
’S a thug dhùinn an sealladh-s’ dhiot
Dèan sinn umhal d’a thoil fhèin
Anns gach gleus am bean E ruinn,
On thig am bàs air gach feòil						395
’S a thèid a fòid thairis oirr,
’S a spiorad a dh’ionnsaigh Dhè
On ’s E fhèin a cheannaich e.

[TD 17]

VIII. IORRAM DO IAIN GHARBH, TRIATH CHOLA

’S a Rìgh nach èireadh i tuath
’S i bhith sìobhalta buan						400
’S gun togadh na h-uaislean brèid rith’.

A Rìgh fheartaich nan dùl,
Cum an soirbheas sin ciùin
Is gun gabhadh mo rùn na dhèidh i.

Ceann mo thaighe gu ceart,						405
Fear as urranta smachd:
An Rìgh gad choimhead ’s gach feachd an tèid thu.

’S ann duit a b’fhasan bho thùs
A bhith dìlis don Chrùn -
Gun bhith foilleil an cùis fon ghrèin oirr.				410

Ceist mo chridhe an t-ainm
Leis na bhaisteadh Iain Garbh -
’S òg a rinn mi leat leanbas dèideig,

Mhic na lànaine ceart
Dheònaich Dia san aon ghlaic:					415
Fhuair sibh dìoladh gu math da rèir sin.

Ta mi tamall gun suain
Agus m’aigne fo ghruaim:
Mòr tha dh’ionndraichinn uam, is lèir dhomh.

Gur e an t-ogha ud Mhic Eòin						420
Ri nighean Mhic Leòid
’S mac na deagh-mhnà on Mhòrthir m’eudail.

Gu bhuil freagradh ad cheann
Agus deasbad neo-ghann
’N Gàidhlig, Laidinn is Fraingis ’s Beurla.				425

[TD 18]

Gu bhuil susbain ad chorp
Agus uaisle gun spot,
Fhir a b’urrainn ’s gach cnoc an rèiteach.

Mo chreach an tànaistear òg
Leis an rachadh tu dha d’ dheòin					430
Bhith gad fhaicinn gun deò bhith ad chreubhaig.

’S mairg don uachdaran òg
Bhith gad fhaicinn fo leòn:
Gad a thuit thu bu chonnspall cheud thu;

Bhith gad fhaicinn gun deò						435
An àr cumaisg nan sròl,
Fhir a leanadh an tòir ’s nach gèilleadh.

Craobh don iubhar a b’fheàrr
Bu mhath lughadh ri sàs
As a’ choillidh a b’àirde geugan.					440

An caisteal tubaisteach bha ann
Mu’n robh chaismeachd shearbh,
’S Rìgh bu shoilleir ar call mu dhèinibh.

Ceist mo chridhe-sa an geàrd
Bha mu d’ thimcheall san àit:						445
B’ann do dh’abhall do ghàraidh fèin e.

Ta maithean do chinnidh fo sproc
On là chaidh do lot,
Ach ’s ann ta diùbhail is gort fo d’ lèinidh

[TD 19]

IX. ORAN DO DHOMHNALL MacGILLEATHAIN
Tighearna Chola,
nuair a bha e dol do Dhùn Eideann,
agus na Caimbeulaich a’ suidheachadh fearainn Mhic Gilleathain

le Catrìona NicGilleathain

Sgeula thàinig don dùthaich						450
A dh’ùraich dhomh mulad,
Gu robh uachdarain ùra
Cumail cùirte ann am Muile
’S iad ri ròpainn ’s ri èigheach
Cò as gleusda nì buingin,						455
’S na fir dhligheach air fògar
’S iad gun chòir, gun chead fuireach.

Chan e dùthchas ur athar
Tha sibh a’ labhairt san àm air
No oighreachd ur seanar						460
Tha sibh a’ ceangal mu Chaingis,
Ach staid Mhic Gilleathain
Seo tha grathann air chall bhuainn;
Sinne chrean air bhith rìoghail
Nist on strìochd sinn dhar n-antoil.					465

Chan e cumha fhear Ile
Tha mi fhìn ga shìor acain,
No chuir smal air mo shùgradh
No chuir mo shùilean gu frasachd,
Ach an naidheachd seo fhuair mi					470
An àm dhuit gluasad air mharcachd,
Nach do dh’iarr iad nan cùirt thu,
Is cha b’e an cùbaire a bha aca.

[TD 20]

Cha bu sgrubaire clàir thu
An tùs pàidhidh no iomairt;						475
Fear misneachail suairce,
Bha thu uasal ri t’ shireadh;
Fear foghainteach dàna,
Bha thu làidir an spionnadh:
Dol an coinneamh do nàmhaid					480
Cha b’fhear tlàth thu ri d’ thilleadh.

Ach taing do Chrìosd mar a thà thu,
Nach do thàrl’ thu nam freasdal,
Gu bheil Cola agus Cuibhnis
Fo d’ chuimse gu beagnaich;						485
’S Rum riabhach na sìthneadh -
Ga dìreadh bu chreagach,
’S gura minig mun teàrnte i
Bhiodh an làn-damh fo leatrom.

Gum b’airidh air tuillidh						490
An duine tha mi ag ràitinn
Ga robh mòrchuis is misneach,
Mòran ghliocais is àrdain;
Gu robh seirc ad ghnùis aobhaich
’S mòran gaoil air do chàirdean,					495
’S b’fheàrr dhoibh folbh na bhith fuireach
Seal mum buingin am bàs thu.

Ach a Thighearna Chola,
Fhuair thu an onair-s’ bu dual duit:
Tha thu shliochd nam fear gasda					500
Nach bu tais an àm cruadail.
Cha tug òr ort no eagal
Gun seasamh ri d’ dhualchas;
Glòir do Chrìosd mar a thachair,
Nach bheil smachd aig luchd fuath ort.				505

[TD 21]

B’e siod an t-uachdaran cliùiteach:
Cha b’fhear spùinnidh air tuath thu;
Tha thu faidhidneach iochdmhor
’S tha thu miosail aig uaislean;
’S tu ceann-uidhe nan deòraidhn,					510
Thoirt an lòin air bheag duais doibh:
’S ann an teoghais nan aingeal
A ghealladh do dhuais dhuit.

’S e mo cheist do ghnùis shìobhalt
Bu ghlan fiamhadh is faicinn;						515
Gruaidh dhearg mar na caoran,
Sùil mar aogasg na dearcaig;
Deud air chuma na dìsne
Am beul o’n cinntiche facal:
Nuair a bhiodh tu as-taigh bhìnne					520
Is tu gun innseadh an ceartas.

Gura mòr a’ chùis uallaich
Tha air mo luaidh-sa mar chùram:
’S ann diubh clann Mhic Gilleathain
Chaill an aighear ’s an sùgradh;					525
A’ chlann sin eile Fir Bhròlais
Tha fon bhòrd gun chead tionntaidh,
’S Clann Mhurchaidh na Maighe -
Cùis gun aighear siod dhùinne.

Agus oighre na Cùileadh						530
Bha o thùs de shliochd bhràithrean,
Clann mhath Mhic Gilleathain:
Cùis gun aighear a chràidh sinn.
Chaidh an saoghal far chuibhlean
Bun os cionn mar a thà e,						535
Ach a Rìgh tha anns a’ chathair,
Cuir caoin dhreach air na àite.

[TD 22]

’S e an dreach bu mhiannach leam fhaicinn
Seal mun glacadh am bàs mi
Mo mhuinntir a thilleadh						540
As gach ionad na thàmh iad,
Na h-òganaich ghasda
Chùl-chleachdach gheal-bhràighead,
’S gun toir sibh ruaig mhaidneadh
Far an ainid le càch e.							545

[TD 23]

X. CUMHADH DO SHEUMAS MacGILLEATHAIN
a fear fhèin

le Catrìona NicGilleathain

Gur h-e mis tha gu fràmhail
’S fhuair mi fàth gu bhith dubhach
’S mi ri feitheamh an àite
Far ’m bu ghnàths duit bhith ’t shuidhe,
Gun do ghunna ann air ealchainn,					550
’S bu neo-chearbach t’fheum riutha:
’S mo chreach dhuilich gun d’eug thu,
Nàmhaid fèidh anns a’ bhruthach.

Nuair a bha mi gad chàradh,
Gad bu shàrmhath mo mhisneach,					555
Gu robh saighead am àirnean
Ga sàthadh gu h-itich,
Mun fhear churanta làidir
Nach robh fàillinn na ghliocas:
Cha robh ’n saoghal mar chàs ort					560
Nam biodh t’àilgheas fo t’iochd dheth.

Cha do rinn mi riut Fàilte
Gad a thàinig thu, Sheumais;
Gur h-e mis tha gu cràiteach
’S nach slànaich an lèigh mi						565
O nach d’rinn thusa tighinn
An uair dhligheadh tu dh’fheuch orm;
Gur h-e mise nach sòradh
Aon nì bu deònach le d’ bheul-sa.

[TD 24]

Orm-sa thàinig am fuathas						570
On Di-luain seo chaidh faram
’S ona chunnaic mo shùilean
Thu gad ghiùlan aig fearaibh;
Gu robh mnà air beag cèilleadh
’S fir gu deurach gad ghearan						575
Ona dh’fhàg iad sa chill thu:
Och mo dhìobhail, ’s trom t’eallach!

Nuair a thug iad gu tilleadh
Gu robh ’n iomairt ud cruaidh leam,
’S tusa, a rùin, air do chàradh						580
Ann an càrnaich na fuarachd;
Com chomh-ghile is an canach
Fo chùl clannach cas dualach,
’S truagh nach mise bha mar riut
’S mi gun anam san uair sin.						585

Nuair a ràinig mi an clachan
Chaidh am braisead mo dheur-sa
Nach do leig iad a-steach mi
Dh’fhios na leapa an robh m’eudail;
Nam bitheadh tu maireann						590
Cha dhealadh tu fhèin sinn;
Och a Mhoire, mo sgaradh
Gur h-i mo bharail a thrèig mi!

A’ dol Di-Dòmhnaich don chlachan
Chan fhaic mi mo ghràdh ann:					595
Bidh gach aon tè gu h-èibhinn
’S a cèile fhèin làmh rith’,
Agus mise gad ghearan,
Fhir bu cheanalta nàdar;
Mo thinn-truagh bhith gad chumhadh					600
’S tu an leaba chumhaing nan clàraidh.

[TD 25]

Tha mi am ònrachd san fheasgar -
A ghaoil, cha deasaich mi t’àite,
Gun mo dhùil ri thu thighinn,
Fhir chridhe seo chràidh mi,						605
Do chorp glè ghlan air dubhadh
’S do chùl buidhe air dhroch-càradh;
Gad a dh’fhàg mi thu am dheaghainn
Gur h-e mo roghainn bhith làmh riut.

Nam biodh fios air mo smaointean					610
Aig gach aon ga bheil cèile
Cha dèanadh i gearan
Fhad ’s a mhaireadh e fhèin dhith;
Gad a gheibhinn de dh’òige
Air achd gum pòsadh dà-reug mi,					615
Càit am facas o thoiseach
A h-aon bu docha na an ceud fhear?

Ach nan gabhadh tu fògar,
’S barail bheò bhith aig càch ort,
Gu rachainn-sa an tòir ort -						620
B’e siod sòlas mo shlàinte -
An dùil gun dèanadh tu tilleadh
Dh’ionnsaidh ’n ionaid an tàmhainn,
’S fheudar fulang mar thachair -
’S ann a ghlas iad fo chlàr thu.					625

Ach a Rìgh glèidh mo chiall domh
’S mi gat iargain, a ghràidhgein;
Tha mi nis mar Mhaol Ciarain
Gat iarraidh ’s mi cràiteach
Mura math thusa, a Rìgh, dhomh					630
Gur h-e t’iasad a chràidh mi,
’S gura mòr a bha chiataibh
Ort riamh a’ comh-fhàs riut.

[TD 26]

XI. ORAN DO DHOMHNALL MacGILLEATHAIN
Tighearna Chola

le Catrìona NicGilleathain

Ged a dh’fhàg thu ri port mi
Chan eil mi dheth socrach no slàn:					635
Chan e cùram an aisig
A chum mi gun chadal gun tàmh,
Ach nach grunnaich mo chosa
’S nach do dh’fhaghlaim mi an toiseach an snàmh,
Gus an ruiginn an talla						640
Far an tric am biodh caithream nam bàrd.

’S a thighearn òig, tha mo rùn ort -
Crìosd gad choimhead o thuirlinn nan stuagh!
Ged a dh’fhàg thu ri port mi
Chan eil mise do d’ chorp ann am fuath:				645
Bha mo chridhe ga thàladh
Gus am faca mi am bàta dol suas
Fo h-uidheam gu socrach:
Guma beag siod de d’fhortan ’s de d’ bhuaidh.

Gu bheil lànain na fèile						650
Nan laighe le chèile anns an dùn:
Gun d’fhuair sibh dhur n-iarrtas
Cuid de dh’aighear ’s de mhiannan ur sùl:
Gur h-e an cobhartach àghmhor
Seo thàinig am bliadhna nur lùib					655
Mac Gilleathain ’s a chèile
Bhith caitheamh na fèisde le mùirn.

[TD 27]

Ged a b’fhad as an t-eilean
Chan fhaca mi gainne air ur cùl:
Gum faighte ann at fhàrdaich						660
Fìon daite na Spàinneadh is flùr
Agus cruithneachd an òrdan
Ga chur air a’ bhòrd mar bu dù:
Sàr bheathannan blasda
Mar gun tàrladh tu an tacsa ri bùth.					665

’S a thighearna o Chola,
Is tu m’eudail is m’anam ’s mo rùn:
Cuim nach bi mi gad mholadh,
’S gum bu mhiann leat mu d’ choinneamh luchd ciùil?
Bu tu an curaidh ’s an gaisgeach -					670
Air mo làimh-sa gun sgapadh tu crùin;
B’i do chèile an seud ainmeil
’S a’ bhean gam bu tairbheartach cliù.

’S beag an t-iongnadh deagh èirne
A dhol air ogha Shir Seumas on Tùr,					675
Bean fhurbhailteach fhialaidh,
’S e b’fhasan dith riamh as a tùs;
Fhuair i urram nan Leòdach
Ann am misneach ’s am mòrchuis ’s an cliù:
Chaidh an naidheachd sin fad ort					680
Aig gach aon a ghabh beachd air do ghnùis.

Nighean Ruaidhri nam bratach,
Gur h-i chuir an dealt air na mnà;
Bhean ga robh i mar asaid,
Aice fhèin a bha an t-achlasan àigh.					685
Gur h-i Baintighearna Chola
Ris am faca mi sonas a’ fàs,
Fhuair mairiste prìseil
Leis am buanaichte sìth a-measg chàich.

[TD 28]

A Dhòmhnaill Mhic Eachainn,					690
Gun guidheam-sa leat-sa deagh bhuaidh,
A mhic dalta mo sheanar
A fhuair urram ’s tu ad leanabh air sluagh:
An latha sin Lòchaidh
’S tu b’urrainn an tòrachd a ruaig					695
Le d’ luaidh is le d’ lannaibh:
Gum biodh àireamh air cheannaibh gu uaigh.

Tha mi guidhe air an Ardrigh
Gun cumadh E an t-àlach-sa suas,
Do mhac oighre bhith ’t àite						700
Mar bu chubhaidh na àilleagan sluaigh
Na shuidhe ann at ionad
Ri toirt suidheachadh inich da thuath,
Gu socrach na theoghlach
Gu freasdal nam feòmach ’s nan truagh.				705

’S tric adhbhar mo mhulaid
’S chan eil mi dheth ullamh an-dràsd
Ona dhealaich ruinn Lachainn -
’S e b’urrainn am fearann gun mhàl;
An curaidh bha an Lòchaidh,						710
Chaidh le aighear nam bòrd air an t-snàmh,
’S dà Lachainn san Innis -
Thar leam nach robh ’n iomairt ud ceàrr.

Dèanaibh fuireach beag fathast
Agus bitheadh ur faidhidinn ciùin,					715
’S gum faigh sibh deagh latha
Ge nach biodh dhibh air faighinn ach triùir;
Gun dèanadh sibh èirigh
Mar aiteal na grèine air an drùchd;
Nuair a bhrùchdas ur snodhach					720
Gun cuir sibh sluagh coimheach an cùl.

[TD 29]

XII. ASCAOIN MOLAIDH NA PIOBA

le Lachlann mac Mhic Iain

Ghilleasbaig, mo mhollachd ri m’ bheò
Air do cholainn gun bhrìgh,
Chionn os cionn den chruinne den cheòl
Gun tug thu an urram don phìob;					725
’S tric a chuala luchd teud sgannal do bheòil
’S bu don’ thu gan dìol,
Ach gum b’fhear thu dh’ith arain is marag is feòil,
A bhalaich nam mìol.

’S iomadh iarla an Albainn a-nochd					730
A’ braimnich na bheid
An dèis a bhrù lìonadh le càbhraich on phoit,
A’ gabhail an t-seid,
Chionn a cluinntinn anmoch is moch -
Bu shearbh leò a mios -						735
Bheireadh mar dhuais do aimlisg a dos
Na coin a chur ris.

Ge b’e glocaire thòisich an toiseach ri fonn
A thoirt as a bian,
Gu bheil mi deimhinn gu robh bruadar is breisleach ro mhòr	740
Na chlaigeann ri cian:
Cha tig ceòl ioraltach drithleannach luath
Air tollaibh a miar:
’S ann a bhios ri stadail ’s ri gagail gun fhonn
Mar ghogail nan giadh.						745

[TD 30]

A cliù air glagarsaich mhòr
’S fada ona chual,
Ga tarraing a-mach as t’eachlais gun dòigh,
Mhaidearlach thruagh;
Cuiridh i smuainteana gealtach gu leòir				750
An aigne ga chruas,
’S gum b’fheàrr mar chlach-bhalg a chartadh nan each bhàrr an fheòir
Na bhrosnachadh sluagh.

On as beusan di breugan gu ceart,
’S breun i ad uchd;							755
Ged bhiodh tu ga sèideadh gus an èireadh do shlat
Cha seinn i dhuit puirt;
Nuair a chuireadh tu salann is t’anail a-steach
Ann an gaile na muic
Chuireadh sin breun bholadh a-mach					760
Air earraibh a cuirp.

’S breugach am beul thuirt gur cèile i gun chol,
’S nach beusach a stil
’S nach do dhiùlt i cuairt as a lèinidh gu moch
Do aon neach air bith;							765
Bidh ochdar ga bogadh de chromanaibh fear -
’S coma leam sin
’S gum b’fheàrr iad a dh’fheannadh nan craiceann bhàrr chon
Na sheinn an cuid mion.

’S fada o fhuair sinn taisbeanadh sùl					770
Gum bu ghealtach a gnàths,
Chionn ri h-àm dol am faisg gu tapaidh don t-sluagh
’S ann a dhèanadh i tàmh;
An Sliabh an t-Siorraim beag dona-sa shuas -
’N cuala sibh à? -							775
Thug i leum air muin giullain bhig ruaidh
Gu teicheadh ron bhlàr.

[TD 31]

’N urram de na chunnaic mo shùil
Gu cur an fhrois chàil
Do Chonduiligh bha am Muile ri mùn				780
Agus rionnach na làimh;
Aig Mac Leòid bha an duine Mac Cruimein nan lùb -
Bhiodh bioradh na mhàig;
Pàdraig is Iain MacUilleim nam mùsg,
Dà sglùimeach nan càrd.						785

[TD 32]

XIII. ORAN DO DHOMHNALL MAC EACHAINN RUAIDH
Tighearna Chola

leis an Aigeannaich

Soraidh gu Breacachadh bhuam,
Gu baile nan stuagh àrda
Far a bheil ceannard an t-sluaigh
Tha miosail buadhmhor àghmhor,
Gus a’ mhac sin Eachainn Ruaidh -					790
Guidheam leis buaidh làrach,
Duine smachdail reachdail ciùin
A bhuidhneadh cùis dha nàmhaid.

Rinn mi dìochuimhn ’s cha bu ghann i -
’S teann nach bi i pàighte -						795
Mu bhràthair iarla nan sròl
Bhith ga fhògar as àite.
Rìgh, gur h-iomad sruthan mòr
Bha an òrdan mu d’ dhèinibh;
Bha fuil dìreach Mhic Gilleòin ann,					800
Eachainn Oig ’s a bhràthar.

Chuir thu do long fhada dharaich
Le ballaibh air sàile,
Le stiùir, le croinn, le buill bheirte,
Le acraichean làidir;							805
Càite robh coimeas don iùbhraich
Ga stiùradh air sàile?
Bha triùir phìobairean na toiseach
Steach gu port na tràighead.

[TD 33]

Dh’fholbh thu nan coinneamh ’s nan còmhdhail			810
Le pòig is le fàilte;
Rug thu air làimh Mhic Gilleathain
Le beatha is le slàinte.
Cha do shalaich iad an casan
Tighinn a-steach do d’ bhàbhan;					815
Nuair a ràinig iad an caisteal,
Rìgh, bu tearc an t-àit e.

Gach nì smaointicheadh an cridhe
Bha e tighinn sàidhbhir
Aig daoine uaisle is gillean fritheil					820
Teirbheirt dighe air làraich.
Ball gun bhròn ach ceòl is aighear
Ga ghabhail à clàrsaich,
Coinnlean cèire laiste an lanntair
’S òl air bhranndaidh Spàinnich.					825

Ga b’e thàrladh ann ad rùm
Nach tugadh cliù do t’fhàrdaich,
Chan eil e eòlach mu d’ thùr,
Mu d’ lùchairt no mu d’àite.
’S ann ad sheòmraichean ’s ad rùm					830
Bu chùbhraidh boladh fhàilidh;
Bhiodh treis air iomairt an òir ann
’S òl air bhranndaidh Spàinnich.

Ga b’e thàrladh ann ad bhuitleir,
’S glutair nach biodh sàthach;						835
Chan eil e an Albainn no an Eirinn
Aon nì dh’fheumadh àd-san;
Gach seòrsa dibhe mun cuairt dhuibh
’S am fìon uaibhreach Spàinteach,
Gum faighte siod ann ad bhaile -					840
Na searragan làn dheth.

[TD 34]

Gheibhte do phannal a’ fuaigheal
De ghruagaichean àraid
Aig nighin Thormaid mhic Ruaidhri
Dh’am bu dualchas àrdan,						845
Bhiodh cuide rith’ dèanamh lèintean,
Tarraing grèis le snàthaid,
Iomairt air chodaichean trice:
Is mise bha anns an làthair.

Gum biodh na cùirteinean daite					850
Air na leapanan clàraidh
Agus cluasagan dha-rèir sin
’S gach nì dh’fheumte làmh riu;
Blacha lìn agus bratan,
Culaidh chadail shàmhaich						855
Far am biodh blàths aig na h-uaislean -
Cha tig fuachd nan dàil ann.

’S a dheagh Mhic Iain na fèileadh,
Làmh nach euradh dàmh thu,
Làn de mhòralachd ’s de ghliocas					860
’S de ghibhteanan sàidhbhir -
Gur h-e an t-ainm a thug mi nis ort
Mura brist thu an càirdeas;
A Rìgh, gum meal thu do stoidhleadh
’S do mhac oighre at àite.						865

’S a ghaoil, nan èireadh ort cruadal
’S leat uaislean nan Gàidheal,
Do charaid Morair Chlann Dòmhnaill
Gad chòmhnadh ’s gach àite;
Dh’èireadh Mac Leòid a Dùn Bheagain				870
Gu seasamh do làraich;
Gun èireadh siod leat à Mùideart
Na fiùrain neo-sgàthach.

[TD 35]

Dh’èireadh leat Colladh bhon Cheapaich
Gu h-acainneach làidir;						875
Mac Dhòmhnaill Duibh à Lochabar
Le ghaisgichean sàrmhath;
Dh’èireadh Mac Fhionghain on Chrèithich -
’S neo-fheumail dhuinn fhàgail.
Soiridh gu Breacachadh bhuam,					880
Gu baile nan stuagh àrda.

[TD 36]

XIV. ORAN DO CHATRIONA NicGILLEATHAIN

nighean Fhir Bhròlais, a bha pòsda aig Lachainn mac Thighearna Chola, air dhith a chluinntinn gu robh i na laighe anns an Innis ann am Muile

le Catrìona NicGilleathain

Tha mi folbh an cois tuinneadh
’S tha mo shùil air na grunnaibh
Faic bàta no culaidh fo sheòl,

Bheir dhomh sgeula mo leanaibh,					885
Bean chiùin nan rosg malla,
Sùil dhùghorm ’s glan sealladh gun sgleò.

Beul mìndearg ’m bheil fosadh
Fon inntinn tha socrach;
Cha bu dùthchas duit brosgal no bòsd.				890

’S ann fo chaoile na maladh
Tha gruaidh mar ròs air a tarraing,
Deud dhlùth as math gearradh, gun sgòd.

Thu bhith ’d laighe anns an Innis,
Ged bu dùthchasach t’ionad,						895
Chuir mo shùilean a shileadh nan deòr.

Nighean athar mo rùine,
Craobh dhìon da luchd muinntir:
’S tu nach leigeadh an cùis dheth gun tòir.

Nighean Dòmhnaill mhic Lachainn,					900
’S e tha mise ga acain
’S ogha Dhòmhnaill mhic Eachainn nan sròl.

[TD 37]

Chuala mis iad ag ràitinn
Nuair a bha thu sna blàraibh
Gum b’fhear misneachail dàn’ thu le foirm:				905

Ma bha an comharradh ad shiubhal
Rinn thu beud na bu liutha:
Dh’fhàg thu luchd nan ad dubha fo leòn.

Dhuinne dh’èirich an diombuaidh,
Ged a dh’fholbh ar ceann cinnidh,					910
Gun do thaoitear bhith ’t ionad na lorg.

Tha do mhac gu h-òg leanbail,
’S do luchd muinntir nan aimcheist
O sheachdainn na Caingis seo dh’fholbh.

[TD 38]

XV. ORAN DO dh’EACHANN MacGILLEATHAIN
Tighearna Chola

le Dòmhnall Moireasdan

Aithlis bhuam-sa gu soilleir						915
Gu Tighearna Chola
Gun do chaill mi le corraich mo sheòl.

’S a Mhic Iain na fèileadh,
Gun còmhnadh Mac Dè leat:
’S tu nach gabhadh san eucoir an còrr.				920

’S thug an duine ud dhomh bàirlinn
Ann an làthair mo chàraidh:
“Muram fulaing thu tàmailt bi folbh!”

Thug mi còrr is còig bliadhnaibh
Ga cur thuige air a fiaradh						925
’S cha do ghiùlain i riamh dhomh an còrr-s’.

Glòir do Chrìosd mar tha chùis ud
Dìon an Fhrangaich na dhùthaich:
Tha mo thighearna dùthchadh-sa beò.

Nuair a chaidh thu do Shasann					930
Ann an cuideachd Shir Eachainn
Ghabh an rìgh mòran tlachda de d’ ghlòr.

An àm tilleadh on chùirt dhuit
’S iomadh morair is diùca
Bha gu subhach ’s do shlàinte ga h-òl.				935

[TD 39]

Nuair a bhiodh tu a-measg cuideachd,
’S tu ri òl air bobhl puinse,
Gum biodh càch ’s iad a’ tuiteam mun bhòrd.

Ann an àm dol air th’each dhuit,
Spuir is bùtainn is casag,						940
Ad den t-sìde agus leas rith’ dhen òr;

Gruag chomh-ghile is an canach
Air an ùrla bu ghlaine
Air do chùlaibh an ceangal le spòrs.

B’i do mhuime bhean chìche						945
Rinn do chuislean a lìonadh:
Chan fhacas riamh sgìth thu an dèidh òil.

’S tu mo choinneal an lainnteir,
’S tu mo threise ri m’aimhneart
Ged a leiginn beum ann far a’ chòir.					950

’S tu mo chadal ’s mo dhùsgadh
Nuair a laigheadh mo shùil ort,
Fhir bu fhlathala gnùis a bha beò.

[TD 40]

XVI. ORAN

le Dòmhnall Moireasdan,
an dèidh bàs a chuid cloinne, agus e ag obair air mòrlanachd còmhla ri cloinn eile

Gura trom leam mo shàil
Is mo ghearran am làimh,						955
Tarraing chlach as an làr le m’ dhòrn,

Mar ri pàisdean gun chiall
’S iad air fàillinn gun bhiadh,
’S mis am bhàillidh cur riaghailt oirbh.

Theireadh anduine rium						960
“Bu neo-nàdarra chùis
Gun dèanadh tu sùgradh leò!”

Nuair thig a’ Chaingis a-steach
Folbhaidh mise gun cheist
’S ruigidh mise mo threis ’s mo threòir.				965

’N Tighearna Chola seo thall,
Mac Iain ’s a chlann -
Cuim am bi mi nur taing ’s iad beò?

Glòir don Tì mar a thà,
Nach i an aonta bheag gheàrr						970
Seo tha agaibh, a ghràidh, an còir.

Tha thu shliochd nam fear treun
Ann an carraid no streup,
Daoine rìoghail nach gèill do dh’òr.

Clann Ghilleathain nan tuagh						975
’S tric a choisinn sibh buaidh:
Bu leibh deaslàmh an t-sluaigh le còir.

[TD 41]

Ar ceann cinnidh gun fhoill,
Malairt cleòc cha do rinn:
’S ann a strìochd e do dh’oighreachd glòir’.				980

’S ona dh’fholbh iad a-nis,
Na fir mhòra b’fheàrr mios,
Eachann Odhar sa Mhaigh ’s Mac Eòin.

Nuair a bha thu san Fhraing,
Gad a b’fhad i o làimh,						985
Dh’aithnichinn t’fhàbhar air chainnt am beòl.

Bha mi leat san taobh tuath,
Chithinn romham thu suas:
Dh’fhàsainn aigeantach uallach òg.

[TD 42]

XVII. ORAN DO SHIR AILEIN AGUS DO dh’EACHANN CHOLA

le Niall MacLaghmainn à Tiriodh

Mo rùn an t-Ailein a chaidh fairis					990
Air luing chrannag far chuan aineoil
Leis na fearaibh, ’s cha b’ann do t’fhearann dùthchasach.

Gur bochd a dh’fhàg thu na dearbh chàirdean,
Bean is màthair gun fiamh gàire orr
An dèidh an sàraich ’s iad de ghnàth gat ionntraichinn;		995

Mun aon eun feucaig bha aca fèin
A thoirt air èiginn do Shiameuca,
Chùl na grèineadh: sgeul tha deurach dhùinne sin.

Ach guidheadh iàd-sa air an Ardrigh,
On ’s E as fheàrr a bhith mar gheàrd ort,				1000
Na sgiath làidir anns gach àite cunntartach,

Air muir ’s air tìr, gach àit am bì thu,
Bhith gad dhìon am blàir nan rìghrean,
’S o d’ luchd mì-rùin tighinn a-nìos gu cliùiteach as.

’S cha bheag a’ chreach leinn nighean Eachainn			1005
Dhol aiseag leis a’ chaiptinn ’s i ro mheata
Far chuan fairsing: ’s e an gaol gu pailt dhùblaich i.

’S e bàs an leòghainn, dhol fon fhòd
A chuir air fògar bhuainn an òigridh:
Fear ro mhòr a sheasadh còir is dùthchasachd.			1010

Càite robh aca coltas Eachainn
Am fiamh no am faicinn no an cuma pearsa?
Bha gach maise ort; mo cheud creach nach dùisgear thu!

[TD 43]

Nuair thogte bratach nan laoch gasda
An àm do dh’Eachann dol air each					1015
Na chulaidh mharcaich mun sil an fhras gu dùbailte oirnn;

B’ann diubh Bròlas, Tor Loisgte còmhladh,
’S bhiodh gar còir an teaghlach mòr
Bha an Ros nan òigeach, chaisgeadh tòir is ionnsaighean.

Nam b’eòl dom àireamh air fear t’àbhaist,				1020
Gheibhte ad bhàdhan pìob is clàrsach,
Mòran dàimh ann ad thaigh sàidhbhir, ’s bhiodh e làn de chùirteiribh.

B’e sin an taigh am biodh a’ mheadhail
Mhòr ’s an gleadhar anns gach seilear
Aig luchd feithimh, ’s glainne an làimh gach aon-duine.		1025

Nuair thigeadh Màiri nam flath àlainn
’G iarraidh iàd-san chur gu àite
Fois is tàmha: “A ghaoil, na sàraich aon-duine ac!”

Ga bu mhath a bruidhinn b’èiginn suidhe
Le ar ceann uidhe dh’òl na dibhe,					1030
’S bhitheadh fuigheall aig [                ] na cùirteirean.

Nuair thigeadh breakfast, bhiodh gun easbhaidh,
Bhiodh fìon seirce ann ’s cupraidh bheachda
An dèin an gealadh, ’s fleasgaichean gan dùblachadh.

’S tu chitheadh dreach mu m’ cheann ’s mu m’ chasan		1035
’N àm tighinn dachaigh ’n dèidh bhith ’t fhaicinn
Mar a b’ait leam, ’s gruag air dreach an fhùdair orm;

’S an aonta chòrach bhuineadh dhòmh-sa,
Bhiodh i ad phòca. Fàth mo bhròin
A chuir fon fhòd thu, mo sgiath mhòr ’s mo chùlanach.		1040

[TD 44]

[Blank]

[TD 45]

NOTAICHEAN

[TD 46]

[Blank]

[TD 47]

NOTAICHEAN

I. Caismeachd Ailean nan Sop

Is ann an làmh-sgrìobhainn an Dr Eachainn MhicGilleathain, MG15G/2/2 san Tasg-lann Choitcheann ann an Halifax, Nova Scotia [HM], a tha an aon innse air a’ phìos bàrdachd seo (duilleag 112), agus na faclan seo leanas mar cheann-sgrìobhainn os a chionn: “Caismeachd Allilen na Sop le Eachin Mac Iain Triach Choll mu bhliun 1537”. Chaidh an làmh-sgrìobhainn sin a chur ri chèile am Muile eadar 1738 agus 1768, agus chan eil adhbhar sam bith againn gun a ghabhail, mar fhìrinn, leis na tha i ag innse dhuinn. Chaidh a’ bhàrdachd seo a dhèanamh, mar sin, timcheall air a’ bhliadhna 1537 agus b’e Eachann mac Iain, Triath Chola, a rinn i. Bha Eachann mac Iain Chaim beò gu cinnteach an 1536 agus an 1579, ach is ann eadar 1542 agus 1558 a lean e a athair mar cheannard Chlann Ghilleathain Chola <eng>(N. Maclean-Bristol, Warriors and Priests, Edinburgh: Tuckwell, 1995 [W+P], d. 192; Notes and Queries of the Society for West Highland and Island Historical Research [N&Q] 1.XXIV: 8-9; XXVII: 3):<gai> ma rinn e an dàn seo timcheall air 1537, mar sin, cha robh e an uair sin na Thriath Chola.

Thug mi an teacs an seo dìreach on deasachadh a chuir mi gu Scottish Gaelic Studies [SGS] XVII (1997), agus tha na notaichean an seo air an stèidheachadh air an aon deasachadh; tha am bun-teacs, dìreach mar a tha e an HM, ann an SGS XVII (1996): 295-297. Tha deasachaidhean eile, air an stèidheachadh air HM, le Dòmhnall MacMhuirich anns a’ Ghàidheal IV (1875): 76, agus le Alexander Maclean Sinclair na leabhrain Clàrsach na Coille (1881), d. 215; The Gaelic Bards from 1411 to 1715 (1890) [GB], d. 5; agus Na Bàird Leathanach, leabhar I (1898), d. 25.

Chithear nach eil fianais sam bith san teacs fhèin gu bheil an dàn a’ buntainn ri Ailean nan Sop, ach chan eil adhbhar ann nach gabhamaid ri sin air facal na LS. Is ann c. 1498-1551 a bha Ailean beò, a-rèir Maclean Sinclair <eng>(The Clan Gillean, Charlottetown P.E.I., 1899 [CG], d. 426),<gai> mac do Lachlann Chatanach, Tighearna Dhubhaird (a bhàsaich ann an 1523), agus spùinneadair cliùiteach mara.

Tha dearbhadh againn gu robh Eachann mac Iain Chaim na bhàrd. Tha “A Seneachie” (na leabhar An Historical Account of the Clan Maclean, a thàinig a-mach an Lunnainn an 1838), ag ràdh gu bheil Eachann <eng>“said to have been one

[TD 48]

of the most accomplished scholars of his day. He devoted himself much to study, and took great pleasure in poetry, specimens of which in the Gaelic and Latin languages are still extant. He was also a man of considerable piety”<gai> (d. 307; is e an truaighe nach eil fios cinnteach cò e an “Seneachie” seo).

Ann an 1841 chuir duine gun ainm “eachdraidh fhìrinneach” Ailean nan Sop an clò an Cuairtear nan Gleann II: 157-160. Tha cunntas ann air an spùinneadaireachd aige, agus an dèidh sin (d. 159):

Chuir giùlan Ailein mór-dhuilgheadas air an duine àrd-inntinneach, onorach, Eachunn Mór, a bhràthair, agus air ’fhear-cinnidh Tighearna Chola. Chual’ Ailean nì-eiginn a thuirt Tighearna Chola ’na aghaidh, agus thug e Cola air gu aicheamhail a ghabhail. Bha Tighearna Chola ’sràidimeachd air an tràigh - ghlac Ailean e agus thug air bórd air a bhìrlinn e, rinn e prìosanach dheth, agus cheangail e ris an tobht’ e; thog e shiùil agus thug e an Tairbeart air.

Bha Tighearna Chola ’na bhard urramaichte, agus thòisich e air òran a dheanamh do dh-Ailean-nan-Sop. Sheinn e an t-òran - fhuair so a’ chuid a b’ fhèarr do dh-Ailean - dh’ fhuasgail se e, agus thug e ’chead da, ag ràdh ris, “thoir an aire ciod a their thu ’na dhéigh so mu m’ thimchioll-sa - tha eun beag ann an Cola tha ’tighin a dh’ innseadh dhòmhsa do chainnt aig do bhòrd féin - leigidh mi as thu, ach bi a’d’earalas á so a mach.”


Dh’innis Dòmhnall MacMhuirich an sgeulachd sin a-rithist sa Ghàidheal (VI: 77) an 1875, agus is e a bheachd gur e an t-òran a rinn Tighearna Chola “a réir a h-uile coltais a’ ‘Chaismeachd’”. Ghabh Maclean Sinclair am beachd sin uaidh mar gum b’e an fhìrinn gun cheist a bha ann, ach chan fheum sinne bhith cho cinnteach. Tha e reusanta gu leòr, ge tà, a thuigsinn gun do rinn Eachann mac Iain Chaim an dàn seo mar mholadh do dh’Ailean nan Sop.

Is e dàn molaidh a tha ann, eisimpleir thràth de bhàrdachd a tha a’ cur gu feum an “còd” molaidh air a bheil Iain MacAonghuis a-mach na òraid <eng>“The panegyric code in Gaelic poetry and its historical background” an Transactions of the Gaelic Society of Inverness [TGSI] L (1978): 435-498.<gai> Is ann san 17mh linn as fhasa an “còd” seo fhaicinn ag oibreachadh, agus na cuspairean eadar-dhealaichte fhaicinn gan cur gu feum a mholadh an duine san dòigh riaghailteach chòir. Mar a chunnaic sinn san Roi-ràdh, molaidh am bàrd an curaidh airson a shinnsearachd agus a fhialaidheachd, cho maiseach is tha e na phearsa, na ceannardan eile a bhiodh air a thaobh an cogadh, agus a fheabhas fhèin san t-seilg, san t-sabaid is san sgiobaireachd. Is urrainn don bhàrd aire air leth a thoirt do dh’fhear no dhà de na puingean sin seach feadhainn eile, mar a thogras e. Chan eil san dàn seo, nam bheachd-sa, ach moladh dhen t-seòrsa sin ach àite aig an sgiobaireachd ann a tha fada nas motha na mar as àbhaist. Chan iongantas e sin, agus cliù cho mòr aig Ailean nan Sop airson na sgiobaireachd. (Ach seall cuideachd an nota air sr. 47 shìos.) Tha e cudromach cuideachd a chuimhneachadh, mar tha MacAonghuis ag ràdh (d. 453), gur tric as motha an ùidh a ghabhas bàird ann am feabhas an sgioba a

[TD 49]

tha aig a’ churaidh na ann am feabhas a’ churaidh e fhèin mar mharaiche: chan iongnadh, mar sin, nach eil Ailean nan Sop (no ge bè as cuspair don dàn) air ainmeachadh san dàn seo.

Tha e soilleir gur i an sgiobaireachd a’ phuing as motha sna trì chairtealan mu dheireadh (sreathan 11-48), agus na puingean eile air an èigneachadh a-steach sa’ chiad chairteal: fialaidheachd an sr. 3-10, agus sinnsearachd, dh’fhaodte, an sr. 7 (cf. TGSI L: 447); ach tha moladh nam ball-airm an sr. 35-38, còmhla ris an sgiobaireachd. Is e seòrsa de sgeulachd a tha sna trì cairtealan mu dheireadh, birlinn ga dèanamh deiseil is ga cur gu muir, maraichean treuna ga h-iomradh gu tìr nàimhdeil far am buail dà bhirlinn air a chèile (dh’fhaodte) san dà shreath mu dheireadh. Chan fheumar a thuigsinn gun do thachair an turas no an co-bhualadh sin gu fìor riamh, ach an inntinn a’ bhàird.

Ged a tha am facal Caismeachd ann an ainm an dàin seo an HM, chan fheum sinn a chreidsinn gu bheil an tiotal sin ceart: tha caismeachd a’ ciallachadh rudan mar “òran cogaidh” no “fonn cogaidh”, agus chan e sin a tha ann seo idir. Is ma dh’fhaodte gun deach an tiotal a dhèanamh air aithris fonn pìobaireachd air a bheil an t-ainm “Caismeachd Eachainn mhic Ailein nan Sop”.

Tha litreachadh annasach ann an HM, agus san deasachadh seo tha mi ag iarraidh bun-tomhas na Gàidhlig a leantainn san litreachadh. Is ann an Gàidhlig dhùchasach na h-Albann a rinn Eachann an dàn, tha mi smaoineachadh, ach tha àiteachan ann cuideachd far an tug e cruthan fhacal on Ghàidhlig Chlasaicich (noch nar cheilte an sr. 5, do chasgairt sr. 14, chunncadar sr. 39, ghlacadar sr. 41). Is cinnteach gum biodh ceannard mar Thriath Chola gu math cleachdte ris a’ Ghàidhlig Chlasaicich, agus (is dòcha) ri dàin mholaidh dha fhèin sa chànain Chlasaicich agus anns an Dàn Dìreach.

Is ma dh’fhaodte gu robh Alasdair mac Mhaighstir Alasdair eòlach air a’ phìos bàrdachd seo agus gur ann mar aithris air, gu ìre, a rinn e Birlinn Chlann Raghnaill.


2. Chan eil e buileach cinnteach dè tha dàn bùrduin a’ ciallachadh, ach is dòcha gu bheil am bàrd ag ràdh nach eil mòran de chudrom san dàn aige.

5-6. i.e. duine nach biodh fìon na Frainge am falach na thaigh, ach ga thoirt do dhaoine gu fialaidh.

9-10. Sa Ghàidhlig Chlasaicich tha geòcach a’ ciallachadh “oirfideach siubhail”; agus deòraidh “coigreach, farbhalach, fear imrich”. Cuir deòraidh aigeantach an coimeas ri sturdy beggar sa’ Bheurla, <eng>“an able-bodied man begging without cause, and often with violence” (Oxford English Dictionary s.v. beggar, 1.b, far a bheil eiseimpleir den sturdy beggar o c. 1538; eisimpleir o 1402 s.v. sturdy, A.II.5c);<gai> ach ged a tha e dona a bhith na do sturdy beggar (cf. T.C. Smout, A History of the Scottish People 1560-1830,

[TD 50]

Fontana, 1972, d. 73-74), tha e math gu leòr, is coltach, a bhith na do dheòraidh aigeantach.

18. Is coltach o chiall an dàin fhèin gur ionann snaidhm marcaich agus “snaidhm ruithe” no a leithid.

25. Chan eil e idir cinnteach, ach dh’fhaodte gur e an crann cèille saidh dheiridh na birlinne, air a robh an stiùir air crochadh.

26. fear fein HM. Is dòcha gur e fear Fèine a tha an seo againn, fear a bhoineas ris an Fhèinn (laochraidh Fhinn mhic Cumhaill), i.e. curaidh, fear calma.

29. bhritagh HM. Tha MacMhuirich agus Maclean Sinclair ga atharrachadh gu bhristeadh, ach tha briota an Gàidhlig na h-Eireann air “tonn garbh” agus spriotadh an Gàidhlig Leòdhais air “craiteachan uisge”. Tha am muir, mar sin, a’ stealladh air gach taobh de bhrannradh, i.e. rèile (rail), na birlinne.

30. Tha raon math de chiallan aig an fhacal baideal, e.g. turaidean, dùn, colbh àrd, bratach, neul: rudan a tha àrd, is coltach. San litreachas tha am facal tric an ceangal ri longan no bàtaichean, agus dh’fhaodadh e bhith gu bheil e ciallachadh “siùil” an seo.

31-32. Dh’fhaodte gur ionann fadadh fradhairc agus “fadadh cruaidh”, ainm a tha air pìos de bhogha-fhrois a tha na chomharradh droch-shìde; ach chan urrainn dhuinn a bhith cinnteach gun sr. 32 a thuigsinn. Seo mar a tha sr. 32 an HM: Slad o beul adhfaicin sa.

38. dhódach HM. Mas e seo dòideach, “làidir” (Dwelly), cha bhi aicill eadar e agus dosaibh; air an adhbhar sin, theagamh gum b’fheàrr dodach, “crosda”. <eng>Seall Scottish Language 10 (1991): 11; Royal Irish Academy, Contributions to a Dictionary of the Irish Language, D: 239.18.<gai> Ach air an làimh eile tha na sreathan a leanas ann am Birlinn Chlann Raghnaill, a rinneadh, dh’fhaodte, mar aithris air a’ Chaismeachd gu ìre <eng>(Derick S. Thomson, Alasdair mac Mhaighstir Alasdair: selected poems, Edinburgh: Scottish Gaelic Texts Society, 1996, sr. 1535-37):<gai>

Na fuirbidhnean troma treuna
A’ luigh suas orr’
Le ’n gàirdeanan dòideach, fèitheach…

41. furbi HM; i.e. fuirbidh (iolra), “gaisgich”, ach chan eil fios dè am bun-chruth sònraichte. Cf. notaichean 38 agus 46. Tha am facal an seo mar mheatafor airson “ràmhan”.

[TD 51]

46. Cf. na sreathan seo à Birlinn Chlann Raghnaill (Thomson, Mac Mhaighstir Alasdair, sr. 1555-58):

Faram le bras-ghaoir na bàirlinn
Ris na maidibh,
Ràimh gam pianadh ’s bolgain fhal’ air
Bois gach fuirbidh…

47-48. a beoil mhór HM. Chan eil e buileach soilleir dè tha a’ tachairt an seo. Ma tha a’ bhirlinn a’ bualadh a beul-mòr (“gunwale”) air beul-mòr birlinn eile, agus na cliathan de ràmhan a’ gobadh a-mach as an dà bheul-mòr, nì i an t-aon “sracadh” air an dà luing - mearachd nach dèanadh Ailean nan Sop a chaoidh, shaoileadh duine. Tha Dòmhnall Meek a’ faicinn fuasgladh air a’ cheist: dh’fhaodte gu bheil “ascaoin molaidh” san dà shreath mu dheireadh, a dh’aindeoin nam molaidhean uile eile san dàn. Ma tha am bàrd a’ dèanamh diomolaidh air Ailean an seo, chòrdadh sin gu math ris an sgeulachd (shuas) gun tug Ailean masladh à dàn a rinn an Clèireach Beag.


II. Na Deich nAitheanta

Tha trì innsean air an eadar-theangachadh seo againn:

AC: am fear san eadar-theangachadh air Leabhar-Cheist John Calvin a thàinig a-mach an clò c. 1630: tha e an clò a-rithist an eagran R.L. Thomson, Adtimchiol an Chreidimh, Dùn Eideann: Scottish Gaelic Texts Society, 1962 [AC], d. xlvii. Rinn Thomson teacs deasaichte dheth cuideachd, agus tha sin air d. 221 an AC. Roimhe sin chaidh a chur an clò an John Reid, Bibliotheca Scoto-Celtica, Glasgow, 1832, d. 177; An Gàidheal VI (1877): 246; agus Alexander Cameron, Reliquiae Celticae II [RC], Inverness, 1894, d. 36. Is i a’ cheann-sgrìobhainn ann an AC “NA DECH AITHEANTA”.

F: am fear a sgrìobh Donnchadh MacRath, an 1688 is dòcha, an LS Fheàrnaig (LS Gen. 85 an Oilthigh Ghlaschu), leabhar I, folio 13b [F]. Chaidh seo a ath-sgrìobhadh ann an LSS eile, agus a chur an clò an RC, d. 36; an George Henderson, Leabhar nan Gleann, Edinburgh: Macleod, 1898, d. 222; agus an Calum Mac Phàrlain, Lamh-Sgrìobhainn Mhic Rath, Dun-de, [1923], d. 62. Ceann-sgrìobhainn F: Ni .x. Phatij aind am meetterighk dain.

HM: am fear an làmh-sgrìobhainn an Dr Eachainn Mhic Gilleathain, HM (1738-1768), d. 111. Tha seo an clò a-rithist an AC 222, agus is ann air a stèidhich Maclean Sinclair an teacs a tha anns Na Bàird Leathanach, leabhar I

[TD 52]

(1898), d. 24. Chan eil tiotal idir an HM, ach is e HM a-mhàin a their cò rinn an dàn: seo a chrìoch an HM:

… Tuig iad fír aghus creid
Mo ni u ule da reir
Cha negul dhuit fein na dod thaigh. -
Ors i n clerich Beg triach Choll

Is e an Clèireach Beag, is coltach, Eachann mac Iain Chaim, Triath Chola (floruit 1536 X 1579), an t-aon duine a rinn àir. I an seo cuideachd (seall CG 369), ged a dh’fheumar aideachadh gu bheil e annasach gun toireadh an Dotair MacGilleathain, sgrìobhaiche HM, an dà ainm eadar-dhealaichte air an aon bhàrd air dà dhuilleig an dèidh a chèile na làmh-sgrìobhainn (An Clèireach Beag air d. 111 agus Eachann mac Iain air d. 112).

Ach chan eil fianais ann a chanas gu bheil HM ceàrr, nach b’e Eachann mac Iain (Chaim) a rinn an dàn seo. Tha fianais ann a dhearbhadh, gu ìre, gur ann tràth a rinneadh an dàn, is dòcha ron Ath-leasachadh (1560). Co-dhiù, chan ann airson eadar-theangachadh 1630 (AC) a chaidh an dàn seo a dhèanamh, oir tha liosta eile de na h-Aithntean san leabhar sin (§§ 136-217) agus chan ann san aon òrdugh a tha an dà liosta. Thug an Dr W.I.P. Hazlett, ann an Roinn Eachdraidh na h-Eaglaise an Oilthigh Ghlaschu, am fios uile a leanas dhomh mu dheidhinn nan Aithntean. Ged a tha dà liosta eadar-dhealaichte de na h-Aithntean anns a’ Bhìoball, am fear as sine an Ecsodus xx. 2-17 agus am fear eile an leabhar Deuteronomi v. 6-21, tha e soilleir nach eil na h-Eaglaisean an-diugh ag aontachadh mu na liostaichean a chleachdas iad. Tha na h-Iùdhaich agus na Clèirich air an dara taobh (taobh A) agus na Lùtairich is na Caitligich air an taobh eile (taobh B). Seo mar a tha an liosta aig taobh A an-diugh (Leabhar Aithghearr nan Ceist):

1. Na biodh Dée ’sam bith eile agad a’m’ fhianuis-se.
2. Na dean dhuit féin dealbh snaidhte…
3. Na tabhair ainm an Tighearna do Dhé an dìomhanas…
4. Cuimhnich là na Sàbaid a choimhead naomh…
5. Tabhair urram do t’athair agus do d’ mhàthair…
6. Na dean mortadh.
7. Na dean adhaltrannas.
8. Na dean gadachd.
9. Na tabhair fianuis bhréige an aghaidh do choimhearsnaich.
10. Na sanntaich tigh do choimhearsnaich, na sanntaich bean do choimhearsnaich…

Agus seo mar a tha na h-Aithntean aig taobh B (Aithghearradh Teagasg Chriosta is Leabhar Urnaigh, 1940):

[TD 53]

1. Na bitheadh diathan eile agad ’nam fhianuis. Na dean dhut fhéin dealbh no coltas aoin ni ’tha shuas air neamh no bhos air talamh…
2. Na toir ainm an Tighearna do Dhia an dìomhanas.
3. Cuimhnich là na Sàbaid a chumail naomh.
4. Thoir onair dha t-athair agus dha d’mhàthair.
5. Na dean marbhadh.
6. Na dean adhaltras.
7. Na dean goid.
8. Na tog fianuis bhréige an aghaidh do choimhearsnaich.
9. Na sanntaich dhut fhéin bean do choimhearsnaich.
10. Na sanntaich dhut fhéin cuid do choimhearsnaich.

Tha e follaiseach nach eil an t-eadar-theangachadh aig a’ Chlèireach Bheag a’ leantainn fear seach fear den dà liosta gu dlùth. Mar àireamh 6 tha an dà chuid marbhadh agus meirle aige-san, dà Aithne eadar-dhealaichte aig gach duine eile. Tha sin a’ fàgail àite do dh’Aithne ùr, a tha e toirt a-steach mar àireamh 10, is dòcha o 1. Timoteus vi.10, “Oir is e gaol an airgid freumh gach uilc”.

Tha e reusanta smaoineachadh, mar sin, nach robh ùghdar an dàin seo a’ leantainn gu buileach teagasg an Ath-leasachaidh (mar a thuigeas sinn sin an-diugh, co-dhiù), agus gur dòcha gur ann san 16mh linn a bha e beò agus a rinn e an t-eadar-theangachadh. Ach feumar cuimhneachadh air na thuirt Lambert McKenna (Dán Dé, 1922, dd. xi-xii) mu na filidhean foghlaimte fhèin sna Meadhan-Aoisean, nach robh, glè thric, aithne dhìreach aca air bunan an cuid fiosrachaidh; chan iongnadh, mar sin, nach biodh liosta nan Aithntean buileach ceart aig bàrd neo-dhreuchdail, leithid a’ Chlèirich Bhig.

Is fhiach a thoirt fainear gun deach ath-sgrìobhadh a dhèanamh air an dàn seo: tha an innse an HM (an clò an AC 222) air a atharrachadh gu mòr agus a’ freagairt gu dlùth do liosta taobh A shuas.

Tha an teacs an seo a’ leantainn teacs AC xlvii agus, mar a rinn Thomson an AC 221, ga dheasachadh a-rèir na Gàidhlig Clasaicich. Seo na cruthan Clasaiceach (nach boin ri Gàidhlig àbhaisteach na h-Albann) anns an dàn: creid do (sr. 49, an àite creid an), géabhthar (52), choimhéad (54; an -é- fada, choimheud an AC), tóg (59, an àite tog), aitheanta (63, agus san tiotal) agus an n- a tha a’ leantainn an fhacail deich (63, agus san tiotal).

Tha innsean eile air na h-Aithntean am meadrachd na Gàidhlig, agus nam measg am fear a chuir an Dr Seumas MacGriogair (1759-1839) na leabhar Dain a Chomhnadh Crabhuidh (Glasgow: Reid, 1831), d. 3; fear le “A.B.R.” anns An Teachdaire Gaelach II (1831): 35; agus fear a chuir Maighstir Ailean Dòmhnallach na Chomh-chruinneachadh de Laoidhean Spioradail (Oban, 1893), d. 62. Tha fear cuideachd ann an Riaghail Mo Chuda (9mh linn), seall W. Stokes agus K. Meyer, Archiv für Celtische Philologie III (Halle: Niemeyer, 1907): 312.

[TD 54]

52. Is coltach gu bheil ma an seo an àite seal ma (mar a tha mu, mun an Gàidhlig an là an-diugh an àite seal mu, “before”, seall Ériu XVII: 104-105), leis a’ chiall “air eagal is gu” (Royal Irish Academy, Contributions, S: 428.5). ?Air eagal is gun gabhar dhìot ath-dhìoladh airson sin a dhèanamh.

58. na aom AC, cruth a bhoineas ri Gàidhlig na h-Albann (faomh sa’ Ghàidhlig Chlasaicich).

60. far aon glan AC, go krighe ghlain F, bhis dírach glann HM. Dh’fhaodte gu bheil a chiall Albannach aig an fhacal raon an seo, “còmhnard, machair”, agus gu bheil far ann an ionad thar, mar as tric a thachras. Ach chan eil an aicill eadar fíor agus raon math (ma tha e ann idir), agus tha Thomson a’ moladh fa-ríor (“mo thruaighe; alas!”) an seo.

61. ar mhór no’r bheg AC, F. An t-atharrachadh an seo gu aicill a fhaighinn, mhór : chóir.

63. A-rèir riaghailtean an t-srònachaidh sa’ Ghàidhlig Chlasaicich tha am facal deich a’ cur n- ro fhacal a thòisicheas le fuaimreag (vowel).


III. Cumha do Niall Og

Tha dà innse air an òran seo ann:

JM: am fear san làmh-sgrìobhainn MG15G/2/1 san Tasg-lann Choitcheann an Halifax, Nova Scotia [JM]. Seo co-chruinneachadh Iain MhicGilleathain, Bàrd Thighearna Chola (1787-1848), a thug leis i nuair a chaidh e do Nova Scotia an 1819. Tha an t-òran air dd. 151-153, fon cheann-sgrìobhainn: “Cumhadh do Niall oàg Machd Neill Mhoir, Mhichd Mhichd Iain, A Colla a Chaich a mharbhadh, air a Chlachan Dudh aunn a Mulle, le moir Nichd Fhaidein a lennan”.

AC: am fear an LS 73.2.10/14 san Leabharlann Nàiseanta [AC]: tha Dòmhnall Uilleam Stiùbhart, Dùn Eideann, aig innse dhomh gum b’e Ailean a’ Chnuic, Dòmhnallach, Fear Tota Mhuirich an Slèite, a sgrìobh an duilleag seo, air a bheil an tiotal “Lady Coll’s Lamentation”, goirid roimh 1800, is dòcha. On innse seo chuir “Abrach” (Dòmhnall MacMhuirich, 1838-1880) teacs atharraichte an clò sa Ghàidheal I (1872): 179.

[TD 55]

Tha 16 rainn anns gach innse: chan eil sreathan 74-76, 83-85, 104-106 ann an JM agus chan eil sr. 95-97, 107-109, 119-121 an AC. Tha òrdugh nan rann tur eadar-dhealaichte san dà innse. As an dà innse cheudna (JM agus An Gàidheal I) chuir Maclean Sinclair eagran an GB 21 an 1890.

Chuir mise eagran, air a stèidheachadh air JM, an clò an N&Q XXVI (April 1985): 4-13, agus a-rithist an Gàir nan Clàrsach (Edinburgh: Birlinn, 1994), d. 74, còmhla ri eadar-theangachadh gu Beurla le Meg Bateman; ach tha na rannan uile (19 dhiubh) as an dà leagail againn an seo. Rinn Nicholas Maclean-Bristol rannsachadh air eachdraidh Nèill Oig ann an N&Q XXVII (August 1985): 1-12, a’ sealltainn gun do chaochail e timcheall air 1625 agus gum bu mhac e do Niall Mòr (mac Mhic Iain à Cola) MacGilleathain, bràthair a b’òige don Chlèireach Bheag a rinn àir. I agus II an seo. Chaidh Niall Mòr a mharbhadh mu dheireadh na 16mh linne aig a’ Chlachan Dubh am Muile, mu choinneamh Innis Choinnich. Tha sgeulachd a’ mhuirt sin ri fhaicinn anns a’ Celtic Monthly XVI (1908): 118; N&Q XXIV (August 1984): 11-13; CG 153-155, 386-389: is coltach gun do phòs Niall Mòr nighean do dh’Eachann mac Ailean nan Sop.

Chan eil fiosrachadh sam bith agam mun tè a rinn an t-òran (seall N&Q XXVII: 10). Bha Clann Mhic Phàidein cudromach agus lìonmhor an Cola uair (seall TGSI XXIX: 319), agus theirear gur ann aca-san a bha seilbh Loch Buidhe am Muile mun tàinig na Leathanaich <eng>(John P. Maclean, A History of the Clan MacLean, Cincinnati: Clarke, 1889, d. 235; Tocher 24: 296-297).<gai>


67. Cf. fo rùm, “below deck”, an Iain L. Caimbeul, Seann-òrain Innse Gall, leabhar III (Atha-nan-Damh: Clarendon, 1981), d. 427; Allan McDonald, Gaelic Words and Expressions from South Uist and Eriskay (Oxford University Press, 1972), d. 127; Eilean Fraoich (Stornoway: Acair, 1982), d. 35, sr. 19.

68-70. Tha mi a’ leantainn AC san rann seo. Seo mar a tha an rann aig JM:

Tha mi muich aun sa n fhesgar
Sgun do chusbair ga chepadh,
’S mhiodaich sugradh na flesgach dhomh broan.

Is e mo bheachd nach eil seo cho soilleir, is gu bheil teacs AC a-mach air a’ chluich a bhiodh aig na h-òganaich san fheasgar, an dèidh là a’ seilg no air a’ mhuir, a’ strì gu cuspair (targaid) a bhualadh: chan eil am fear a bhuaileadh an cuspair ann. Bu chòir an cruth ceapail a chur an coimeas ri ainmearan briathair eile an -ail (seall Celtica XIII: 127).

74. Tha e mì-fhortanach ach chan urrainn dhomh a ràdh le cinnt nach e mi a tha san LS (AC), far a bheil thu an clò an seo. Is furasda a thuigsinn o fheadhainn de na h-innsean a tha air an sgeulachd (N&Q XXIV: 12-15) gun do theich Niall

[TD 56]

Mòr do dh’Eirinn an 1578 nuair a thug Lachlann Mòr Dhubhaird (d. 1598; an Lachainn a tha an sr. 91) ionnsaigh air Cola. Phòs Niall Mòr an Eirinn agus rugadh Niall Og dhaibh (?c. 1580, N&Q XXVII: 5, 8). Ach is coltach nach eil fios cuin a thàinig Niall Og do dh’Albainn an toiseach.

75. i.e. duine a bheireadh barrachd mhath dhaoine a-steach ann an arm (?).

85. An a Nerachkis Cuntis AC; cf. oireachtas, “mòrdhail, cruinneachadh”, ann an Gàidhlig na h-Eireann.

87. Seo Gilleathain MacGilleathain (1608 X 1625), mac do Lachlann Mhòr, aig a robh A’ Chùil ann an Ile (N&Q XXVII: 6).

88. Leat MC Kinnin bho Lu ghart a Chro AC. Cf. Mac Ionmhuinn o’n Chro anns a’ chomh-chruinneachadh a dh’fhoillsich John Gillies an 1786, d. 249, sr. 15; agus an t-sreath Bhidh McInnein leat fein o’n chro’ an Annie M. Mackenzie, Orain Iain Luim, Edinburgh: Scottish Gaelic Texts Society, 1964 [OIL], d. 291, sr. 3.

89-90. Is ann le Clann Mhic Uibhilein (Cuimmilein JM, Cuimilin AC) a bha an Rùta an Eirinn mun tàinig Somhairle Buidhe agus na Dòmhnallaich, agus a thug iad uapa e c. 1560. Ann an 1620 rinneadh Iarla Anntram de Raghnall Arannach, ogha Shomhairle Bhuidhe; b’e a’ chiad Iarla, agus mar sin cha deachaidh an t-òran seo a dhèanamh ron bhliadhna sin.

90. Iuntrum JM, Antrim AC.

93. eidich JM; tha éitigh, “ugly”, aig Dwelly. Mu eachdraidh an fhacail seall Scottish Gaelic Studies [SGS] I: 55-56.

96. Chan fhaca mi am facal donnag an àite sam bith eile. Theagamh gur e cruth de tonnag a tha ann, on fhacal tonn.

97. Nial a mhairbh air h-olla s’ha beo JM, ach chuir an sgrìobhaiche am facal fear (no feur ?) a-steach os cionn caret ro h-olla. Far a bheil s’ha an seo, cha chinnt nach e s’du a chaidh a sgrìobhadh. Chan eil, mar sin, ach tuaiream gun mòran de bhunait anns an t-sreath a tha an clò an seo. B’e Fear Chola an 1625 Lachlann mac Eachainn Ruaidh mhic a’ Chlèirich Bhig (c. 1574-c. 1635).

101. cerraich JM (Cearrack an sr. 104 ann an AC).

103. torm JM, AC. Tha daoine ag ràdh gur e torm no toirm an glaodh a nì duine is e a’ buidhinn cluiche chairtean (cf. Eachann Bacach agus Bàird eile de Chloinn Ghill-Eathain, Dùn Eideann 1979 [EB], d. 184); ach ann an cunntas air na Gàidheil a sgrìobh e an 1776, tha Ailean a’ Chnuic ag ràdh (LS 14876

[TD 57]

san Leabharlann Nàiseanta, d. 8a): “The great Game at Cards was Torme, made up in its Phrases and Rules in the Gaelti & Lochlin Languages.”

105. ga Siorradhe (?) AC. Cf. Dwelly siorradh, “…onset, attack; darting…”; ann an Gàidhlig na h-Eireann “sgal (gaoithe)”.

106. horadhe AC. Chan eil re thoradh (? = de thoradh) idir cinnteach.

113. Chan eil fios cò bhiodh na cheann cinnidh aig Niall Og: an e Triath Chola no Tighearna Dhubhaird? Ma bha an stoidhle “Mac Iain Abraich” aig gach Triath Chola aig an àm seo (seall Roi-ràdh), is ma dh’fhaodte gum biodh muinntir Chola a’ sealltainn air Triath Chola, Lachlann mac Eachainn Ruaidh, mar cheann cinnidh. B’e Tighearna Dhubhaird an 1625 an t-Eachann Og (14mh) a chaochail c. 1633.

114. innish JM, AC. Dh’fhaodte gu bheil i a’ smaoineachadh air Innis Choinnich, far a bheil mòran de Chlann Ghilleathain air an tiodhlacadh (seall an nota air sr. 894-895 shìos). Ach tha an rann seo leanas an òran a bhoineas ri Clachan an Dìseirt air tir-mòr Earra-Ghàidheal (Celtic Monthly VII: 55):

An so na luighe ta san Innis
Bean bu doilich leam bhith ann,
Beul a’ chiùil is làmh a’ ghrinnis
Tàid a-nis an so nan tàmh.

Cha chinnt nach eil innis a’ ciallachadh “cladh”, an seo agus an sr. 712 shìos.

117. N’aum an uaich bhi ga treachailt JM, an so Nuaidhe dhuit gad threachailt AC. Is ionann treachailt agus treachladh no cladhach.

[TD 58]

IV. Turas mo Chreiche Thug mi Chola

Fhuair mi an t-òran seo an dà àite:

JD: làmh-sgrìobhainn 50.2.20 san Leabharlann Nàiseanta, folio 182a-183a, a sgrìobh John Dewar (1802-1872) timcheall 1860, is dòcha an Earra-Ghàidheal.

GS: TGSI XXVI (1904-1907): 238-240, far an do chuir an t-Urramach Alexander Maclean Sinclair an teacs an clò.

Chan eil fear seach fear dhiùbh ag ràdh càit an d’fhuair iad na teacsan aca, agus tha an teacs an seo a’ leantainn JD. Tha an teacs sin a’ tòiseachadh air bàrr fo. 182a leis an t-sèist mar seo:

Hi-hi- ho-ho luidh-leo iu-bho hi ri-o luidh leo
Hiri o-ho luidh leo - iùbho hi ri o luidh leo iubho luidh leo

Os cionn luidh leo aig deireadh a’ chiad shreath tha sgrìobhte: hi ri o luidh leo

An dèidh sin tha sr. 126-165 (air fo. 182a-182b), air an sgoltadh mar gum biodh rannan annta, ach nach eil mi faicinn reusan sam bith sna sgoltaidhean. An uair sin thig an t-sèist mar a tha e an seo (sr. 122-125); agus sia rannan de Chrodh Chailein, agus aig bun fo. 182b an rann seo - chan eil mi cinnteach an e sgrìobhadh John Dewar a tha ann no sgrìobhadh Iain Og Ile (John F. Campbell), a bu leis an LS:

<eng>
ugly the sneer on yon clifft of the hill
Nature has stamped the grim laugh on the place
would you seek for a grimer and uglier still
you will find it at home on your countess’s face
<gai>

Air fo. 183a tha sr. 166-169, agus nan dèidh na sreathan seo:

Eachun ruadh a dhol an dolaidh.
S Nior faiceam a chlann mu n dorus
No a chuid mac a dol na choinne.

A’ leantainn seo tha sr. 170-174, agus aon t-sreath de shèist mar seo:

Io bhó luidh leo, íri-ió luidh leo.

[TD 59]

Leis na cruthan eadar-dhealaichte den t-sèist, agus na trì sreathan seo shuas a bhith cho coltach ri sr. 135-136, chan eil cinnt nach e dà innse eadar-dhealaichte air an òran a sgrìobh John Dewar an seo, ged a tha GS na fhianais mhath gu bheil teacs fo. 183a na chuid den aon òran a tha air fo. 182. Ach ma dh’fhaodte gum bu chòir na trì sreathan shuas a chur san teacs a tha an seo, eadar sr. 169 agus sr. 170.

Chuir sinn an t-òran an clò an Gàir nan Clàrsach, d. 112.

Ann an GS tha mòran shreathan nach eil againn an seo, agus tha Maclean Sinclair meadhanach cinnteach gu bheil an t-òran a-mach air na thachair an 1645, gu h-àraid Blàr Inbhir Lòchaidh. Bha Clann Ghilleathain (cha robh ach fìor-bheagan dhiubh san arm) air taobh an rìgh an là sin, agus na Caimbeulaich air taobh a’ Chùmhnaint fo cheannas Fir Achnambreac, Sir Donnchadh Caimbeul, a chaidh a mharbhadh ann (b’e Alasdair mac Colla a mharbh e, a-rèir beul-aithris agus a-rèir òrain an Watson, Bàrdachd Ghàidhlig, sr. 5692-3). Bha Fionnghal, piuthar Shir Donnchaidh, pòsda aig Iain Garbh, Triath Chola (c. 1596-post 1670), o 1620 no roimhe. Bha am mac, Eachann Ruadh, an arm an rìgh aig Inbhir Lòchaidh, mar a tha Maclean Sinclair ag ràdh (seall an cunntas air an òran seo le Nicholas Maclean-Bristol, “A Campbell Lament for Inverlochy”, N&Q XXVII: 12-17, n.1; agus an nota shìos air sr. 692-697). Mas i Fionnghal a rinn an t-òran, chì sinn trioblaidean 1644-1645 an seo troimh shùil Chaimbeulaich. Chaidh i as a ciall, theirear, agus bha i marbh an 1649: seall cuideachd an nota aig Keith Sanger an N&Q XXX (February 1987): 20. Tha òran eile o thaobh nan Caimbeulach an John L. Campbell, Songs Remembered in Exile [SRE] (Aberdeen University Press, 1990), d. 245, agus tha an dà òran coltach ri chèile air iomadach dòigh. Ach tha iad coltach cuideachd ri òrain eile, mar a chì sinn shìos, òrain luaidh, agus tha e soilleir gum boin iad uile do thradisean mòr leathan nan òran luaidh.


128-132. Tha na sreathan seo leanas an òran Uibhisteach an K.C. Craig, Orain Luaidh Màiri nighean Alasdair (Glasgow, 1949) [Craig], d. 65:

Gu dé mo ghnothach do Chola
Choimhead air fear liath gun onair?
Rinn e mo leaba aig an doras,
’S rinn e starsach dha chuid chon dhiom.
’S bhrist e mo bhràist’ ann am bhrollach.
Phronn e mo phaidirein solais.
Chuir e falt mo chìnn fo bhonnan.
Rinn e sin is gnìomh bu dona - …

132. iuchraichean JD, usgraichean GS; chnapan soleus JD.

134. Shonaid Moireach JD, Sheonaid dhona GS. Bha Somhairle MacGill-eain <eng>(“Obscure and anonymous Gaelic poetry”, The Seventeenth Century in the Highlands, Inverness Field Club, 1986, d. 97)<gai> den bheachd gur i coileapach

[TD 60]

(mistress) aig fear Fhionnghaile, Iain Garbh, a bha an “Seònaid dhona”; tha David Stevenson <eng>(Alasdair MacColla and the Highland Problem in the Seventeenth Century, Edinburgh: Donald, 1980, d. 160)<gai> a’ dèanamh dheth gur i a nighean a tha innte.

141. Chan fhaca mi fianais sam bith gu robh barrachd air aon bhràthair aig Fionnghal, bean Iain Ghairbh; ach cf. sr. 8 an SRE, d. 245: “’S mo cheathrar bhràithrean ’gan stròiceadh”.

142. Tha an t-sreath “’S ann agam fhìn bha na bràithrean” an òrain Uibhisteach an Craig 103, sr. 2, agus an Caimbeul, Seann-òrain Innse Gall (Atha-nan-Damh: Clarendon), leabhar II, 1977, sr. 815.

147. Tha an t-sreath seo san òran an SRE 245, sr. 15. San òran molaidh chliùiteach a rinn Diorbhail Nic a’ Bhriuthainn c. 1645 do dh’Alasdair mac Colla tha na sreathan seo:

Dòmhnallach gasda mo ghaoil thu
’S cha b’e Mac Dhonnchaidh Ghlinne Faochann
Na duine bha beò dhe dhaoine…

(Paruig Mac-an-Tuairneir, Comhchruinneacha do dh’Orain Taghta, Ghaidhealach, Duneidionn, 1813, d. 18). Is e an t-aon duine a bhios ann, Caimbeulach a bha an aghaidh Alasdair an 1645, Fear Ghlinne Faochain a tha faisg air an Oban (cf. TGSI XXVI 240). Tha Marcas Latharna ag ràdh na leabhar, Adventures in Legend (Westminster: Constable, 1898, d. 223-224; cf. Stevenson, Alasdair MacColla, d. 160), gum b’e Donnchadh a ainm agus gun do mharbh Alasdair mac Colla e latha Inbhir Lòchaidh: chan eil fios nach eil sr. 148 ag ràdh gur ann an Cille Bhaodain (Ard Chatain) a chaidh a thiodhlacadh. Cf. cuideachd TGSI LIII: 471.

154-155. Tha Sòraba agus Caolas an Tiriodh, agus tha Tobhta Raghnaill agus Caolas (TGSI XXIX: 335) an Cola. Ach chan eil cinnt gur e ainm àite idir a tha ann an caolas (JD). Agus tha Sòrabaidhean eile ann cuideachd (cf. TGSI XXIX: 326), fear dhiùbh eadar an t-Oban agus Gleann Faochain. An GS chan e Sòraba a tha ann ach Sorasdal, àite a tha an Cola (seall N&Q XXVII: 15-16). Is coltach gur ann aig Iain Ruadh, mac do dh’Fhionnghal is do dh’Iain Gharbh, a bha Tobhta Raghnaill aig an àm sin (CG 418).

156-157. Tha an dà shreath seo a’ cur nar cuimhne an sgeulachd mu Lachlann Chatanach, Tighearna Dhubhaird (bh. 1523), gun do dh’fhàg e a bhean, Ealasaid Chaimbeul, air creig mhara gus gum bàthadh an làn-mara i (e.g. “Seneachie”, History, d. 28). Tha innsean air an sgeulachd sin gu math cumanta, gu h-àraid mu mhnathan de Chloinn Ghilleathain, agus anns a’ bheulaithris a tha air cùl an òrain A’ bhean iadach. San òran sin, uaireannan, tha an droch-bhean a’ ceangal

[TD 61]

a peathar ris a’ chreig le a falt (e.g. Celtic Magazine IV: 131). Seall cuideachd Appendix I an seo; <eng>Tocher 38 (1983): 26; Kenneth Macleod, The Road to the Isles, Edinburgh: Grant, 1927, d. 65-67; J.L. Campbell, Canna: the Story of a Hebridean Island, Oxford University Press, 1984, d. 245.<gai>

158-165. Tha na sreathan seo coltach ris na sreathan a leanas, à òran Uibhisteach an Craig 67-68, agus b’e beachd Sheumais Ros (1923-1971) gur e seòrsa de dh’fhoirmle (formula) a tha annta ann an òrain luaidh (Éigse VIII: 12; Modern Philology 57: 7):

M’ aonar an eilein na tuinneadh,
Na h-eòin air an tràigh a’ fuireach,
Faodaidh iad sin ’s a bhith tuilleadh.
Chaill mi giamanach a’ ghunna
Dh’ fhàgadh an damh donn air uilinn
’S an ròn liath o bhial na tuinneadh
’S giadh glas a’ gharbhchinn ghuirich,
An eala bhàn as binne luinneag.

168-69. Cf. na sreathan seo san òran air Murt na Ceapaich (1663) aig Ni Mhic Raghnaill (Mac-Mhuirich, An Duanaire, Dùn-Eidin 1868, d. 24):

Dìol na muice duibhe, dòite
Air gach aon a bha mu’n fheòlach.

San innse a tha aig Maclean Sinclair na Gaelic Bards 1411-1715 (1890), dd. 62-65, tha:

Diol na muice duibhe doite
’S na circe fo laimh a chocair’
Air gach aon a dh’ iath mu’n fheolach.

Ann an dàn Eireannach a rinneadh ro 1713 mu ghreigh each a chaidh a lot, tha na sreathan seo (Seán Ó Gallchóir, Séamas Dall Mac Cuarta: dánta, Baile Átha Cliath: Clóchomhar, 1971, d. 54):

Samhail a n-eachra muca dóite,
Tar éis a stróice idir madraibh.

170. shiorra JD. Cf. nota air sr. 105 shuas.

171-173. Tha fearann Achnambreac faisg air Ceann Locha Giorra agus Ceann Locha Gilb, agus b’e caisteal Chàrn Asairidh taigh mòr teaghlach Achnambreac. Mas e àite “Braigh-ghlinne” (JD) idir, is ma dh’fhaodte gur e an t-àite air a bheil “Breglen” no “Bragleen” air na mapaichean, faisg air Gleann Faochain.

[TD 62]

V. Do Lachainn MacGilleathain, Triath Chola

Fhuair mi an t-òran seo an LS an Dr Eachainn Mhic Gilleathain, HM. Is ann air d. 80-81 a sgrìobh e am fear seo, fon cheann-sgrìobhainn “Do Lachin Mac Gillain, Triach Choll”, agus chan eil bun-innse eile againn air. Chuir Alexander Maclean Sinclair an t-òran seo an clò an Clàrsach na Coille (Glasgow: Sinclair, 1881) [CC], d. 218, agus anns Na Bàird Leathanach, leabhar II (Charlottetown P.E.I., 1900) [BL2], d. 169.

Tha An Clar-innse an HM ag ràdh (d. IV) gur i Catrìona NicGilleathain a rinn an t-òran seo, ach b’e Alexander Maclean Sinclair (1840-1924) a rinn an Clar-innse agus chan eil e a’ toirt fianais idir; tha e ag ràdh an CC agus BL2 cuideachd gur i Catrìona a rinn e. Chan eil HM ag ràdh air d. 80 cò rinn e, agus chan eil fianais mhath againn, mar sin, mun ùghdar.

Tha e reusanta Maclean Sinclair a chreidsinn (CC 217) nuair a chanas e gur e cuspair an òrain Lachlann mac Eachainn Ruaidh, Triath Chola, a chaidh a bhàthadh an 1687. Bhiodh e na cheann-cinnidh, gu ìre air choireigin, o bhàs a athar uaireigin roimh 1660, agus faodaidh sinn tuaiream a thoirt gur ann eadar 1670 agus 1687 a rinneadh an t-òran seo, oir tha e cinnteach (o shreathan 207-214 gu hàraid) gur ann do cheannard beò a rinneadh e. Is coltach (sr. 176-177) gu robh Lachlann air a bhith bliadhna air falbh o Chola aig an àm, ach chan eil fianais sam bith agam cuin a dh’fhaodadh sin a bhith: an dèidh 1680 bhiodh e tric gu leòr air falbh à Cola san arm.


178. triul bárd HM. Bhiodh dùil ri lide a bharrachd an seo, a-rèir na meadrachd, agus tha trialladh an CC.

179-181. Bha cliù air Iain Garbh (c. 1596-post 1670), seanair Lachlainn, mar fhear-taice foghlaimte an luchd-ealain: <eng>“a man of intelligence and sound sense. He was also a religious man, and showed his faith by his works. He was temperate in all things, practised the virtues of benevolence and hospitality, and delighted in reading the Word of God” (CG 373).<gai>

182. ‘Lub HM. Leg. An lùb? Cf. EB 191, n. 305.

186. bard HM. Dh’fhaodamaid bàird a leughadh an seo, mar a leugh an sr. 178.

191-206. Bha Lachlann fada na cheannard airm, an dèidh 1681 san Olaind; ach tha fios gu robh e na cheannard sna h-eileanan cho tràth ri 1672 (seall an Roi-ràdh).

195. Is e seòrsa d’iomsgaradh làidir (“emphatic antithesis”) a tha seo, am bàrd ag ràdh gu bheil rud math le bhith a’ cantainn nach eil e dona; no a’ toirt

[TD 63]

cudrom do rud a tha fìor le bhith a’ cantainn nach eil rudan àraid eile idir fìor; cf. sr. 466-473, 814-817 an seo; agus Gàir nan Clàrsach, d. 228.XXIX.

198. Ca fad HM.

204. fod hiui HM. Mu dheidhinn chiallan fiùbhaidh (“saighead” an seo, is dòcha) seall William J. Watson, Bàrdachd Ghàidhlig (Stirling: Learmonth, 1959) [BG], d. 366; EB 162, n. 82.

207. lium Lachlanuch HM, leam an Lachainn sin BL2.

212. Nach curaodh fuochc go clùs HM. Mhol Mghr Coinneach Dòmhnallach dhomh *clùths a sgrìobhadh an seo, facal aig am biodh ciall clùthmhorachd (Dwelly) ach buaidh mhòr aig an fhacal blàths air a chruth, de bhrìgh gu bheil iomsgaradh ga dhèanamh an seo eadar fuachd agus blàths/clùths/clùthmhorachd. Neo mas urrainn sinn clùs a thuigsinn mar iasad on fhacal Beurla “close” bidh ciall an t-sreatha soilleir gu leòr: cha mhilleadh fuachd sam bith am blàth ruiteach a tha na ghruaidh. Thuig Maclean Sinclair an t-sreath mar seo: “Nach ciùrradh fuachd ’g a dhlùths.”

213. rahe HM. Seall Dwelly ràidh, “bòsd”?

217. chuidh HM. Leg. cuibhdhe (Dinneen), gus comhardadh a dhèanamh le Innse?

221. clasichen ga spreaodh HM. Tha a’ chlàrsach “ga spreigeadh ri ceòl” le Eachann Bacach (EB sr. 237), agus a’ phìob ga spreigeadh an Caimbeul, Seann-òrain Innse-Gall I, sr. 983, 1137; TGSI XLVII 398, sr. 26; SGS XI 178, sr. 41; McDonald, Gaelic Words and Expressions, d. 228. San t-sean-bhàrdachd Oiseanach bhiodh clagan “dá spreagadh” (RIA Contributions S: 360.44).

230. Cf. sr. 8.

[TD 64]

VI. Oran do Lachainn MacGilleathain, Tighearna Chola

Tha an teacs an seo air a stèidheachadh air na h-innsean an JM, d. 175-178, far nach eil rann 1 idir; agus an HM, d. 83, far nach eil ach rannan 1 agus 3. Is ann uapa seo a thàinig an innse a tha aig Maclean Sinclair an GB 128 agus BL 51. Tha innse JM an clò an JM2, d. 189.

Rinneadh an t-òran nuair a chaidh Lachlann mac Eachainn Ruaidh, Tighearna Chola, a bhàthadh an abhainn Lòchaidh an Lochabar, am mìos Lùnasdail 1687; is coltach gu robh e air an rathad air ais don arm nuair a thachair e (CG 376; EB 216). Tha ministear Thiriodh is Cola, an t-Urramach Iain Friseal (1647-1702), ag innse dhuinn gum faca Iain Dòmhnallach, seirbheiseach a bha aig Lachlann, bàthadh a mhaighstir bliadhna ro làimh (seall an Roi-ràdh).

Tha JM ag innse dhuinn (d. 175) gur ann “le mairi nichd Illeain a Colla” a tha an t-òran (ged nach eil JM2 ag ainmeachadh bàird sam bith), agus tha HM (d. 83) ag ràdh gu bheil e “le Inghin Lauchin”. Chan fheum eas-aonta sam bith a bhith ann seo, agus is coltach gum b’i bàrd air a robh Màiri nighean Lachlainn NicGilleathain, a’ fuireach an Cola, a rinn an t-òran seo, ged nach eil fiosrachadh sam bith eile agam ma deidhinn, ma bha i ann riamh. Chan eil mi faicinn fianais sam bith airson beachd Maclean Sinclair (GB, BL agus An Clar-innse an HM) gum b’i Catrìona nighean Eòghainn mhic Lachlainn NicGilleathain a rinn an t-òran seo.


231. Nuair a rinn Iain MacGilleain, sgrìobhaiche JM, òran mu bhàthadh eile a thachair an 1809, chuir e an t-aon chiad shreath gu feum ann (JM 61; BL2 47; Eachann Camshron, Na Bàird Thirisdeach, 1932, d. 52).

242. h-achdain JM, fairich JM2.

243. ghaisgich JM. Is tric fuaim -ich air -idh an Gàidhlig Earra-Ghàidheal <eng>(seall Zeitschrift für Celtische Philologie IV: 510.5; Nils Holmer, Studies on Argyllshire Gaelic, Uppsala, 1938, d. 101-102).<gai> Seo am facal a bha aig John Carswell mar gaisgeadh, <eng>“warrior’s prowess, warlike skill” (seall R.L. Thomson [deas.], Foirm na n-Urrnuidheadh, Edinburgh: Scottish Gaelic Texts Society. 1970, d. 215),<gai> agus aig Dwelly mar gaisge. Ma dh’fhaodte gu bheil am bàrd ag ràdh gun tàinig Lachlann, an iuchair a dh’fhosgladh gach glas, a-mach as an abhainn agus e glaiste (ann an dòigh air choreigin) aig a’ bhàs. Tha Mairghread nighean Lachlainn ag ràdh ri Sir Iain Dubhaird (JM 402; BL 191):

Bu tu iuchair nan Gàidheal
Ann an gàradh ’s an dainginn.

[TD 65]

245. tioadh JM.

248. cha be ’tèrm man bhàll HM, cha bi n’eire mun mhàull JM (èireadh JM2).

250. o thraigh JM, go badh HM.

252. B’i Mòr nighean Iain Mhùideartaich (d. 1670), Caiptean Chlann Raghnaill, bean Lachlainn mhic Eachainn Ruaidh (CG 376; EB 218).

253. Dol a ghamharc no giftaodh HM.

255. na Dùchadh JM, do dhùchadh JM2.

259-262. On bhliadhna 1681 bha Lachlann na chaiptean an rèiseamaid Aoidh MhicAoidh, Fear Sgobhairigh (?1640-1692), a bha a’ sabaid san Olaind. Chan eil fiosrachadh agam mu iomairtean an Eirinn, san Spàinn no san Eiphid, ach nuair a chaidh iad do Lunnainn an 1685 fhuair iad urram mhòr (EB 216).

267. Tha maghar a’ ciallachadh <eng>“a fly for sea fishing for saithe. In Eriskay the maghar is made of a white feather or of strong white wool…” (McDonald, Gaelic Words and Expressions [GWE], d. 172).<gai> Mu eachdraidh an fhacail seall Ériu III: 100-101.

270. Ann an sgeulachd Dhiarmaid agus Ghràinne, bha ball seirc air aodann Diarmaid agus b’fheudar dha a chumail am falach, “chionn bean sam bith a chitheadh am ball seirc bhiodh i ann an gaol air” <eng>(J.F. Campbell, Popular Tales of the West Highlands, eagran ùr, leabhar 3, Paisley: Gardner, 1892, d. 56).<gai>

278. Aun am bailtean o na n’gaull JM (bailtean na ’n JM2). Dh’fhaodte gum boin an “o” an seo, chan ann leis na facail, ach leis an dòigh seinn (cf. EB 278).

282. Cf. sr. 23 agus 46.

285. rannadh JM, rinneadh JM2.

286. radh air bhùrn JM (ràdh JM2). Seall GWE 199: ràth, “a raft, an old boat”; Meadhan-Ghàidhlig raith no ratha.

287. Bha Sir Iain, Mac Gilleathain Dhubhaird, mu thimcheall 17 bliadhna dh’aois an 1687 (CG 202).

291-292. Bha an ceangal eadar Lachlann agus Mac Cailein (Gilleasbaig Fionn, bh. 1703) caol gu leòr, seall EB 219. B’e fear de na dreuchdan a bha aig gach Mac Cailein a bhith na fhear-coimhid air caisteal na Carraige an Còmhal <eng>(The House of Argyll and Collateral Branches of the Clan Campbell, Glasgow, 1871, d. 60);<gai> is e Cailean na Carraige a bheirte air an 3mh iarla, bh. 1542 (ibid.,

[TD 66]

d. 37). Thug an Aigeannach “Mac Cailein o Charraig nam bàrr” air an dàrna diùca c. 1730 (Co-chruinneacha Dhan, Orain, &c. &c., Inbhirnis: Friseal, 1821, d. 125). Ach cuimhnich cuideachd gur dòcha gun tàinig na Caimbeulaich do dh’Earra-Ghàidheal an toiseach on cheàrn air a bheil A’ Charraig an Siorramachd Inbhir Air (W.D.H. Sellar ann an Scottish Studies 17: 116; cf. TGSI L: 283-285).

294. shroin JM, phòr JM2. Ma dh’fhaodte gu bheil an t-sròn na shamhla do dh’àrdan, an seo agus sna sreathan a leanas an A. agus A. Macdonald, The Macdonald Collection of Gaelic Poetry (Inverness: Northern Counties, 1911), d. 71:

Gun do chum thu ris dìorras
Gus ’n do dh’ìslich thu shròn.

Cf. cuideachd EB, sr. 12.

303. Charpich JM. Is ionann “Mac Iain on Chorpaich” agus “Mac Iain Abraich”, stoidhle Triath Chola (seall Roi-ràdh); oir is ann an Lochabar a tha a’ Chorpach, agus is ann on ainm Loch Abar a thig am buadhair Abrach.

307. Seo an dithis a lean Lachlann mar Thriath Chola, a mhac, Iain Garbh, agus a bhràthair, Dòmhnall mac Eachainn Ruaidh.


VII. Oran do Lachainn, Triath Chola

Tha an t-aon bhun-innse an HM, dd. 81-83. Is ann uaidh sin, is dòcha, a thàinig an innse aig Raonuill Macdomhnuill, Comh-chruinneachidh Orannaigh Gaidhealach, Duneidiunn: Ruddiman, 1776, d. 297 (seall SGS XII 214-216); agus na h-innsean aig Maclean Sinclair ann an GB 122 agus BL 65. Chuir mi fhìn an clò e an EB 48. Seo a’ cheann-sgrìobhainn an HM, d. 81: “Oran le Lachin Mac Gilleon do thigh Collo rein e do Lachin, triach cholla a bhathigh 1681 -”. Chan eil coltas idir, ge b’oil le Maclean Sinclair (an Clar-innse an HM, d. IV; BL 65), gur e am bàrd seo Lachlann mac Mhic Iain, a rinn àireamh XII an seo uaireigin an dèidh 1715; seall an cnuasachadh an EB l-lii, agus na notaichean air àireamh XII an seo.

[TD 67]

316. blèid HM. Mun fhacal blèid (is e bàird de sheòrsa air choreigin a tha an luchd blèid) seall aiste Iain MhicAonghuis an Seosamh Watson, Féilscríbhinn Thomáis de Bhaldraithe, Baile Átha Cliath, 1986, d. 105-109.

323. Tha “flattering, sycophantic” aig Dwelly air masgulach; ach tha W.J. Watson ga eadar-theangachadh, as a’ Ghàidhlig Chlasaicich, gu “virile” <eng>(Scottish Verse from the Book of the Dean of Lismore, Edinburgh: Scottish Gaelic Texts Society [SGTS], 1937, sr. 1051, 1340),<gai> a bhiodh reusanta an seo agus an sr. 6 shuas cuideachd. Cf. RIA Contributions s.v. masclach.

330. chrannan HM. Is e ainm eile don phìob a tha san fhacal crannan, is dòcha (EB 177-178); is coltach gu bheil crann airson “pìob” aig Donnchadh Bàn an òran a rinn e an 1789 <eng>(Angus Macleod, The Songs of Duncan Bàn Macintyre, SGTS, 1952, sr. 4359).<gai> Ma dh’fhaodte gu robh Lachlann Chola na phìobaire: mar a chunnaic sinn san Roi-ràdh, bha teaghlach Chola cliùiteach sa’ cheòl (cf. sr. 338).

351-390. Mun t-sloinneadh a leanas, agus mu na h-ainmean eile, seall EB 217-221.

365-366. Cf. nota shuas air sr. 252.

381. Cf. na sreathan am Moladh Chinn-tìre (c. 1750, BG sr. 4972-4974):

Nuallan a tonna mar orgain
Teachd leis a’ mhonmhur as binne,
Druim air dhruim a’ ruith a chéile…

B’e a’ chiall a bha aig druim ar d(h)ruim sa’ bhàrdachd Chlasaicich “an dèidh a chèile” (Láimhbheartach Mac Cionnaith, Dioghluim Dána, Baile Atha Cliath, 1938, d. 552), air neo “heap on heap” <eng>(Watson, Scottish Verse, sr. 776).<gai>

396. theid a foid fharis HM. Dh’fhoighnich an Dr I.L. Caimbeul, an litir thugam, nach ann air seanfhacal a tha sr. 395-396 air an stèidheachadh.


VIII. Iorram do Iain Gharbh, Triath Chola

Tha dà bhun-innse air an òran seo ann, HM d. 78-79 agus JM d. 153-155, is gun fear seach fear dhiùbh ag ainmeachadh a’ bhàird. Is e tiotal HM “Iram do Iain

[TD 68]

Garbh Triach Choll” agus sgrìobh Iain MacGilleain an JM “Oran do Mhachd Illeain Dubhairt.” An HM tha na rannan seo: 1, 3-13, 17; an JM tha 1-4, 7, 8, 6, 10, 9, 5, 14, 16, 12, 15; tha mi a’ leantainn HM an seo mar as trice, cho fada is a thèid e, agus JM airson nan ceithir rannan eile. Chaidh an t-òran a chur an clò (leis na rannan uile) à HM agus JM ann am Mac-Talla III. 11, d. 8, 15 September 1894, agus chan eil an t-Urramach Alexander Maclean Sinclair ag ràdh gum b’e esan a chuir ann e; ach chuir e an clò a-rithist e an TGSI XX: 10 (am pàipear air a bheil an dàta 12 December 1894) agus am BL (1898) 263.

Rugadh Iain Garbh, mac do Lachlann mac Eachainn Ruaidh, c. 1670, agus lean e athair mar Thriath Chola an 1687. Is coltach gu robh e fhathast na oileanach an Dùn Eideann, agus air 10 December 1688 bha e na sheasamh air an t-sràid ag amharc air ùpraid a dh’èirich, is gun làmh idir aige ann. Is coltach gun deach Iain Garbh a mharbhadh le spealg de ghrenèad a thilg saighdear. Mun eachdraidh seo uile seall an Roi-ràdh, dd. xxxiii-xxxiv.

Chan eil e buileach cinnteach gu bheil an t-òran seo a-mach air a’ mharbhadh sin a-mhàin. Mar a tha e anns an teacs againne (teacs aontaichte o HM agus JM), shaoileadh duine gu bheil sreathan 399-428 a’ moladh duine a tha beò (agus a tha air tì dhol air turas mara, sr. 399-404), agus na sreathan mu dheireadh a’ moladh duine mhairbh. Bhiodh an dà thaobh seo mar an ceudna fhathast ann ged a chleachdaimid teacs HM a-mhàin, no teacs JM a-mhàin. Ach dh’fhaodte gur e an turas a tha an sr. 399-404 turas an adhlacaidh, a ghiùlaineadh corp Triath Chola don uaigh. Mas ann mar sin a tha, faodaidh sinn gabhail ris gur ann mu bhàs Iain Ghairbh a rinneadh an t-òran seo.

Aig toiseach an òrain an JM sgrìobh Maclean Sinclair “(See Red Book. page 204)”. Seo iomradh air HM (a bha ruadh no dearg uair, is coltach), far a bheil na h-àireamhan “78” agus “204” air an sgrìobhadh air an aon duilleig (cf. EB 132).


399. Tha am bàrd a’ bruidhinn air a’ ghaoith (no air an aimsir gu coitcheann?), mar a tha bàrd eile an 1715 an Comh-chruinneachidh Raonuill Mhicdhomhnuill (1776), d. 68, rann VII:

Re là cas ’s i tighinn gailbheach,
Nuair a dh’èireadh i garbh ort
’S tu gun dìobradh an t-anbharr m’a bòrd.

410. ghrein ora JM; ghrèin (gun oirr idir ann) HM.

414. Mic HM, A Mhichd JM. Seo Lachlann mac Eachainn Ruaidh agus a bhean, Mòr (CG 376), agus is ann mu Mhòr a tha sr. 422 cuideachd.

416. Tha am bàrd an seo a’ bruidhinn ris an lànain, ged is ann umpa a bha e a’ bruidhinn an sr. 414-415; tha atharrachadh pearsa mar seo cumanta an òrain na Gàidhlig (seall Celtica 21: 377, agus cf. sr. 506-507, 692-697n., 888-890).

[TD 69]

420-421. Re nighan Mhic Leod HM, Ri nighin Mhichd Cleoid JM. Is e Eachann Ruadh, seanair Iain Ghairbh, am “MacEòin” an seo; b’i màthair mhàthar Iain Ghairbh Mòr nighean Ruairidh Mhòir, Mac Leòid (bh. 1626); seall The Clan Donald III, d. 232.

422. deo-mhna on JM, deodh o n HM.

424. neo ghaunn JM, na lorg HM.

428. Mun chiall “cùirt” no “comhairle” aig an fhacal cnoc seall Alexander Carmichael, Carmina Gadelica: Ortha nan Gaidheal, leabhar II (dara h-eagran, Edinburgh: Scottish Academic Press, 1972), d. 247, no 253.

429. Is dòcha gur e an tànaistear Dòmhnall mac Eachainn Ruaidh (a rugadh an 1656): bha e na thaoitear fad greis aig Iain Garbh, mac a bhràthar (CG 377).

432. Seo Sir Iain, Tighearna Dhubhaird (c. 1670-1716), agus am bàrd ag aideachadh, is coltach, gur uachdaran e air teaghlach Chola.

439. luthadh JM. Mu chiall an fhacail seo, a tha faisg air lùbadh, seall BG, d. 375.

441. Is e an caisteal seo, is dòcha, Pàileis na Naomh-chroise an Dùn Eideann, far an deach Iain Garbh a mharbhadh.

449. diubhalas gort HM; diubhaltas goirt BL.


IX. Oran do Dhòmhnall MacGilleathain, Tighearna Chola

Fhuair mi an t-òran seo an LS Iain MhicGilleain, MG15G/2/1 [JM], a thug e leis do Nova Scotia an 1819, d. 324-328; chan eil bun-innse eile ann. Chuir Iain MacGilleain an clò e na leabhar fhèin, Orain Nuadh Ghaedhlach (Duneudainn: Meinnearach, 1818) [JM2], d. 225, mus deach e do Nova Scotia, agus chuir Maclean Sinclair an clò e na Gaelic Bards 1411-1715 (1890) [GB], d. 134, agus anns Na Bàird Leathanach, I (1898) [BL], d. 57.

[TD 70]

Sgrìobh JM seo os cionn an òrain: “Oran do dh Eachunn Machd Illeain, Tighearna Cholla, n’uair a bha e dol do Dhuneidein, agus na Caimbelaich a suidheachadh, fherrinn Mhichd Gilleain, le Catrine nic Illeain. Air bfounn. Cumhadh fhear Iola.”

Mar a chunnaic Maclean Sinclair (BL), tha seo doirbh gabhail ris. Mar as soilleir on Roi-ràdh an seo, bha Eachann Ruadh, Triath Chola, marbh ro 1660 (N&Q XXVII: 17, n. 18) agus fada mun do thòisich “suidheachadh” nan Caimbeulach air Muile. Fhuair na Caimbeulaich cead sin a dhèanamh ann an 1674 (CG 375). Agus bha Muile gu daingeann aig Mac Cailein mun tàinig an t-ath-Eachann na thriath Chola (an 1717, dh’fhaodte, no an 1729), Eachann mac Dhòmhnaill mhic Eachainn Ruaidh. Is ann timcheall air 1710 a rinn Catrìona nighean Eòghainn àir. XI, agus is ann c. 1730, is coltach, a rinn i àir. XIV. Tha e ciallach, ma tha, fo bhuaidh sr. 462-463 gu h-àraid, a thuigsinn gun do rinn an sgrìobhaiche mearachd nuair a sgrìobh e “Eachunn” san tiotal sin shuas, gum bu chòir dha “Dòmhnall” a sgrìobhadh. Bha Dòmhnall mac Eachainn Ruaidh a’ riaghladh Chola an dèidh 1692 nuair a chaidh Mac Gilleathain (Sir Iain, tighearna Dhubhaird) air fògradh don Mhòr-roinn: thill Sir Iain gu Lunnainn an 1703, ach cha robh e tric air ais sa Ghàidhealtachd gus an do thòisich Ar-a-mach 1715 (CG 224-9). Ged nach eil fios carson a bha Dòmhnall a’ dol do Dhùn Eideann (cf. sr. 472), no cuin, bhiodh e reusanta tuaiream a thoirt, a-rithist air bun sr. 462-463, gur ann c. 1695 a chaidh an t-òran seo a dhèanamh dhà-san: ach chan eil ann sin ach tomhas. <eng>Seall cuideachd Allan I. Macinnes, Clanship, Commerce and the House of Stuart, 1603-1788, East Linton: Tuckwell, 1996, dd. 39, 106.<gai>


452. ùra JM, Iùra JM2. Fhuair na Caimbeulaich seilbh laghail air Diùraigh tràth san 17mh linn <eng>(A. agus A. Macdonald, The Clan Donald [CD], II, Inverness: Northern Counties, 1900, d. 580).<gai>

461. Iomradh, is dòcha, air a’ cheangal a dh’ath-nuadhaicheadh an ceann-cinnidh dà uair sa bhliadhna, mun Chaingis agus mun Fhèill Màrtainn, nuair a reicte na cìsean agus a leithid; seall T.C. Smout, A History of the Scottish People (Fontana, 1972), d. 129-132. Ach ma dh’fhaodte gu bheil ceangal eadar Chola agus Mac Cailein ga dhèanamh an seo (seall sr. 465); thàinig Cola fo smachd nan Caimbeulach an 1679 (CG 376).

462. Am b’fheàrr stàid (staid JM) a leughadh <eng>(cf. John Dwyer, R.A. Mason agus A. Murdoch, New Perspectives on the Politics and Culture of Early Modern Scotland, Edinburgh: Donald, 1982, d. 85)?<gai>

463. Mun fhacal seo an seo (agus cf. sr. 499) seall EB 209.

466. cumhadh fhear JM, cumhadh fear JM2. Tha am bàrd a’ smaoineachadh, is dòcha, air na thachair an Ile eadar 1608 agus 1615, nuair a dh’fhògair na

[TD 71]

Caimbeulaich Clann Iain Mhòir (Dòmhnallaich) a-mach as an eilean agus a ghabh iad fhèin seilbh air <eng>(CD II 582-600; Stevenson, Alasdair MacColla, d. 26-47; W.D. Lamont, The Early History of Islay, Dundee, 1966, d. 48-61);<gai> agus cuideachd air 1627, nuair a fhuair Sir Iain Caimbeul, Fear Chaladair, a’ chuid as motha de na fearainn a bha aig Clann Ghilleathain an Ile <eng>(Scottish Historical Review [SHR] LVI: 37).<gai>

466-470. Eisimpleir math den “emphatic antithesis” aig Seumas Ros (Éigse VIII: 13; cf. nota 195 shuas).

474. i.e. duine a bhiodh cho spìocach (sgrubaire) is nach pàidheadh e a chuid nuair a bhiodh cuideachd ag òl mu bhòrd (clàr) an taigh sheinnse. Seall BG, d. 385; EB, d. 239.

484. Cùinnish JM, Cuimhnis JM2. Ged a tha Cuibhnis am Muile, bha e na chuid de dh’fhearann Triath Chola on chiad uair a tha sgrìobhainnean againn mu Chola, agus b’ann le Cola a bha eilean Rum cuideachd (CG 367; cf. Roi-ràdh an seo, agus SHR LVI: 37).

485. go beagnich JM. Tha Dòmhnall MacAmhlaigh ag innse dhomh gun cluinnear gu beaganaich, ach nas trice air bheaganaich no ach beaganaich, an Gàidhlig Bheàrnaraigh Leòdhais; tha Iain MacAonghuis a’ cur gu beagnaich gu feum ann an aiste (Seosamh Watson, Féilscríbhinn Thomáis de Bhaldraithe, Baile Átha Cliath, 1986, d. 105): “Bha an rann sin, anns na dearbh bhriathran gu beagnaich, air a aithris san Eilean Sgitheanach.” An seo, is dòcha, tha am bàrd ag aideachadh nach eil Cola agus Cuibhnis fhathast buileach an làmhan Dòmhnaill, gu bheil ùghdarras air choreigin aig Mac Cailein orra.

494. aobhi JM, aobhaidh JM2.

497. Sheal mo’m JM. Mun chruth seo seal mun (an sr. 539 cuideachd) seall EB 268.

499. onair s’ bo JM, onair, ’s bu JM2.

506-507. seall an nota air sr. 416 shuas.

510. deorin JM, deòran JM2. Cf. nota air sr. 9-10 shuas.

512. teoghaish JM, teòghas JM2. Sean-Ghàidhlig tegdais, “taigh”, Dwelly teaghas; an dàn an Alexander Cameron, Reliquiae Celticae [RC] II, gheibhear an abairt ann sa nteaghuis mhoir (d. 321, sr. 18).

520. Mun fhacal bìnne seall Éigse XXIV (1990): 142-143.

[TD 72]

526. Bhàsaich Lachlann, Fear Bhròlais, an 1686 (CG 466-7; EB 260).

528. Is e ainm eile air Clann MhicGilleathain Locha Buidhe a tha ann an Clann Mhurchaidh na Maighe. Chan e gu robh Murchadh na cheann-cinnidh nuair a rinneadh an t-òran (is e Eachann a bha na cheann-cinnidh eadar 1670 agus 1705, seall CG 263-4), ach gu robh Murchadh cumanta mar ainm a-measg na fine sin fad linntean. B’e a’ Mhagh, aig ceann Locha Buidhe am Muile, an caisteal aca. Cf. Murchadh na Maighe an òran eile à làmh-sgrìobhainn JM, ann am BL, d. 181, sr. 7. Ann an 1690 b’fheudar do dh’Eachann, fear Loch Buidhe, caisteal na Maighe a thoirt do Mhac Cailein, a chuir gearasdan air fo cheannas Fear Bhràigh Ghlinne (CG 264; cf. sr. 172 an seo).

530. Seo an duine, gun teagamh, aig a robh seilbh a-nise air a’ Chùil an Ile (seall W+P 68), ge be cò bha ann. Tràth san 17mh linn, mar a chunnaic sinn, bha a’ Chùil aig Gilleathain MacGilleathain, bràthair Eachainn Oig, tighearna Dhubhaird (d.c. 1633); seall nota air sr. 87 shuas.

534-535. Mu chuibhle an fhortain sa bhàrdachd seall Iain Latharna Caimbeul, Orain Ghàidhealach mu Bhliadhna Theàrlaich (Dùn Eideann: Comunn Litreachas Gàidhlig na h-Alba, 1984), d. 3, n. 2. Tha i sa bhàrdachd Gàidhlig cho tràth ri 1660 co-dhiù (OIL, sr. 910). Cuir na sreathan seo an coimeas ris an òran aig Mairghread nighean Lachlainn an Gàir nan Clàrsach, d. 212-214.

537. Mun fhacal caoin, an ceart-aghaidh ascaoin, seall EB 222.

[TD 73]

X. Cumhadh do Sheumas MacGilleathain, a fear fhèin

Chan eil ach an t-aon bhun-innse ann, am fear a tha an JM 321-324, agus chuir Maclean Sinclair an clò e an Clàrsach na Coille (1881) [CC], d. 220, agus am BL 62. Chuir Meg Bateman an clò e an Catherine Kerrigan, An Anthology of Scottish Women Poets (Edinburgh University Press, 1991), d. 66. Seo a’ cheann-sgrìobhainn an JM: “Cumhadh do dh’Eobhan Machd Illeain a fear fhein leish an te chianta.” Ach tha e soilleir o shr. 563 gum b’e Seumas a ainm. Cha do lorg mi fiosrachadh sam bith ma dheidhinn, agus mar sin chan urrainn dhomh dàta sam bith a chur air a’ chumha seo.


561. i.e. tha thu cho iochdmhor, tròcaireach, is nach bi do shonas, no d’àilgheas, fhèin idir cho cudromach ris an tròcair a nì thu air daoine eile (?).

567. Is coltach gur ionann feuch an seo agus feuchainn a tha gnàthach. Cf. faic (an ionad faicinn?) an sr. 884; agus ràit agus ràitinn (sr. 903 an seo) air son ràdh (e.g. Angus Macleod, The Songs of Duncan Bàn Macintyre, SGTS, 1952, d. 451-452, n. 1004).

576. O na JM. An àiteachan air taobh an iar-dheas na Gaidhealtachd bhiodh on a a’ ciallachadh nuair a <eng>(e.g. Nils M. Holmer, The Gaelic of Kintyre, Dublin Institute for Advanced Studies, 1962, d. 137, § 39, sr. 4, 10).<gai>

582. Mun ghràmar annasach an seo seall Iain Dubh (Obar-Dheathain: An Clò Gàidhealach, 1994), d. 47; agus sr. 942 an seo cuideachd.

591. ghealadh JM; i.e. dhealaicheadh. Dh’fhaodamaid dheal’cheadh a sgrìobhadh.

601. na clàri JM. Cf. EB 174, n. 145. Tha clàraidh na bhuadhair an sr. 851.

610-617. Tha an rann seo an òran eile, cumha do thànaistear Dòmhnallach a chaidh a mharbhadh latha Raon Ruairidh, seall Alexander agus Donald Stewart, Cochruinneacha Taoghta de Shaothair nam Bard Gaëleach [S], Duneidin: Stiuart, 1804, d. 98. Tha innsean air an aon òran an trì de làmh-sgrìobhainnean MhicLathagain an Oilthigh Ghlaschu (LSS 73, 137, 152) agus fear an LSS Alexander Irvine an Oilthigh Dhùn Eideann (LS B, d. 123), agus an rann seo annta uile. Ma dh’fhaodte, ma tha, gur ann san òran sin a thàinig an rann gu bith, agus gun do ghabh a’ bheul-aithris ris mar chuid de dh’òran Chatrìona.

Tha cuid de dh’innsean an òrain sin mu Raon Ruairidh a’ tòiseachadh:

[TD 74]

Och is och, gur mi an t-Oisean
Ann an coltas Mhaol Ciarain…

(S 96). Tha Maol Ciarain san òran againne cuideachd (sr. 628). Ged a bha am filidh, Ó Maoil Chiaráin, beò san 16mh linn (saoilear), agus ged a gheibhear Maol Ciarain tric anns a’ bhàrdachd an dèidh 1700 mar shamhla air an uaigneas (seall EB 239), cha do lorg mi eisimpleir a tha, le cinnt, nas tràithe na am fear seo mu Raon Ruairidh (1689).


XI. Oran do Dhòmhnall MacGilleathain, Tighearna Chola

Is e an t-aon bhun-innse air an òran seo am fear a tha an JM, d. 317-321; ach tha e an clò cuideachd, le atharrachaidhean, an JM2 221, GB 131 agus BL 54. Is dòcha gur ann à BL a thàinig an teacs a tha an clò an Donald Thomson, Gaelic Poems for Interpretation (Inverness, 1959), d. 84, agus an Lachlainn Dick, Bàrdachd gu a Mìneachadh (Inbhirnis, 1972), d. 100. Tha a’ cheann-sgrìobhainn an JM a’ tòiseachadh mar seo: “Oran do dh Eachun Machd Illeain, Tighearna Cholla, le Catrine nichd Illeain, na mar cho ainm, Catrine nighean Eobhain mhic Lachuin, air dha fàgal ri port, aunn an Tirreadh.” Ach tha e soilleir, o shr. 690 agus eile, gur e Dòmhnall mac Eachainn Ruaidh (1656-1729) cuspair an òrain; lean e mac a bhràthar, Iain Garbh, mar cheann-cinnidh nuair a chaidh esan a mharbhadh an December 1688 (CG 377). Is ann eadar 1689 agus 1729, mar sin, a rinn Catrìona an t-òran seo.

Sa cheann-sgrìobhainn sin, cuideachd, tha sgrìobhaiche JM a’ gabhail sr. 634, 644 dìreach mar a tha iad, gun do dh’fhàg Dòmhnall mac Eachainn Ruaidh am bàrd ri port an Tiriodh; tha sr. 658 a’ cuideachadh ris an tuigsinn sin. Tha Maclean Sinclair a’ cur nam faclan seo a bharrachd ris a’ cheann-sgrìobhainn: “Nuair a rainig e-fein a null chuir e a bhàta agus a ghillean ga h-iarraidh-se. Mun do thill am bàta bha ’n t-oran so aice air a dheanamh.” Chan eil fhios agam càite an d’fhuair e sin. Ach chan eil e idir cinnteach, na mo bheachd-sa, gur e sin a’ chiall a bha aig a’ bhàrd, nach eil na sreathan sin meataforach, agus nach e an ciall gun do bhris Dòmhnall dùil air choreigin a bha aice. An dàn Chlasaiceach on 15mh linn thàinig mi air re port is e a’ ciallachadh, dh’fhaodte, rudeigin car coltach ri “air a dhùnadh a-mach” (Lambert McKenna, Philip Bocht Ó hUiginn, Dublin, 1931, d. 76, sr. 28a).

Tha sr. 654-657 a’ bruidhinn, is coltach, air Mac Gilleathain agus a bhean a’ tighinn a thadhal air Dòmhnall. Rugadh Sir Iain, an 19mh Tighearna Dhubhaird (Mac Gilleathain), c. 1670, agus phòs e Màiri Nic a’ Phearsain ann

[TD 75]

an 1695 (a-rèir an Argyll: Inventory 3, d. 142). Rugadh am mac, Eachann, an November 1703, agus an dèidh sin is ann an Lunnainn a bha iad a’ fuireach, ged a thigeadh iad do dh’Albainn an-dràsda agus a-rithist (CG 226). Eadar 1707 agus 1718 bha am mac, Eachann, a’ fuireach an Cola fo chùram Dòmhnaill mhic Eachainn Ruaidh (CG 236). An 1715 agus 1716 bha Sir Iain air Galltachd is e an sàs an ar-a-mach 1715, agus is ann an sin a chaochail e an 1716. Mar sin, bhiodh e reusanta gabhail ris gur ann eadar 1707 agus 1715 as dualaiche a rinneadh an t-òran seo. Is e an t-aon duilgheadas leis seo am facal òig an sr. 642: bhiodh Dòmhnall 51 bhliadhna dh’aois an 1707.

Tha iomradh air bàrdachd Bheurla a’ moladh Dhòmhnaill mhic Eachainn Ruaidh ann an Turas James Boswell <eng>(Boswell’s Journal of a Tour to the Hebrides with Samuel Johnson, Ll.D., eag. Frederick A. Pottle agus Charles H. Bennett [Boswell], London: Heinemann, 1936, d. 276).<gai>


639. a snamh JM.

646. Bha chridhe JM, Bha mo chridhe JM2.

654. n’ cobhartach JM, JM2, chobhartach GB, BL. Chan eil fhios agam an e cruth a tha seo a tha air a stèidheachadh air an fhacal cobhair, no air cofhurtachd. Tha am bàrd a’ bruidhinn, is coltach, air Mac Gilleathain mar dhuine a bheireadh cobhair no cofhurtachd do Thriath Chola.

659. fhacha mi air JM, fhaca mi gainne air JM2.

661. Spàinn air na buird JM2.

666. Sa Thighearn o Cholla JM, ’S a Thighearna òig Chola JM2.

672-689. Is coltach gu bheil am bàrd a’ moladh an dà bhean chèile a bha aig Dòmhnall. Phòs e an toiseach Iseabal, nighean Ruaidhri MhicLeòid, Fear Talasgair (sr. 685), agus a-rèir na beul-aithris thachair am pòsadh sin roimh 1675 (CG 377-378). Tha Nicholas Maclean-Bristol ag ràdh rium gum b’ann an 1702 a phòs Dòmhnall an dara bean, Mòr nighean Tormaid MhicLeòid Bheàrnaraigh (bh. 1705), agus b’i a màthair-se Catrìona nighean Shir Seumais Mhòir (bh. 1678), Mac Dhòmhnaill Shlèite. Is tric iomradh air an Tùr (Shlèiteach), mar a tha ann an sr. 675, nuair a bhios bàrd a’ moladh duine de theaghlach Shlèite (e.g. OIL sr. 105, 1602, 2482).

674. eirne JM, èirn JM2. Seall eirneadh, s.v. “gift” am faclair Armstrong; Meadhan-Ghàidhlig érned, “giving, paying”.

675. Ri ciall a dhol an seo cuir an coimeas an dòigh a bheil thèid ga chur gu feum ann an Uilleam Mac Mhathain, An Clàrsair Dall (SGTS, 1970), sr. 925, 942, 949, 970.

[TD 76]

692-697. Atharrachadh pearsa an seo, gun teagamh (seall nota air sr. 910-911; Celtica 21: 377): chan ann ri Dòmhnall, a rugadh an 1656, a tha am bàrd a’ bruidhinn ach ri athair (sr. 695), Eachann Ruadh (bh.c. 1655). Air 20 Faoilteach 1646 sgrìobh Montrose fhèin o Shrath Eireann gu Iain Garbh (c. 1596-post 1670) a’ toirt taing dha air son a chuideachaidh, agus gu h-àraid air son a chuid mhac a chur thuige an seirbheis an rìgh (seall an Roi-ràdh). Tha e soilleir o na sreathan seo gu robh Eachann Ruadh an arm an rìgh Latha Inbhir Lòchaidh (2mh Gearran, 1645).

700. Nuair a chaochail Dòmhnall mac Eachainn Ruaidh an 1729, bha a mhac, Eachann (d. 1754), an ceannas Chola cheana, is dòcha o 1717 (seall Roi-ràdh).

706-721. Tha e cumanta gun crìochnaich pìos bàrdachd le guidhe air son an oighre (mar a tha againn an seo an sr. 698-705; cf. EB, d. 24), no le moladh do bhean a’ churaidh (seall an Roi-ràdh). Ach an seo tha Appendix no leasachadh ùr againn, dà rann a’ caoidh triùir eile, fear dhiubh Lachlann mac Eachainn Ruaidh, bràthair a’ chuspair, agus cuspair àireamhan V-VII an seo. Chaidh Lachlann a bhàthadh an abhainn Lòchaidh (sr. 710) an 1687. Chaochail Lachlann MacGilleathain, an dara Fear Bhròlais, an 1686, agus Lachlann, an treas Fear Thorloisg, an 1687 (sr. 712, 717; seall BL 226). Tha iomradh air “bàs nan triùir Lachainn” sin an òran eile an EB, sr. 1139.

709. Cuir an t-sreath seo an coimeas ris na sreathan seo le Mairghread nighean Lachlainn, is i a’ bruidhinn ri Sir Iain Dhubhaird (JM 402):

Sdu gu ’m b’ urin a sthìth dhoibh,
Dhanain mi-ruin Mhichd Callain.

711. Dh’fhaodte gu bheil bòrd an seo a’ ciallachadh rud coltach ri “taca” no “tacking”, rud a bu toigh le fear bàta siùil a dhèanamh mar spòrs. Cf. Watson, Mary Macleod, d. 111; Caimbeul, HF II, sr. 1463: Chuir i bòrd far long Mhic Coinnich.

712. sa n’inish JM, san Innis JM2. Tha (an) Innis/innis a’ ciallachadh “an uaigh”, is coltach; seall nota air sr. 114 shuas, agus cf. sr. 894 shìos.

719. Cf. Tocher 34: 234, sr. 10.

[TD 77]

XII. Ascaoin Molaidh na Pìoba

Tha ceithir innsean den dàn seo agam, trì dhiubh a sgrìobh Uilleam MacMhurchaidh an Cinntìre c. 1750, agus am fear an HM 42-43. De na trì a sgrìobh MacMhurchaidh, tha fear dhiubh san t-seann sgrìobhainn Ghàidhealach (LS 72.2.15 san Leabharlann Nàiseanta [N], d. 7) agus chaidh fear eile (LS 73.2.2, d. 62) a chur an clò an Alexander Cameron, Reliquiae Celticae, II, d. 340-341. Tha innse HM an clò, air atharrachadh, an GB 126 agus am BL 69. Gheibhear fios air na h-innsean an EB (d. 138, 221), far an do chuir mi deasachadh air an dàn air d. 54, a’ leantainn teacs N mar as trice, mar a tha mi an seo. Is ann air teacs an dàin seo ann an N a tha còmhdach cùil an Checklist againn air a stèidheachadh <eng>(C. Ó Baoill agus D. MacAulay, Scottish Gaelic Vernacular Verse to 1730: a Checklist, Aberdeen, 1988).<gai>

Tha N agus làmh-sgrìobhainn eile le MacMhurchaidh a’ toirt “Eascaoin molaidh na pibadh” air an dàn, agus tha e soilleir gur e freagairt, dìreach no neo-dhìreach, a tha ann don dàn Moladh na Pìoba a rinn Gilleasbaig na Ceapaich (bh. 1682; sr. 722), a tha an Gàir nan Clàrsach, d. 160. Leughar san aiste “Niall Mòr MacMhuirich” aig Derick S. Thomson (TGSI XLIX 9-25) gun do thòisich deasbad nam bàrd le càineadh a rinn Niall Mòr (ro c. 1630) air a’ phìob; fhreagair Gilleasbaig e le Moladh na Pìoba. Rinn Iain mac Ailein (bh. 1741), am bàrd mòr Leathanach, Moladh do dh’Fhear na Ceapaich is don Phìob (HM 17-18; EB 303), agus is e beachd sgrìobhaiche HM gur ann mar fhreagairt do dhàn sin Iain mhic Ailein a thug Lachlann mac Mhic Iain a fhreagairt (ascaoin na cùise) san dàn seo, uaireigin an dèidh 1715, mar a tha sr. 774 a’ sealltainn (cf. TGSI XLIX 20-21).

Tha HM agus LS 14951 san Leabharlann Nàiseanta (fear eile de theacsan MhicMhurchaidh) ag innse dhuinn gur e Lachlann mac Mhic Iain a rinn an fhreagairt seo. Tha e doirbh a bhith cinnteach cò e seo, no an e an t-aon bhàrd, Lachlann MacGilleathain, a rinn àireamh VII an 1687 (seall EB l-lii). Ach tha Nicholas Maclean-Bristol den bheachd gur e mac a bha an Lachlann an dàin seo do Dhòmhnall mac Eachainn Ruaidh (1656-1729), Triath Chola. Mar a chunnaic sinn san Roi-ràdh, bha an stoidhle Mac Iain, no Mac Iain Abraich, air Triath Chola: bhiodh e nàdarra, mar sin, “mac Mhic Iain” a thoirt air a mhac (seall an tiotal a tha air àireamh III an seo). Seo am fiosrachadh a fhuair mi o Nicholas:

Rugadh Lachlann mac Dhòmhnaill mhic Eachainn Ruaidh (i.e. am bàrd) an dèidh 1702, oir is e sin a’ bhliadhna an do phòs a athair Mòr NicLeòid, an dara bean aige. Tha “A Seneachie” ag ràdh (d. 312) gum b’e Lachlann mac Dhòmhnaill mhic Eachainn an 12mh ceannard a bha air Cola (eadar a bhràithrean Eachann agus Uisdean), ach is coltach nach eil sin fìor. Tha pàipearan a’ toirt “Lachlan Maclean of Cliad” air. Phòs e Catrìona, nighean Fir Bhròlais (cùnnradh pòsaidh 1730; CG 377), agus is ann dhise a rinn Catrìona nighean Eòghainn àireamh XIV an seo. Thug a bhràthair Eachann (c. 1690-1754) uaidh, gu laghail, a chòir-bhreith do dh’oighreachd Chola na thiomnadh (a chaidh

[TD 78]

a dhaingneachadh air 15 Màrt 1755, <eng>seall an Commissariot Record of the Isles: Register of Testaments 1661-1800, Edinburgh: Scottish Record Society, 1902, d. 7),<gai> agus lean Uisdean mar Thriath Chola an 1755. Ma dh’fhaodte gun do rinneadh sin de bhrìgh gur e duine “neònach” a bha ann an Lachlann, am beachd Eachainn co-dhiù: bha Lachlann ag obair airson Prionnsa Teàrlaich an 1745 agus sgrìobh Eachann gu robh e <eng>“of a very idle, odd character”. Thuirt Dòmhnall (bh. 1774), mac Uisdein, ri James Boswell (a bha an Cola an 1773) gur e “a pretty fellow, and a poet, though very wild” a bha an Lachlann (Boswell’s Journal of A Tour to the Hebrides, deas. F.A. Pottle agus C.H. Bennett, London, 1936, d. 279).<gai>

Shiubhail Lachlann an 1763, agus tha e glè reusanta, nam bheachd-sa, a ghabhail ris gum b’e a rinn an t-òran seo. Agus tha Nicholas a’ smaoineachadh cuideachd gur dòcha gur e seo an Lachlann d’an deachaidh dà aoir gun urrainn a dhèanamh, a chuir Uilleam MacMhurchaidh na LS 73.2.2, d. 43. Tha an dà aoir air an deasachadh an seo ann an Appendix III.


724. chionn os cionn don chruinne don cheol N, Chionn do na chuol u do cheòl HM, A chionn do na chruinich don cheol 73.2.2.

731. Theirear beid ris an “leaba” san fheur a bhios aig maigheach (TGSI XLVIII 364) no aig luch (TGSI XXIX 32); cf. leid agus seid an TGSI XXXVII 33.

749. Is e facal tarcaise air son na pìoba a tha ann am maidearlach, air a stèidheachadh air maide. Ann am Moladh na Pìoba tha “An ionnstramaid maide nach mór” (EB 303, sr. 27). Cf. cnámharlach an Gàidhlig na h-Eireann (agus cnàmhlach an faclair MhicEachainn), “skeleton”. Cf. cuideachd crannanan, “pìoban”, an sr. 330 an seo.

751. Cuir gràmar ga an seo an coimeas ris an t-sreath seo à Derick S. Thomson, The MacDiarmid MS Anthology (SGTS, 1992), sr. 1457 (cf. BG, sr. 1425):

Sruth ga chaisid cha chùm air ais mi.

758. Ann an litir a choir e thugam an 1989 tha Keith Sanger a’ sgrìobhadh: <eng>“As salt is hygroscopic it would have been used in the bag seasoning to absorb moisture, replaced in more recent times by honey or treacle. I suspect from accusations of a rancid smell that they also used butter or tallow to seal the pores of the bags. My grandfather’s generation used egg white, uncooked; today thank God we have sweet-smelling wallpaper size.”<gai>

[TD 79]

759. Tha a’ chiad dàn anns an deasbad seo, Seanchas na Pìoba o Thùs le Niall Mòr MacMhuirich, a’ tòiseachadh mar seo (TGSI XLIX 21):

Eatroman muice o hó,
Air a shéideadh gu h-an-mhór,
A’ cheud mhàla nach raibh binn
Thàinig o thùs na dìlinn.

769. mein N; ciol míon (?) HM. Chan eil e idir soilleir dè tha mion a’ ciallachadh an seo: facal ùr air son “minim” chiùil, dh’fhaodte (EB, d. 225-226), no cruth air choreigin o mionach, “caolain” na broinne.

774-777. A-rèir seo, theich pìob Mhic Gilleathain o chath Shliabh an t-Siorraim (13 November 1715). Bha balach beag a’ giùlan na pìoba air son a’ phìobaire, ach theich am balach nuair a chuala e na gunnachan. Sin an sgeulachd a tha aig HM (d. 43) co-dhiù, ach tha HM ag ràdh gum b’e Conduiligh MacRaing (cf. sr. 780) am pìobaire an là sin. Tha Keith Sanger, ge tà, ag innse dhomh ann an litir (1989) gu bheil sgrìobhainn san Oifis Chlàrachaidh an Dùn Eideann a’ comharrachadh nach robh Conduiligh aig a’ chath. Is ann mu dheidhinn gèilleadh nan arm an dèidh Shliabh an t-Siorraim a tha an sgrìobhainn (SC54/22/51), agus fo “Kilbrenan, Torloisk” tha i ag ràdh: <eng>“Clandullie McCraing, was not in the rebellion and Hector McCraing his son, who confesses he was in the rebellion”.<gai> Chan eil seo a’ toirt pìobaire air fear seach fear dhiubh, ged a tha pìobairean eile air an aon liosta, e.g. “Angus roy McDonald the pyper at Arnabost in Coll”.

784. Mar a tha Keith Sanger ag innse dhomh na litir, tha “Patrick M‘Neill roy pyper John M‘William pypar” air liosta (29 Lùnasdal 1674) de “reubalaich” an aghaidh an rìgh (agus Mhic Cailein) a b’fheudar nochdadh an Inbhir Adhra <eng>(John Cameron, The Justiciary Records of Argyll and the Isles 1664-1705, leabhar I, Edinburgh: Stair Society, 1949, d. 36).<gai> Tha an dithis seo air an ainmeachadh am Moladh na Pìoba cuideachd (EB 304), agus mas e is gu bheil an Ascaoin seo a’ freagairt na Caoine sin chan eil cinnt gu robh aithne aig Lachlann mac Mhic Iain air an dithis: dh’fhaodadh e bhith dìreach a’ càineadh duine sam bith a mhol am bàrd eile.

[TD 80]

XIII. Oran do Dhòmhnall mac Eachainn Ruaidh

Is e JM 460-463 an t-aon bhun-innse den òran seo, fon cheann-sgrìobhainn: “Oran do Dhonal Machd Eachuinn Ruaidh Tighearna Cholla. leish an aiginich.”; à JM chuir Maclean Sinclair an clò e an Clàrsach na Coille (1881), d. 223. Mas e Alasdair à Gleanna Garadh a tha air ainmeachadh an sr. 868, feumaidh gun deachaidh an t-òran a dhèanamh eadar 1716, nuair a rinn Seumas VIII “Morair Chlann Dòmhnaill” de (The Clan Donald III 312) agus 1721, a’ bhliadhna an do bhàsaich e air 28 October <eng>(John, Duke of Atholl, Chronicles of the Atholl and Tullibardine Families, leabhar II, Edinburgh, 1908, d. 334).<gai>

Chan eil mòran de dh’fhiosrachadh agam mun bhàrd a rinn an t-òran seo, ach tha beagan mun ainm “An Aigeannach” an SGS XIII (1978) 103-111. Bha an t-ainm air nas motha na aon tè, ach is coltach gum b’i an aon tè a rinn an t-òran seo is a rinn òran molaidh a tha againn air Bean Chladh na Macraidh. Caimbeulach, timcheall air 1730: bha ceanglaichean fala eadar a’ bhan-Chaimbeulach sin agus Dòmhnall mac Eachainn Ruaidh, agus bha a fear na fhear-taca de sheòrsa eigin an Cola no Tiriodh.


786-787. Tha Nicholas Maclean-Bristol ag innse dhomh gun deachaidh Caisteal Bhreacachaidh a ath-thogail aig deireadh na 17mh linne: is dòcha gum b’e Dòmhnall mac Eachainn Ruaidh (1656-1729), cuspair an òrain seo, a chuir tùs leis an obair agus gu robh e deiseil mu 1690 <eng>(cf. Argyll: Inventory of Muniments, 3, dd. 179b, 184b; agus Appendix II an seo).<gai> Tha an caisteal fhathast, gu ìre mhath, mar a dh’fhàg e e. Tha Martin Martin, a chunnaic e is coltach mu thuaiream 1695, a’ toirt “a little Castle” air <eng>(A Description of the Western Islands of Scotland, London: Bell, 1716, d. 271; cf. Argyll: Inventory, 3, d. 36).<gai>

794-801. Gheibhear “dìochuimhne” den aon t-seòrsa am bàrdachd eile mun aon am: seall Iain Dubh, sr. 389 agus nota. An seo, tha mi smaoineachadh, tha An Aigeannach ag iarraidh ceangal a dhèanamh eadar Chlann Ghilleathain agus Iarlachd Aontraim, mar chuid den mholadh aice air Dòmhnall mac Eachainn Ruaidh, ceangal air nach cuimhnichear ach gu h-annamh. Bha mac dìolain aig Alasdair, an treas Iarla Aontraim (a bhàsaich 1696), air a bheil “Daniel Macdonnell” sna sgrìobhainnean: cha robh bràthair eile aig an 4mh Iarla, Raghnall (1680-1721), ach an Dòmhnall seo. Ann an 1687 thug an treas Iarla pìos math fearainn an Siorramachd Aontraim da mhac, Dòmhnall; ach an 1688 thàinig Dòmhnall a-mach air taobh Rìgh Sheumais, agus mar bhuil air sin thug an Riaghaltas uaidh a chòir air an fhearann. Chaill Gàidheil gu leòr an còir fearainn san aon dòigh ach chan ann tric, mar a thachair, a chaidh am fògradh as an fhearann. Ach chaidh fearann Dòmhnaill a reic ann an 1703 <eng>(George Hill, A Historical Account of the MacDonnells of Antrim, Belfast, 1873, dd. 361-62),<gai> agus tha mi cinnteach gur ann air a’ mhì-fhortan sin a tha inntinn na h-Aigeannaich an seo.

[TD 81]

An sreathan 800-801 tha deagh-sheans gu bheil am bàrd a’ smaoineachadh air Somhairle Buidhe (bh. 1560), o’n do shìolraich Iarlachan Aontraim. Phòs Màiri, piuthar aig Somhairle, Eachann Mòr, an 11mh Tighearna Dhubhaird (bh. 1568), aig a robh dithis mac, Eachann Og (12mh Tighearna Dhubhaird) agus Iain Dubh (CG 249; Hill 1873: 39, n. 57; Clan Donald III 377). Ach mas ann mar sin a tha, tha An Aigeannach gun teagamh ceàrr, oir cha chuireadh an càirdeas sin fuil Leathanach sam bith ann an Iarlachan Aontraim.

Ged as ann an 1703 a chaidh Dòmhnall mac an Iarla a fhògar as àite, chan fheum sinn gabhail ris gur ann mun àm sin a rinneadh an t-òran. Ma bha An Aigeannach, timcheall air 1718 (mar a chaidh a mholadh shuas), aig iarraidh cùis molaidh air Leathanach, bhiodh e reusanta gu leòr aice tachartas o 1703 a thogail (as a cuimhne) a bheireadh Iarlachan Aontraim, agus an càirdeas ri Clann Ghilleathain, a-steach san òran.

799. ma’d dhianabh JM. Tha e soilleir o na comhardaidhean (pàighte : àite : bhràthar) gu bheil à fada san fhacal an seo, ged a tha è nas cumanta (e.g. EB lxix, sr. 4; cf. Dwelly s.v. mu dhéibhinn).

808. Mun sgiobaireachd mar chuid den “chòd” molaidh sa’ bhàrdachd seall an Roi-ràdh shuas. Gheibhear an triùir phìobairean san long a-rithist am Pòsadh Mhic Leòid am Mac-Mhuirich, An Duanaire, d. 141 (Watson, Mary Macleod, sr. 29-32):

Ci-dh-ì sid, ach,
Long nan rìghrean.

Air an seinnear,
Na trì pìoban.

(Ach seall SGS XI 174-175.)

810-817. Tha an rann seo coltach ri sr. 650-657 shuas, far a bheil Catrìona nighean Eòghainn a-mach air Mac Gilleathain agus a bhean a’ tighinn a thadhal air Dòmhnall (eadar 1707 agus 1715?), aig a robh am mac, Eachann, na dhalta. Seall na notaichean air àireamh XI. Ach an seo tha am bàrd a’ bruidhinn san tràth choileanta, agus chan eil an rann, mar sin, na chobhair idir a thaobh dàta an òrain seo.

814-817. “Iomsgaradh làidir” (emphatic antithesis) a-rithist; seall an nota air sr. 195 shuas; Gàir nan Clàrsach, d. 228.

817. Ma tha tearc a’ ciallachadh “àlainn” no “òirdheirc”, is dòcha gu bheil buaidh na Beurla air sin. Bithidh an t-aon chiall aig an fhacal rare air uairibh (Oxford English Dictionary, s.v. rare 6).

[TD 82]

824. Ann am BG sr. 6565 tha an aon t-sreath ann an òran a tha fada nas sine na am fear seo. Dh’fhaodte gu bheil mearachd air choreigin san teacs an seo: is ionann sr. 825 agus sr. 833.

826-831. Tha Nicholas Maclean-Bristol den bheachd gu bheil am bàrd an seo a’ smaoineachadh gu sònraichte air prìomh-thalla mòr a’ chaisteil, a tha fhathast òirdheirc: tha e cinnteach gum biodh Dòmhnall mac Eachainn Ruaidh air leth pròiseil as an “rùm” sin. Thuirt Nicholas rium cuideachd gu robh Leathanach a’ fuireach an Grìseapol an 1716 a bha na “room steward”.

834. Am Beurla na h-Albann bha a’ chiall “butlery, butler’s pantry” aig an fhacal butler, buitlar, agus tha eisimpleirean againn o 1433 agus 1597 (Dictionary of the Older Scottish Tongue).

835. Cf. glutair, “a glutton” (Dwelly), agus glut, <eng>“large portion (such as a glutton would eat) (?)”<gai> an òran le Donnchadh Bàn an TGSI LVIII 414.

844. Mòr, dara bean Dòmhnaill mhic Eachainn Ruaidh, nighean Tormaid MhicLeòid Bheàrnaraigh (bh. 1705) mhic Sir Ruairidh Mhòir, Mhic Leòid Dhùn Bheagain (bh. 1626).

848. chodichin JM, còtaichean CC. Cf. Dwelly cuid 6: <eng>“Clothes of deceased persons, which became the perquisite of the clergy”.<gai>

850. cuirlenein JM. Is coltach gun do dhìochuimhnich an sgrìobhaiche an stràc a chur air an -t-.

851. clari JM.

854. Blachalinn JM. Cruth iolra de bla lìn, “anart leapa”, a thèid tric a atharrachadh gu bra lìn; seall an cunntas am Béaloideas VI: 135-136; RIA Contributions s.v. 2 blaí, far a bheil an cruth iolra brácha lín.

874. Lean Colla nam Bò mar cheannard air a’ Cheapaich nuair a chaochail a athair Gilleasbaig an 1682, agus is coltach gun do chaochail e fhèin mu thuaiream 1723.

876. Seo ceannard Chlann Chamshroin: chaochail Sir Eòghann, an 17mh ceannard, an 1719, ach eadar 1696 agus 1706 bha a mhac, Iain (bh.c. 1748), a’ riaghladh mar cheannard. An dèidh 1706 b’e mac Iain, Dòmhnall (bh. 1748), 19mh, a’ riaghladh <eng>(Alexander Mackenzie, History of the Camerons, Inverness, 1884, d. 212).<gai> B’i bean Sir Eòghainn, agus màthair Iain, Iseabal NicGilleathain, nighean Shir Lachlann Dhubhaird (bh. 1649), seall CG 252.

[TD 83]

878. o’n Chrèich JM. B’e an Srath, no Srath Shuardail, san Eilean Sgitheanach prìomh-fhearann Chlann Fhionghain mun àm seo: is ann a chìthear air mapaichean Srath na Creitheach agus Loch na Crèitheach eadar Gleann Sligeachain agus Camas Fhionnairidh. Tha “Clann Fhionghain bhon Chrèithich” an òran a chaidh a dhèanamh an 1715 ann an Iain Dubh, sr. 373.

881. balla JM (ach baile an sr. 787).


XIV. Oran do Chatrìona NicGilleathain, nighean Fhir Bhròlais

Tha an t-aon bhun-innse an JM 328-329, agus tha an t-òran an clò à JM an GB 137 agus BL 60. Seo an tiotal a tha an JM: “Oran do Chatrine Nichd Illeain, Nighean fhir Bhròlais, a bha pòsda aig Lachuinn, Machd Thighearna Cholla, le Catrine nichd Illeain, air dhith a chluintir, gu rodh i na laidhe, aunn sa’n innish, aunn am Muill. Air founn. Shiad mo rùn na fhir ghela.” Is coltach, a dh’aindeoin sin, gu bheil dà chuspair aig an òran seo, Catrìona (sr. 882-896) agus a h-athair, Dòmhnall, Fear Bhròlais (a chaochail an 1725). Tha sr. 900-902 ag ràdh sin ruinn. Nuair a chaochail Dòmhnall bha a mhac, Ailean (c. 1710-1783), “gu h-òg leanbail”, mar a their sr. 912. De bhrìgh gu bheil am bàrd a’ toirt toiseach an òrain do Chatrìona, shaoileadh duine gun deachaidh an t-òran a dhèanamh an dèidh do rudeigin a thachairt dhise, ach gun e bhith ro fhada an dèidh bàs Dhòmhnaill Ach chan eil mise a’ tuigsinn dè tha JM a’ ciallachadh le “air dhith [i.e. don bhàrd] a chluinntinn gu robh i na laighe anns an innis am Muile”. Chan e gu bheil Catrìona marbh cuideachd, co-dhiù: tha pàipear am measg chairtean Loch Buidhe (GD174/29/47) a’ sealltainn dhuinn gur ann am mìos Màigh 1770 a chaochail i. Theagamh gun cuala am bàrd gu robh Catrìona marbh agus i san uaigh an Innis Choinnich (seall an nota air sr. 894-895 shìos), agus gun do rinn i an t-òran seo fo mhearachd; ach ma dh’fhaodte gu bheil ciall air choreigin eile le “bhith na laighe anns an innis”.

Tha òran eile don Dòmhnall seo an EB 82. Theirear gum b’e Bròlas an t-aon chuid de dh’fhearann Mhic Gilleathain (Dhubhaird) am Muile nach tug na Caimbeulaich uapa an 1679 <eng>(J.L. Campbell, Canna: the Story of a Hebridean Island, Oxford University Press, 1984, pp. 42, 76),<gai> ach cf. CG 211-212.

Chan eil ach beagan de dh’fhios agam mu Chatrìona, ach tha e coltach gum b’e Lachlann mac Mhic Iain, a fear cèile, a rinn àireamh XII, Ascaoin “Molaidh na Pìoba”; seall na notaichean air sin shuas. Is coltach gur ann timcheall air 1703 a rugadh esan, agus gu robh a dhà-no-trì phàisdean aca a chaochail agus iad fhathast òg (CG 377).

[TD 84]

884. Fhaichd JM. Cf. an nota shuas air sr. 567.

885. Fheir JM.

892. mar ros a tarruing JM. B’e Maclean Sinclair a mhol dhuinn air a chur a-steach. Bhiodh am facal ròs uaireannan boireann sa’ Ghàidhlig Chlasaicich.

894-895. Seo Innis Choinnich, gun teagamh, far am biodh teaghlach Bhròlais gan tiodhlacadh: is ann an sin a bha uaigh Lachlainn (1650-1686), seanair Chatrìona (sr. 712 an seo), agus a h-athar (EB, sr. 1034) agus a bràthar, Ailean (CG 470). Is e an t-aon àite, gun teagamh, a tha an inntinn Mhairghread nighean Lachlainn agus i a’ bruidhinn an 1722 (?) ri Ailean, bràthair athar Chatrìona (?) a chaochail sa bhliadhna sin (P. Mac-an-Tuairneir, Comhchruinneacha, 1813 [T], d. 16):

Ach nam biodh tu an sin aca
Far an rachte air do thòrradh
An talla na h-Innse,
Na an I far ’m bu chòir dhuit
Ann an reilig nam manach…

An 1716, ge-tà, tha i a-mach air eilean Idhe san t-sreath seo an Gaoir nam ban Muileach, is i a’ bruidhinn mu Shir Iain Dubhaird (T 7):

’S gum biodh san Innis m’a thimcheall na càirdean.

896. a shilledh na deoir JM. Leg. a’ sileadh?

897. ruinn JM.

899. i.e. is tu nach leigeadh cùis do luchd-muinntir dheth, ach chuireadh tu tòir air an nàimhdean (?).

900-902. Theagamh gum b’fheàrr an rann seo a leughadh mar seo: an sr. 900 tha am bàrd a’ bruidhinn ri Catrìona ([a] nighean Dòmhnaill), agus is e Dòmhnall an e an sr. 901; is e cuideachd an t-ogha an sr. 902.

904-908. Chan eil e buileach soilleir co mheud blàr catha a robh Dòmhnall annta, no co mheud lot a fhuair e annta (seall EB 252-253; N&Q XXV: 17). Tha Maclean Sinclair (GB, BL) ag innse dhuinn gur ann mu dheidhinn lot air choreigin a tha sr. 906 a’ bruidhinn. Ach is coltach gu bheilear ag aontachadh gur e gaisgeach dèanta a bha ann. Tha an leac air a uaigh an Innis Choinnich ag toirt dhuinn dàta a bhàis (23 Giblean 1725), agus tha an sgrìobhainn air an leic an clò sa Celtic Monthly V: 103 agus an Alasdair Alpin MacGregor, Skye and

[TD 85]

the Inner Hebrides (London: Hale, 1953) d. 299: tha i ag ràdh gu robh Dòmhnall <eng>“deservedly lamented by all who knew and understood his virtuous and heroick mind.”<gai>

907. liu JM (= liu san t-Seann-Ghàidhlig, cruth coimeasach de il-, “lìonmhor”; RIA Contributions I: 56, sr. 9, 16).

910-911. Bha an ceann cinnidh, Sir Eachann Dhubhaird, san Fhraing fad bhliadhnachan 1721-1726, 1728-1745 (CG 237), agus b’e Dòmhnall Bhròlais a fhear-ionaid gu ìre (cf. EB 254, n. 989). Ma dh’fhaodte gu bheil atharrachadh pearsa againn san rann seo (seall nota ar sr. 692-697 shuas; Celtica 21: 377): an sr. 910 tha am bàrd a’ bruidhinn mu Shir Eachann, an ceann cinnidh, ach an sr. 911 tha i a’ bruidhinn ris, ag ràdh nach eil fear-ionaid aige a-nise agus Dòmhnall marbh.

914. Sheachd na caingish JM. Chaochail Dòmhnall air 23 Giblean 1725 (n. 904-908 shuas). Bha Dòmhnach na Caingis sa bhliadhna sin air 16 Màigh. Dh’fhaodadh e bhith, mar sin, gu bheil am bàrd a’ bruidhinn an seo mu rudeigin a thachair do Chatrìona san t-seachdainn an dèidh 16/5/1725.

[TD 86]

XV. Oran do dh’Eachann MacGilleathain, Tighearna Chola

Is e an t-aon bhun-innse JM 312-314; uaidh sin chuir Alexander Maclean Sinclair teacs an clò an Comhchruinneachadh Ghlinn-a-Bhaird (Charlottetown P.E.I.: Haszard & Moore, 1890) [GC], d. 119, agus an The Gaelic Bards from 1715 to 1765 (Charlottetown: Haszard & Moore, 1892) [GB2], d. 218.

Bha Eachann mac Dhòmhnaill mhic Eachainn Ruaidh na Thighearna Chola o bhàs Dòmhnaill an 1729 gu a bhàs fhèin an 1754 (CG 377-379), ged a bha e (seall an Roi-ràdh) a’ riaghladh Chola, gu ìre, o 1717. Rinneadh an t-òran seo eadar 1729 agus 1754, gun teagamh, agus chan urrainn dhomh a’ bheàrn sin a dhèanamh nas caoile (a dh’aindeoin nan notaichean shìos air sr. 928, 930-932).

Chan eil ach fìor-bheagan de dh’fhios ri fhaotainn o Maclean Sinclair air a’ bhàrd. Is coltach gur ann an Cola a rugadh e agus nuair a bha e òg bha e an seirbheis Eachainn, Tighearna Chola (cf. sr. 965-968, 987); ach an dèidh sin bha e a’ fuireach an Tiriodh, oir tha ceann-sgrìobhainn àireamh XVI an JM a’ tòiseachadh “Oran le Donal Moristan, a bhaun an Tirreadh, an deigh bàs a chuid claoinidh”.

Bha an teaghlach foghlaimte Ó Muirgheasáin aig obair mar fhilidhean aig Sìol Tormaid (Clann Leòid Dhùn Bheagain san Eilean Sgitheanach) agus aig Clann Ghilleathain Dhubhaird am Muile <eng>(Derick Thomson, The Companion to Gaelic Scotland, Oxford: Blackwell, 1983, d. 219-220),<gai> agus tha daoine am Muile air a bheil “Mor(r)ison” a tha a’ cumail a-mach gur ann de shliochd nam filidhean sin a tha iad (Tocher 24: 290). Ma dh’fhaodte gu robh am bàrd againn den aon shliochd, ged nach eil fianais idir agam-sa.

Chan eil sr. 915-926, a’ chuid phearsanta den òran, idir soilleir dhomh-sa. Is coltach gu bheil am bàrd a’ gearan ri Eachann (sr. 918) gu bheil duine eigin (sr. 921) ga mhaslachadh agus nach b’fheudar dha riamh a leithid de dh’eallach a thoirt air fhèin roimhe (sr. 924-926).


915. Allish JM.

922. chàrich JM; chairdean GC, GB2. Ach dh’fhaodte gu bheil càradh ceart gu leòr an seo, leis a’ chiall “suidheachadh, cor, staid”. Is tric -ich an Earra-Ghàidheal (agus an JM) an ionad -idh, seall n. 243 shuas.

925. Chan eil an t-sreath seo idir soilleir dhomh-sa. Cf. an seanfhacal aig Alexander Nicolson <eng>(Gaelic Proverbs, Glasgow: Caledonian Press, 1951, 89.5):<gai> Cha chòir an t-each glan a chur h-uige, <eng>“the willing horse ought not to be urged”.<gai>

[TD 87]

926. còrs JM.

927. Chriot JM.

928. Diann (?) JM. Chan fhaca mi fianais idir gu robh Eachann Chola riamh san Fhraing. Dh’fhaodadh e bhith (ach nach eil fianais idir air) gur e Sir Eachann Dhubhaird am “Frangach” an seo: seall an ath-nota. Dh’fhaodadh e bhith gur ann c. 1745 a chaidh an t-òran seo a dhèanamh, gu bheil am bàrd ag ràdh gun do choinnich an dà Eachann an Cola an uair sin: ach chan eil a fhianais sin ann.

930-932. Chan fhaca mi fianais gu robh Eachann Chola riamh an Sasainn ach, mar a chunnaic sinn (nota air sr. 910-911), bha Sir Eachann Dhubhaird (1703-1750) a’ chuid as motha dha bheatha san Fhraing. Nuair a thàinig Sir Eachann do Dhùn Eideann an 1745, chaidh a ghlacadh air eagal is gun èireadh e le Prionnsa Teàrlach, agus chaidh a chur do Lunnainn. Bha e na phrìosanach an sin gu 1747 (CG 238, 245-246). Dh’fhaodte, mar sin, gun do choinnich Eachann Chola ris ann an Sasainn agus gun cuala an rìgh, Deòrsa II, Fear Chola a’ seinn. Ach chan eil sin idir dualach: is coltach gu robh Eachann Chola dubh an aghaidh Theàrlaich (seall Roi-ràdh).

932. ghloir JM.

941. les ri an òr JM. Sgrìobh Maclean Sinclair san làmh-sgrìobhainn: “lace rithe ’n or”.

942. cho ghille sa’n JM. Seall nota air sr. 582; Iain Dubh, d. 47.

949. ainneart JM. Seall Éigse XXIV: 140-141.

[TD 88]

XVI. Oran

Chan eil agam ach an t-aon bhun-innse air seo, am fear a tha an JM 310-312; uaidh sin tha teacs an clò aig Maclean Sinclair an GC 286 agus GB2 220. Tha e soilleir gu robh am bàrd an Tiriodh nuair a rinn e an t-òran seo (seall na Notaichean air àireamh XV) agus mar sin gur ann an dèidh àireamh XV a rinneadh e.

Ged a tha toiseach pearsanta leis an òran seo (sr. 954-965), mar a tha le àireamh XV, is e òran molaidh a tha ann, do Thighearna Chola (Eachann, gun teagamh) an sr. 966-977 agus do Shir Eachann, Mac Gilleathain (1703-1750), a bha fada san Fhraing, an sr. 978-989. Thuigeadh duine o shr. 984 gu bheil Sir Eachann air tilleadh on Fhraing agus, mar a chunnaic sinn, bha e am Breatainn eadar 1745 agus 1747: an dèidh 1747 is coltach nach do thill e rithist air Albainn (a-rèir CG 245-246). Is dòcha, mar sin, gur ann ro 1747 a chaidh an t-òran seo a dhèanamh.

Tha Dwelly ag ràdh gu bheil mòrlanachd (san tiotal; agus cf. TGSG V 40, sr. y; Dòmhnall MacAmhlaigh, Oighreachd agus Gabhaltas, Obar-Dheadhan: Roinn an Fhoghlaim Cheiltich, 1980, d. 24, sr. 6-7), no bòrlanachd, a’ ciallachadh <eng>“labour performed by tenants for their landlord”.<gai> Tha am facal borlanachd am faclair MhicEachainn (1842), <eng>“compulsory labour for a landlord”,,gai> agus tha MacBain na fhaclair (1896) a’ toirt an fhacail on Bheurla bord-land. Tha an Oxford English Dictionary ag ràdh gu bheil am facal bordland glè shean, agus chan eil eisimpleir aca as ùire na 1664 de sgrìobhadh ga chur gu feum. Is e tha ann am bord-land am fearann a bhios aig duine den aiteam ìseal fo chùmhnantan bordage, i.e. còir-fearainn fhiùdalach, air neo na seirbheisean a dh’fheumadh e a dhèanamh air a son.


959. oirbh JM. Bhiodh dùil ri orra an seo, ach ma dh’fhaodte gu bheil atharrachadh pearsa ann (seall sr. 910-911n.), agus gu bheil am bàrd san t-sreath seo a’ bruidhinn ris na pàisdean. Dh’atharraich Maclean Sinclair an t-sreath: “’S mi gan cumail air rian mar ’s coir.”

960. Fheiridh JM. Cuir seo an coimeas ri sr. 885 shuas, far am faic sinn Fheir an JM a’ ciallachadh, is coltach, Bheir.

963. a staoich JM.

975. Is ann o Ghilleathain “na Tuaighe” a shìolraich Clann Ghilleathain (seall CG 40).

977. le … JM, le coir GC. Chan urrainn dhomh rud sam bith a leughadh an JM an dèidh le.

[TD 89]

979-980. Ma dh’fhaodte gu bheil am bàrd ag ràdh gun do ghabh Mac Gilleathain (Sir Eachann) taobh nan Stiùbhartach, a-rèir a oighreachd, an 1745, agus gum b’e “malairt cleòc” a rinn Tighearna Chola gun taobh a’ Phrionnsa a ghabhail (CG 378).

983. B’e Eachann Odhar an 9mh ceannard air Clann Ghilleathain Loch Buidhe eadar 1612 agus 1628 (CG 261-262). Feumaidh, mar sin, gu bheil am bàrd a’ taghadh Eachainn à ginealach theaghlach Loch Buidhe, aig a robh caisteal na Maighe am Muile. Is dòcha cuideachd gu bheil e a’ smaointinn air “Mac Eòin” an seo mar dhuine àraid an ginealach Chola.

986. Dhainichin air t’faubhar air JM. Chan eil an t-sreath seo idir cinnteach, mar sin, ged a tha Maclean Sinclair a’ moladh dhuinn a’ chiad air a fhàgail as. Tha fàbhar aig Dwelly air <eng>“sign, badge, cockade”,<gai> agus dh’fhaodte gu bheil am bàrd ag ràdh gum biodh laoich Chlann Ghilleathain sna sean-laithean a’ bruidhinn mu ghaisgeachd agus mun rìgh chòir, dìreach mar a bha Sir Eachann a’ bruidhinn, agus e san Fhraing.


XVII. Oran do Shir Ailean agus do dh’Eachann Chola

Cha d’fhuair mi ach an t-aon bhun-innse air an òran seo, am fear a tha an JM 189-191; uaidh sin tha teacs an clò aig an sgrìobhaiche na Orain Nuadh Ghaedhlach (Duneudainn, 1818) [JM2], d. 195; aig Maclean Sinclair an Clàrsach na Coille (1881) [CC], d. 233 (d. 176 an eagran 1928); agus aig Eachann Camshron anns Na Bàird Thirisdeach (1932) [BT], d. 1. Tha eadar-theangachadh gu Beurla ann an Eric Cregeen agus Donald W. Mackenzie, Tiree Bards and their Bardachd (Coll, 1978), d. 5; tha na h-ùghdairean an sin ag innse dhuinn gur e seo am pìos bàrdachd as sine a tha fhathast againn à Tiriodh.

Seo a’ cheann-sgrìobhainn a tha an JM: “Oran do’n Ridaire chianta, agus do dh’ Eachunn Cholla, le Niall Machd Laomuinn. a Tirreagh.” Is e an t-òran roimhe sin an JM (186-189) Turas Ailein far chuan, “Oran do Shir Ailean MacGilleathain” le Calum Mac an Fhleisdeir (JM2 192; GB2 242).

Tha an nota seo aig bun d. 189 an JM: “John McLean’s (the poet) mother a M‘Fadyean. Her mother a Lamont, the daughter of the author of this song. A. McL. Sinclair.” Cf. CC 233-234; CG 338-339. Tha BT ag ràdh gur ann am Baile Mhuilinn an Tiriodh a bha am bàrd a’ fuireach, ach chan eil fios sam bith eile agam ma dheidhinn.

[TD 90]

Thathar ag aontachadh gur ann an 1757 a rinneadh an t-òran, nuair a dh’fhàg Sir Ailean (c. 1710-1783) Alba còmhla ri a bhean, Una (sr. 1005), nighean Eachainn mhic Dhòmhnaill mhic Eachainn Ruaidh, Triath Chola (c. 1690-1754). Bha Sir Ailean na chaiptean am Montgomerie’s Highlanders, a chaidh a thogail an 1757 airson cogadh Amaireaga <eng>(CG 469; cf. J.P. MacLean, An Historical Account of the Settlements of Scotch Highlanders in America, Cleveland: Helman-Taylor, 1900, d. 254).<gai> Chaochail Una an Amaireaga an 1760 (CG 469). Ach tha e soilleir (an dèidh sr. 1008) gur e Eachann Chola fìor-chuspair an òrain.

Rinn Mairghread nighean Lachlainn òran (don aon Shir Ailean, is coltach), son aon mheadrachd leis an fhear seo, a’ tòiseachadh:

Mo rùn an t-Ailein, marcaich allail,
Nan steud meara is nan lann tana…

(JM 408-409; cf. GC 115, BL 215; Somhairle Mac Gill-eain, Ris a’ Bhruthaich, Stornoway: Acair, 1985, d. 185). Is dòcha gun do rinn Niall MacLaghmainn am fear a tha an seo air aithris an fhir aig Mairghread. Seall Meadrachd agus Fuinn, XVII.


993. dha thu JM.

997. Cha do lorg mi fianais sam bith gun deachaidh Montgomerie’s Highlanders do Shiameuca, ged a bha cuid dhiubh eadar 1761 agus 1762 a’ dèanamh cogaidh sna Barbadoes, Martinique agus Cuba (J.P. MacLean, Historical Account, d. 279).

998. shid JM.

1000. On shea fheàrr JM.

1001. cuntartach JM, cunnartach JM2. Seall Éigse XXIV: 145.

1006. Dhol air asdar JM2. Chan eil dad roimh Dhol an JM no JM2, ach ma chuirear A a-steach (A dhol) tha trì comhardaidhean san t-sreath seo: aiseag : chaiptinn : mheata, ged nach eil ach a dhà sa chuid as motha de na sreathan (ach seall cuideachd sr. 1022).

1008. Seo Eachann, Triath Chola, athair Una, a chaochail an 1754. Chan eil an rann seo (sr. 1008-1010) an JM2 no CC no BT.

1010. dùchsich JM.

1013. nach duisger (gun thu idir ann) JM, nach dùisginn thu JM2.

[TD 91]

1016. mharchdach JM. Tha oirn an JM2, ach chan urrainn dhomh a leughadh an JM.

1017. Tor loiste JM, Tor Loist JM2.

1019. Bha an t-ainm “Sliochd a’ chlaidhimh iarainn” air Leathanaich an Rois Mhuilich, air a robh cliù na gaisgealachd. Shìolaich iad an toiseach o Niall mac Lachlainn Bhronnaich, bràthair Iain Ghairbh (mas fìor), a’ chiad Triath Chola (CG 349).

1021. Bhàun JM, JM2. B’e Eachann an Triath Chola mu dheireadh aig a robh clàrsair (CG 379), Murchadh Dòmhnallach, a chaidh a thogail an Cola, is coltach <eng>(Keith Sanger agus Alison Kinnaird, Tree of Strings: Crann nan Teud, Temple: Kinmor, 1992, d. 162-163),<gai> agus a chaochail ann, dh’fhaodte, eadar 1740 agus 1750 (N&Q XII [1980]: 26-27).

1022. chursteirea[ (gun chrìoch chinnteach air an fhacal) JM, chùirtfhearabh JM2.

1023. a mheodhal JM, a mheadhair JM2. Cf. McDonald, Gaelic Words and Expressions, d. 176: meadhail, meobhail, meodhail, <eng>“great rejoicing”.<gai> B’e beachd Angus Matheson gur e an t-aon fhacal a tha am meadhail agus meadhair (Alexander Carmichael, Carmina Gadelica, leabhar VI, d. 12).

1026. Chan eil fhios agam cò i a’ Mhàiri seo. Bha nighean air a robh Màiri aig Eachann Chola, ach phòs ise Fear Thalasgair san Eilean Sgitheanach ann an 1745 (CG 379).

1031. ’S bhìodh fuigheal aig na cùrstairen JM. Ged a tha JM2 glè fhaisg air seo, is e mo bheachd gun deach rudeigin (agus comhardadh a bharrachd na bhroinn) a chall an seo. Ach cha chanainn gum b’fheàrr tuaiream mar seo a thoirt air: “’S bhitheadh fuigheall aig luchd slighe is na cùirteirean.”

1032. breichdmhas JM. Chan eil an rann seo an JM2 no CC no BT.

1033. cupri JM. Tha mi a’ gabhail seo mar chruth iolra no cruth trusaidh den fhacal cup(a), coltach ri eachraidh (= eich), ceòlraidh (= luchd ciùil).

1034. an dein an geileadh (?) JM. Tha “fleasgaichean gan dùblachadh” a’ ciallachadh, dh’fhaodte, gum biodh fleasgach, seirbheiseach, a’ tighinn nuair a bhiodh do chupa falamh agus a’ cur fear eile na àite.

1035-1037. Seo an t-eadar-theangachadh a tha aig Cregeen agus Mackenzie (d. 6) air an rann seo: <eng>“It was yourself that saw to it that I was bravely equipped

[TD 92]

from head to toe. After I returned from visiting you, to my great delight I even had a full, powdered wig.”<gai>

1040. Mun fhacal cùlanach seall Gaelic Words and Expressions, d. 92.

[TD 93]

Meadrachd agus Fuinn

I. Tha cunntas air meadrachd an dàin seo ann an SGS XVIII. Chan eil cinnt no aontas ann ma dheidhinn, ach ma dh’fhaodte gur ann air meadrachd lideachail a tha e, a h-uile cuplan (leth-cheathramh) a-rèir an fhoirmle 8² + 7³ (séadna mór).


II. Air meadrachd lideachail eile, na cuplain a-rèir 7¹ + 7¹ (rannaigheacht mhór).


III. Meadrachd: stròfach 3-shreathach; seall William J. Watson, Bàrdachd Ghàidhlig, Stirling: Learmonth, 1959 [BG], d. l-liv; Gàir nan Clàrsach [GnC], d. 29-31.

Fonn: cha do lorg mi fonn an òrain seo. Ach tha e cinnteach gur e òran a tha ann, oir tha òran eile air an aon mheadrachd an LS Iain Mhic Gilleathain (JM): sin fear a rinn Anndra mac an Easbaig air bàs a bhràthar, Sir Alasdair, an 1707 (is ann o Nicholas Maclean-Bristol a fhuair mi an dàta sin), agus a tha an clò ann an Eachann Bacach (1979) [EB], d. 68. Tha a’ cheann-sgrìobhainn an JM 180 a’ toirt air “Oran do dh’ Alistein Machd Illeain, Alisteir Machd a n Easbig. le Aundra bhrathair. Air founn. thug mi Gealladh do’n’ Chuirsteir”: is e sreath 66 an seo a tha san tiotal sin, ach cha b’urrainn domh am fonn a lorg. Ach tha e soilleir on LS gun deidheadh a h-uile rann san òran sin a sheinn dà uair an dèidh a chèile, mar as tric a nithear le òrain sa mheadrachd seo (seall SGS XI 16).


IV. Meadrachd: a-rèir seòrsa 2 de na h-Orain Luaidh air an liosta aig Iain L. Caimbeul, Seann-òrain Innse-Gall, Atha-nan-Damh: Clò-phreas Chlarendon, 1969, d. 199; cf. d. 216 cuideachd.

Fonn: cha d’fhuair mi fios sam bith mun fhonn, ach tha fonn aig John L. Campbell, Songs Remembered in Exile, Aberdeen University Press, 1990, d. 245, air òran eile aig a bheil mòran choslasan san teacs ri teacs an fhir seo againne; fhreagradh am fonn sin don òran againne, ach le atharrachaidhean air na lidean gun bhrìgh (an sèist, Hì ri o ho etc.). Agus tha fonn eile glè choltach ris sin aig Francis Tolmie san Journal of the Folk-song Society, àir. 16 (1911), d. 214, àir 55. Tha Maclean Sinclair cuideachd ag innse dhuinn na chuid notaichean air an òran seo (TGSI XXVI 239): <eng>“The following chorus seems to have been used in connection with the song:--<gai>

[TD 94]

A Bhadain, o, i, u, Bhadain!
A Bhadain, o, i, u, Bhadain.”


V. Ochd sreathan san rann, dà bheum (stress) anns gach sreath. Comhardadh deiridh eadar na cuplain anns gach rann. Aicill (comhardadh) eadar an dàrna agus an treas beum anns gach cuplan (e.g. fiabhrasach : bhliadhna-sa an sr. 175-176). Ach mar a tha Uilleam Mac Mhathain a’ sealltainn duinn (An Clàrsair Dall, d. 154), tha sin fada ro-shìmplidh: cha bhi na beuman no an aicill idir cho riaghailteach sìmplidh sin, agus is e am fonn a riaghlas iad a-rèir na fìrinne. Mar eisimpleir, an sr. 189-190,

’S chan eil òl air chuachaibh
Ann an talla buan mo ghràidh.

Airson aicill le chuachaibh chuireadh beum riaghailteach am facal buan, chan ann far a bheil e, ach san àit a bheil talla. Chan fhaca mi fianais air dè am fonn a bha ann. Cf. BG xliii.7.


VI. Meadrachd: freagraidh an dearbh chunntas air meadrachd an òrain seo is a tha againn shuas air meadrachd àir. V, ach gu bheil na beuman riaghailteach san fhear seo.

Fonn: is i ceann-sgrìobhainn an òrain seo ann an JM 175: “Oran do Lachuinn Machd Illeain, Tighearna Cholla, chaich a bhathadh, air abhuinn Lochadh. le mairi nichd Illeain a Colla, air founn. Stearchd An diugh mo chuis ghaire a tine na raidein Sheo niar.” Tha an tiotal sin air a thogail o òrain a rinn Iain Lom air Murt na Ceapaich an 1663; seo a’ chiad rann ann an Annie M. Mackenzie, Orain Iain Luim, d. 82:

’S tearc an diugh mo chùis ghàire
Teachd ’sna ràidibh so ’n iar,
’G amharc fonn Inbhir Làire
Air a stràcadh le sìol,
Is a’ Cheapach ’na fàsach
Gun aon àird oirre ’s fiach;
Gum faiceadh Dia, bhràithre,
Gur trom a bhàrc oirnn an t-sìon.

Tha e reusanta a thuigsinn gur ann ris an òran sin a bhoineas trì fuinn air a bheil tiotalan mar a leanas:

[TD 95]

<eng>
Mc Donald of keppach’s Lamentation being Murdered by his two Cusin German’s.
- Daniel Dow, A Collection of Ancient Scots Music for the Violin...., Edinburgh, c. 1778, d. 14.

Keapach ’na fàsach - The vale of Keppoch is become desolate.
- Patrick McDonald, A Collection of Highland Vocal Airs, Edinburgh, 1784, d. 9, àir. 61.

Cheapuich na fasoch - “Keppoch desolate”.
- S. Fraser, The Airs and Melodies Peculiar to the Highlands of Scotland and the Isles, Edinburgh, 1816, d. 21, àir. 31.
<gai>

Ach is ann an àm 9/8 a tha na trì fuinn sin air an sgrìobhadh, is chan ann math a chòrdas iad ri buillean an òrain. A-rèir na meadrachd, dh’fheumadh na buillean a thuiteam mar seo:

’S tearc an / diugh mo chùis / ghàire
Teachd ’sna / ràidibh so ’n / iar…

Is e fonn an àm 6/8 a fhreagradh sin, chan e fear sam bith de na trì fuinn shuas. Ach ma dh’fhaodte gun deachaidh fiaradh air choreigin a dhèanamh air an fhonn (no na fuinn) a bha ann an toiseach; chan eil fios nach do rinn luchd sgrìobhaidh a’ chiùil atharrachadh air fuinn ann an 6/8 gu feadhainn an 9/8. Na leabhar The Traditional and National Music of Scotland (London: Routledge & Kegan Paul, 1966, d. 57), rinn Francis Collinson oidhirp air facail Iain Luim a cheangal le fonn 9/8 Patrick McDonald, ach is e a bhuil, na mo bheachd-sa, nach eil buillean nam facal agus buillean a’ chiùil a’ tighinn còmhla idir, agus nach seinneadh Gàidheal a chaoidh òran Iain Luim a-rèir mar a tha an ceòl aig Collinson. Chan eil e cho cinnteach idir gum boin fear seach fear de na trì fuinn ris an òran ’S tearc an diugh mo chùis ghàire, no ris an òran seo againn fhèin. Tha e soilleir, ge tà, gu robh fios math aig sgrìobhaiche JM dè am fonn a bha air ’S tearc an diugh mo chùis ghàire, oir tha trì òrain eile san LS aige air an fhonn sin, ge b’e fonn a bha ann; agus ma dh’fhaodte gur e an t-aon fhonn am fear ris an canar Cumha Fhear Ile, fonn àir. IX an seo shìos.


VII. Meadrachd: freagraidh an dearbh chunntas air meadrachd an òrain seo is a tha againn shuas air meadrachd àir. V. An seo a-rithis tha na beumannan aig uairean neo-riaghailteach ach, mar a thuirt Uilleam Mac Mhathain ann an SGS XIV.1, d. 132, chan eil sin ag ràdh gur e dàn lideachail a tha againn an seo: tha am mì-riaghailt am beuman nam facal riaghailteach gu leòr nuair a sheinnear an t-òran.

[TD 96]

Fonn: ann an HM, bun-innse an òrain seo, chan eil luaidh air an fhonn, ach an Comh-chruinneachidh Raonuill Mhicdomhnuill (1776), d. 297, tha e ag ràdh gur e fonn an òrain seo Wat ye wha I met yestreen. B’e beachd Simon Fraser sna Airs and Melodies aige (1816), d. 105, gur e “undeniably a Highland Melody” a tha san fhonn sin. Thug mi an seo innse air an fhonn à James Johnson, The Scots Musical Museum, eagran 1853 (Edinburgh), àir. 171, comh-chruinneachadh a thàinig a-mach an toiseach an 1787-1803. Is e fonn còigthonach (pentatonic) a tha seo, agus tha innse siathonach air an clò ann an EB 288.


VIII. Meadrachd: stròfach 3-shreathach, mar a tha an àir. III; agus JM a’ sealltainn gun deach gach rann a ghabhail dà uair san t-seinn. Ach cha do lorg mi am fonn.


IX. Meadrachd: mar a tha an àir. VI, agus na beumannan riaghailteach.

Fonn: seo a’ cheann-sgrìobhainn a tha air an òran seo an JM 324: “Oran do dh Eachunn Machd Illeain, Tighearna Cholla, n’uair a bha e dol do Dhuneidein, agus na Caimbelaich a suidheachadh, fherrinn Mhichd Gilleain, le Catrine nic Illeain. Air bfounn. Cumhadh fhear Iola.” Tha dà òran eile an JM a bheil an sgrìobhaiche ag ràdh gur ann air fonn Cumha F(h)ear Ile a tha iad. As eugmhais fianaise eile, is e mo bheachd gur tiotal e sin a bha air an òran seo fhèin, àir. IX, agus gur ann à sreath 466 a chaidh a thogail. Tha dearbhadh air sin ann an HM 156, far an do sgrìobh Teàrlach mac Iain Mhic Illeain òran a rinn a athair (Maclean Sinclair, Clàrsach na Coille, Glasgow, 1881, d. 119) “Air fonn Cha ne cumha fear Ille So tha mi g’a shior achdain” (sr. 466-467 an seo). Chan eil fianais mhath, mar sin, ann an JM dè am fonn a tha ann.

Ach nuair a chuir sgrìobhaiche JM, Iain Mac Illeain, an t-òran seo an clò na leabhar fhèin, Orain Nuadh Ghaedhlach [JM2], an 1818 (Duneudainn), sgrìobh e fon cheann-sgrìobhainn (d. 225): “AIR FONN. - Ga d’ tha Cheapach na fàsaich.” Sin am fonn, gun teagamh, a bha air àir. VI cuideachd agus, mar a chunnaic sinn, chan eil fios againn fhathast dè am fonn a bha ann.


X. Meadrachd: mar a tha an àir. VI agus IX, agus na beumannan riaghailteach.

Fonn: chan eil sgeul air fonn san làmh-sgrìobhainn, JM, ach tha òran eile san LS sin (air aon den dà dhuilleig air a bheil an t-àireamh 409) a tha a’ tòiseachadh

[TD 97]

Gur h-e mish tha gu fràmhail,
Gu’n aon tamh air a chnochd…

agus e san aon mheadrachd ris an òran seo. Ma dh’fhaodte gur ann air an aon fhonn a rinneadh an dà òran. Tha JM (409) ag ràdh gu bheil an dàrna òran seo “air founn Stearchd an diugh mo chùish ghaire”, agus JM2 (d. 215) “AIR FONN.- Ge d’ tha Cheapach na fàsaich.” Deagh-sheans, mar sin, gur e fonn an òrain seo an JM 409 an t-aon fhonn a tha air àir. VI agus IX shuas, ach nach eil fhios agam-sa dè am fonn a bha ann.

Mar a chunnaic sinn sna Notaichean, tha an rann Nam biodh fios air mo smaointean, sr. 610-617, an òran eile a tha againn (o 1689) le innsean gu leòr an caochladh làmh-sgrìobhainnean. Faodaidh sinn a bhith cinnteach gum b’urrainn an t-òran sin <eng>(seall C. Ó Baoill agus Donald MacAulay, Scottish Gaelic Vernacular Verse to 1730: a checklist, Aberdeen, 1988, àir. 158)<gai> agus an t-òran seo aig Catrìona a sheinn air an aon fhonn. Ach a-rithist cha do lorg mi smid mu fhonn an òrain sin eile.


XI. Meadrachd: ochd sreathan san rann. Ma sheallas sinn air na h-ochd sreathan sin mar ceithir cuplain tha e nas soirbhe a ràdh gu bheil còig beumannan anns gach cuplan (a dhà an sr. 1 agus a trì an sr. 2). Tha na còigeamh beumannan uile a’ dèanamh comhardaidh anns gach rann. Tha na dàrna agus na ceathramh beumannan anns gach cuplan a’ dèanamh comhardaidh le chèile (e.g. aisig : chadal ann an sr. 636-637), comhardadh a tha coltach ri aicill ma smaoinicheas sinn air ochd sreathan san rann.

Fonn: san làmh-sgrìobhainn (JM, d. 317) tha ceann-sgrìobhainn an òrain seo ag ràdh gu bheil e “Air founn Air fail il i / hil u hil ili rinn o”; ach cha mhòr an cuideachadh e seo, agus gun fios againn cà bheil na beumannan air na “facail” sin. Tha coltas beagan nas fheàrr air an fhiosrachadh a tha ann an JM2 (221): “AIR FONN. - Cha suidh mi ’s cha luidh mi, &c.” Air d. 478-480 an JM tha facail (7 x 8) òrain a’ tòiseachadh Cha Suidh mi scha laidh mi, / Scha chuir mi mo bhrògan dhiom, agus an luinneag mar seo leanas:

Air fàil il i hil ù hil il i rin o
Air fàil il o hùg o na o ho ro laoidh
Air fàil il i hil u hil il i rin o
Shi n’ anshochair mhor nach eol domh laidhe le mnaoidh

[TD 98]

Tha an t-aon mheadrachd aig an òran seo is a tha, mar eisimpleir, aig Oran Nighean Fear na Rèilig (Tocher 34: 232; Còisir a’ Mhòid I: 36), aig a bheil, cuideachd, luinneag a tha coltach ris an tè ud shuas. Mar sin, fhreagradh fonn an òrain sin an teacs seo againne.


XII. Meadrachd: ochd sreathan san rann, ach tha cuid de na làmh-sgrìobhainnean gan sgrìobhadh nan ceithir sreathan fada. Is coltach gum faod cunntas nam beumannan an sr. 1, 3, 5 agus 7 anns gach rann luasgadh gun bhac eadar a trì agus a còig. Sreathan 1, 3, 5 agus 7 air an ceangal le comhardadh deiridh, sreathan 2, 4, 6 agus 8 le fear eile. Agus a bharrachd air sin tha comhardaidhean meadhanail (internal) ri fhaighinn an caochladh àitean (seall EB 289). Tha dàin Gàidhlig eile againn ann am meadrachdan mar seo, agus ma dh’fhaodte, mar a thuirt Raghnall Mac Ille Dhuibh (san Albannach 29/3/1980, earrann ceann na seachdainn, d. 5), gu bheil ceangal eadar a’ mheadrachd seo agus an “Habbie Simson stanza” ann am bàrdachd Bheurla na h-Albann (cf. TGSI L 335).

Chan fhaca mi fianais idir a chanadh gur e òran a tha san dàn seo.


XIII. Meadrachd: ochd sreathan (= ceithir cuplain) san rann, ach seo òran eile, mar a tha àir. VII, far an saoileadh an dara duine gur e dàn lideachail a tha ann agus an duine eile gur e òran a tha ann. Dh’fhaodamaid ceithir bheumannan a fhaicinn an cuid de na sreathan (e.g. sr. 792) agus a trì an sreathan eile (e.g. 786), coltas mì-riaghailteach air a’ mheadrachd: mar a thuirt Uilleam Mac Mhathain (SGS XIV.1: 132; An Clàrsair Dall, d. 154), is ann air a’ cheòl an seo a tha a’ mheadrachd a’ crochadh. Ach is e an truaighe nach eil fios ri fhaighinn, is coltach, dè am fonn a tha air an òran seo.


XIV. Meadrachd stròfach 3-shreathach, mar a tha an àir. III agus VIII. Tha JM a’ sealltainn gun deach gach rann a ghabhail dà uair san t-seinn.

Fonn: tha a’ cheann-sgrìobhainn seo air an òran ann an JM (d. 328): “Oran do Chatrine Nichd Illeain, Nighean fhir Bhròlais, a bha pòsda aig Lachuinn, Machd Thighearna Cholla, le Catrine nichd Illeain, air dhith a chluintir, gu rodh i na laidhe, aunn sa’n innish, aunn am Muill. Air founn. Shiad mo rùn na fhir ghela.” Chan eil mi cinnteach dè am fonn a tha seo, ach ann an òran chliùiteach air Murtadh Ghlinn Comhann <eng>(Checklist, àir. 302; GnC 190)<gai> tha rann a’ tòiseachadh (san innse an LS Mhic Lathagain 125, d. 14):

’S iad mo run na fir gheala
Bha gu fiudhantach fearoil neo-chrion.

[TD 99]

Ach is e meadrachd tur eadar-dhealaichte a tha san òran sin, agus chan ann math a fhreagradh an t-aon fhonn dhà sin agus don fhear seo. Feumaidh gu robh fonn air choreigin eile an cluais sgrìobhaiche JM.


XV. Meadrachd stròfach 3-shreathach, mar a tha ann an àir. XIV. Tha JM a’ sealltainn gun deach gach rann a ghabhail dà uair san t-seinn, ach chan eil smid ann mun fhonn.


XVI. Meadrachd stròfach 3-shreathach, mar a tha ann an àir. XV. Tha JM a’ sealltainn gun deach gach rann a ghabhail dà uair san t-seinn, ach chan eil smid ann mun fhonn. Ach dh’fhaodte (is gun fhianais idir agam) gun deach an t-òran a dhèanamh, gu ìre, air aithris Iorram na Sgiobaireachd le Murchadh Mòr mac mhic Mhurchaidh (GnC d. 150): tha an t-òran seo a-mach air gearran sa chiad rann, is am fear eile air capall. Tha an dà dhiubh air an aon mheadrachd, is fhreagradh am fonn air d. 149 ann an GnC an t-òran seo cuideachd.


XVII. Gu fìrinneach, bu chòir na rainn san òran seo a sgrìobhadh ann an sia sreathan, e.g.:

Mo rùn an t-Ailein
A chaidh fairis
Air luing chrannag
Far chuan aineoil
Leis na fearaibh,
’S cha b’ann do t’fhearann dùthchasach.

Is e seòrsa de mheadrachd stròfach 6-shreathach a tha ann, mar sin, agus faodaidh sinn a bhith cinnteach gun deach a dhèanamh air aithris òrain a rinn Mairghread nighean Lachlainn a tha a’ tòiseachadh (a-rèir Maclean Sinclair, Na Baird Leathanach, I, 215):

Mo rùn Ailein
Nan lann tana,
Marcaich’ allail
Nan steud meara:
’S fad air t’aineol
Tha thu fanachd
Gun tigh’nn thairis
’Dh-ionnsuidh t’ fhearainn dhuthchasaich.

[TD 100]

Is ann à JM 408-409 a fhuair Maclean Sinclair an teacs, a tha an clò aige cuideachd ann an Comhchruinneachadh Ghlinn-a-Bhaird, d. 115. Seall cuideachd Somhairle Mac Gill-eain, Ris a’ Bhruthaich, Stornoway: Acair, 1985, d. 185. Ach chan eil fiosrachadh mu fhonn idir ann an leabhar no làmh-sgrìobhainn sam bith.

San òran seo againne, ge tà, tha àiteachan ann (seall na Notaichean, sr. 1006, 1031) far nach eil e cho cinnteach gu bheil sia sreathan gu dìreach san rann.

[TD 101]

APPENDIX I

BHIODH AN DEOCH-SA AIR LAMH MO RUIN

[Stabh ciùil]

Bhiodh an deoch-sa air làmh mo rùin,
Deoch slàinte fear an tùir,
Bhiodh an deoch-sa air làmh mo rùin.

’S ged tha mise seo an Cola,
B’e mo thoil a dhol a Rum.
Bhiodh an deoch-sa air làmh mo rùin.

’S asa (1) sin a dhol a dh’Uibhist
Nam faighinn mar ghuidhinn liom.
Bhiodh an deoch-sa air làmh mo rùin.

[TD 102]

Dh’ionnsaich (?) (2) mi muime nam mac-sa
Rinn altram air a glùin.
Bhiodh an deoch-sa air làmh mo rùin.

’S chunna mi long air an fhairge
’S ailm dhearg air a stiùir.
Bhiodh an deoch-sa air làmh mo rùin.

’S chunna mi an long a’ tighinn
’S fear mo chridhe teannadh rium.
Bhiodh an deoch-sa air làmh mo rùin.

’S mar a b’e gu tu mo bhràthair
’S mi nach àicheadh idir thù.
Bhiodh an deoch-sa air làmh mo rùin.

’S mairg a choll’cheadh Cola chreagach
Ri Dùn Bheagain ’s ri Dùn Tuilm.
Bhiodh an deoch-sa air làmh mo rùin,
Deoch slàinte fear an tùir,
Bhiodh an deoch-sa air làmh mo rùin.

[Notaichean:
(1) Is e “as air sin” a tha ri chluinntinn.
(2) Tha an t-sreath seo doilleir air an teip. Dh’fhaodte gur e sean-chiall a tha aig ionnsaich an seo, “chaidh mi far an robh muime nam mac”.]


Oran a sheinn Alasdair MacLeòid (a bhàsaich c. 1987) ann an 1958, fear o Chille Mhoire san Eilean Sgitheanach a bha fuireach an uair sin an Ceann Locha Gilb an Earra-Ghàidheal. Is ann do Sgoil Eòlais na h-Alba a rinn e a chur air teip 1958/7/A3, agus tha mi gu mòr fo chomain aig an Sgoil Eòlais airson cead a chur an clò an seo. Mun do thòisich e air an t-seinn, dh’innis Alasdair sgeulachd an òrain, mar a chithear an dèidh seo shìos.

Tha mòran innsean den òran seo ann agus tha sreath no dhà mu Chola sa chuid as motha dhiubh. Tha atharrachadh innsean air an sgeulachd cuideachd, ach mar as trice tha i a-mach air Caiptean Chlann Raghnaill agus Fear Chola, agus caileag a tha na seirbheiseach an Cola. Ge-tà, chan eil am fios as lugha ann cò iad gu beachd, na ceannardan sin. Tha sreathan a’ bruidhinn air Dùn Tuilm agus Dùn Bheagain am mòran de na h-innsean cuideachd; ann an A shìos chan eil luadh idir air Cola, agus an coslas air nach eil an t-òran a’ buntainn ach ri Clann Dòmhnaill Shlèite. Ma dh’fhaodte gu robh an t-òran air a cheangal an toiseach, air dòigh air choreigin, ris an Eilean Sgitheanach, mar a tha cuid de na sgeulachdan ag ràdh, agus le Cola cuideachd, mar a their feadhainn eile. Chan eil fianais ann mun linn a thachair an sgeulachd, ma thachair i. Tha daoine a’ creidsinn <eng>(e.g. A. & A. Macdonald, The Macdonald

[TD 103]

Collection of Gaelic poetry, Inverness: Northern Counties, 1911 [MC], d. lviii)<gai> gur ann san 17mh linn a chaidh an t-òran a dhèanamh, ach chan eil teacs sam bith againn roimh 1852 (A shìos). Seo liosta de na chunnaic mi de dh’innsean:


A. 20 lethrann (couplets) + luinneag (sr. 1-3 shuas) ann an LS 3783 san Leabharlann Nàiseanta, comh-chruinneachadh an Urramaich Iain Tormad Dòmhnallaich, ministear na Hearadh agus Hiort 1855-1868, folio 37a; tha an dàta 1852 air an làmh-sgrìobhainn. Chuir “IAIN” (an t-Urramach Iain MacRuaidhri, ministear Snìosoirt agus Uig 1886-1907, is dòcha) an teacs seo an clò san Highlander 24/6/1876, d. 3. Chaidh a ath-sgrìobhadh an LS Carmichael-Watson [CW] 135 (1895), d. 33, leis an Urramach Aonghas Dòmhnallach, ministear Chill-Iùrnain 1890-1932, fear den dithis a chuir am Macdonald Collection a-mach an 1911. Tha an t-òran seo air d. 340 ann an MC: chaidh lethrannan a bharrachd a chur leis an teacs sna hinnsean aig “Iain” agus an MC. Is ann o CW 135 a thàinig an teacs a tha an D. Fergusson, Beyond the Hebrides (Halifax, 1977), d. 63.


B. LS Dòrnaidh 2, d. 85-6. Seo aon de na ceithir leabhraichean a dh’fhàg an Caiptean Alasdair MacMhathain (d. 1879), Dòrnaidh, Loch Aillse, agus tha e an-dràsda san Leabharlann Nàiseanta, Acc. 9711/2. <emg>Tuilleadh fiosrachaidh an Scottish Gaelic Vernacular Verse to 1730: a checklist (1988), d. 39.<gai> Cha deachaidh an teacs seo a chur an clò roimhe seo: seo e dìreach mar a tha e san LS:

Beig an deoch air laimh mo ruin (l)
Doch slante le fear an tuir

Chunna me do long san fairge (2)
S coltas Laimh dhearg air a stiur

3 Ga ba cunnaig air an tsal e
Beannaich a long bhan sa criu

2 Chuna mi íghainn a bhiorlain
S bad fraoich san tslat shiul

4 Beanaich a buill s a cuid acain
5 A h acraichain s a cairt iul

Deoch slainte Dhoill dh uirm shletbh (?)
Leis an eireadh luchd na cùl.

Deoch slainte Muime na Mac
A Rinn an altrum air a glun.

[TD 104]

A ch[      ]Haa (?) ol a bhotai’l s gug[    ] (3)
A chleac thu bhi na do thur

Oladh na na holadh cach e
Bhiodh na cuirt air ceann do chuid (4)

Mar bidhe gur du mo bhrathair
S mi nac achaidh idir thu

Ged tha mise So a Colla
Ba mo thoil a dhol a rum

S mairg chollach Colla sgregach (5)
Re dun bheagain s re dun tuilm

Ba mo thoil a dhol a Uist
N a faighaidh en mo ghihe leum

[Notaichean:
(1) mo ruin air a sgrìobhadh os cionn air laimh.
(2) air an sgrìbhte an toiseach, agus fairge os cionn an; chaidh air a dhubhadh a-mach agus san a chur a-steach.
(3) tha an t-sreath seo uile doilleir.
(4) notaichean le peansail san LS: càirt os cionn cuirt; chùird os cionn chuid.
(5) -ach doilleir.]


C. 12 lethrann le ceòl san Highlander 6/1/1877, d. 3, a chuir “H.W.” a-steach: sin, gun teagamh, Henry Whyte, “Fionn” (1852-1913). Tha 16 lethrann (agus an t-aon 12 nam measg) anns An Gaidheal VI (1877): 90, leis an aon cheòl, agus a-rithist anns an An Oranaiche le Gilleasbuig Mac-na-Ceardadh (Glasgow: Sinclair, 1879), d. 173; thàinig An t-Oranaiche a-mach na chòig pàirtean eadar 1873 agus 1879; is coltach gu robh an t-òran seo sa phàirt a thàinig a-mach an 1877 (mar a tha “H.W.” ag innse dhuinn san Highlander). Is ann o fhear dhiubh sin a thàinig an teacs, fon tiotal “Suirghe Mhic ’Ic Ailein”, aig M. Kennedy-Fraser, Songs of the Hebrides, leabhar I (1909), d. 42-46, far an do rinn an t-Urramach Coinneach MacLeòid, is dòcha, deasachadh (agus meudachadh?) air choreigin air na facail; fonn o Uig san Eilean Sgitheanach. Le lethrann a bharrachd chaidh an innse seo a chur an clò san Sydney Post Record an Ceap Breatainn c. 1937, agus tha i an clò a-rithist, le ceòl ùr à Canada, aig John L. Campbell, Songs Remembered in Exile (Aberdeen University Press, 1990), d. 157.


D. 16 lethrann (gun cheòl) san Highlander 10/2/1877, d. 3, agus sgeulachd, a chuir “J.M‘L” ann nuair a chunnaic e “H.W.” (san Highlander 6/1/1877) ag iarraidh innsean air an sgeulachd.

[TD 105]

E. 12 lethrann (agus aon t-sreath de luinneig) i LS Carmichael-Watson 58A an Leabharlann Oilthigh Dhùn Eideann, d. 96, § 239, a sgrìobh an sagart Ailean Dòmhnallach an Uibhist a Deas ann an 1888-89. Tha seo an clò an Gàir nan Clàrsach, d. 120.


F. 20 lethrann ann am Mac-Talla II.6 (5 Lùnasdal 1893), d. 3. Le beagan athdheasachaidh chuir Alexander Maclean Sinclair (1840-1924) an teacs seo an clò a-rithist an TGSI XXVI (1905), d. 236, agus tha e ag ràdh (d. 238) gun d’fhuair e e o Shìne Mhòr nan Oran ann an Caledonia, Prince Edward Island (seall cuideachd d. 261 an sin). Tha e cinnteach, mar sin, gum b’e Maclean Sinclair a chuir an innse ann am Mac-Talla.


G. 10 lethrann, le ceòl, ann an Helen Creighton & Calum MacLeod, Gaelic Songs in Nova Scotia (Ottawa: National Museum of Canada, 1964), d. 208, a sheinn Malcolm Angus MacLeod an Ceap Breatainn.


H. 9 lethrann ann an Tocher 38 (1983), d. 28, a sheinn Nan Eachainn Fhionnlaigh (NicFhionghain, 1903-1982) ann am Bhatarsaidh an 1981.


I. 2 lethrann à Newfoundland ann am Margaret Bennett, The Last Stronghold (Edinburgh: Canongate, 1989), d. 164.


ILC. innsean o chaochladh àitean an cruinneachadh Iain Latharna Caimbeul, Fear Chanaidh, nach maireann.


IS. innsean o Cheap Breatainn an cruinneachadh an Dr Iain Seathach, Dùn Eideann.


S. innsean o chaochladh àitean ann an Sgoil Eòlais na h-Alba, Oilthigh Dhùn Eideann. Thug an Dr Alan Bruford, nach maireann, cead dhomh sealltainn air na faidhlichean san Sgoil agus lorg mi 26 reacòrdaidhean den òran seo (ged a tha feadhainn dhiubh ann far a bheil an t-aon duine ga sheinn air dà reacord). Tha innsean an sin à Barraidh, Uibhist a Deas, Bhatarsaidh (innse H shuas, ceithir reacòrdaidhean a rinn Nan Eachainn Fhionnlaigh), an t-Eilean Sgitheanach (am fear aig an toiseach an seo shuas), Tiriodh, Ceapach Loch Abair, Sgalpaigh na Hearadh agus Canada; ach ged a tha innsean à Tiriodh ann, chan eil uiread is lethrann ann o Chola. Tha nam measg cuideachd sean reacòrdadh a rinn Marjory Kennedy-Fraser air siolandair, eadar 1920 agus 1925, o Peter Stewart, Uig san Eilean Sgitheanach. Seo na faclan a sheinn Peter, mar a sgrìobh Alasdair Grannd sìos iad na thràchdas MA an Roinn na Ceiltise, Oilthigh Obar Dheathain <eng>(A Study of the Origins of Marjory Kennedy-Fraser’s Songs of the Hebrides, Vol. I, 1969), d. 36:<gai>

[TD 106]

Biodh an deoch-s’ air làmh mo rùin,
deoch slàinte le fear an Tùir,
Biodh an deoch-s’ air làmh mo rùin.
’S o sùil dha’n tug mi air mo ghualainn
Sheall mi air a’ chuan dlùth.
Biodh an deoch-s’ air làmh mo rùin.


Is e A, ma tha, an innse as sine a tha againn, agus seo i dìreach mar a tha i (gun fhonn idir) an LS 3783, d. 37-40 (chan eil an sgrìobhaiche ag innse dhuinn càit an d’fhuair e an t-òran, agus chan eil cinnt nach i co-innse [composite version] a tha innte):

- Oran Luaidh -
Bidh an deoch’s air Laimh mo Ruin -

Leigidh mi mis às an t’seisreach
’S am feasgar a leagadh drùchd

Luinneag
Bidh an deoch’s air laimh mo rùin
Deoch slainte le fear an Tùir
Bidh an deoch’s air laimh mo rùin

II
Sguiridh mi threabhadh an fhiadhair
Gus am fiadhaichear mi ’n Dùn
Bidh an deoch’s &c

III
Dh’òlainn deoch slainte mo thighearn
’S tu thighinn mar bu mhaith leam
Bidh an deoch’s &c

IV
’Oladh no na òladh càch i
Bidh mo chàrt ’s’ air ceann a bhùird
Bidh an deoch s &c

V
’Olaidh mi deoch slaint’ a rithist
Air oighre dligheach Dhuntuilm
Bidh an deoch &c

[TD 107]

VI
Deoch Slainte Dhomhnuill Ghuirm Shlèibhtich
’S ceann-feadhna ro’d’ mhuinntir thù
Bidh &c

VII
Gur a h’è mo rùn an gasan
Chaidh air each ’s a chnocan Chruinn
Bidh an deochs &c

VIII
’Dhirich amach gualla Bhochdaich
Fhir is cleachdaiche gruag chùil
Bidh an deoch’s &c

IX
Dh’fhalbh thu seachduinn roimh fheill-Brìde
Dia ga do dhion a dhroch rùn
Bidh an deochs &c

X
Thig thu seachduinn ro fheill-Pàdruig
’S bidh Dia làidir air do chùl
Bidh &c

XI
Chaidh thu phòsadh a Dhuneidin
Sheumais oig mhic Dhomhnuill ghuirm
Bidh an deoch’s &c

XII
Ri nighean Mhic Leoid nam bratach
Glac geal a mhalairt nan crùn
Bidh an deochs &c

XIII
Si Baintighearna Chaisteil Tirim
Craobh is ionaiche bha dhiubh
Bidh an deochsa &c

XIV
Cait na shuidh i air a còta
Na na sgaoil i foidhe gùn?
Bidh an deoch s &c

XV
Mo rùn air muime na mac
A bhiodh ga’n altrum aig a ghlùin
Bidh an deochs &c

XVI
Ach nan gabhadh iad a comhairl
Bu mhaith an gnothuch a nùll
Bidh an deoch’s &c

[TD 108]

XVII
Bhiodh beannachd nan daoine bochda
’N ceann na drochaid air in cionn
Bidh an deochs &c

XVIII
’S ogha mise do’n Aosdàna
’Bheannaich an long bhàn air tùs
Bidh an deochs &c

XIX
Bheannaich e cabla ’s a h’ achdain
A buill-bhearta ’s a cairt iuil
Bìdh an deochs &c

XX
’S lionar orr’ fear sgéithe gile -
Tocsaid a sileadh fo rùm.
Bidh an deoch s &c

Leigidh mi nis as an t’ seisreach
’S am feasgar a leagadh drùchd
Bidh an deoch’s air laimh mo rùin
Deoch Slainte le fear an Tuir
Bidh an deoch’s air laimh mo ruin

Tha comharraidhean os cionn an -a- an gasan an sr. VIIa, agus os cionn an -o- am Bhochdaich an VIIIa, gu bheil na fuaimreagan sin goirid.

Chaidh an innse seo a ath-sgrìobhadh an LS CW 135, agus ri taobh lethrann XI an sin sgrìobh an t-Urramach Dòmhnallach: <eng>“Married in Edinr. in 1661 Marg. d. of Macleod of Dunvegan.”<gai> Agus aig ceann an òrain sgrìobh e: <eng>“This song of which several versions are afloat was composed in the time of Sir Donald Macdonald of Sleat, 1st. Baronet.” (cf. MC, d. lviii).<gai> Tha nas motha na leth-chuid de na rannan an seo nach eil ri fhaighinn ach san innse seo a-mhàin.

Chan eil Cola idir air a luadh san innse seo den òran, ach seo innse air an sgeulachd cuideachd a bhoineas ri beulaithris an Eilein Sgitheanaich. Tha mi ga toirt à tràchdas Alasdair Ghrannd (1969, d. 38-39), a dh’ath-sgrìobh e i à teip SA1958/7 (an S), agus Mgr Alasdair MacLeòid ga innse mun do thòisich e air an òran a sheinn mar a tha e againn aig an toiseach an seo shuas:

An t-òran sin, tha e air a ràdh gun deach a dhèanamh le nighean a’ mhoraire an Dùn-tuilm. Bha i seo, tha e air a radha gu robh leanabh aice bho’n bhuachaille. ’S bha seo ’na mhasladh mór dha’n a mhoraire, agus nuair a chaidh a leanabh a bhreith, chaidh e féin agus - ’s e leanabh-gille bh’ann - chaidh an cur a mach gu sgeir a bha mu cheithir no cóig mhìltean mach a’s a’ chuan - mach mu Rudha Hùnais, ris na cainear Sgeir na Maol, ’s chaidh am fàgail ann a sin air son am bàthadh. ’S e seo an t-àite a bha

[TD 109]

aig na morairean air son a h-uile duine bha iad a’ faighinn ciontach - bhathas a’ faighinn droch bheairt ’sam bith na aghaidh, na bha iad air son faighinn caoidhteas e, bha iad ’ga chuir air a’ sgeir. ’S chaidh an nighean a chuir air a’ sgeir ach cha robh i ann ach ùine glé ghoirid nuair a thàinig sgoth a Uibhist, agus thog iad i agus chaidh i fhéin ’s a leanabh a thoirt sàbhailte gu ruig Uibhist, ’s chaidh banaltrum fhaighinn dhà, agus chaidh a thogail ann an Uibhist, agus bha an nighean, chaidh i a chosnadh a lòin gu, an dara cuid, fear Chola air neo tuathanach - duine cothromach air choireigin ann an Cola. ’S bha i aon latha a muigh agus i treòbhadh, agus chunnaic i ’m bàta dol seachad. Dh’aithnich i gur seo birlinn a h-athar. ’S thàinig iad air tìr ’s chaidh iad dh’ionnsaigh an tighe, ’s gun teagamh fhuair iad aoidheachd ann. ’S thàinig an nighean dhachaigh agus bha aice ri frithealadh dha na daoine. Bha balach òg gasda ann a shin, agus ’s ann a - nuair a chunnaic e an nighean òg sgiamhach bha seo - a thug e air a ghlùin i, ’s thòisich e ri còmhradh rithe. Agus a’s a chòmhradh thuirt ise ris, tha e a’ ràdh ’san òran,

“Mar a b’e gur tù mo bhràthair
’S mi nach àicheadh idir thu.”

Mar a bhiodh, ’s ann an uair sin leig i i-fhéin fhaicinn dha bràthair, ’s chaidh a toirt dachaigh gu ruige Dùn-tuilm.


Ged nach eil sgeulachd idir còmhla ri innse E ann an LS CW 58A, tha coltasan eadar an sgeulachd chumanta agus am fear seo a tha san LS sin, d. 110-11, § 259 (fear a sgrìobh an sagart Ailean Dòmhnallach an Uibhist a Deas ann an 1888-89):

<eng>Mor Ruadh nighean Tighearna Chola was married to McLean of Duart. In Spain the King’s daughter had a vision in which she beheld a man of a prepossessing appearance. She sought permission of her father to go in search of this person. She got a galley or frigate & sought for him all over the seas & islands. A tempest drove her to seek shelter at Duart bay. McLean went to see the stranger & was at once recognised by the Spanish Princess. McLean was very attractive & the princess resolved to take him away. Mòr Ruadh discerned (?) the intrigue & got the frigate exploded & all destroyed but one messenger who escaped to Spain & told the tale. The King resolved to avenge his daughter’s death & sent a frigate to Duart. Mor Ruadh immediately sent out men to the frigate, & availed themselves of this opportunity to set a fuse to the powder on board. The frigate soon exploded. A third met the same fate & the wrecks are still to be seen in Duart bay. McLean disliked Mor Ruadh, & regretted his being unable to have escaped with the Spanish princess. He mourned & pined & languished & at last was reduced to a very low state of health. Mòr Ruadh was indefatigable in nursing him and in seeking all sorts of remedies for him, but in vain. He told her one day that there was just one thing

[TD 110]

he felt inclined to take & which he believed would cure him - this was ‘dilse’ from a skerry in the channel between Duart & Lorne. Mor Ruadh with admirable attention to the wishes of her languishing spouse went herself in person with a crew to gather the ‘dilse’. The men by McLean’s orders left her to be swallowed up by the incoming tide. It was night fall. When darkness came & she was being washed off & on to the rock holding tightly the sea weed her cries were heard by a passing galley, that of McLean of Coll, her father, who in spite of his 2 sons insisted upon going to rescue whatever person it might [be] that was in danger. They took her to Coll. Duart invited Coll to the funeral of Marion, having made a woman & a leaden Coffin. Coll & family came & pretended ignorance of the real state of matters, & comforted Duart, & shortly after invited him to Coll, where he was confronted with Mor Ruadh to his shame. He took her back to Duart where at a subsequent feast he was killed by one of Coll’s sons. &c<gai>


Is e Mac Gilleathain Dhubhaird an sin, dh’fhaodte, Lachlann Catanach (bh. 1523), a phòs, theirear, Mòr NicGilleathain, nighean Fear Threisinnis (CG 80, 248, 330), màthair Ailean nan Sop. Mu innsean eile air an aon sgeulachd seall Scottish Gaelic Studies XXVII: 213-220. Tha sgeulachdan gu leòr againn mu bhean ga fàgail air creag mhara, seall na Notaichean air sr. 156-57 an seo.


APPENDIX II

Gur h-e robair ro làidir rinn mo mhàileid a spùinneadh
’S chuir toradh mo shaothrach ga sgaoil air feadh dùthcha;
Chan fhaigh mi dha ghearan an dèis na ghabh e dam’ chùinne
Ach, nam b’oth leam bhith falamh, bhith ceannach seud ùr dha.

Gur h-iomadh seud buadhach thugadh bhuam-sa anns an tùr ud,
Ghleidheadh m’aran dhomh laitheil gun lapaireachd tùrna;
Nuair a chluinn iad mar thà mi is gur bolg fàs tha air mo ghiùlan
Cha bhuidhinn mi làn-truagh ach le cànran is dùrachd.

[TD 111]

Ach man bhaintighearn sin Màiri mhòr-nàrach shàr-chliùtach,
Bheil subhailcean sàr-mhath thaobh nàduir is dùthchais,
Cha bu chomain domh àireamh, sgeul nàire air a cùl-sa,
Ach bha a h-impidh ro làidir mu m’ mhàileid-se a spùinneadh.

Nuair thig Alasdair Snodgrass gun doicheall gun euradh
Agus cupall do bhotail ann am fochair a sgèithe,
Nuair a dhèanadh i an gogan, dhèanadh sogan oirnn èirigh
’S bu bhinn anns a’ mhadainn, seach tabaid luchd streupa.

Tha bean uasal sa bhaile-sa is Tuath Dè Danann an dèidh oirr,
Catrion nighean Mhurchaidh, bean tha iomlan na ceutabh;
Le maoisichean eòrn nì i seòrsa do gheum dhiubh,
Bhith sna cleasaichean neònach air bòrda luchd fèile.

Chan eil an dàn seo ach ann an HM, d. 121: an toiseach cha robh air an duilleig ach clàr-innse (seachd sreathan) de na pìosan bàrdachd a tha san làmh-sgrìobhainn, ach an dèidh sin sgrìobh an sgrìobhaiche (an Dr Eachann MacGilleathain, Fear Ghrùlainn) na rannan seo os cionn an liosta (rannan 1-3) agus foidhe (4-5). Tha an dàn an clò aig Maclean Sinclair ann an Comhchruinneachadh Ghlinn-a-Bhaird (Charlottetown, 1890) [GC], d. 381, as an aon làmh-sgrìobhainn.

Chan eil fhios agam buileach dè ma dheidhinn a tha an dàn ach chan eil fhios nach eil “a’ bhaintighearn Màiri” (sr. 3a) agus Alasdair Snodgrass ga cheangal ri Cola. Deagh-sheans gur i a’ bhaintighearna seo Màiri, baintighearna Shir Iain Dhubhaird, a bhiodh tric a’ tadhal air Cola an dèidh 1707, mar a chunnaic sinn san Roi-ràdh (seall d. xxxv-xxxvi an sin; agus na Notaichean air àir. 11).

Anns a’ bhliadhna 1679 bha Alexander Snodgrass na shaor chloiche ann an Cartsdyke (“Carssdyck”), baile a tha an-diugh na chuid de bhaile Ghrianaig (N&Q, Sreath 2, 11, d. 16). B’e John Snodgrass (alias Stewart) a athair, aig a robh taighean agus pìos talaimh an “Carsdick”. Nuair a chaidh caisteal Bhreacachaidh a ath-thogail roimh 1690, fo stiùireadh Dhòmhnaill mhic Eachainn Ruaidh, is dòcha, b’e Alasdair Snodgrass an cùnnradhair a rinn an obair (N&Q I [1972]: 3-4). Is coltach gun do thòisich an obair sin timcheall air 1688, oir tha Alasdair ag ràdh air an 22 October 1690, agus e am prìosan an Dùn Eideann, gu robh e “for severall years past” a’ fuireach, còmhla ri a bhean is ri a chlann, an Cola (RPC, Sreath 3, leabhar XV, d. 494-95). Thuirt e an uair sin (ann an 1690) nach tug Fear Chola dha a chuid airgid nuair a bha e ag iarraidh a dhol dhachaigh, agus gum b’fheudar dha bann a ghabhail o Fhear Chola an àite an airgid: a-rèir a’ bhainn, bha triùr dhuine uasal a’ gealltainn airgid do dh’Fhear Chola. Dh’iarr na daoine uaisle air Alasdair tighinn do Dhùn Eideann ach cha tug iad airgead dha nuair a chaidh e ann: is ann a thilg iad sa phrìosan e. Bha Alasdair ag iarraidh air Comhairle an Rìgh a leigeil a-mach as

[TD 112]

a’ phrìosan, agus dheònaich iad sin dha - ach dh’fheumadh e fhèin cosgaisean a’ phrìosain a phàigheadh!

Bha ceathrar clainne aig Alasdair agus dh’fhàs iad-san suas a-measg Chlann Ghilleathain (N&Q I: 4) agus tha a h-uile coltas ann, mar sin, gun do thill esan gu Cola - ged nach eil fianais dhìreach sam bith againn. Ach thuigeadh duine on dàn seo gu robh e fhathast an dùthaich nan Leathanach uaireigin eadar 1707 agus 1715, nuair a bhiodh a’ bhaintighearna Màiri a’ tadhal air a’ Ghaidhealtachd. Agus gur ann mun am sin a chaidh an dàn seo a dhèanamh.

Leughaidhean à HM:

1a. bhalaid
lb. ga scaol er fuidh
1c. in déis no ghamh dam chún
1d. na boh leam; ceunach

2a. in túr iad
2b. gleidh ’marran dho lathoill gun lapairuch túrn
2c. ’s guir bollag fás er mo dhiulan
2d. bhuin me ’lantroch; carran

3a. Márie; ’har cliutuch
3c. do áribh, sceul nar er a culls
3d. mom bhalaids

4a. Alester Snodgras; dochail gun eir
4b. ann phocher a skea
4d. shech tapait

5a. si bhailis is duod o daunan an deudh oir (Tha an nota seo ann an GC d. 382: Bha druidheachd aig Tuath De Danann. Rachadh aca air iad-fein a chur an riochd uisge-bheatha. ’S ann an sin a bhiodh iad ’nan cleasaichean neonach.)
5b. Catrin nighin bhurchidh; imulan
5c. maosichun; Sheors do gheum dheu (?)
5d. bhi s na clesechin


APPENDIX III

(A)
O ro hùgabh i, o hùgabh thaing Lachlann,
O ro hùgabh i.

1.
’S ann aig Lachlann a ta an còta -
Shamhailt san Eòrpa chan fhaicear.
O ro hùgabh i, o hùgabh thaing Lachlann,
O ro hùgabh i.

2.
Tha e comh mothlach giobach ròmach
’S ga bu chòta e chraiceann capaill.

[TD 113]

3.
Marbhaisg air tàilleoir na Beurla
Rinn euban (1) diot le chuid fasan.

4.
Phearsa bu deise is a b’àilne
Rinn a dhràghadh (2) mar mhàla bracha:

5.
Meadhan ramhar ’s dà cheann chaola,
Rinn e an laoch air chuma fearsaid.

6.
Muc-ghoill atmhor is teann lìonadh
Mar mhàla pìoba an fhonn-stracaidh (3).

7.
Dà ghruaidh shaille ag at re shùilibh
’S a dhà mhala lùbadh tharta.

8.
Sprogaill re bhràghaid a’ tuiteam
Mar gum biodh clupait air mart ann.

9.
Teanga ghlugach shlaopach ghloncach
Nach labhair poncail no blasda,

10.
Mar ghlamarsaich coin ag òl blàthaich,
Milleadh na Gàidhlic ’s ga sracadh.


Notaichean:

(1) cf. am buadhair èibeantach, <eng>“faulty, inferior, faint, wishy-washy”,<gai> aig Dwelly, a their gur ann o shaothair Rob Duinn a thàinig e. Aig Maclennan tha èibeantach, <eng>“inopportune”,<gai> agus èibeantas, <eng>“awkwardness, timidity”.<gai> Is e seo mar a tha am facal aig Rob Donn (Adam Gunn, Orain agus Dain le Rob Donn Mac-Aoidh, Glascho, 1899, d. 71) na òran “Tha sinn fo mhulad”:

Thèid mi do Thunga ’s bidh ’n ionnsuidh ud aibeant’ dhomh;
’S bheir mi garbh thionnsgadh do ’n rùm anns an coidil i

Tha an comhardadh le coidil a’ sealltainn gur e fuaimreag ghoirid a tha aig toiseach aibeant’ (an eagran Hew Morrison, 1899, d. 260, tha eibeant’).

(2) Rinn a ghráig LS; chan eil dhràghadh, mar sin, idir cinnteach; (?) cf. Dwelly draghadh, <eng>“parting; dragging”.<gai>

[TD 114]

3. ? = sracadh fuinn, = droch-phìobaireachd? <eng>Cf. William Matheson, The Songs of John MacCodrum (Edinburgh: Scottish Gaelic Texts Society, 1938), sr. 995-996.<gai>


(B)

1.
A Lachlainn, sguir do d’ bhàrdachd
’S nach urr’ thu mholadh no chàineadh;
’S eòlach sinn uile air do Ghàidhlig:
Mar ghlag blàthaich ad chraos i.
’S eòlach sinn uile air do Ghàidhlig:
Mar ghlag blàthaich ad chraos i.

2.
’S mas e Calum as fear cùil duit,
Cha gheall re fileachd a dhùrdail,
Le theanga shlìm mar ìm feadh ùilleadh
’S blas nan tùt air a aoire.

3.
An saoil thu gun dèan e ròg-shùil
Do sprogaill shaille is theò-ghoill?
’S dall an ceann daill thun an lòin sibh
’S cuiridh ’n còta a shaoil ris.

4.
Ach marbhaisg air rìgh nan sglàbhach
Theann re bhladarsaich air glàim uait!
’N ùilleadh na h-olna an am tlàmaidh
Chruaidheadh ’m blanndair fhaobhar.

5.
Ma dh’fhosgail e sluig na grùide
Mar aomh’ air linnidh a shrùthlag,
Sluigein gun ghrinneal nach diùltadh
Dà dtrian mùin feadh caochain.

6.
Ach labhairt air uaislibh mo dhùthcha,
Cà b’iongnadh da chlab gun mhùnadh,
Far ’m bu tric na coin gu sùgach
’S b’amar mùin a chraos doibh.

7.
’N tràth bhiodh iad air cheann chàich gu h-iùlmhor
Seasamh an rìgh is an dùthcha;
’S na mìltean a’ dol g’a n-ùir,
Do chuirp gun rùchd o’m faobhair.

[TD 115]

8.
Bhiodh tusa, a Chaluim, anns na cùiltean
’G imlich sheancart (?) agus bhùbo, (1)
Do bheul re d’ phìb ’s i an toll tùta
Is e cur spùt ma t’aodann.

9.
’N tràth dheoghladh tu ort an ruais ud
A lìonadh an taighe g’a bhruachaibh,
Thusa a’ plubail air a h-uachdar
’S fuich! bu duaithnidh t’aogasg.

10.
Bàrd thu theagaisgeadh le Plùto,
Tarraing ’s gach ceum uaidh do dhùthchas:
Liaigh a dh’oileadh an a chùirt thu
A mhort ’s a spùinneadh dhaoine.

11.
Cha b’eòl do dh’Apollo am bastard
Nach do sheas riamh air Parnassus;
Helicon cha d’fheuch thu a bhlas:
’S ann chinn on bhraich dhuit aoire.

12.
Bacchus do roghainn don òrd ud:
’S tric a chunnaigh mi as-taigh òsd thu,
Bara ’n eabar ort ’s tu gòirleis, (2)
Stoich ma d’ thòin do t’aoileach.

13.
Do chreud, do phaidir ’s na fàithntean,
Tha o t’òige air meirgeadh làmh riut,
Bheireadh tu le d’ bhean ’s le d’ phàisdean
Airson làn an taomain.


Notaichean:

(1) Gimligh sheancart agus Bhúbo LS. Tha bubo sa’ Bheurla a’ ciallachadh <eng>“a growth in arm-pit or groin”,<gai> o fhacal Ghreugaise (Oxford English Dictionary). Mu dheidhinn imligh a sgrìobhadh an àite imlich seall na Notaichean an seo, sr. 243.

(2) Bara ’neibar ort stu Gorrlis LS. Cf. gòraileas no gòireileas, <eng>“foolishness”,<gai> aig Mac Mhaighstir Alasdair (Thomson, Alasdair mac Mhaighstir Alasdair, sr. 316); MacEachainn gòirleis, <eng>“foolishness, childishness”.<gai>

Thàinig na teacsan sin à làmh-sgrìobhainn 73.2.2 san Leabharlann Nàiseanta, a sgrìobh Uilleam MacMhurchaidh an Cinntìre c. 1750, d. 42 (A) agus 43-45 (B). Tha an teacs an clò cuideachd (ath-sgrìobhadh a tha glè mhath) ann an A. Cameron, Reliquiae Celticae II (1894), d. 328-30. Ma dh’fhaodte gu bheil fianais againn an A, sr. 9a, Teanga ghlugach shlaopach ghloncach, gum b’e an

[TD 116]

sgrìobhaiche, Uilleam MacMhurchaidh, a rinn an aoir sin: an aoirean eile san aon làmh-sgrìobhainn tha na sreathan Le theanga shlapach shlaopach spleòcach (Reliquiae Celticae II 324, sr. 16) agus Do theanga shlaopach ad bheul spleòcach (325, sr. 6b). Is ann air bàrd air a bheil Calum (mar a tha ann am B againne, sr. 2a, 8a) a tha fear de na h-aoirean sin, agus tha mòran choltasan eadar an aoir sin agus na teacsan a tha againn an seo.

[TD 117]

Faclair Roghnach

Is e liosta a tha an seo de dh’fhacail nach eil cumanta, is de chruthan dhiubh nach eil cumanta. Mar as trice, tha Notaichean san leabhar seo air na facail a tha air an liosta; agus, mar as trice, ma tha facal (no cruth facail) am faclair Dwelly cha bhi e air an liosta. Is e àireamhan nan sreathan a tha ris an liosta seo.

acarachd 20
aimhneart 949
aomh 58
asaid 684
athdeanamh 16

bàbhan 815, bàdhan 1021
baideal 30
ball seirc 270
bàrca 11
gu beagnaich 485
beid 731
blacha lìn (iolra de bla lìn) 854
blèid (= bleid ?) 316
bobhl 937
brannradh 29
briotadh 29
buitleir 834
bun 1
bùrdun 2
bùtainn 940

caismeachd 442
caiteanach 28
càrnach 581
casgairt 2, 14
ceannchadair 275, 279
ceapail 69
clùs 212
cobhartach 654
codaichean (iolra de cuid ?) 848
còmhnardachd 121
connspall 434
còs 9
crannan 330

[TD 118]

crann cèille 25
crean (= crein) 464
croman 766
cùbaire (= cùbair) 473
cunntartach 1001
cupraidh 1033
cùradh 65

dàn 2
an dèin (= an dèidh) 1034
deòraidh 10, 510
dodach 38
donnag 96

eàrrach 35
eàrrlainn (= eàrrlann) 284
èidich 93
eireachdas 85
èirne 674

faic (= faicinn ?) 884
feòmach (= feumach) 705
feucag 996
feuch (= feuchainn) 567
fògar (= fògairt) 456, 618, 797, 1009
fadadh fradhairc 31
fràmhail (= pràmhail) 546
fuirbidh 41

geòcach 9
glocaire (= glogair) 738
glutair 835
gràidhgean (= gràidhean) 627

ineach (= inbheach) 703
iochd 561
iomram 43
iteach 558

leanbas (= leanabas) 413
leanbhail 34 (= leanbail 912)
leas “lace” 941
lìonmhoraich 75
liutha 907
lughadh 206,439

[TD 119]

maghar 267
maidearlach 749
masgalach 6, 323
mion 769
mu dhèinibh (= mu dheidhinn) 443, 799

neartmhorach 4
noch 5

ràidhe 213
raon 60
ràth 286
ròd 60
ruigin 24
rùm 67, 826, 830

sgaireabach (= sgaireapach) 364
sglùimeach (= sglìmeach) 785
sgrubaire (= sgrubair) 474
siorradh 105, 170
spìosair 4

teirbheirt (= teirbeirt) 821
teoghais 512
teoghlach (= teaghlach) 704
tògtha 43
toradh 106
torm 103
treachailt 117
tubhailte 139



