[TD 105]

Air An Spiris

THA An Comunn Gaidhealach a’ bruidhinn air Seanaileir ùr a thaghadh a bhios os cionn obair a’ Chomuinn. Tha e iomchuidh aig an àm gun tugamaid tarraing air a’ chuspair so.

Cha b’ fhuilear do dhuine de ’n t-seòrsa so tomhas mhath de chumhachd a bhith aige. Cha dean math dha a bhith air a shlaodadh aig tòin Coimitidh, ach feumaidh an Coimitidh earbsa a bhith aca ás. Bhiodh sin aca nan cuireadh e obair romhpa, agus nan tugadh e gu buil gach obair air an tugadh iad làmh.

Bhiodh a leòr aige ri dhèanamh an toiseach ag ath-nuadhachadh dreach a’ Chomuinn. Tha móran ri dhèanamh ris a’ Mhòd mus beir e air linn an telebhisean, no eadhon air linn an réidio: bu mhath gun cuirte luchd-sgrìobhaidh is luchd-ciùil an sàs ann a bhith a’ cruthachadh ás ùr, an àite bhith an còmhnaidh a’ cur seòrsa de dhreach ùr air seann rudan; tha co-fharpaisean ùra ann an litreachas, ann an ceòl, ann an dràma is ann an ealain a dhìth air a’ Mhòd. Tha cumadh ùr a dhìth air na co-fharpaisean is air na cuirmean-ciùil. A thaobh propaganda, tha obair a’ Chomuinn gun tòiseachadh fhathast; am faca tusa riamh postair Gàidhlig air balla, no an cuala tu guth a’ Chomuinn ann an sanas-reic air STV? Tha cumadh, is dreach, is brìgh ùr a dhìth air leabhraichean, ’s air mìosachan a’ Chomuinn.

Ach dh’ fheumadh am Fear-stiùiridh ùr barrachd air a sin a dhèanamh. Dh’ fheumadh e siubhal a dhèanamh eadar Rubha Robhanais agus Ceann Bharraidh, eadar am Parbh is Maol Chinn-tìre, agus cha deanadh math dha dìochuimhneachadh gu robh obair a’ Chomuinn a’ buntainn ri Coimisean nan Croitearan an Inbhirnis, ri Roinn an Fhoghluim an Dùn-Eideann, agus ri Tigh nan Cumantan an Lunnainn. An duine a theid do gach àite dhiubh sin, agus a bheir barrachd air còmhradh leis dhachaidh, nì e feum do ’n Chomunn is do ’n Ghàidhlig.

Tha sinn a’ guidhe ’s ag iarraidh gu lorg An Comunn duine de ’n t-seòrsa so.

[TD 113]

Leabaidh Fhearchair Mhic Iain Oig
Le DOMHNALL IAIN MACPHADRAIG
(Africa-a-deas)

ANN a làithean m’ òige bha “Càrn Chlach” air lianaig ghuirm, air Achadh Innis-bhilteridh, a tha astar leth mhìle bho “Tigh na Morach,” ann a Sgìr Chinn-tàile, agus bha e ’na iongantas leam, ciod e air son a chaidh an “Càrn” a chur ann a sud.

Fhuair mi freagairt dha sin bho dhuine a bha còrr is ceud bliadhna a dh’ aois, agus a bha fad a bheatha anns an dùthaich sin. Thubhairt e gu robh e ’na chleachdadh ann a làithean òige, gu feumadh a h-uile teaghlach “Cìs” a phàidheadh, agus bha Maor a’ tighinn man cuairt a’ togail na “Cìs”, agus chaidh e gu tigh Fhearchair Mhic Iain Oig, agus dh’iarr e pàidheadh na “Cìs,” ach cha robh a-stigh ach a bhean, agus thubhairt i nach robh airgead aca.

Thubhairt am Maor gu feumadh e pàidheadh fhaotainn, agus rinn e gréim air coire copair a bha air an teine agus dh’fhalbh e leis ’na làimh. An déidh sin thainig fear an tighe a-steach agus thòisich a bhean ri argamaid ris airson nach robh e aig an tigh, agus gun cumadh e an coire bho ’n a’ Mhaor, agus rinn i e cho feargach is gun dh’ fhalbh e ás déidh a’ Mhaoir le bata math daraich, agus nuair a thàinig e far an robh am Maor, bhuail e leis a’ bhata e, agus mharbh e aig an àite anns a bheil an Càrn.

Anns na làithean sin cha robh “poilis” anns an dùthaich, ach bha eagal air gun tigeadh na Maoir ás a dhéidh, agus dh’ fhalbh e agus thug e leis aodaich leabaidh, agus fhuair e àite ann an aodainn creig, far an robh fraoch cho dlùth agus nach faiceadh sibh neach ’na laighe ann, agus bhiodh e dol dhachaidh air an oidhche airson biadh.

Dh’ fhalbh e ás an dùthaich an déidh sin, agus bha e air falbh airson móran bhliadhnachan, agus nuair a thàinig e air ais, cha robh móran dhaoine ann aig an robh cuimhne air, ach bha e aig Adhlaiceadh aig Clachan Dùthaich, agus nuair a bha iad ag òl air a’ Chnoc, thubhairt fear dhiubh ris gur e moirtear a bh’ ann, agus ghabh e feagal, agus fhuair e cothrom agus dh’ fhalbh e gu Canada, far an robh e gu latha a bhàis.

[TD 115]

BAIDH NO BAS

(Coimeas eadar cor dà chànain—Gàidhlig agus Ivrit)

le I. THARBHAIDH MAC A’ PHEARSAIN

DUINE sam bith tha feuchainn ri Gàidhlig ionnsachadh aig an là an diugh, cha bhi e fada gun coinneachadh ri nàimhdean a nì an dìcheall ri a mhisneachd a thoirt bhuaithe. ’Se a’ chiad duine dhiubh sin am fear a chaill a mhisneachd fhéin, ’s nach eil a’ faicinn dad ach cnap-starraidh anns an t-slighe. ’Se an seòrsa eile as cunnartaiche buileach: muinntir na Gàidhlig iad fhéin, a tha mar gum bitheadh a’ strì an aghaidh leudachadh na cànaine.

Tha e furasda a mhisneachd a thoirt bho dhuine sam bith a tha ag ùr thòiseachadh air cànan ionnsachadh. Chan eil e eòlach air blas na cainnte, agus tha litreachadh ùr aige ri ionnsachadh. Feumar foighidinn a chleachdadh: cha tog duine sam bith cànan ann an mionaid, ’s cha bhruidhinn e i mar dhuine fhuair i ris a’ ghlùin. A thaobh litreachaidh, chan eil so dad nas dorra na litreachadh na Beurla; is olc a thigeadh e air fear-Beurla a’ chasaid so a dhèanamh, is leth-dusan dòigh aige fhéin air ough fhuaimneachadh!

Tha a dòigh fhéin aig gach cànain air litrichean a chleachdadh. Chan eil sinn a’ sùileachadh bho’n t-Sasunnach gum fuaimnich e -ch (anns a’ Ghearmailt no an Albais) no -ig aig deireadh facail. Ach tha dòigh-litreachaidh na Gàidhlig nas cunbhalaiche. Ma dh’ionnsaicheas tu luach nan litrichean theid agad air a’ chuid as motha de dh’ fhacail fhuaimneachadh.

Faodaidh sin a bhith cinnteach á so: tha barrachd dhaoine ann an diugh a tha bàidh aca ris a’ Ghàidhlig na bh’ ann riamh roimhe. ’S dòcha gur h-e as coireach ris a so cho sgìth ’s a tha daoine a’ fàs de Westminster agus gu bheil iad ag iarraidh inbhe nas fiùghaile bhith aig Albainn. Ach as bith an ann a’ lorg freumhaichean Albanach a tha iad, no a’ sireadh bòidhchead a’ chiùil, no eòlas air eachdraidh na dùthcha, tha e soilleir gu bheil na clasaichean Gàidhlig làn de luchd-ionnsachaidh. Tha so gu h-àraidh fìor a thaobh nam bailtean mu dheas. Shaoilte, leis a sin, gur h-ann a’ sìor bhuannachd a bhiodh a’ Ghàidhlig.

[TD 116]

Ach ’sann a tha i dol air ais gu cabhagach, nas lugha ga bruidhinn gach uair a theid an àireamh. Ma tha leasachadh air a’ chùis—agus tha e caran anmoch mar thà—feumaidh sinn bun na cùise a lorg agus an luchd millidh a thoirt ás am barail. Có as coireach?

Tha e furasda, anns a’ chiad àite, coire chur air an Riaghaltas. Cha d’ fhuair a’ Ghàidhlig, eadhon fhathast, a h-àite dligheach anns an fhoghlum. Tha sinn eòlach air an t-suidheachadh so. Ach chan ann air luchd an fhoghluim ’nan aonar bu chòir dhuinn coire a chur. Tha litir agam bho Mhaighstir na Postachd an Inbhirnis a thaobh a bhith cleachdadh Gàidhlig. Thill fear á <eng>New Zealand<gai>, an déidh do na daoine aige a bhith air falbh fad thrì ginealaichean, is sheòl e litir á Lunnainn is Gàidhlig oirre, ’s cha robh éis air a’ Ghàidhlig. Bha i air a tilleadh thuige á Inbhirnis (agus thoir an aire gun do ràinig i an fhad sin), le fios nach gabhadh a toirt gu a ceann-uidhe, a chionn ’s nach robh seòladh ceart oirre!

Nuair a chuir mi so air beulaibh Fear na Postachd an Inbhirnis, sgrìobh e thugam a dh’ innseadh nach robh dòigh aca air seòlaidhean Gàidhlig eadar-theangachadh, agus gun rachadh dàil ann an litrichean a bha air an seòladh anns an dòigh so, air neo gum biodh iad air an tilleadh a dh’ ionnsaigh an fhir a chuir air falbh iad. Thachair so ann am baile far a bheil “Ceud Mìle Fàilte” ri do bhus air gach rathad a-steach thuige, ceanna-bhaile na Gaidhealtachd ma b’ fhìor, far a bheil àireamh mhath de luchd na postachd ’nan luchd-Gàidhlig. Cha dean so a’ chùis idir. Tha e coltach gur h-e Gall a tha ann am Fear na Postachd—Sasunnach is dòcha. Ach smaoinich dé bha air tachairt anns an Roinn Bhreatannaich de ’n Ghearmailt, nan robhas air feuchainn ri daoine a bhacadh bho Ghearmailtis a sgrìobhadh air céisean nan litrichean. Anns a’ Ghaidhealtachd is gann gu bheil duine a’ deanamh casaid an aghaidh a leithid so. Agus a thaobh an Riaghaltais fhéin, chan eil ach beagan mhìosachan bho chualas mothar gàire aig na Sasunnaich anns a’ Phàrlamaid nuair a thog fear de na buill Albanach ceist mu ’n Ghàidhlig, is cha chluinnte guth tuilleadh de na bha e ag ràdh.

Na biodh dùil againn ri dad ach beul-bòidheach, agus gun chus de ’n a sin, bho Roinn an Fhoghluim. Bho Roinnean eile, agus bho ’n Riaghaltas fhéin, na biodh dùil againn ri dad ach nàimhdeas.

Dé a nis mu na comunnan a tha air an stéidheachadh a dh’ aon ghnothaich a chum leas na Gàidhlig? ’Se An Comunn Gaidhealach am fear as motha dhiubh sin, ach ’sann sa’ Bheurla tha na fiosan a’

[TD 117]

dol a-mach bhuaithe-san. Aig na Mòdan, cluinnidh sinn òraid bheag athaiseach anns a’ Ghàidhlig, agus te mhór bhragail anns a’ Bheurla. Nach bu bheag an nì e gun cuireadh An Comunn eiseimpleir romhainn le Gàidhlig a chleachdadh aig gach àm, ged a dh’ fheumte no dh’ fhaoidte eadar-theangachadh Beurla a chur rithe air uairean. Ma tha e ro chosgail an dà chànain a chleachdadh, chan i a’ Ghàidhlig bu chòir a cur gu cùl na còmhla. Togadh An Comunn eiseimpleir o’n Chuimrigh, far nach d’ fhuair eadhon a’ Bhànrigh fiathachadh chun an Eisteddfod a chionn ’s gun tigeadh oirre bruidhinn anns a’ Bheurla.

A thaobh luchd-bruidhinn na Gàidhlig, dé an seòrsa cobhair agus brosnachaidh a tha a’ tighinn bhuapa-san? Feumar aideachadh nach eil móran. Dé cho tric ’s a tha pàrantan air a’ Ghaidhealtachd, ’s air a’ chrìch Ghaidhealaich, a’ gabhail cothroim air a’ chòir a th’ aca, agus ag iarraidh gum bi teagasg air a toirt seachad anns a’ Ghàidhlig? Tha cothrom againn fhathast air ginealach ùr a thogail aig am biodh a’ Ghàidhlig, ach tha na pàrantan a’ leigeil a’ chothroim so leis an t-sruth, le cion-diù no leis an leisg.

Chan fheàrr dòigh an luchd-Gàidhlig nuair a thachras iad ri daoine a tha deònach air Gàidhlig ionnsachadh. Nach minig a chualas: “<eng>I tried to use the few words that I know, and he just wouldn’t try to understand me. He just told me to speak English and wouldn’t help me<eng>!” Nas trice buileach cluinnidh sinn mu fhear a dh’ionnsaich dual-chainnt Ghàidhlig, abair dual-chainnt Bhàideanach, agus fhuair e innse dha le fear á ceàrnaidh eile, “Chan e sin a’ Ghàidhlig cheart. Tha e cho math dhut gun a bruidhinn idir na a bruidhinn anns an dòigh sin!” Tha móran de ’n a so ann, agus tha e a’ deanamh milleadh nach beag. <eng>Experto crede . . . .<gai>

* * * * * * * *

Faodaidh sinn coimeas gu math dlùth a dhèanamh eadar staid na Gàidhlig an diugh an Albainn agus staid na h-Eabhra (no Ivrit), o chionn beagan bhliadhnachan, anns an dùthaich air an robh Palestine an uair sin, agus air a bheil Israel an diugh. Tha móran ri fhoghlum o’n dòigh anns na ghabh na h-Iùdhaich an obair os làimh, agus o na meadhonan a chleachd iad gu bhith toirt a-mach na buaidh a thaobh gnàth-ùisneachadh na cànain.

Tha beagan diofar eadar an dà dhùthaich, anns an t-seagh so: gu robh cnapan-starraidh na bu mhotha roimh ’n Eabhra na tha roimh ’n Ghàidhlig. Faodar co-dhiù a ràdh nach eil an Eaglais an aghaidh na

[TD 118]

Gàidhlig. Ach ann an Israel, bha an Eaglais <eng>Orthodox<gai> Iùdhach, eadar Shluagh agus Rabbi-ean, gu tur an aghaidh feum a dhèanamh de ’n Eabhra ann an gnothaichean neo-eaglaiseil, oir bha iad am beachd gum b’e cànan naomh a bh’ innte, nach bu chòir ùisneachadh ach ann an cùisean cràbhach.

Chan eil a’ Ghàidhlig marbh—fhathast. Bha an Eabhra marbh, agus bha na linntean ann bho rinneadh feum dhith ann an gnothaichean làitheil.

Tha bonn-stéidh aig a’Ghàidhlig de luchd-labhairt air am faodadh i ath-thogail a dhèanamh. Cha b’ e a-mhàin gu robh so a dhìth air an Eabhra, ach bha aca cuideachd ri strì ri Yiddish, a bha air a cleachdadh mar <eng>lingua franca<gai> eadar Iùdhaich air feadh an t-saoghail; cha robh dìth air a’ chànain so a thaobh a cleachdadh anns gach dòigh marsantail agus co-chomunnail.

Bithidh cuid ag ràdh nach dig cànan ùr-dhèanta sam bith gu ìre cleachdaidh fhads nach fhaigh duine air suirghe no càineadh a dheanamh innte. Tha so ’na cheap-tuislidh do Esperanto. Bha an dà chomas so a dhìth air an Eabhra. Chan eil éis de ’n t-seòrsa so air a’ Ghàidhlig idir!

Ach leis gach bacadh a bh’ ann, thugadh an Eabhra air adhart mar chànan làitheil, agus air taobh stigh aon ghinealaich tha i air àite a dhleasadh a-measg chànanan an t-saoghail, ’s tha i air a cleachdadh anns gach cùis. Cha robh ann ach aon dòigh air so a dhèanamh. ’Se sin an dòigh a dh’ fheumas sinn a chleachdadh ma tha a’ Ghàidhlig a’ dol a bhuannachd na chaill i.

’Sann le sìor agus le dian-chleachdadh a thàinig an Eabhra air adhart. Nam biodh feadhainn de shluagh ùr Israeil a’ còmhradh gu follaiseach anns na cànanan màthaireil—Gearmailt, Ruisis, Pòlais no Arabaig

[Sanas]

[TD 119]

—bha e cunnartach gu faigheadh iad putadh air an guaillean ’s gun cante riutha <eng>Daber Ivrit<gai>!, “Bruidhinn Eabhra!” Bha e a cheart cho dòcha gur h-e fear-ionnsachaidh a bha a’ putadh, ’s gun aige fhéin ach beagan fhaclan. Ach phàirticheadh e na bh’ aige de chòmhradh ris an eilthireach, ga bhrosnachadh ’s ga chur air an t-slighe cheairt. Air cho damainte ’s gum biodh am blas—Teutonach no Slàbhach no Laidinneach—choinnicheadh iad ri deagh-ghean agus brosnachadh. B’ e <eng>Daber Ivrit<gai> an sluagh-ghairm air feadh na tìre, air postairean gu h-àrd air na ballachan, ann am busaichean, anns gach àite.

Nach mór an t-eadar-dhealachadh eadar so is staid thruagh na Gàidhlig. Cha robh neach a’ toirt leisgeul seachad airson Eabhra a bhruidhinn, ged nach bruidhneadh e gu coimhlionta i. ’Sann a bha feum air leisgeul nuair nach bruidhneadh duine i. Cha robh nàire air duine na b’ urrainn dha a bhruidhinn, ged nach biodh aige ach deannan fhacal: bha iad a’ tuigsinn nach digeadh fileantachd ach bho shìor-labhairt. Cha robh duine a’ fanaid air fear-ionnsachaidh nach robh cho fileanta ris fhéin: ’sann a bha e ga chuideachadh ’s ga bhrosnachadh. Agus fad an t-siubhail chluinnte <eng>Daber Ivrit<gai>, gus bho dheireadh bha Eabhra air a bruidhinn, eadhon leis an fheadhainn a bha uair gu tur ’na h-aghaidh. Agus cha dug e fada.

Is cinnteach nach eil sinne mar Albanaich a’ smaoineachadh gu bheil sinn nas lugha comais na na h-Iùdhaich. Agus is cinnteach nach eil nàire oirnn leasan ionnsachadh. Tha an t-uabhas againn ri ionnsachadh bho ’n obair a rinn na h-Iùdhaich ma theid againn air ar cànan a shàbhaladh, ’s a cur gu feum a rithist mar chainnt choitcheann.

Faodaidh sinn ruith a thoirt air na puingean sin a rithist. Chan fhaodar leisgeul a thoirt seachad airson Gàidhlig a bhruidhinn. Feumar cothrom a thoirt do gach neach a bruidhinn. Feumaidh pàrantan an còirichean a dhleasadh, a chum ’s gum faigh an clann oideachadh anns a’ chainnt mhàthaireil. Feumaidh na Comunnan Gàidhlig sgoinn a chur orra. Agus feumaidh gach neach aig a bheil ùidh do ’n Ghàidhlig brosnachadh a thoirt do gach duine eile a chum ’s gum bruidhinn iad i. B’ ann le sìor-chathachadh a fhuair an Eabhra a’ bhuaidh anns a’ bhlàr. ’Se so a bheir a-mach a’ bhuaidh do ’n Ghàidhlig cuideachd.

(Eadar-theangaichte.)

[TD 123]

<eng>MR. UNIVERSE<gai>
Le ROB SHIRLEY

GANN cóig mionaidean bhon a dh’éirich iad bho Ghlascho, agus so iad cheana a’ siubhal thairis air a’ chrìch Shasunnaich. Dìreach fodha chunnaic Dòmhnall Mór Cuan Sholway, agus air a làimh chlì, taobh sear na dùthcha, agus an Cuan Tuath thall.

Thàinig smaoin annasach dh’a inntinn: dé cho fad ’s a shiùbhladh am bàta-adhair fhad ’s a rachadh aigesan air an deò a chumail ’na sgamhan? Dheoghail e anail mhór a-stigh, a’ lìonadh a bhroillich leatha, agus chùm e a-stigh i. An sin dh’fhan e ’na shuidhe a’ sealltainn a-mach air an uinneig.

Chunnaic e fada fodha air an làr seòrsa de shreath fann briste ga shìneadh air falbh thar na monaidhean chun na h-airde ’n ear. B’e sud lorg a’ bhalla Ròmanaich còrr is dà mhìle bliadhna a dh’aois.

Nam faiceadh na seann saighdearan ainmeil am bàta-adhair, mar shaighead airgid, a’ siubhal os an cionn!

B’iongnadh leis cho coma ’s a bha an duine beag reamhar r’a thaobh, agus càch, mu’n turas mhìorbhuileach. Bha iad a cheart cho coma ’s ged a b’ann air chuairt eadar croit a sheanar agus Laimrig Choluim a bha iad.

Dh’fhairich e a bhroilleach ag at leis an deò a-stigh, agus an fhuil a’ bualadh ’na cheann, ach lean e air leis a’ chleas. Bha barrachd na mionaid air dol seachad cheana. An ceann tiota thàinig sgleò dearg air a shùilean agus leig e a-mach anail gu plosgartach.

Sheall e a-mach agus chunnaic e cathair mhór gheal a’ sìneadh ri gach àirde. B’e so Manchester gun teagamh. Nach anabarrach sin, smaoinich e.

An sin thug e fa-near gu robh an duine eile a’ sealltainn air le ceist.

“Bheil rudeigin ceàrr ort ’ille?” dh’fheòraich e agus blas neònach air a chuid Bheurla.

“Chan eil” thubhairt Dòmhnall agus e a’ cromadh a chinn caran diùid.

[TD 124]

“Cha mhór nach do shéid thu am bàta far a chùrsa leis cho sgairteil ’s a leig thu t’anail a-mach. Dé idir a bha fa-near dhut?”

“Och chan eil ach feuchainn dé cho fad ’s shiùbhlamaid feadh ’s bhithinn a’ cumail m’analach a-stigh.”

“An robh gu dearbh? Agus dé cho fad ’s a bha sin?”

“Cha mhór bho’n chrìch Shasunnaich gu ruige Manchester.”

“Nach uabhasach sin! Chùm thu t’anail a-stigh fad ion ’s dà mhionaid.

“Seadh” arsa Dòmhnall.

“’Sann agadsa a tha an deagh sgamhan” arsa an duine. “Cia ás a tha thu, co-dhiù? Tha do chuid Beurla car neònach.”

“As an Eilean Shiar.”

“An t-Eilean Siar! Nach ann an sin a tha na seann Ghaidheil a’ fuireach?”

“’Sann.”

“Bha mi a’ creidsinn nach ceadaicheadh iad dh’an daoine an t-eilean fhàgail, agus gu robh fuath aca do na h-innealan ùra, agus do dhòighean uile an t-saoghail shìobhalta.”

“Seadh. ’S fheàrr leo a’ bheatha nàdurra.”

Sheall an duine an clàr aodainn. “Nach iongantach sin! ’Se so a’ chiad uair a chunnaic mi riamh fear de do sheòrsa-sa.” Stad e greiseag agus an sin thubhairt e. “Tha thu coltach gu leòr.”

Rinn Dòmhnall faite.

Chrom an duine na bu dlùithe agus labhair e gu h-ìosal. “Chuala mi nach eil ach aon bhean aig gach fear aca an sin, agus gum feum e a cumail aige fad a bheatha.”

“Tha sin ceart.”

Thàinig mór-iongnadh ann an guth an duine. “Ciamar idir as urrainn do dhuine a bhith riaraichte le aon mhnaoi?”

“’S iad na deagh mhnathan a th’againn ann a sin” arsa Dòmhnall.

“Feumaidh sin a bhith” arsa an duine gun e bhith deimhinnte.

“Agus am bheil e fìor gu bheil iad ag adhradh do dhia air choreigin neo-fhaicsinneach a tha a’ còmhnaidh anns an speur?”

“Chan ann buileach mar sin a tha . . . .” thòisich Dòmhnall, ach gheàrr an duine a chòmhradh.

“Ach ciamar idir a chreideas iad ann an duine nach fhaic ’s nach cluinn iad?” ars esan caran diombach. “Saobh-chreideamh agus rolaist!”

“Cha chanainn-sa sin idir” arsa Dòmhnall gun a bhith cho diùid

[TD 125]

an dràsda. “’S e Dia bunait am beatha ——— agus bunait mo bheatha-sa cuideachd, agus . . . .”

“Carson a theich thu matà?”

“Cha do theich mi idir. Thàinig mi ás air mo shocair.”

“Nach do bhac iad thu?”

“Cha do bhac, ged nach b’àill le mo phàrantan e. Ach leig iad cead mo choise leam.”

“Carson a dh’fhalbh thu matà?”

“Och, bu bheatha mhall e. Bu mhiann leam an saoghal mór fhaicinn.

“Seadh, gu dearbh. Is dòcha nach biodh gille tapaidh fada toilichte a bhith a’ fuireach ’na leithid a dh’àite.”

B’fheàrr le Dòmhnall a bhith a’ sealltainn a-mach air an uinneig, ach cha leigeadh an duine beag sin dha. “Thàrr thu ás gu mithich co-dhiù” ars esan. “Chì thu <eng>Mr. Universe<gai> an Lunnainn am màireach.”

“<eng>Mr. Universe<gai>?” dh’fheòraich Dòmhnall. “Có è?”

Sheall an duine air le iongantas. “Nach cuala thu riamh m’a dheidhinn?” Chrath Dòmhnall a cheann. “Nach cuala thu riamh mu dheidhinn <eng>Mr. Universe<gai>?”

“Cha chuala.”

“Och cha chreid mi gu bheil thu cho aineolach sin.”

Rinn Dòmhnall fiamh-ghàire. “Is iomadh rud a tha mi aineolach air.”

Bha gnùis an duine làn neo-chreidsinneachd. “Ach ’se am fear as eireachdaile, as tréine, as fearaile, ’s gach nì eile, san t-saoghal. Their feadhainn an t-Ard Rìgh ris.” Cha dubhairt Dòmhnall diog. “Co-dhiù, tha a’ cho-fharpais gu bhith ann am màireach. Taghar <eng>Mr. Universe<gai> gach trì bliadhna. An turas so ’sann an Lunnainn a bhios i. Is àbhaist a gleidheadh sa’ phrìomh chathair, ach an turas so . . . .” Chuir e stad air fhéin, agus sgrùd e aodann.—” ’S aithne dhut prìomh chathair an domhain, co-dhiù?”

“Los Angeles.”

“Hu. Chan eil thu tur-aineolach, a réisd.” Stad e car tacain bhig ’s an sin thubhairt e le uaill: “Tha mi fhéin co-cheangailte ris a’ cho-fharpais.”

“Am bheil sibhse ’nur co-fharpaiseach?”

“Och, chan eil” ars esan le gàire bheag. “Is fear-stiùraidh mi.”

“Fear-stiùraidh?”

[TD 126]

“Seadh. Is riochdadair fear de na co-fharpaisich mi ——— co-dhiù, bhà e ’na cho-fhapaiseach, ach thachair tubaist ris.”

“Dé thachair?”

“Chaidh e le creig air an Gran Sasso san Eadailt, ’s bhris e a dhà chois. An t-amadan a th’ann! Mur b’e amaideas bheireadh e a-mach an tiotal agus duais deich muillean dolair ’na lùib.”

Ghabh Dòmhnall iongantas. “Deich muillean dolair!”

“Seadh. Agus cothrom a bhith ’na bhall de’n Riaghaltas Eadar-nàiseanta cuideachd ——— mar Mhinistear an Fhoghluim.”

“Ach dé an t-eòlas a bhiodh aigesan mu thimcheall an Fhoghluim?”

A réir coltais bu doirbh dh’an duine a’ cheist a thuigsinn. “Uiread ’s a dh’fhóghnadh. Nach e sin fìor bhrìgh an Fhoghluim ——— iomlanachd a’ chuirp?” An sin chaog e a shùil gu seòlta. “Agus tha mi an làn dùil gum biodh an dreuchd sin na bu bhuannachdaile dhomh na mo chuid-sa de’n duais.”

“Chan e sin idir as ciall do’n Fhoghlum san Eilean Shiar.”

“Hu” thubhairt an duine le fanoid. “Tha iad air dheireadh air a’ chòrr de’n t-saoghal. Tha aon saoghal ann an dràsda ——— Aon domhain, aon dream, aon teanga ——— mar a their an seanfhacal. Chan eil ach na h-Eskimo, agus treubh an Eilein Shiar a tha a’ breabadh an aghaidh an adhartais.”

Rinn Dòmhnall snodha gàire mhodhail ged bu rudeigin leamh leis.

Gu h-obann mhothaich e gu robh am bàta-adhair a’ dol na bu mhoille. Sheall e a-mach, is chunnaic e a’ chathair mhór sgaoilte fad mhìltean a dh’astar air gach taobh agus na toglaichean àrda a’ sìneadh suas mar sgurran cloiche.

Theirinn iad agus ann an tiota bha iad air làr. Sheall an duine beag reamhar air uaireadair. “Trì mionaidean deug bho Ghlascho gu Lunnainn! Nach truagh sin! Cuin a bhios na soithichean-adhair a’ ruigheachd nuair as còir dhaibh?”

Chuimhnich Dòmhnall gum beirte còrr is trì mionaidean deug a’ dol dà mhìle bho chroit athar gu ruige a’ chala.

Chaidh e a-mach cho luath ’s a b’urrainn dha, a’ fàgail an duine bhig ’na dhéidh. Lean e na daoine eile ás an t-soitheach agus thug e ceum air a’ chabhsair ghluasadach còmhla riu. Thug e de dh’annas ’s a choisicheadh e gu talla a’ phuirt-adhair. Thug e greiseag ag amharc mun cuairt agus a’ toirt beachd air na h-iongnaidhean.

Gu h-obann bhuail làmh air a ghualainn. Thionndaidh e agus

[TD 127]

bha an duine beag an sin agus a ghnùis a’ lasadh le dealas. “Nach tusa a tha mór sgoinneil, ’ille. Dh’fhalaich na clùdan sin umad buileach orm cho coltach ’s a tha thu. Bha mi ag iarraidh do leithid bho dhara ceann na dùthcha gus a’ cheann eile, agus sud thu ri’m thaobh dìreach mar a chaill mi mo dhòchas.”

“Chan eil mi a’ tuigsinn” arsa Dòmhnall.

“Bheil thu làidir? Tha mi cinnteach gu bheil. Tog mi.”

Dh’fhan Dòmhnall ’na thosd gun tuigsinn, agus an cabhsair gluasadach fhathast gan giùlan.

“Siuthad! Tog mi. Tha mi ceud ’s ceithir fichead punnd a’ chudthrom. Tog mi ’s leig fhaicinn cho treun ’s a tha thu.”

“Ceart gu leòr, ma thoilicheas sin sibh” arsa Dòmhnall. Chuir e a làmhan fo achlaisean an fhir eile, is thog e e gu furasda cho àrd ’s a shìneadh a ghàirdeanan.

“Glé mhath, glé mhath” dh’éigh an duine, agus e a’ breabadh a chasan goirid shuas an sin. Bha càch a bha air a’ chabhsair a’ sealltainn orra le iongnadh. “Ni thu an gnothach. ’S tusa a nì. Nis leig sìos mi.”

Chùm Dòmhnall shuas e, agus e air fàs sgìth de a dhànadas. “Leig sìos mi” ghlaodh e a rìs, agus a chasan reamhar a’ breabadh nas mò. “Is leòr sin. Leig sìos mi.

Rinn Dòmhnall gàire bheag. “Dé ’s ciall dhuibh? Carson a ni mi’n gnothach?

“<eng>Mr. Universe<gai>———bidh thu nad Mhr. <eng>Universe<gai>. Ni mi beartach is ainmeil thu.”

Rinn Dòmhnall gàire bheag eile, agus thug e a-nuas cho clisg e ’s gun do thuit an duine mar sgadan air a’ chabhsair. Bha iad a nis air an giùlan a-steach san talla mhór, agus thug Dòmhnall ceum bhàrr a’ chabhsair air an ùrlar agus chaidh e ’na chabhaig troimh dhorus a bha am fagus a thug ann an seòmair-fois nam ban e. Chùm e dìreach roimhe troimh dhorus eile air an taobh thall, agus bha e a rìs san talla mhór. Chaidh e am falach air chùl cuilbh thiugh ghil gu bhith cuidhteas a charaid sparraich. Chunnaic e le suigeart an duine beag a’ ruith a-measg an t-sluagh a’ glaodhaich “<eng>Mr. Universe, Mr. Universe<gai>” gu h-ìosal, agus iadsan a’ sealltainn air mar gun robh iad ga mheas air mhisg. An ùine ghoirid chaidh iad ás an talla chun na sràide agus an duine beag còmhla riu. Dh’fhan Dòmhnall mionaid no dhà, ’s an sin thog e air gus an t-sràid. Chaidh e air a shocair ag amharc air na seallaidhean. Bha am port-adhair faisg air meadhon

[TD 128]

a’ bhaile, agus on a bha àireamhan air na sràidean an àite ainmean, b’fhurasda dha seòladh dh’ionnsaigh cridhe a’ bhaile le bhith a’ dol an taobh a bha na h-àireamhan a’ lùghdachadh.

Dhrùidh bòidhchead cruaidh agus beartas an àite gu mór air aigne. Dh’amhairc e air na toglaichean àrda lainnireach a bha a’ deàrrsadh le cloich ghil, meatailt, is gloine. Bha na sràidean dìreach, farsaing agus càraichean siùbhlach sàmhach a’ falbh thall ’s a-bhos orra. Mar a chaidh iad seachad sheall na bha ’nam broinn air mar gum b’e ainmhidh fiadhta a bh’ann. Is gann a choinnich e gin air chois anns an t-sràid agus sheachainn an corra dhuine a thainig ’na chomhair gu faicilleach e. Thachair an dearbh rud an Glascho, agus bha Dòmhnall cleachdte ris. Is math an rud e gun do leig e fhéile dheth, shaoil leis.

Mu dheireadh dh’fhàs e sgìth de’n dol mun cuairt. Bha ionannachd nan togalach, nan sràidean, ’s nan daoine ga chur fo airtneul, agus chuir e roimhe a dhol dh’an tigh-òsda gus seòmair is suipear fhaighinn.

Dh’fhàs e na b’airtneulaiche nuair a chuala e prìs na seòmair. Cha mhaireadh airgead fada agus na prìsean cho àrd. Shaoil e aig an àm gum b’fhìor fhortan na fhuair e air a’ chlò a reic e an Glascho. Dh’aithnich e a nis nach tig an daor reic gun an daor cheannach ’na dhéidh. B’fheudar dha a dhol air thòir obair air choreigin.

An déidh dha an t-seòmair fhasdadh chaidh e dh’an talla-bhidh a dh’iarraidh a shuipeir.

“Dé a th’agaibh rithe?” dh’fheòraich e de’n fhear-frithealaidh.

“Ge be thig r’ur càil” fhreagair esan.

“Gabhaidh mi dà ugh ’s muicfheòil ròsda, matà”, thubhairt Dòmhnall. “’Se sin a b’fhasa deasachadh, agus a leithid a dh’acras orm.”

“Och, chan eil sin idir againn. Is fìor chorra dhuine a dh’iarras a leithid sin a bhiadh.”

“Dé th’agaibh, ma tà?”

“So agaibh an clàr-bìdh.”

Thug Dòmhnall sùil ann. Bha iomadh seòrsa bìdh eadar feòil ’s iasg, min ’s meas, ach a h-uile gréim dheth pronn no air a ghréidheadh ’na mhìrean meanbh so-chagainnte.

“Nach eil agaibh ach am biadh bog neo-bhlasda sin?”

“Chan eil.”

“Carson sin?”

“’Se sin as annsa leis an t-sluagh. Chan eil iarrtas air dad eile.”

“Och mo thruaigh” thubhairt Dòmhnall. “Gabhadh mi a’

[TD 129]

mhairtfheoil sin leis a’ bhuntàta. Bidh am buntàta iomlan co-dhiù.”

“Tha am buntàta pronn cuideachd, ’s air a mheasgadh le bàrr agus ìm.”

“Carson a tha a h-uile rud pronn?”

“Is ann mar sin a bha iad daonnan. Sin as fheàrr leo,” thubhairt am fear-frithealaidh, agus e fo iongnadh leis cho neo-àbhaisteach ’s a bha a’ cheist. “Tha am biadh pronn nas fhasa ithe.”

“Chan eil rud air an t-saoghal as fhasa ithe na buntàta ’s sgadan iomlan,” ars Dòmhnall.

Air dhà a shuipear a ghabhail chaidh e dh’a sheòmair. Bha iomadh rud ann mun do leugh e ach nach fhaca e riamh roimhe—gu sònraichte an telebhisean. Sheall e air fad dà uair a thìde, ach air a’ cheann thall dh’fhàs e searbh de’n cheòl mhì-ghleusda, de na h-òrain suarach, agus gu seachd sònraichte de na h-òraidean gòrach. Theann e ri fuath a ghabhail dh’an Bheurla chruaidh a bha a’ sìor-dhinneadh ’na chluasan.

Thionndaidh e an cnag leth-chuairt feuch an robh rudeigin eile ri faicinn. Chunnaic e caileag òg bhàn ri snodha-gàire ciùin ’na suidhe air brat-ùrlair gun chlùd uimpe ach falluing dhubh a dh’fhóghnadh ach beag gus a colann fhalach. Thòisich i air bruidhinn.

“’Se Lise Barcelo as ainm dhomh. Bidh mi glé chaobh dhuibh air ceud dolair an uair, no cóig ceud an oidhche. Gairm orm an dràsda. Chan eil mi trang.”

Ann an tiota dh’atharraich an dealbh, agus bha caileag eile ann. Bha ise bàn cuideachd agus bha a casan fada loma sìnte a-mach ás an falluing.

Thionndaidh Dòmhnall an cnag agus chaidh an dealbh ás. Dh’fhairich e rudhadh teth ’na ghruaidhean agus am fallus air a bhathais.

[Sanas]


[TD 130]

[Sanas]

[TD 131]

“Fóghnaidh na dh’fhóghnas” thubhairt e ris fhéin. Ar leis nach robh saoghal nan annas cho seunach ’s a chreideadh e san eilean.

Cha do chaidil e gu math an oidhche sin. Bha coimheachas cruaidh na cathrach móire a’ drùidheadh cus air. Mu dheireadh fhuair e norra cadail, ach ma fhuair, dhùisgeadh e gu math moch. Chuala e clag bheag agus an sin guth eòlach ’na chluais.

“<eng>Mr. Universe<gai>, bheil thu an sin?”

Chlisg e agus sheall e mun cuairt dha, ach cha robh duine r’a fhaicinn. Shaoil leis gu robh am fuaim a’ tighinn á bocsa beag air bòrd ri taobh na leapa. Thainig an guth a rìs.

“<eng>Mr. Universe<gai>, bheil thu an sin?”

“Tha” arsa Dòmhnall ris a’ bhocsa, agus e a’ faireachdainn caran gòrach. Ach feart cha dug am bocsa dha. Sheirm a’ chlag na b’àirde agus dh’fheòraich an duine beag le guth mì-dhòchasach an robh e ann. Sheall Dòmhnall air a’ bhocsa agus chunnaic e putan beag agus phute e.

“Tha mi an so” thubhairt e.

Rinn fear a’ bhocsa osna thaingeil. “Och, nach mise a tha toilichte! Tha mi air t’iarraidh feadh a’ bhaile. Mur a b’e cobhair nam maor-sìth cha d’fhuair mi idir thu.”

“Na maoir-shìth” ghlaodh Dòmhnall, agus amharas air. “Dé an gnothach a th’aca riumsa?”

“B’aithne dhaibh far an robh thu a’ fuireach. Fhuair iad uiread iomraidhean air an duine neònach a bha a’ sràideamachd feadh a’ bhaile, agus is mise a tha taingeil gun d’fhuair. Feumaidh tu togail ort gu aitreabh na co-fharpais an làrach nam bonn. Cuiridh mi càr gus do thoirt an so.”

“Carson?”

“Dìreach a chionn gur miann leam do chur anns a’ cho-fharpais. Is mór an cothrom a th’ann dhut. Barrachd airgid ’s a chunnaic thu riamh ma bheir thu buaidh ——— agus bheir, mas breitheamh mise.”

“Cha robh mór-shuim aig Dòmhnall anns a’ chùis, ach thubhairt e: “Cha bu mhisde mi sin. Cuin a thig an càr?”

“An làrach nam bonn” arsa guth a’ bhocsa gu h-aighearach.

“Stadaibh oirbh” thubhairt Dòmhnall. “Cha d’fhuair mi mo dhiathad-maidne fhathast.”

“Coma leat dheth sin. Bidh gu leòr agad ann a so.”

“Uighean is muicfheoil?”

“Is biadh fìor neo-shìobhalta sin, ach ni mi mo dhìcheall.”

“Ceart gu leòr” arsa Dòmhnall. “Fanaidh mi an so gus an tig an càr matà.”

* * * *

[TD 132]

Bu togalach mór aitreabh na co-fharpais. Bha e an cumadh leth-chruinne agus dèante de ghloine no de phlastaic soilleir ionnas gu robh solus na gréine ga lìonadh. Anns a’ mheadhon bha raon coltach ri raon-camanachd beag, agus sreathan de shuidheachain ga iadhadh. Bha gach sreath shuidheachan na b’àirde na an sreath air a bheulaibh, air chor ’s gu robh iad ag éirigh na b’àirde mar a b’fhaide air ais a shìn iad. Bha slighe chumhang a’ dol bho’n raon troimh sreathan nan suidheachan dh’ionnsaigh cùl an talla, agus far an robh na sreathan ag éirigh ro àrd tholladh an slighe fodhpa mar tholl coinein ann am bruthach.

Cha robh de luchd-amhairc ann fhathast ach corra fhear no bean.

Thug an duine beag air an t-slighe chumhaing agus troimh an toll gu seòmair bhig fo na suidheachain.

“Chuir dhìot do léine,” thubhairt e. “Greas ort. Chan eil ach dà uair againn gus t’ullachadh.” Chuir Dòmhnall a léine dheth. “Och, a dhuine, dhuine nach tusa a tha làidir dreachmhor. Càite an d’fhuair thu corp cho foghainteach sin?”

“O, bhithinn ris na Geamachan agus . . . .”

“’Se an t-eireachdas sin as mò a choisneas an duais dhut ——— muillean dolair.

“Nach dubhairt sibh roimhe gur e deich muillean an duais?” dh’fhaighnich Dòmhnall.

Thainig soillse seòlta ann an sùil an fhir eile. “O, seadh, ach bìdh na cìsean a’ toirt na mór-chodach leo. Och, a dhuine nach ann agadsa a tha a’ chliabh mholach! Cha dean sin an gnothach idir”, agus thug e botul beag dorcha bhàrr sgeilp. “Ciamar idir a dh’fhàs sin ort?”

“’Se reithe a b’athair dhomh” arsa Dòmhnall.

“Feumaidh sinn am fionnadh a thoirt dhìot” ars esan a’ suathadh an stuth air a bhroilleach agus sna h-achlaisean aige. Ann an tiota bha iad na bu luime na bha iad riamh.

“Nach caomh leibh mo chualagan” dh’fheòraich Dòmhnall.

“Cha chaomh idir. Is duine thu ’s cha bheathach.”

“An toir sibh falt mo chinn dhiom?”

“Is rud eile sin. Cha ruigear a leas ach a dhath bàn. Cha toigh leis an t-sluagh am falt dubh.”

“Cha leig mi sin leibh.”

Stad an duine agus ceist air. “Carson nach leig? Cha dean e cron air bith dhut.”

[TD 133]

“Tha am fealla-dhà a’ dol ás a rian. Chan eil mi a’ deanamh so ach air sgàth dibhearsain. Ach ’s fheàrr leam mo dhath fhéin na dibhearsain sam bith.”

Dh’fhan an duine beag ’na thosd car tacain bhig. “Cha dibhearsan idir e. Ach chan eil e gu diofar. Cùm agad e mar sin ma tha thu cho déidheil air.”

Thòisich am fear-stiùraidh air ionnsachadh nan car ’s nan cleas dha. Bu chòir seasamh mar so, is na gàirdeanan a ghleidheadh mar sin. Bu chòir a cheann a chumail gu h-àrd uasal, agus a ghluasad gu mall, stàtail.

“Bidh cóig deuchainnean ann: a h-aon, togail a’ chudthruim; a dhà, leum is ruith; a trì, an t-eireachdas; ceithir, am fearalas; cóig, gleac. ’Se an t-eireachdas as cudthromaiche, tha fhios agad. Ged nach dean thu ach meadhonach sna deuchainnean eile bheir thu buaidh ——— ach chan fhaod thu deanamh nas lugha na meadhonach. Tha thu treun gu leòr. Bheil thu math air gleac?”

“Is aithne dhomh an gleac Gaidhealach. Choisinn mi an duais iomadach uair sna Geamachan, agus . . . .”

“Ceart gu leòr, agus chan eil teagamh agam gum bi thu air dheireadh an co-fharpais an fhearalais” ars esan a’ caogadh a shùla.

“De a th’anns an fhearalas? Dé ’s còir dhomh a dhèanamh an sin?”

Rinn an duine beag snodha-gàire. “Chan eil an sin ach am fìor-thoileachas. Na biodh eagal ort roimh sin idir. Ni thu glé mhath ann, tha mi cinnteach.”

An déidh do Dhòmhnall deagh dhiathad-maidne ithe chaidh iad ris an iomairt. Dh’ionnsaich e modh agus rian na co-fharpais, ach cha b’urrainn dha gabhail ris an da-rìribh. ’Se àbhachdas a bu mhò a bha fo aire dha, ged a bha falmhachd fhaoin na co-fharpais a’ fàgail duaichnidheachd air a spiorad.

Mu leth-uair roimh an àm thainig caileag a-steach le peant is pùdar a theann i ri cur air. Ghrad-thionndaidh e a cheann uaipe le déisinn.

“Carson a tha sin?” dh’fhaighnich e.

“G’ur sgeadachadh” ars a’ chaileag. “Sgeadaichear gach co-fharpaiseach mar so.”

“Cha chuir sibh an stuth grànda sin ormsa co-dhiù” ars esan.

Dh’amhairc an duine beag air. “Is deacar an rud e a bhith ’g obair leatsa. Ach ma thogair. Tha àile an eilein a’ fàgail dreach gu leòr ort.”

[TD 134]

Thog iad orra gu raon na còmhstri, a’ coiseachd sìos an t-slighe troimh ’n t-sluagh a bha ann ’nan deich mìltean a’ togail ùinich na b’àirde na’n cuan fhéin. Ghabh Dòmhnall mór-iongantas ri lìonmhorachd an t-sluaigh.

“Cuimhnich” thubhairt an duine beag. “Cóig deuchainnean; dean do dhìcheall agus bheir thu buaidh.”

Chaidh iad air an raon, agus thòisich an sluagh air bualadh-bhas nuair a nochd Dòmhnall. Bha triùir cho-fharpaiseach eile ann mar thà, daoine móra, calma. Dh’amhairc Dòmhnall gu geur orra, agus chlisg e leis an iongnadh. Bha de pheant is de phùdar orra ’s gur ann a smaoinich e an toiseach gum b’ìomhaighean fiodha iad ——— am bilean ’s an gruaidhean dearg, an colainnean donn agus deàlrach leis an ola, agus am falt bàn ’na cualagan sleamhainn lainnireach.

Gu h-obann chaidh a shàrachadh le airtneul leis cho mì-chneasda ’s a bha iadsan agus an saoghal aca.

Bha fear àraidh an sin—Iapanach a réir coltais, ged a bha e bàn mar chàch. Bu fhìor fhamhair e agus fhéithean ag at fo chraiceann air feadh a cholainn. Sheall e air Dòmhnall le snodha-gàire phròseil thàireil. Ghabh Dòmhnall fuath dha air ball.

Bha ceithir faingean a ghabhadh dusan caora aig ceann an raoin, agus callaid ìosal m’an timcheall. Faisg orra bha na breitheamhan ’nan suidhe, dithis bhoireannach, agus dithis fhear. Dh’éirich fear air a chasan is rinn e òraid bheag a’ cur an céill rùn is glòir is riaghna co-fharpais.

A’ chiad deuchainn b’e deuchainn an neirt. Phriob Dòmhnall a shùilean nuair a chunnaic e an cudthrom ——— dà roth iaruinn agus fearsaid iaruinn eatorra. Bha ceud punnd am fear seach fear dhiubh a réir coltais.

[Sanas]

[TD 135]

Thog a’ chiad cho-fharpaiseach ’s an dithis a lean an cudthrom gu furasda os an cionn. Mheòraich Dòmhnall gu cùramach mar a rinn iad e, ged a bha e deimhinnte gum b’ann air éiginn a thogadh e fhéin e nan togadh e idir e. Chrom gach laoch a dhruim, thog e an cudthrom gu ruige a bhroillich, agus gun stad idir ghrad-thuit e air leth-ghlùn fo’n chudthrom, agus an sin, leis na gàirdeanan sìnte dìreach, dh’éirich e a rìs agus an cudthrom gu h-àrd os a chionn. Lean an iomairt uile gu siùbhlach réidh bho thùs gu crìch gun aon stad. Nach b’e sin an cleas, shaoil le Dòmhnall.

A nis thàinig a thuras-san. Dh’fheuch e an cudthrom agus cha robh e cho trom ’s a chreideadh e leis gu robh na rothan an cumadh sabhsair. Shaoil leis gum b’ionnan a’ chealg sin ’s an Comunn Ur uile gu léir. Dh’fheuch e a thogail cleas chàich. Chrom e, thog e an cudthrom letheach slighe, chaidh e air leth-ghlùin, ’s dh’éirich e gu furasda leis a’ chudthrom sìnte os a chionn. Mhol an sluagh e le feadan is bualadh-bhas.

An sin mheudaicheadh an cudthrom le rothan eile a chur air an fhearsaid, agus chaidh an dearbh rud a dheanamh a ris. Bha e tòrr na bu truime an turas so, ion ’s dà cheud punnd. Chaidh aig a’ cheathrar a thogail os an cionn, ged bu doirbh dhaibh.

An treas turas bha còrr is dà cheud punnd ann. Thog an Iapanach bàn air éiginn e, agus dh’fhairtlich e buileach air an dithis a lean. Chaidh aig Dòmhnall air a’ chudthrom a thogail gu ruige a chléibhe, agus leis an fhallas a’ sruladh sìos aodann chaidh e sìos air leth-ghlùin mar a rinn e roimhe gus a phutadh suas, ach bha e ro throm air, agus an déidh greiseag de chruaidh spàirn b’fheudar dha an cudthrom a leigeil gu mall cùramach air an làr.

Thill Dòmhnall gu taobh an raoin.

“Coma leat” chagair an duine beag. “Rinn thu math gu leòr. Ma leanas tu ort mar sin is math a nì thu gu dearbh.”

Thachair an dearbh rud an lùib an leum ’s an ruith. ’Se an t-Iapanach a bhuidhinn, ach cha robh Dòmhnall móran air dheireadh.

An déidh sin bha àm gus eireachdas nan co-fharpaiseach a bhreithnachadh. Leum a’ chiad fhear air àrd-ùrlar beag am meadhon an raoin, agus thòisich e air neart agus eireachdas a chuirp a nochdadh. Theannaich e a h-uile fèith a bha ’na chorp. Thug Dòmhnall an aire gu faicilleach dha gus a h-uile car is cleas ionnsachadh. An sin thainig turas an Iapanaich bhàin. Sheas e air beulaibh an t-sluaigh agus thòisich e air na gluasadan malla stàtail, seòrsa de dhannsa beag gus

[TD 136]

neart agus lùths a chuirp a thaisbeanadh. Chùm e a cheann òirdhearc gu h-àrd uasal gus leigeil fhaicinn dh’an t-saoghal cho iomlan ’s a bha e. Shaoil le Dòmhnall gu robh e saoilsinn gur h-e dia talmhaidh a bh’ann. B’ fhìor sgreamhail leis a choltas mì-nàdurra, agus am féin-spéis a chunnacas anns gach gluasad. Thug sin measarrachd is fìor-dhaonnadas a dhaoine fhéin ’na chuimhne.

Chuir an t-Iapanach crìoch air an taisbeanadh le a ghàirdeanan a shìneadh gu buadhail suas chun an speur.

Thionndaidh e gu mall mun cuairt chum ’s gum faiceadh na h-uile a ghlòir, agus theann an sluagh ri glaodhaich is iollach. Dh’ùraicheadh am fuath ’s an tàire a bha ann an cridhe Dhòmhnaill agus chuir e roimhe an da-rìribh buaidh a thoirt a-mach.

Chaidh e gu meadhon an raoin agus thòisich e air an iomairt. Theannaich e fhèithean, dh’at e suas a chom, mar a b’fheàrr a dh’fhaodadh e gu eireachdas corporra fhoillseachadh, agus e a’ strì fad an t-siubhail ri a nàire a chumail fo smachd.

Chuir e crìoch air fa-dheòidh agus thill e gu fhir-stiùraidh.

“Sud thu fhéin, a bhalaich” ars esan. “’S math a rinn thu, agus cha creid mi nach dean thu nas fheàrr san ath dheuchainn ——— duine borb fiadhaich mar thusa. Leigidh tu fhaicinn dhaibh.”

An sin dh’éirich ùpraid is feadaireachd a-measg an t-sluaigh. Sheall Dòmhnall do’n àirde far na thòisich sin agus chunnaic e còmhlan chaileag a’ tighinn air an t-slighe d’an ionnsaigh. Bha na co-fharpaisich eile agus snodha gàire orra.

Bha fichead caileag ann agus chaidh gach cóignear dhiubh ann am faing fa leth. Sheall Dòmhnall gu teagmhach orra.

An sin ghlaodh guth àrd fear de na breitheamhan. “Tha an ceathramh co-fharpais ri tòiseachadh. Tha sibh uile eòlach air na riaghailtean. A nis, a bheil sibh deas? Siuthadaibh!”

Mar a thubhairt e sin leig na caileagan na falluingean a bha umpa ri làr. San aon mhionaid chaidh an triùir fhear ’nan dearg dheann d’an ionnsaigh.

Dhùin Dòmhnall a shùilean gus an sealladh draosda fhuadach bho a chogais, agus e air chrith leis an tàmailt ’s an oillt. Chuala e ràn is beucaich an t-sluaigh agus ’na mheasg guth an duine bhig a’ glaodhaich “Siuthad, siuthad” ris. Chùm e a shùilean dùinte air eagal gun truaillteadh e gu bràth nan amhairceadh e a rìs air a’bhrùidealachd.

Chuala e faoineagraich nan caileag agus rocan mór gàire ag éirigh mar doinionn gaoithe o’n t-sluagh. Gu h-obann chuir cuideigin an

[TD 137]

sàs e bho chùl. Sheall e mun cuairt agus sud an t-Iapanach mór le fiamh ghàire fanoid air agus fhiaclan geala a’ deàrrsadh eadar a bhilean deargte. Bha fàile milis tachdach a’ tighinn dheth. Chùm e gàirdeanan Dhòmhnaill cho teann ’s gu robh iad an impis briseadh. Sheall Dòmhnall bhuaithe agus chunnaic e na caileagan seanga a’ tighinn gu furachail ’na chomhair agus an sùilean iarrtach mar chait.

Dh’fhairich e fearg is fuath a’ goil ’na chom agus le spàirn mhóir bhrùchd e á gréim an Iapanaich. Thionndaidh Dòmhnall gu clis agus rug e air làimh air; am prioba thilg e am famhair le uile neart, agus sud e ’na shìneadh air an làr air beulaibh nan caileag.

Bhris éigheach mhór á beul an t-sluaigh.

Thainig an dithis fhear eile ’na chòmhdhail agus iad a’ bagairt air. Dh’fheuch e a dhòrn air an fhear a b’fhaisge, agus chaidh a leagail mar chraoibh. Bha an t-Iapanach ag éirigh gu mall faireachail agus greann borb air. Dh’fheuch Dòmhnall buille air an treas fear, ach thilg esan thar a ghuailne e le car Diùdo. Ghrad-leum Dòmhnall air chois a rìs agus an dearg chaothach air. Rinn e an aghaidh an fhir a leag e agus bhuail e a dhòrn mór cruaidh an clàr aodainn. Bhris e a shròn agus dhòirt an fhuil dhearg sìos ’na dìle.

Sheas an duine fo iongantas mór a’ sealltainn air na boinnean fala a’ tuiteam gu làr ’s an sin chaidh e ’na neul.

Stad an t-Iapanach agus sheall e air an fhuil agus a shùilean làn uamhairr. Leum Dòmhnall ’na bhad, ach ghéill e. “Na buail m’aodann” ghuil e gu h-eagalach.

An déidh tiota de shàmhchair bhris gàir is éigheach á bilean an t-sluaigh.

Thionndaidh Dòmhnall agus thòisich e air coiseachd gu diongmholta gu dorus mór na h-aitreibh, an dùil leis gach ceum ri lamhachas-làidir no eadhon peilear a bhualadh ’na dhruim.

Thainig an duine beag reamhar ’na ruith ás a dhéidh. “Stad ort, stad ort” ghlaodh e, ach cha dug Dòmhnall feart dha.

Bha an sluagh m’a thimcheall ri àrd-iollach agus chuala e iad a’ gairm troimh ’n ghleadhraich “<eng>Mr. Universe, Mr; Universe<gai>.”

“Stad ort” ghlaodh an duine beag agus anail ’na uchd. “Thug thu buaidh. Is <eng>Mr. Universe<gai> thu.”

Cha do stad Dòmhnall.

“Choisinn thu deich muillean dolair.”

Lean e air. “Cùm agad fhéin e” arsa <eng>Mr. Universe<gai>, “tha mise a’ tilleadh gu m’eilean fhéin.”

[TD 143]

FAIRE UR A’ NOCHDADH

(Earann air a bheil dreach na h-oige—fo iuil Cairistiona Dick)

An raithe so:—
(1) Bean-eiridnidh dhutchail, le Cairistiona NicDhomhnuill
(2) Fasanan Ura, le Diana
(3) Maise Gnuis, le Ealasaid Nic a’ Rothaich
(4) Claran Gaidhlige, le L.D.
(5) Obair Beatha, le Aonghas Iain MacDhomhnuill

Bean-Eiridnidh Dhuthchail
Le CAIRISTIONA NICDHOMHNUILL

(Bean-eiridnidh dhùthchail ann an Ceann-a-Bhàigh, Uibhist-a-Tuath)

MUN tòisich mi ri bruidhinn air obair bean-eiridnidh air dùthaich, innsidh mi dhuibh an toiseach dé an cùrsa dh’ fheumas sibh a leantainn mun ruig sibh an inbhe so. Femaidh sibh Teisteanas gum bheil an Stàit a’ gabhail ris gum bheil sibh ionnsaichte ann an eiridneachd choitcheann (<eng>Certificate of State Registration in General Nursing<gai>). Gheibh sibh an Teisteanas so ma chuireas sibh seachad trì bliadhna ann an Ospadal Ionnsachaidh agus gun teid sibh troimh Cheasnachadh a th’air a cur mu’r coinneamh le Comhairle Eiridneachd Choitcheann.

Nuair a gheibh sibh an Teisteanas so bithidh na litricean S.R.N. ás déidh ur n-ainm. Faodaibh sibh a nis fuireach ag obair ann an

[TD 144]

Ospadal no tuilleadh ionnsachaidh a dhèanamh agus té sam bith tha ’na beachd bhith ’na bean-eiridnidh dhùthchail ’se banas-glùine as feumaile dhi. Bheir an t-ionnsachadh so bliadhna ann an Ospadail Màthaireachd—mar as trice ann an Glaschu, Dùn-Eideann na Obar-Dheadhain.

Tha a’ bhliadhna so air a roinn ’na dà earrann de shia mìosan. Agus nuair a nì sibh so gu dòigheil gheibh sibh Teisteanas o Chomhairle nam Ban-ghlùine.

A nis feumaidh sibh trì mìosan a chur seachad ag ionnsachadh eiridnidheachd dhùthchail anns a’ bhaile agus nuair a bhitheas so air ur cùlaibh bithidh sibh air ur gabhail air ‘<eng>The Queen’s Roll of Nurses<gai>’. Ma nì sibh an t-ionnsachadh so ann an Albainn feumaidh sibh bliadhna chur seachad anns an rìoghachd so nuair a bhitheas sibh deiseil, fo riaghladh an <eng>Queen’s Institute of District Nursing<gai>.

’S mór an t-eadar-dhealachadh a th’ann a bhith ri obair dhùthchail seach obair ospadail.

Tha a’ bhean-eiridnidh dhùthchail a’ coimhead ás deaghaidh luchd-tinneis—sean is òg, roimh-bhreith is deaghaidh-breith, banas-glùine, clann òga, sgoiltean, agus fallaineachd na h-inntinn.

Tha an obair tha so co-ionann a rèir dé seòrsa sgìre tha sibh a’ frithealadh—co-dhiù tha i anns a’ bhaile mhór no air an dùthaich. Ann am baile-obrach mar a tha Glaschu tha móran banas-glùine ri dheanamh ach chan eil cus dheth air an dùthaich idir far am bheil 70% dhe’n obair co-cheangailte ris an fheadhainn air am bheil tinneas leantalach no th’air tighinn gu seann aois.

Nuair a tha sibh ri obair dhùthchail faodaidh sibh a ràdh gum bheil sibh nar ban-eiridnidh is aig an aon àm nach eil. Tha cus a bharrachd a’tighinn fo ur làimh nach toireadh sibh sùil air ann an Ospadal. Feumaidh sibh a bhith deiseil le ur làmhan gus sealltainn ri fighe is fuaigheal, saoirsneachd, inneal càr, còcaireachd is mar sin air adhart. Agus glé thric thig sibh dhachaidh fuar is acrach is gun ghréim deiseil romhaibh. Aig amannan eile ’sann dìreach nuair a

[Sanas]

[TD 145]

bhitheas sibh a’ dol a shuidhe aig ur biadh as dòcha fios cabhagach tighinn oirbh.

Dé tha mi a’ ciallachadh le bhith a’ ràdh nach eil sibh nur ban-eiridnidh ann am beachd an fheadhainn a tha sibh a’ frithealadh? So mar a thuirt nighean bheag nuair a dh’fhoighneachdadh dhith an còrdadh e rithe bhith ’na ban-eiridnidh dhùthchail,

“Cha chòrdadh,” ars ise, “tha mi airson a bhith ’nam bhan-eiridnidh cheart!”

Chan eil an obair a tha sinne ris cho dealbhach ri obair ospadail far am bi na mnathan-eiridnidh cho briagha le’n aodach stalcanta geal. Tha h-uile nì deiseil ri’n làimh a tha obair-leigheas a’ feumachdainn. Chan ionann sin is sinne nach eil a’ tachairt ri deisealachd ach ainneamh is pana-bhrochain againn ’na <eng>sterilizer<gai>.

Ach is math as fhiach a bhith ri obair dhùthchail. Anns an ospadal far am bheil iad ’nan cabhaig a latha ’s a dh’ oidhche tha e gu tric air a ràdha mu’n deidhinn gum bheil iad a’ frithealadh an tinneis ’s nach e an duine; gum bheil iad a’ frithealadh do’n ‘chridhe fo’n uinneig’, no ‘na h-àirnean anns an dara leapa o’n dorus’. Air dùthaich tha sibh a’ frithealadh air ‘bean Thormaid Alasdair’ no ’Dòmhnall Dìchiollach’. Tha sibh a’ dol chun an luchd-éiginn ’nan dachaidhean agus tha sin fhéin gan toirt nas fhaisge oirbh. Tha sinn a’ faicinn ar n-euslain ’nam feum, a’ tighinn air adhart, aig fois agus a rithist slàn. Tha frithealadh nan seann daoine cuideachd làn-dìolach agus cha bu chòir a bhith ga mheas mar chosgais gun fheum. Bithidh sinn uile sean uaireigin ma bhitheas sinn beò fada gu leòr, agus ged nach toigh linn a bhith smaoineachadh air a sin, cha bu mhath linn bàsachadh òg.

Tha móran ùine ri chur seachad le peann is pàipear. Feumaidh sibh fios-mìosail a chur gu Oifis na siorrachd mu’n obair tha sibh a’ deanamh agus na h-uairean tha sibh a’ cur a-stigh. Tha obair tighe ri dhèanamh cuideachd agus innealan-cùirt ri coimhead ás an déidh.

Tha an t-siorrachd a’ toirt dhuinn càr agus garaids agus tigh-còmhnaidh air àirneiseachadh gu comhartail. Tha sinn a’ pàidheadh màl air an tigh ach tha an t-siorrachd a’ cosg ris a’ chàr.

’Se obair thlachdmhor inntinneach a th’ann an eiridinn-dùthchail. Ri nighinn sam bith a tha a’ smuaineachadh air an obair so chanainn, “Gabh romhad”. Còrdaidh an obair riut agus is tric a bheachdaicheas tu air na làithean toilichte a chuireas tu seachad ag ionnsachadh. Tachraidh duilgheadasan riut gun teagamh ach cùm an sean-fhacal mu’d choinneamh:

‘Dèan mar a bu mhath leat a bhith air a dhèanamh riut’.

[TD 147]

Fasanan Ura
Le DIANA

’S BEAG a shaoil na bodaich a bhitheadh trang ag obair aig a’ bheairt a’ deanamh a’ chlò Hearaich gum bitheadh aobhar an saothrach, latha mór air choreigin, ri’m faicinn aig faidhir mhór an fhasain ann am Paris air a dheanamh ’na dhreas dhannsa, ach thachair sin am bliadhna. Bha dreasachan de na h-uile sèorsa air an deanamh le clò.

Tha leathar cuideachd air a rathad a dheanamh o chionn greis bho’n dùthaich do’n bhaile agus tha e nis air a chur do na h-uile seòrsa feum ann an aodach bhoireannach.

As t-earrach, bithidh an fheadhainn òg anns an dùthaich so fhéin agus ann an Sasuinn a’ caitheamh dreasachan clò le criosachan leathair, putanan leathair agus adaichean air an deanamh le stuth a tha a’ leigeil air gur e leathar a tha ann.

Tha na h-adaichean air cumadh druma bhig agus tha iad gan caitheamh air cùl an cinn. Chì sibh té aca air té de na h-igheanan anns an dealbh. Tha an seòrsa aide so a’ dol glé mhath leis an stoidhle anns am bheil an nighean so a’ cur a fuilt, caran fada agus e air a chìreadh sìos air gach taobh de a ceann.

Tha an nighean eile (an té air do làimh cheàrr) a’ caitheamh dreasa clò le siosacòt bog sueud (<eng>suede<gai>).

Cumaidh na brògan àrda leathair aice blàth i ann an lathaichean fuar an Earraich gus an tig an Samhradh oirnn a rithist—agus dòcha gum bi feum aice orra an uair sin fhéin!

Theid na stocainnean tiugha cloimhe le patrannan soilleir a chì sibh air an té eile, glé mhath le clò. Ma tha sibh math air fighe gheibhear patrannan nan stocainnean so anns na bùthannan.

[TD 148]

Bheir sibh an aire gum bheil amhach ìosal an dreas aig té na h-aide a’ sealltainn dé a’ bhlous a th’ oirre.

Bheir sibh an aire cuideachd nach eil aodach nan nigheanan so ro theann orra. Tha so airson gum bi e soirbh dhaibh an “<eng>Shake<gai>” a dhannsa!

Tha brògan ìosal an deaghaidh nan sròinean biorach agus nan sàilean àrda biorach aca a chall le chéile. Bithidh na sròinean nas putaiche agus nas maoile agus na sàilean nas tighe as t-earrach.


[Dealbh]

Maise Gnuis
Le EALASAID NIC A’ ROTHAICH

FAILE-CUBHRAIDH

MAR a gheall mi dhuibh anns an àireamh mu dheireadh tha mi a’dol a dh’innse dhuibh mu’n liuthad seòrsa Fàile-cùbhraidh tha ri’m faighinn. Nan sgrìobhainn na bheil ri radha mu’n dèidhinn lìonadh e Gairm air fad agus mar sin ’s fheàrr dhomh dìreach cumail ri mo ghealltanas an dràsda agus stiùradh a thoirt dhuibh ciamar a thaghas sibh am fear as freagarraiche oirbh fhéin. Uaireigin eile innsidh mi dhuibh mar a tha na Fàileachan-cùbhraidh air an dèanamh.

’S fhada o’n a bha an Nollaig ann a nis—is gann tha cuimhn’ againn oirre—ach ’s cinnteach gum bheil sibh is botuil bheag bhriagha is cnogain le àileadh cùbhraidh asda fhathast gun chosg. Tha móran riaghailtean ri’n leantainn nuair tha thu a’ feuchainn ris am Fàile-cùbhraidh tha sin a lorg a bhios gad chuartachadh aig a h-uile h-àm agus cuiridh mi sìos an so iad:

l. Tagh Fàile-cùbhraidh a mhaireas air a’ chraiceann. Nuair a bhitheas tu a’ ceannach Fàile-cùbhraidh, iarr air an té bhitheas gad fhrithealadh trì seòrsaichean a chur air do làimh—taobh a-stigh caol-an-dùirn as fheàrr—ach na tagh am fear a chòrdas riut anns a’ mhionaid idir. Fàg iad airson greis agus cuir cuairt

[TD 149]

air a’ bhùtha, no cuir seachad ùine air dòigh air choreigin. An sin till agus tagh am fear as fheàrr leat nuair a fhuair e ùine air do chraiceann.

2. Feuch, mas urrainn dhut, gum bi an aon àileadh cùbhraidh anns na cungaidhean-maise agad air fad. Ma bhitheas dha no trì deifrichte ort ma dh’fhaoidte nach tig iad ri chéile agus cha bhi sin ro thlachdmhor.

3. Na cuir cus Fàile-cùbhraidh ort uair sam bith—dìreach na chuireas àileadh briagha dhiot. Chan eil dad ann as miosa na àileadh ro-làidir, air cho cùbhraidh is gum bi e. Cuir boinne beag air taobh a-stigh caol-an-dùirn agus cùl do chluasan agus an sin steallag no dhà de dh’<eng>Eau de Toilette<gai> (Tha so nas laige ’s nas saoire na am Fàile-cùbhraidh).

4. Na cuir Fàile-cùbhraidh air aodach uair sam bith no thig àileadh na fuarrachd ás agus tha e dualach cuideachd air làrach fhàgail air cuid a stuthan.

’Sann agad fhéin as fheàrr tha fios dé seòrsa Fàile-cùbhraidh a chòrdas riut ach so sanas no dhà airson do stiùradh.

Airson nigheanan grinn, bàn anns an fhalt ’se Fàile-cùbhraidh aotrom air a dhèanamh le flùraichean as freagarraiche. Dh’an fheadhainn air a bheil falt dorcha ’se Fàile-cùbhraidh trom flùrach as fheàrr agus airson falt donn-ruadh ’se fear làidir as freagarraiche le sanas beag de liomain ann. Ach chan e so rud as urrainn dhut a bhith glé chinnteach mu dheidhinn agus na cuireadh e iongnadh sam bith ort ma thaghas tu Fàile-cùbhraidh nach eil de’n t-seòrsa tha còir a bhith freagarrach air do shon. ’Se mo chomhairle dhut a dhol gu bùtha far am faigh thu cuideachadh le do thaghadh.

Anns an dealachadh, carson a tha sinn a’ cleachdadh Fàile-cùbhraidh co-dhiù? An do chrom thu riamh a dh’fheuchainn àileadh ròs briagha gus an tuigeadh tu gun robh thu air do mhealladh is gun àileadh idir ás. Uill tha mise dhe’n bheachd gum bheil nighean air an aon dòigh—air cho briagh’ is gum bi i cha bhi i idir cho tarraingeach mur a bi an diamhaireachd àraidh sin ga cuartachadh a thig o bhith cleachdadh Fàile-cùbhraidh tha freagarrach oirre fhéin gu sònraichte. Fanaidh am Fàile-cùbhraidh agad ann an rùm fada an deaghaidh dhuit fhéin falbh ás agus ’se sin a bhitheas gad chumail air chuimhne.

[Sanas]

[TD 157]

Obair Beatha
Le AONGHAS IAIN MACDHOMHNUILL
(Ard-sgoil Inbhir-Nis)

GED a bha Iain ’na sheann bhodach, ceithir fichead bliadhna a dh’ aois, bha e fhathast làidir agus comasach air obair a dhèanamh. Ma bhà is e dh’ fheumadh, oir ged a bha a mhac, Aonghas, seachd bliadhn’ deug cha do rinn e car obrach riamh ’na bheatha. Chanadh daoine eile gun robh an gnothach so mì-chiatach, ach chan e sin dha mhàthair. Bheireadh Iain, am bodach, a’ mhòine dhachaidh le bara, spealadh e am bàrr, fhrithealadh e do na beathaichean agus gach nì eile bha ri dhèanamh. Bheireadh Aonghas corra ultach mònadh ás a’ chruaich ach ’se Iain a dh’ fheumadh a dhèanamh nam biodh mealan ann.

An nì a b’ fheàrr a rinn Aonghas riamh, ’se gréim fhaighinn air nighean á Glaschu mar bhean. Cha robh an nighean chòir ach cearbach, agus air thoir is nach robh facal Gàidhlig aice, cha robh móran aig Iain mu deidhinn a-muigh na mach. Bhon an latha a thainig i do ’n eilean bha i ag iarraidh seòmar no dhà a thogail a-mach air cùl an tighe agus cidsean ùr a bhith air a dhèanamh de aon dhiubh. Bha uidheam gus a bhith ann airson rùsgadh buntàta, agus gu dé nach biodh ann—an uair a bhiodh e deiseil. Chan éisdeadh Iain ris a so, ach ’se sgeul eile a bha ann an latha chaochail e. Bha i amuigh air cùl an tighe a’ sealltainn do Aonghas far an tòisicheadh e air togail, agus gàire oirre bho chluais gu cluais.

Thòisich Aonghas còir, ach ma thòisich, cha b’ fhada gus an robh aithreachas air gum fac’ e a h-aodann riamh. An ceann ùine cha robh Aonghas ag obair ach mar bu mhath leis—uair na dhà ás gach mìos. Mu dheireadh thainig crìoch air làithean a’ mhàthar, agus ma thàinig, cha b’ fhada gus an do chuireadh crìoch air slaoitearachd Aonghais. Bha i ga chumail a’ dol agus ag radh ris nam bitheadh an fheadhainn nach maireann air gu leòr fhàgail, gur fhada bhiodh i air luchd obrach a thoirt á Glaschu. Chuir Aonghas roimhe obrachadh gu cruaidh, ach air dhà éirigh aig deich uairean airson a chiad turas ’na bheatha bhàsaich e a’ cur air a stocainnean.

A thaobh bàs Aonghais bha a bhean a’ faighinn corra sgillinn, agus an latha roimhe chuir saor crìoch air an togail. Tha uidheam aice nis airson am buntàta a rùsgadh—dhà a h-uile latha. Tha ochd bliadhna deug bho bhàsaich Aonghas, agus bha e ochd bliadhna deug an latha thòisich e air togail. Obair beatha an duirt thu!

[TD 163]

NA KOMI
Le TORMOD BURNS

THA mi air sgrìobhadh eadar-theangachadh de sgeulachd tha cumanta a-measg nan Komi. Ged tha sibh air a leughadh san àireamh a chaidh de “Ghairm,” tha mi cinnteach gur ainmig an Gaidheal a tha air facal a chluinntinn riamh roimhe mu na Komi! Agus chan eil sin iongantach, oir is e pobull beag a tha anns na Komi. Roimh bhith sgrìobhadh umpa, feumaidh mi beagan a ràdh mu ’n dàimh tha aca ri sluaghan eile, agus tha mi saoilsinn gur fhada sin a dhèanamh le bhith toirt dealbha:

[Dealbh]

[TD 164]

[Mapa]
DUTHAICH NAN SOIBHEAT AONAICHTE

Tha dà theaghlach mhór de shluaghan anns an Eòrpa: na h-Indo-Eòrpaich agus na h-Ural-Altaiaich. Agus tha na sluaghan indo-eòrpach ri seòrsachadh air an dòigh cheudna ris na sluaghan ural-altaiach (Innseanaich—Eòrpach: Slabhan, Gearmailtich, Ceiltich, Ròmanaich, etc.)

Tha chuid as mò de na sluaghan altaiach ag àiteachadh anns an Aisia: na Mongolaich, na treubhan turcach mar Kazakhs, Kirgizes, Uzbeks, etc. Agus tha chuid as mò de na sluaghan uralach ag àiteachadh anns an Eòrpa (air taobh-an-iar nam beann Uralach). Chan eil stàit shaor ach aig dà shluagh dhiubh—na Finnich agus na h-Ungaraich (mas urrainn sinn a ràdh gur ann saor a tha Ungaraidh!). Tha na Lappaich ag àiteachadh air feadh Scandinavia-a-tuath, agus fuidheall nan sluaghan uralach anns an U.S.S.R.

Tha an U.S.S.R. ’na poblachd fheadarail. Tha Ruisia ’na ball de ’n U.S.S.R. agus Estonia cuideachd (agus na stàitean turcach Kazakhstan, Kirgizia, Uzbekistan mar an ceudna). Tha Ruisia fhéin, no R.S.F.S.R., ’na stàit fheadarail cuideachd, agus tha na Komi, na Bhoiteacaich, na Teireamissich, na Mordbhinich agus na Carealaich ’nam buill dhith. Tha àireamh nan Oisteacaich, Bhogulaich agus Samoieadaich glé bheag, agus chan eil aca “stàit” ach “<eng>National District<gai>”.

[TD 165]

Tha 431.00 de Komi ag àiteachadh an taobh tuath de Ruisia eòrpach, agus tha iad ri ’n dealachadh ’nan dà roinn—na Komi fhéin agus na Komi-Permeacaich. Chan eil eadar-dhealachadh eatorra (ach an dual-chainnt), ach tha iad ag àiteachadh tìrean eadar-dhealaichte tre aobharan eachdraidheil. Tha na 150.000 de Komi-Permeacaich ag àiteachadh am “<eng>Permyak National District<gai>,” tìr de 22.000 km. cèarnach le 220.000 de shluagh, tìr de fhrìthean.

Ach tha chuid as mò de na Komi ag àiteachadh an Komi <eng>A.S.S.R. (Autonomous Republic)<gai>, tìr de 410.00 km. cèarnach (is e so tìr 5½ uairean cho mór ri Albainn!” le 800.000 de shluagh. Tha 280.000 de Komi ann, agus tha chuid as mò de ’n fhuidheall ’nan Ruiseanaich. Tha ’n tìr ’na Steppe, agus chan eil beanntan ri faicinn ach air na crìochan-an-ear, far an tòisich na beanntan Uralach, agus tha bheinn as àirde, Beinn Nàiseanta, 5,700 ft. Tha an taobh tuath de ’n tìr ’na Tundra far an àitich beagan Samoieadaich agus móran féidh. Is e Syktyvkar ceann-bhaile na Poblachd le 60,000 de shluagh. Tha an t-ainm so ciallachadh Dun-Syktyv, no Cathair-Syktyv—’se aimn aibhne tha ann a Syktyv.

Bha na Komi air an iompachadh chun a’ chreideimh Chrìosdail (<eng>Orthodox<gai>) sa’ cheathramh linn deug, agus bha bìobull aca ’nan cànain fhéin cheana sa’ bhliadhna 1370. Tha litreachas mór aca. Roimh ’n naoidheamh linn deug bha chuid as mò dheth ’na litreachas cràbhach. Ach bho ’n aimsir sin tha cogais nàiseanta air fàs làidir agus tha litreachas tàrmachail slàinteil aca a nis, agus cuideachd eadar-theangachaidh ’nan cànain fhéin de oibrichean móra ùghdairean ainmeil mar Burns, Heine, Puiscin, etc.

Ged is e sluagh beag a tha anns na Komi, is e eachdraidh fhada tha aca—crìosdaidhean (ach theagamh tha ’n aidmheil air lagachadh fo ’n riaghaltas Cho-mhaoineach!), le paipearan-naidheachd ’nan cànain fhéin, le réidio craobh-sgaoileadh ’nan cànain fhéin agus le sgoilean a’ fòghlum ’nan cànain fhéin. Ged is sluagh beag iad, tha iad air cumail ri ’n gnàthan fhéin agus chan eil iad air tighinn gu h-iomlan fo smachd nan Ruiseanach a tha a’ riaghladh na dùthcha aca o’n t-siathamh linn deug. Tha chuid as mò de ’n t-sluagh ’nan tuathanaich agus ged tha (no bha!) iad ’nan crìosdaidhean, tha an sean aidmheil air a cumail beò sna sgeulachdan.

Bha na Komi creidsinn ann an spioradan tha beò anns na coilltean, fo ’n uisge, sna tighean. Tha cuid dhiùbh math agus cuid dhiùbh olc. Tha ’n creideamh so cumanta air feadh nan sluaghan finn-uigreach.

[TD 166]

Ach tha na Komi creidsinn cuideachd ’san “Ort.” Tha”Ort” (is e sin spiorad-dìdeann no spiorad-faileas) aig gach duine, agus na tha ’n duine dèanamh, is e so a nì a “ort” cuideachd. Tha stòras de sgeulachdan agus de bhàrdachd aig na Komi; stòras nach eil duine air bith air faicinn nach eil ’na Komi no ’na fhear-chànan.

A’ bhuidseach agus an da nighinn

Bha càraid ann uaireiginn. Bha nighean aca. Bhàsaich a’ mhàthair. Ghabh an t-athair an dara bean. Rugadh nighean eile dhaibh. Ach sgràill agus sgiùrs an dara màthair nighean a fir. Uaireigin thuirt a’ bhean r’ a fear: “Nise, cuir do nighean a-mach ás mo shealladh! Tiugainn, tilgidh sinn i san tobar thioram!” Thilg iad a’ chaileag san tobar. Choisich i air a’ ghrinneal agus thàinig i mu dheireadh gu àilean uaine. Bha eich ag ionaltradh an sin. Bhreug i agus shlìob i iad, agus thuirt na h-eich: “ma théid thu nas fhaide ruighidh tu tigh na buidsich. Bidh i gad òrdachadh tigh-nighidh a theasachadh, agus an sin bidh i tairgse dhut bosca ruadh agus bosca gorm, ach feumaidh tu am bocsa gorm a roghachadh!” Chaidh a’ chaileag air adhart agus thachair crodh agus caoraich oirre. Bhreug agus shlìob i iad, agus chomhairlich iad i mar an ceudna. Chaidh i air adhart agus ràinig i tigh na buidsich agus chaidh i a-steach. Thuirt a’ bhuidseach: “Och! Is tu mo shearbhanta, nach tu? Rach gu luath agus teasaich an tigh-nighidh. Snaidh an connadh ’s na cluinneam fuaim an t-snaidhidh; teasaich an tigh nighidh ’s na faiceam an deathach ag éirigh ás!” Bhlàthaich an rìghinn an tigh-nighidh agus thug a’ bhuidseach bocsa ruadh agus bocsa gorm dhi agus thuirt i: “Gabh aon dhiubh!” Ghabh an rìghinn am bocsa gorm agus chaidh i dhachaidh. Chaidh i air adhart agus ràinig i an tobar agus thòisich i a’ glaodhaich. Chuala a h-athair i, thàinig e agus thog e i suas. Dh’ amhairc iad sa’ bhocsa agus bha éideadh agus airgead ann.

Agus thuirt a’ bhean ri a fear: “A nis, gu luath! tilgeamaid ar nighean sin san tobar cuideachd!” Thilg an t-athair a’ chaileag san tobar. Chaidh an rìghinn air adhart agus ràinig i an t-àilean uaine. Bha eich ag ionaltradh an sin. Bhuail i iad agus thuirt na h-eich: “Bidh thu tighinn gu tigh na buidsich, agus bidh i tairgse dhut bocsa ruadh agus bocsa gorm, ach feumaidh tu am bosca ruadh a roghnachadh!” Chaidh an rìghinn air adhart agus thachair crodh agus caoraich oirre. Bhuail i iad, agus chomhairlich iad i mar an ceudna, am bocsa ruadh a ghabhail o’n

[TD 167]

bhuidsich. Chaidh i air adhart agus ràinig i mu dheireadh tigh na buidsich. Chaidh i a-steach, agus thuirt a’ bhuidseach: “Och! Tha searbhanta nuadh air tighinn chugam! Rach gu luath agus teasaich an tigh-nighidh air mo shon. Snaidh an connadh ’s na cluinneam fuaim an t-snaidhidh; teasaich an tigh-nighidh ’s na faiceam an deathach ag éirigh ás!” Chaidh an rìghinn amach agus thòisich i a’ snaidheadh a’ chonnaidh—agus le fuaim mór! Bhlàthaich i an tigh-nighidh agus dh’ éirich deathach ás. Thug a’ bhuidseach bocsa gorm dhi. Ghabh an rìghinn am bocsa ruadh agus chaidh i dhachaidh. Bha a màthair glé thoilichte agus a chum agus nach faiceadh neach na bha sa’ bhocsa, chaidh i le a nighinn gu cùl an tighe. Dh’ fhosgail i am bocsa an sin, agus dh’éirich teine ás a’ bhocsa a loisg a màthair agus a nighean.

(Eadar-theangaichte bho chànain nan Komi le Tormod Burns.)

[Sanas]

[TD 169]

A’ CHAILLEACH
Le IAIN MAC A’ GHOBHAINN

BHA i ceud bliadhna a dh’ aois is esan dhà air fhichead. Cha robh e ach mìos no dhà a-mach ás an oilthigh.

Bha a nighean a’ fuireachd còmhla rithe. Bha ise ceithir fichead. Shaoil e gu robh a’ chailleach ann an dòigh na bu shunndaiche na a nighean.

’Se madainn bhòidheach foghair a bh’ ann—tioram, le ceileir eòin, is beagan dealt air an fheur. Bha a muir ’s na tighean ag éirigh á inntinn an latha.

Cha robh e fhéin a’ faireachdainn uabhasach math, oir, air a’ bhàta, bha triùir dhaoine le botul uisge-bheatha agus cha robh càil air a shon ach gu feumadh e òl ’nan cuideachd.

“Dé ’n innleachd a th’ agad an sin?” arsa fear aca ris.

“Clàr airson guthan,” fhreagair e, “<eng>tape-recorder<gai>.”

“Eil thu’ g iarraidh a chur air,” dh’fhaighnich e.

“Uh? chan eil na!” Ach bha e sealltainn ri Iain mar gum biodh tùr iongantach aige.

’S bha iad ’nan suidhe an sin ag òl uisge-beatha fad na h-oidhch’, na ceathrar aca. An dràsda ’s a rithist shealladh Iain a-mach air an uinneig ris a’ mhuir ’s na h-eileanan. Chitheadh e aig amannan na faoileagan a’ gabhail seachad, ’s chluinneadh e an cuid sgriachail. Le an amhaichean fada caola ’s an cuirp geala biorach mar chlachan bha iad a’ cur gràin’ air. Theab e an glacadh ’s an lìonadh le uisgebeatha, na biasdan nach gabhadh sàsachadh, na clachan aosd ud, na sgòrnanan ud làn gaoith is sgadain.

Chaidil e airson greiseag ’s nuair a dhùisg e anns a’ mhadainn bha a bheul salach le blas an uisge-bheatha.

Choisich e mach ás a’ bhàta a-measg nam faoileagan, ga sguabadh air falbh le a làmhan, agus lean e air suas an aon rathad a bh’ ann gus an ruigeadh e an tigh.

Cha robh e duilich tigh Maireid a lorg.

“’S iongantach mar a bhios iad a’ smaoineachadh gur ann a reic rudeigin a thainig mi,” thubhairt e ris fhéin le seòrsa de ghàire, ’s e a’ sealltainn ris an inneal a bha e slaodadh.

Bha Mairead ’na suidhe ann an cathair ris an teine is plaide timcheall air a glùinean.

[TD 170]

Bha Màiri a’ deanamh na dìnneir.

Dh’ innis e dhaibh gur esan an duine a sgrìobh thuca, a dh’ fhaighneachd am b’ urrainn dha a thighinn.

“Ai, ai,” arsa Màiri, “’se am maighstir-sgoile a fhreagair do litir.”

’Se am maighstir-sgoile a fhreagair an litir ceart gu leòr. Chuimhnich e air facal no dhà; <eng>“enterprise,” “praiseworthy,” “these people” “most faithfully,” “Colin Greene, M.A.”<gai>

Shuidh e air cathair. “Tha sinn airson feadhainn de na h-òrain as aithne dhuibh a chur air clàr, gus nach teid iad air chall.”

“Smaoinich,” arsa Màiri mu dheireadh, “am B.B.C. a’ tighinn thugainn a dh’ aon ghnothach.”

“Thugam-sa,” ars a’ chailleach ann a seòrsa de sgriach, “thugam-sa.”

Theab e innse dhaibh nach ann bho ’n Bh.B.C. a bha e mach ach cha robh e airson gnothaichean a dheanamh na bu doirbhe.

Sheall e timcheall air. Bòrd, dreasair, trì cathraichean, teine. ’S a-mach air an uinneig chitheadh duine am muir mór gorm.

“Rinn e òran dhomh,” ars a’ chailleach mu dheireadh. Bha a sùilean mar shùilean faoileig.

“Ist,” arsa Màiri, “chan eil . . . .”

“Ist fhéin,” ars a’ chailleach le a guth leanabail, “chan eil annad ach leanabh.”

Leanabh!

“Rinn e òran dhomh. Oran briagha.”

Thainig lasadh de bhòidhchead charach ’na h-aodann.

“Cha robh sinn ach fichead bliadhna a dh’ aois.” Thainig an samhradh a-steach air an uinneig mar bhoireannach.

“’Se Sasunnach a bh’ ann,” ars ise le prois, ’s thainig facail a-mach ás a beul mar mhionnan, <eng>“darling,” “come back,” “ remember.”<gai>

Chunnaic e Màiri a’ tionndadh a ceann air falbh ’s dh’aithnich e airson a’ chiad uair mar a tha an aois beò ann an rìoghachd gun nàire.

“Cha robh e ach fichead bliadhna a dh’ aois. Balach àrd tapaidh le léine shìoda. Thubhairt e rium gum pòsadh e mi.”

Thòisich i a’ crònan fonn a bha cumanta bliadhnachan air ais—air feadh an t-samhraidh ud.

“Thainig e mach á sgoth-luing le na siùil gheala. Cha robh facal Gàidhlig aige.” Rinn i gàire thioram mar dà phaipeir-ghainmheach ga suathadh ri chéile.

“Tha thu coltach ris,” thubhairt i ri Iain leis an aon ghàire.

[TD 171]

“Leig leis,” arsa Màiri. “Chan ann airson sin a thàinig e.” ’S chuir i spàin mhór sìos do ’n eanaraich.

“Leig thusa dhòmsa,” ars a’ chailleach, a’ sgriachail ’s a’ dol air chrith anns a’ chathair.

“’Be an samhradh a bh’ ann. ’S bhiodh sinn a’ falbh còmhla ri chéile, a-measg nan cnoc. Cha robh càil ann ach boltradh. Bha mise ’g ionnsachadh na Beurla. Cha robh esan math air a’ Ghàidhlig. Oidhcheannan mar . . . . Mhàiri, eil an tea deiseil fhathasd? Tha thìd aice a bhith deiseil.”

“Chan eil,” arsa Màiri.

“Well, greas ort, a leanaibh.”

Thionndaidh i ris a rithist. “Aon latha dh’fhalbh e. Anns an t-soitheich.”

“’S tha fhios agad dé thachair an uair sin,” dh’ éigh Màiri.

“Dé? Dé thachair? Dé thachair?”

Bha bith eadar an dithis aca.

“Chan eil diofar ann,” arsa Màiri mu dheireadh. An robh deòirean leanabail ’na sùilean?

“O, bha leanabh agam, an e sin a tha thu ciallachadh?” arsa Mairead.

An greiseag eile thubhairt i, “Tha thìd aig an tea a bhith deiseil.”

Dh’fhàs a guth na bu làidir.

“Tha aon rud cinnteach, chan fhalbh aon choigreach le mo leanabh. Cha teid i gu aon dannsa, tha sin cinnteach. Tha. Tha. Na bi smaoineachadh gun teid, a leanaibh. Chan eil fhios agad mu ’n deidhinn, mar a th’ agamsa.”

“Carson nach do bhàsaich thu o chionn leth-cheud bliadhna,” dh’ éigh Màiri.

Bha i smaoineachadh air na gnothaichean ud fhathast!

“Greas ort leis an tea,” ars a màthair.

Agus, mu dheireadh.

“A’ chlann òga an diugh, chan eil fhios dé na smaointean thu ruith orra. Tha iad air bhoil, air bhoil.”

[Sanas]

[TD 173]

SGOIL CHUIMREACH
Le IAIN A. MAC A’ PHEARSAIN

THA mi toilichte gun tug am beagan a sgrìobh mi ann an Gairm Aireamh 42 mu ’n Oigridh agus a’ Ghàidhlig feac á cuideigin. Chan e mhàin gun deach a thogail le Dòmhnall Iain Mac Leòid agus le L.M.D. ann an Gairm an Fhoghair, agus sin gu pongail cuideachd, ach thugadh truiseadh air anns A’ Ghaidheal. An déidh a’ chlodaidh a thugadh orm ann a shin cha mhór gu leig an nàire leam mo ghuth a thogail a rithis air eagal ’s gun gabh na h-urracha móra diomb.

Is e ’choire bu mhutha fhuaras dha na sgrìobh mi mu ’n òigridh agus a’ Ghàidhlig gu robh mi ’cur cheistean gu leòr, gun fuasgladh sam bith a thoirt orra. Chan eil mi dol ás àicheadh nach eil an aithlis sin ceart. Chan eil e furasda fuasgladh a dheanamh air a liuthad ceist a tha ’g éirigh mu chor na Gàidhlige. Ach mura teid na ceistean a chur cha bhi dùil ri teanacsa idir. Chan e beagan dhuilleagan a dh’ fhóghnadh airson am freagairt uile ach leabhar tomadach.

Thug fear-deasachaidh A’ Ghaidheil iomradh air a’ Ghàidhlig anns na sgoiltean agus cho doirbh ’s a tha e a h-àite dligheach a thoirt dhi an uair a tha a’ chlann agus na pàrantan air an dalladh le òirdhearcas na Fraingeis. Is e ceist dhuilich tha so cinnteach gu leòr. Tha mi smaointeachadh gu feum sinn coimhead thar nan crìochan againn fhéin airson a freagairt. Cha bu mhisde sinn idir ite a thoirt á bonaid dhùthchannan eile tha nas rathadaiche na sinne anns na cùisean so.

Tha fios agaibh a cheana mar a rinn luchd-stiùiridh an fhoghluim an Siorrachd Inbhir Nis leasachadh air teagasg na Gàidhlig anns na sgoiltean. Chan eil “Togaibh i, togaibh i” no “Chan fhaigh a’ Ghàidhlig bàs” a’ cur sgleò sam bith mu na sùilean aca-san. ’Se th’ aca san amharc math na cloinne. Tha iad a’ faicinn gur ann troimh ’n chànan a th’ aca aig an dachaidh a gheibh iad foghlum coimhlionta, agus nach ann troimh ’n chànan a theid a sparradh orra a dheòin no dh’ aindheoin. Thig dà bhuannachd an cois so—bidh oideas agus inntinnean na cloinne air an leudachadh agus thig piseach air a’ Ghàidhlig ’na lùib.

[TD 174]

Tha móran de luchd-teagaisg nan sgoiltean nach eil deònach gabhail ris a so—a’ chuid as mutha dhiubh, tha eagal orm. Chan eil iad a’ faicinn adhbhar air bith an status quo atharrachadh. ’Se an obair-san fhaicinn gu faigh a’ chlann troimh na deuchainnean a bheir do ’n àrd-sgoil iad aig aois dhusan bliadhna, agus ’si Beurla as luaithe bheir chun a’ chinn-uidhe sin iad na Gàidhlig. An déidh dhusan bliadhna feumar an ullachadh airson beòshlaint’ is aran glan a chosnadh dhaibh fhéin. ’Si Beurla as luaithe bheir chun a sin iad cuideachd.

Tha àiteachan eile ann am Breatainn agus tha iad a cheart cho feumach air Beurla bhith aca ruinne, ach tha iad a’ gabhail seallaidh eile air a’ chùis. ’Na mo bheachd-sa sin an sealladh a’ dh’ fheumas sinne a ghabhail.

Bu toigh leam, ma tha, innseadh dhuibh mu sgoil a chunna mi anns a’ Chuimrigh. Faodaidh gun dean an t-iomradh fuasgladh beag air choireigin air a’ cheist—dé mu ’n Ghàidhlig anns na sgoiltean? Tha fios agam gu bheil ar suidheachadh-ne agus suidheachadh nan Cuimreach eadardhealaichte ann an iomadach dòigh, agus co-ionnan ann an iomadh dòigh eile. Ach, a thaobh teagasg agus cleachdadh na cànain, tha iadsan làmhcharach dìorrasach taca ruinne.

An uair a bha mi aig an <eng>International Congress of Celtic Studies<gai> ann an Cardiff anns an Iuchar so chaidh fhuair mi cothrom air sgoil <eng>Rhydfelen<gai> ann am Pontypridd, mu dheich mìle a-mach á Cardiff. ’Se Geraint Bowen, fear sgrùdaidh sgoiltean (H.M.I.) anns a’ Chuimrigh, a thug a-mach chun na sgoile so mi. Bu mhath leam taing a thoirt dha son cho èasgaidh agus cho foighidneach ’s a bha e gus mo cheistean a fhreagairt agus airson a choibhneis fhad ’s a bha mi ’na chuideachd. Bhuinnig e Cathair na Bàrdachd aig an Eisteddfod

[Sanasan]

[TD 175]

bho chionn grunnan bhliadhnaichean agus bha e deònach gu suidhinn greiseag anns a’ chathair mus tillinn a dh’ Alba. Chan ann tric a thig a leithid a dh’ urram ’nam rathad.

Bu chòir dhomh ràdh anns an dol a-mach nach eil móran Cuimrig air a bruidhinn ann an Cardiff idir. Tha an càirdeas eadar Cardiff agus a’ Chuimrigh caran coltach ris a’ chàirdeas eadar Inbhir Nis agus a’ Ghaidhealtachd—càirdeas fad ás, ann an seagh. Nach biodh e annasach nam biodh sgoiltean Gàidhlig ann an Inbhir Nis? Sin dìreach, ma tha, an rud a tha tachairt ann an Cardiff, sgoiltean ùra ag éirigh suas anns am bheil gach cuspair air a theagasg ann an Cuimrig. Ma tha so mar so ann an Cardiff faodaidh sibh a thuigsinn cho fallain ’s a tha cor na cànain a-mach air an dùthaich.

Is e tha san amharc aig muinntir an fhoghluim anns a’ Chuimrigh gum bi a’ chlann fileanta anns an dà chànain, Cuimrig is Beurla. An dòigh as fheàrr a fhuair iad gus so a thoirt gu buil ’se sgoiltean beaga (<eng>nursery schools<gai>) a chur air bhonn. Tha a’ chlann a’ frithealadh nan sgoiltean so o aois thrì bliadhna gu cóig. Chan eil ìmpidh sam bith orra am freasgairt; chan ann fo riaghladh na Stàit a tha iad. Tha an sluagh gan cur air chois air am baghaiste fhéin agus na pàrantan a’ pàidheadh airson foghlum na cloinne. Glé thric tha daoine beairteach a’ lìbhrigeadh airgid dha na sgoiltean so, agus mar sin chan eil a’ chosgais cho trom air ceannbhairean na dachaidh. Tha cuid de na sgoiltean a’ faighinn sìneadh airgid cho mór ’s nach tig air na pàrantan glabhran ruadh a chosg ás am pòcaid fhéin. Nach bochd nach robh na sporain mhóra aig uachdarain Ghallda na Gaidhealtachd na b’ fhosgailte gus nithean feumail mar so a bhrosnachadh.

Mar thoradh air na sgoiltean beaga tha móran de chloinn na Cuimrigh fileanta anns an dà chànain an uair a theid iad dha na bunsgoilean aig aois nan cóig. An uairsin tha an dà chànan air an cumail riutha taobh ri taobh. Ach a neist tha a’ chùis a’ tighinn gu ìre as fheàrr na sin. Tha Beurla air a fùchdadh mean air mhean gu inbhe cànain choimhich A neist so far am bheil an t-annas, agus so an rud a tha doirbh le luchd teagaisg na Gàidhlig a chreidsinn, chan eil a’ Bheurla aig cloinn na Cuimrigh a’ dol iongag air ais ri linn na teagaisg so; ’sann a tha i sìor dhol am feabhas!

Cha leudaich mi nas fhaide air na dòighean eile th’ aig na Cuimrich air an cànan fhéin a ghiollachd, ach innseam dhuibh mun an sgoil so a chunnaic mi—sgoil Rhydfelen.

Mar a thubhairt mi, tha i ann an teis meadhon “Galldachd” na

[TD 176]

Cuimrigh. Chan eil ach bliadhna no dhà o thogadh i. Tha mu cheud gu leth sgoileir innte an dràsda, o dhà bhliadhn’ deug gu cóig deug, agus bidh an àireamh a’ sìor dhol suas. Gu mì-fhortanach, an latha thadhail mise orra, bha iad a’ dol ma sgaoil airson cead an t-samhraidh. Mar sin cha robh sunnd obrach air na sgoileirean no air an luchd teagaisg agus tha mi creidsinn gu robh sannd aca orm-sa a chionns gu robh mi deònach am faicinn a’ teagasg agus ag ionnsachadh còcaireachd is <eng>chemistry<gai> ’s a leithid sin ann an Cuimrig. O nach robh iad a’ deanamh móran obrach an la ud ’s iad na <eng>comics<gai> a bu mhutha bha am follais na na leabhraichean sgoile, agus ged a chunna mi deòthanach a’ cumail <eng>Beano<gai> air falach ’se paipearan éibhinn ann an Cuimrig a bu bhitheanta.

Thug am <eng>Prifathro<gai>, Mgr. Humphreys cuireadh coibhneil dhomh chun na cuirme bige a bh’ aca mun rachadh iad ma sgaoil. Is ann ann an Cuimrig a bha so gu beagnaich, ach am beagan fhaclan thubhairteadh ann am Beurla air sgàth a’ choigrich a bha ’n làthair.

On is ann á Galldachd na Cuimrigh a tha sgoileirean Rhydfelen ’se Beurla as ciad cànan dhaibh. Thubhairt Mgr. Humphreys rium gum biodh a’ chlann a’ bruidhinn an dà chuid, Beurla is Cuimrig, r’ a chéile an uair a bhiodh iad a-muigh air an raonaidh-chluiche; ach feumaidh mi ràdh nach cuala mi Beurla idir aca fhad ’s a bha mise ’nan éisdeachd. Is e Cuimrig a tha an luchd-teagaisg a’ bruidhinn r’ a chéile daonnan. Bha so follaiseach a-measg nan sgoileirean Cuimreach a bha aig an <eng>International Congress of Celtic Studies<gai> cuideachd. Bha iad a’ còmhradh ri a chéile ’nan cànain fhéin eadhon ged a bhiodh feadhainn aig nach robh i anns a’ chuideachd. Agus có lorgadh iad? Chan eil fhios agam an e modh no aineolas as coireach gu bheil sinne cho déidheil air cùl a chur ris a’ Ghàidhlig ma tha feadhainn aig nach eil i anns an éisdeachd.

Air mo chuairt feadh na sgoile bha mi faighneachd dh’ an luchd-teagaisg dé b’ adhbhar gu robh Cuimrig a’ deanamh leithid de dh’adhartas. Cha robh freagairt aca, bha iad ag ràdh. Cha robh ann ach mìorbhailt! Ann an dòigh ’se sin a th’ ann. Bha iadsan a’ cumail crìche ri Sasuinn agus bha iad na bu bhuailtiche do chànain ’s do chleachdaidhean nan Sasunnach na bha sinne. Ann an dòigh eile cha mhìorbhailt sam bith e. Bha na Cuimrich dìcheallach a thaobh an cànain. Cha do dh’ aidich iad riamh nach robh e ’na comas ceann an amuill a chumail ri cleachdaidhean an là an diugh. Theann iad air a cumadh ’s a deanamh subailte mu choinneamh feumalachd na

[TD 177]

linn so. Bha bhuil ann. Tha pailteas leabhraichean Cuimreach aca anns na sgoiltean an diugh, leabhraichean mu gach cuspair. A-measg nan leabhraichean a chunna mi bha fear anns an robh obair an <eng>atom<gai> air a mhìneachadh ann an Cuimrig. Chan eil iad an eiseimeil na Beurla mar a tha sinne.

Bha mi faighneachd dh’ an chloinn có b’ fheàrr leotha bhith ann an sgoil Bheurla na san té anns an robh iad. Cha mhór nach do leum iad orm son fiù ’s smaoineachadh air a leithid a rud. Bha moit orra gu robh an dà chànan aca-san. Aig an àm bha iad air leabhran beag a sgrìobhadh agus thug iad dhomh fear dhiubh. ’Se Tìr nan Og an t-ainm a th’ air. Tha trian dheth am Beurla agus dà thrian an Cuimrig. Ma tha teagamh aig duine sam bith nach bi aig a’ chloinn ud ach droch Bheurla an déidh an oileanachadh ann an Cuimrig, chan eil aige ach sùil a thoirt air an leabhran sin agus faodaidh e ’dhùil a phasgadh.

Bha an luchd-teagaisg fhéin làn uaill ás an obair a bha iad a’ dèanamh, agus ’s iad a dh’ fhaodadh. A dh’ innseadh cho fad ’s a tha an luchd-teagaisg air chùl na cànain, ged a tha gainne dhiubh air feadh na rìoghachd gu léir, gheibh na sgoiltean Cuimrig an dìol ’s an teannadh. ’Sann a tha iad a’ dol an ugannan a chéile feuch có gheibh a theagasg unnta. Mar sin faodar brod an luchd-teagaisg a thaghadh. Thug Mgr. Humphreys dhomh eiseimpleir air a so. Bha fear-teagaisg <eng>Physics<gai> a dhìth orra ann an Rhydfelen agus bha ochdnar air tòir na h-obrach, ’s iad uile air an deagh sgeadachadh air a son. Nam biodh an aona bheàrn ann an aon de sgoiltean móra Chardiff, b’ iongantach gum biodh barrachd air triùir deònach a lìonadh.

Tha so ga mo thoirt gu puing eile. Chan e luchd chànanan no M.A.’s a-mhàin a tha strì ás leth na Cuimrig. Chuir e iongnadh ormsa cho dìorrasach ’s a bha luchd teagaisg ealain is saoirsneachd is còcaireachd air sgàth na cànain. ’Se B.Sc. a bha ann am Mgr Humphreys a bha os cionn na sgoile. Nas aithne dhòmhsa ann an Albainn le B.Sc. ’na aigeileir ás déidh an ainme chan eil móran faireachdainn aca a thaobh cànain sam bith. Cha diochd leotha an

[Sanas]

[TD 178]

saoghal cumhang fhéin. ’Se <eng>economics<gai> a bu cheàird do Gheraint Bowen. Ach cha do chuir sin sgleò air a léirsinn a thaobh cànain. Nam biodh a thoil fhéin aige-san bhiodh Beurla air aon ruith ri Fraingeis is Gearmailteis ann an sgoiltean na Cuimrigh, agus bha e ’cumail a-mach gun tigeadh an latha anns an éireadh sin. Cha robh e cleas móran de dhiùlnaich na Gàidhlige—an riaghailt a bha e a’ faochnadh air càch ’si bha e fhéin a’ cumail. Ged as i ban-Sasunnach a tha pòsd’ aige ’s i Cuimrig a thatar a’ bruidhinn anns an dachaidh. Bha nighean bheag laghach aca, mu thrì bliadhna dh’ aois, agus cha robh lideadh aice ach Cuimrig. Cuimhnich gu robh so ann am baile Chardiff far nach cluinn thu gu bitheanta ach Beurla. Bhitheadh móran anns a’ Ghaidhealtachd, na faiceadh iad pàisde dhe ’n aois so gun Bheurla, a’ smaoineachadh gu robh còrachd air choreigin innte agus ag radh, “Dé nì i mura bi beurla aice na uair a theid i dh’an sgoil, no an uair a bhios i cuide ri cloinn eile?”

Bha gille le Geraint Bowen a’ dol do sgoil Rhydfelen. Mura biodh creideas aige anns an teagasg a bha e faighinn ann a shin ’se mo liadh nach cuireadh ann e, agus eòlas bhliadhnaichean aige air sgoiltean de gach seòrsa.

Bha na sgoileirean á caochladh sheòrsachan dachaidh, dachaidhean beairteach agus dachaidhean nach robh cho beairteach. Feadhainn a bha an athair ris an dubh-chosnadh anns na mèinnean guail, feadhainn eile bha an athair ’na fhear-lagha no ’na dhotair no ’na mhaighstir-sgoile. Bha cuid de na pàrantan rathadach gu leòr air an cloinn a chur do sgoiltean far am feumadh iad pàidheadh ás am pòcaid fhéin ach, a réir coltais, b’ fheàrr leotha Rhydfelen.

An la ud a thadhail mise cha robh a’ chlann uile an làthair. Bha dà fhichead dhiubh ann an sgoil an ceann a tuath na dùthcha, far an robh Cuimrig air a bruidhinn am bitheantas, fad dha no trì sheachdainean. Bha buidheann ás an sgoil so ann an Rhydfelen. Tha iad a’ deanamh iomlaid mar so gach bliadhna mar a thig agus tha an dà sgoil a’ buannachd r’ a linn.

Is e ’n duilgheadas as mutha againne tha teagasg na Gàidhlige faclan freagarrach a lorg air gnothaichean ùra. Tha e ’na chnap-starra gu h-àraid ann an teagasg chuspairean eile troimh Ghàidhlig. Thug so dothach dha na Cuimrich cuideachd ach tha iad an impis an anacair a chur am feabhas a nis. Is ann ri Prifysgol Cymru—Oilthigh na Cuimrigh—a tha so an urra. Tha buidheann aca-san a tha a’ coinneachadh an comhair gach ama gus seann fhaclan a sgrùdadh agus

[TD 179]

faclan ùra a dheilbh. Nithear sin airson gach meur eòlais, mar tha speuradaireachd is dotaireachd ’s a leithidean sin. Thatar an uairsin a’ cur nam faclan ann an leabhrain bheaga—fear mu choinneamh gach cuspair—agus cuirear a-mach iad gu gach sgoil is colaisde. Tha mi smaoineachadh gum bu chòir do luchd-teagaisg nan oilthighean againne an cinn a chur cuideachd agus dalladh air obair mar so cho luath ’s a ghabhas dèanamh.

Saoil am biodh e eu-comasach sgoiltean leithid Rhydfelen a bhith againn anns na h-eileanan an iar? Cha chreid mi gum bitheadh. Ach dh’ fheumamaid daoine grunndail a ghabhadh an gnothach os làimh. ’Se ’cheist có iad—An Comunn Gaidhealach, Comhairlean nan Siorrachd, Rùnaire na Stàite agus a sgalagan, Gaidheil le Gàidhlig is gun Ghàidhlig, Goill gun Ghàidhlig? Am bheil ann ach sochair dhuinn a bhith smaoineachadh gun gabh dad idir dèanamh? Mura dean sinn nas fheàrr na tha sinn a’ dèanamh an ceartuair cha bhi againn ach feitheamh fhada ri eòrna na gainmhich. Ma dh’ fhaodas mi droch dhìol a dhèanamh air seann seanfhacal—gluaisidh tu na cnuic ach cha ghluais thu daoine.

[Sanas]

[TD 180]

TEINE CEANN FOID

EARRANN VI

Cogadh no Sith

Fada mun do dhorchnaich i an oidhch’ ud, chuireadh fios fad is farsaing feadh an Taobh Sear gun robh na saighdearan an Uige. Chuir Lachlainn cuireadh gu gach croitear cruinneachadh taobh shuas a’ bhealaich is cha b’ fhada bha iad a’ cruinneachadh. Thainig iad ’nan ciadan, sean is òg—an dearbh fheadhainn, tha mi cinnteach, air an do thachair mi an oidhche mhór ud, ’s mi tilleadh á tigh a’ bhàillidh an Uige.

Ach có chanadh e a-nochd? Ma bha iad cruinn còmhla air an aon raoin is Lachlainn Bàn ’na sheasamh ’nam measg air an aon chreig, cha robh pìob-mhór a’ dol a nis, no iolach, no eubhach. Cha chualas fhathast aon ghuth ag eubhach dùbhlan do ’n uachdaran, ged a bha na ceudan sgamhan ga eubhach àrd san dearbh bhad seo beagan sheachdainean air ais. Cha chluinnte ach brùindeil shocair an sud ’s an seo ’nam measg is sùil ghealtach, uallachail aig gach fear air Lachlainn Bàn. Gu dearbh bha eagal aca roimhe a-nochd is cha do thuig duine sin na b’ fheàrr na Lachlainn fhéin. Cha robh am fear bu luidiche sa’ chòmhlan mhór dhaoin’ ud nach do dh’ aithnich gu robh àm an dearbhaidh air tighinn.

Rinn Lachlainn tòiseachadh gu math socair, a ghuth cho ìosal ’s gur gann a chluinneadh tu e, a’ cuimhneachadh dhaibh gur fhada on a mhùidh <eng>Ivory<gai> na saighdearan orra. Cha do chreid e fhéin chun a seo thuirt e, gun cuireadh an Riaghaltas gu bràth saighdearan do ’n bhaile seo a dheanamh ainneart air croitearan. Ach ge’ r bith dé na naidheachdan annasach a chuir <eng>Ivory<gai> gu Lunnainn, chaidh creideas a thoirt da chuid bhriagan shìos an sin agus bha esan air a mhealladh, ged is fhada on thuig e nach cuirte saighdearan a chuideachadh croiteir buileach cho ealamh ’s a chuirt’ iad a chuideachadh uachdarain. Ach ma bha iad air tighinn, arsa Lachlainn—agus bha a ghuth a nis a’ fàs na bu chruaidhe—dé bha ’nam beachd a dhèanamh?

“Bheil iad a’ dol a mhort a h-uile mac màthar againn—dol a chur a’ ghunna ruinn uile mar gun cuirte ri dròbh chon—a chionn gun dhiùlt sinn ar croitean a thoirt seachad do ’n uachdaran? Agus co dhà do ’m boin am fearann seo mura boin e dhuinne, a shaoithrich ’s a shàraich air a shon fad nan ceudan ginealach?”

[TD 181]

“Seallaibh mun cuairt,” dh’ eubh e, “far an robh ar sinnsrean ag àiteach. Anns an dearbh bhad seo chan eil ploc anns nach deach cas-chrom a chur uaireiginn, ’s cha b’ ann gun saothair, is seallaibh an diugh e, fo chùram an uachdarain! Dé chì sibh ach raineach is fraoch is salchar chaorach? Bidh ar croitean a dh’ aithghearrachd san aon staid ’s bidh sinne shìos an tiùrr a’ chladaich a’ tighinn beò air bàirnich ma gheibh <eng>Ivory<gai> ’s an t-uachdaran an latha leotha. Ach ma sheasas sinn còmhladh—is có nach seasadh còmhla sa’ cheartas—cha toir <eng>Ivory<gai> no uachdaran no eile buaidh oirnn am feasd.”

Thug mi sùil mun cuairt air na daoine, ach cha mhór brosnachaidh a bha mi faicinn anns gach aghaidh. Bha gealach ann ach b’ e teine mór de bhadan fraoich ’s de sheann gholfhadan mònadh bu mhotha bha toirt soillse dhuinn agus chitheadh gach fear againn Lachlainn air a’ chreig, an lot oillteil a bh’air a bhus gorm, grànda fo sholus leumnach an teine agus a ghuth cruaidh, sgairteil, fiadhaich a nis.

“Gun sealladh am Freasdal oirbh!” dh’ eubh e, “Dé air thalamh bhuan a tha sinn a’ dol a dhèanamh gun fearann? Tha fios agaibh fìor mhath nach eil sinn fad’ o ’n ghoirt sa’ bhaile seo is ma chailleas sinn na croitean ’se am bàs a bhios ann cinnteach gu leòr. Ma tha duine gun fhearann sa’ cheàrn seo tha e gun bhiadh, chan eil an còrr mu dheidhinn, agus an latha leigeas sibh le <eng>Ivory<gai> am fearann a thoirt bhuaibh, cha bhi dad air fhàgail dhuibh ach an cladh. Dé tha gu bhith ann, mathà, cead a leigeil le <eng>Ivory<gai> ’s le bhurraidhean shaighdearan is bochdainn is bàs ’nan cois air neo seasamh daigheann ’nan aghaidh air sgàth a’ cheartais?”

Dh’ eubh fear-eiginn á meadhon an t-sluaigh. “Ceartas ann no ás, dé ni sinne an aghaidh shaighdearan? Gu dé, dhuine, ni ceartas an aghaidh nam bèagaileid?”

“No an aghaidh nan gunnachan?” dh’ eubh fear eile.

“Theid ar mort, sin an rud a thachras.”

Thòisich eubhach is glaodhaich an sud ’s an seo agus, an ath rud, chunnaic mi Tómas Mór, an t-Aoildear, a’ leum suas air a’ chreig. Bha aodann dearg is a shùil air lasadh ’na cheann leis an fheirg. Thug e ’n aghaidh air Lachlainn.

“Sgriosaidh an duine caoich seo sinn uile mus sguir e,” dh’ eubh e agus sgiamh ’na ghuth leis a’ chaoch a bh’ air. “Na toiribh feart air! Mura bitheadh gun do bhuail e am bàillidh cha bhiodh dad de ’n obair seo air tachairt. Obair mhaslach, dìreach, le saighdearan is gunnaichean feadh an àite—agus is esan a tha coma ged a

[TD 182]

rachadh a h-uile duin’ againn a mhort! Na éisdibh tuilleadh ris! Thoiribh an dachaidh oirbh agus fuiricheadh gach fear ’na thigh fhéin gu stòlda, modhail gun a bhith deanamh dearg amadan dheth fhéin a’ cur coigealadh air saighdearan. Agus tha mi ’n dòchas gun teid iomadh fear a-nochd air a ghlùintean a dh’ iarraidh maitheanais an Tighearna, oir ’se tha seo ach breitheanas Dhé a th’ air tighinn oirnn, oir gu cinnteach pheacaich sinn ’na aghaidh.”

Chuir seo sàmhchair orra sa’ mhionaid agus chuala sinn móran ag ochanaich ’s ag aontachadh le Tómas. Thug mi ’n aire cuideachd gu robh móran a’ togail air falbh agus a’ dèanamh air ais dhachaidh.

Ach cha do stad Lachlainn. Thòisich e ás ùr ged is math a bha fhios aige gun robh a’ mhòr chuid a nis ’na aghaidh.

“Innsidh mise dhuibh mar a chuireas sibh stad air na <eng>Marines<gai>,” dh’ eubh e. “Nach e seo an dearbh rathad a thig iad á Uige? Chan eil an còrr dòigh air faighinn chum an Taobh Sear mura tig iad air tìr thall againn fhìn. Seadh mathà; chan eil againne ri dhèanamh ach am bealach a dhùnadh orra mus ruig iad e! Cha bhi aca an uairsin ach tilleadh an taobh an tànaig iad. Chan eil cion chlachan os cionn a’ bhealaich, fhearaibh; chan fhada bhiodh grunnan dhaoine ga dhùnadh.”

“Ma thig iad oirnn le na gunnaichean, dé thachras dhuinn an uairsin?” dh’ eubh fear-eiginn.

“Nach ann agaibh fhéin a tha ’n t-eagal roimh na gunnaichean,” fhreagair Lachlainn. “Gu sealladh am Freasdal oirbh, nach e seo an t-àite san d’ rugadh ’s an do thogadh sibh! Bheil sibh a’ dol a leigeil le burraidhean Shasunnach a thoirt bhuaibh gun seasamh idir ’nan aghaidh? Tha mise ’g innse dhuibh—agus is math tha fios agaibh gur e ’n fhìrinn a th’ agam—gun dùineamaid am bealach gun strì an aghaidh a h-uile <eng>Marine<gai> a tha ’m Breatann, ma thogras sinn; ’s cha tig an latha gheibheadh iad troimhe. Ma tha daoine nar measg—daoine anns am bheil beagan sgoinn—thigibh còmhla riumsa is cha bhi sinn fada ris.” Sguir Lachlainn leis a sin is thug e sùil mun cuairt.

Cha do ghluais duine. Cha tug aon anam beò ceum air adhart an taobh a bha e. A Thì nan Gràs, bha e brònach a bhith coimhead a leithid de rud agus bha mo chridhe goirt airson Lachlainn. Ach an ceann tiotain, chaidh m’ athair a-null gu iomall na creige is sheas mise null ri thaobh. Lean Iain Beag is Eachann Ruadh sinn agus ’nan déidh thànaig beagan eile. Ach gu dearbh b’ e am beagan a bh’ ann tacsa ris a’ chòmhlan mhór dhaoine a thionndaidh air falbh uainn ’s a thug an aghaidh air ais air a’ bhaile.

[TD 183]

Dh’ fhairich mi sgìos marbhtach a’ laighe air mo chnàmhan is bha mo cheann ’na thuaineal. An dàrna uair bha sruth fallais asam le teas an teine air mo dhruim agus an uair eile bheireadh oiteag fhuar na gaoithe snag ás m’ fhiaclan is crith ’nam chom. Rug Lachlainn air ghualainn orm is chunna mi e toirt sùil iomaganach orm. “Tha thu air chrith, ’ille” ars esan. “Am bheil dad ort?”

Cha tug mi feart air. “Chan eil sinn ann ach dà dhuine dhiag, a Lachlainn,” arsa mise, “Cha mhór dhaoine tha sin.”

“Ach, coma leat, Alasdair,” ars esan, “cuiridh sinn stad air gillean <eng>Ivory<gai> fhathast.”

Bha Colla Mór an gobha, is Seumas Crùbach air dhruim aige, ’na sheasamh pìos bhuainn. Chaidh Lachlainn a-null far an robh iad.

“Rinn thu math, a Sheumais, tighinn air adhart, a charaid,” ars esan ris an tàillear, “ach ma dh’ innseas mi ’n dul fhìrinn, cha chreid mi gun urrainn dhut cuideachadh sam bith a thoirt dhuinn mu ’n bhealach. Nach fheàrr dhut tilleadh dhachaidh, tha an obair a tha romhainn-ne ro dhiachainneach, tha eagal orm.”

Bha làn dhùileam gun gabhadh Seumas Crùbach an fhearg mhór ris a seo, ach ’se thuirt e,” O, tha mi cinnteach nach deanainn-sa móran a-measg ultaich chlachan gun teagamh, ach theid Colla cuide ribh is togaidh esan gu leòr dhuibh, theid mi ’n urras. Gabhaidh mise null gu bothan Dhòmhnaill Ghìobair, mac bràthair mo mhàthar is tha mise ’g innse dhut gum faigh a’ chiad <eng>Marine<gai> a nochdas beannachadh bhuamsa, Lachlainn! Bheir mise dha aileasachadh nach d’ fhuair e riamh o ’n latha rugadh e, a laochain!”

Nuair a thog Seumas ceumannan càm a-null taobh a’ bhothain bha Iain Beag a’ gàireachdaich.

“Ma tha fear san eilean a chuireas an t-eagal air na <eng>Marines<gai>, sud am fear,” ars esan.

“Nuair a gheibh iad sealladh dheth, ’s a chluinneas iad deàrrsach ghuidheachan a’ tighinn ás, cha rachainn an urras nach teicheadh a h-uile fear aca.”

Cha ghann a thuirt e seo na ghlac mi sealladh de nighinn òig a’ tighinn timcheall na creige. Nuair a chunnaic mi gur e Màiri, mo phiuthar a bh’ ann, cha robh fhiosam dé chanainn.

Rug m’ athair air ghualainn oirre.

“Dé tha ceàrr a Mhàiri?” dh’ fhoighneachd e.

“Tha am Maighistir a-stigh againn,” ars ise.

“Tha e feitheamh ri Alasdair. Tha e radha gum feum e Alasdair fhaicinn gun dàil is rud aige ri innse dha.”


[TD 184]

[Sanas]

[TD 185]

Bho bhaile gu beinn

RUITH mi fhìn is Màiri sìos dhachaidh cho luath ’s a bh’ againn. Ach fada mun d’ rànaig sinn a’ chroit bha mise air mo chlaoidh le casadaich is gréim ’nam thaobh ’s ’nam uchd a bha sìor fhàs cràidhteach. Cho mór ’s gun robh a’ chabhag, b’ fheudar dhomh sgur aig cùl na croite is m’ anail a leigeil ’s bha greis mhath mun do sguir an aonach ’s an tùchadh claoidhteach a bh’ orm. Cha robh dad de dh’ iarraidh agam a bhith plubadaich ’s a’ casadaich air bialthaobh a’ mhaighistir neo gu h-àraidh air bialthaobh mo mhàthar.

Bha an cidsean gu math dorcha nuair a nochd mi stigh ach thug mi ’n aire ann an tiotan nach robh sgial air a’ mhaighistir. Bha Màiri air ruighinn dhachaidh romham ’s bha i fhéin is Seòras beag ’nan suidhe an oir na luathadh gun facal ás an ceann. Dh’ éirich mo mhàthair bhar na beingeadh is thug mi ’n aire gun robh atharrachadh mór air tighinn oirre o chlionn ghoirid. Bha i cus na bu taine ’s na bu sheannachara a’ coimhead.

“Càit eil am maighistir?” dh’ fhoighneachd mi. Chùm i seachad orm le sguaid a dhùnadh an doruis is sheas i agus a druim ris.

“Tha ’na leabaidh, cha rachainn an urras—far am bu chòir dhutsa bhith, mu ’n taca seo.”

Thug i sùil air mo mhalaidh.

“’Ille, tha thu ’na do lòn le fallas.”

“Tha fhiosam; nach eil mi air ruith ás a’ bheinn. Dé an gnothach a bh’ aig a’ mhaighistir rium?” “Cha robh gnothach no gnothach aig a’ mhaighistir riut,” ars ise agus i dùr-choimhead orm, “Ach, mur an robh, bhà agamsa.” Thug mi ’n aire gun robh i air chrith. Cha b’ fhada gus an do thuig mi gum b’ ann leis an fheirg, oir thòisich i orm an sin fhéin. “Neo ’r thaing nach eil thusa bragail asad fhéin, a pheasain gun nàire, a’ siubhal nan cnoc cuide ri d’ athair—an sud ’s an seo mar gum biodh dà cheàird. Ach cha bhi mise fada cur stad air an obair sin, fuirich thus’ ort! Tha d’ athair ás a rian—ás a rian buileach glan dìreach; cha ghabh dad deanamh ris co-dhiù, ach bidh thusa greis, a laochain, mus leig mise leat an còrr maslaidh a thoirt air an tigh seo, a’ deanamh dearg amadan dhiot fhéin leis an

[TD 186]

obair mhìchiataich seo! Dé an aon truaighe tha dhìth oirbh? Cha bhi ceòl-sgur agaibh gus an teid ur marbhadh ’s an latha thachradh sin nach ann cearbach a bhithinn-sa ’s a’ chlann dheth? Dé thachrach dhuinn an uairsin—aig toiseach geamhraidh gun ghréim bidhe? Innis sin dhomh, ma tha thu cho bragail! Chan eil sibh glic, sin an rud a th’ ann, is tha Lachlainn Bàn air gloichdean a dheanamh dhiabh uile, le obair mhallaichte. Ach cha teid do chas-sa a-mach á seo a-nochd ’ille, no an ath-oidhch’; is chan eil an còrr mu dheidhinn!”

Cha b’ urraim dhomh a chreidsinn an toiseach. Ach ma bha fearg air mo mhàthair, bha an dearg chaoch ormsa. Cha mhór nach tànaig na deòir ugam, leis an tàmailt a bh’ orm gun robh mo mhàthair air a bhith cho tur cealgach.

“Tómas Mór, an t-aoildear!” dh’ eubh mi. “Sin am fear a chuir seo ’nur ceann. Nach ann agaibh a bha ’n cosnadh—ag éisdeach ri rabhdaire de sheòrsa. Cha robh de sgoinn ann na sheasadh còmhla ruinn.”

“Eisd! Na cluinneam an còrr asad!” dh’ eubh i rium. “Nach ann agad fhéin a tha ’n aghaidh, a ghiobail gun mhodh is gur tusa sin, a’ cur bhriag air duine math, agus e ’na aoildear.”

“Briagan, an e?” dh’ eubh mi, “Cha robh duine seo a’ deanamh bhriag ach sibhse, agus ’s math tha fios agaibh air—sibhse agus Màiri.”

Thug mi leum an taobh a bha Màiri agus an fhearg cho mór orm ’s gun robh mi air a bualadh mur biodh gun do theich i gu taobh thall a’ bhùird orm. Bha a’ chailleach a’ sgalartaich a nis.

“Ni sud an gnothach dhut, a laochain, air neo bheir mise am bata air do dhruim! Cha chuir thu aon chorrag oirre; cha do rinn Màiri ach mar a dh’ iarradh oirre ’s nì thusa an aon rud air neo bithidh e gu math searbh dhut. Tha e cheart cho math dhut suidhe far am bheil thu. Cha teid thu mach á seo a-nochd.” Thug mi sìnteag chun an doruis.

“Tha mi dol air ais gu m’ athair,” arsa mise, “agus chan eil an còrr mu dheidhinn.”

Sheas i gu daigheann agus a druim ris a’ chòmhlaidh.

“Cha dean thu dad de ’n t-seòrsa,” ars ise, “mura dean thu air aon dòigh e. Cha leig mise mach air an doruis seo thu, ged a bhithinn an seo fad bhinn, bhuan na h-oidhche, a laochain. Chan eil dòigh agad air faighinn a-mach mura buail thu do mhàthair. Am bheil thu cho suarach ’s gun deanadh tu sin a nis—am bheil?”

[TD 187]

Rinn mise trod is eubhach gu leòr an uairsin, ach bha fhiosam fìor mhath gun robh i air an gnothach a dheanamh orm, oir feargach ’s gun robh mi cha bhuailinn i am feasda. Ach bha aon rud cinnteach, bhithinn-sa mach air an dorus ud a’ chiad chothrom a gheibhinn, ged a dh’ fheithinn gu madainn. Shuidh mi air a’ bheingidh ri taobh Sheòrais Bhig a bha buralaich a nis, mo chridhe cho goirt is mo spiorad cho brùite ’s nach b’ urrainn dhomh facal a radha ris.

“Thoir a-nall dhomh an stòl sin, a Mhàiri,” ars a’ chailleach agus, nuair a fhuair i e, shuidh i air ’s a druim ris an dorus. Nuair a fhuair i i fhéin a shocrachadh air, thòisich na h-òrdain. Bha Seòras ri sgur a chaoineadh ’s an leaba thoirt air agus mar an robh an còrr aig Màiri ri dhèanamh, nach b’ fheàrr dhi mòine chur air an teine agus an làmpa lasadh.

“Agus dean bròthas dh’ an ghille sin,” ars ise ’s i toirt sùil mhìchiatach orm. “Cha bu mhisd’ e ’na bhroinn e, mur eil mis’ air mo mhealladh. Cuir tì sa’ phoit cuideachd. Cha chuireadh a h-aon againn cùl rithe.”

“Chan eil mise ’g iarraidh tì no bròthas,” arsa mise. Bha mo cheann gu sgoltadh ’s m’ amhach air fàs cho goirt a nis is gur gann a dheanainn slugadh. “Mar a thogras tu fhéin,” ars ise, “ach cha dean diomb feum sam bith dhut, a laochain. Chan eil thu dol a charachadh á seo a-nochd. Mar as luaithe thuigeas tu sin, ’sann as fheàrr dhut.”

Cha duirt mi guth; agus cha tanaig aon fhacal asam fhads a bha iad ag òl na tì. Nuair a bha ’n tì seachad chaidh Màiri a chadal, ach cha do ghluais mo mhàthair o’n dorus. Thug mi aon oidhirp eile a’ deasbad rithe, ach cha mhór a bh’ agam air a shon—ged a chumainn cagnadh rithe gu madainn cha robh i dol g’ am leigeil seachad.

Thug mi ’n leaba orm an uairsin ach dh’ fhàg mi m’ aodach orm air eagal ’s gun cuireadh i falach mo bhriogais orm. Caidlidh i uaireiginn, bha mi radha rium fhìn, agus, nan saoileadh i gu robh mise ’nam chadal, bheireadh i ceann shìos an tighe oirre. Sin an aon chothrom a bh’ agam air teicheadh, ’s mar sin, shìn mi fo ’n aodach a’ feitheamh gu ’n teannadh i ri norradaich.

Bha sracadh beag anns a’ chùirtear a bha ris an leabaidh agus, gun mo cheann a thogail o ’n chluasaig, chithinn i thall aig an dorus, ’na crùbadan air an stòl.

Gu dearbh bha i foighidneach an oidhch’ ud. Uair an déidh uair shuidh i an sud gun ghluasad, ’s fada an déidh do ’n teine dhol ás, cha robh coltas gun éireadh i ás a h-àite suidhe. Mean air mhean thanaig an cadal orm is bha sgìths trom a nis a’ laighe domhainn ’nam

[TD 188]

chnàmhan. Tha cuimhneam air a bhith liùigeadh aon uair eile troimh ’n chùirtear agus a bhith faicinn mo mhàthar fhathast air an stòl gun ghuth, gun choltas aice air an leaba thoirt oirre. Tha cuimhneam cuideachd gu robh mo shùilean goirt ’s sileadh a’ tighinn asda agus gun robh e toirt faochadh dhaibh an dùnadh. Dhùin mi mu dheireadh iad greis mhath agus, aig a’ cheann thall, cha robh de lùths air fhàgail agam na dh’ fhosgladh iad.

Nuair a thanaig mi ugam fhìn a rithist bha mi ’nam shuidhe san leabaidh, am fallas a’ sruthadh asam agus aonach orm. B’ e droch aisling a dhùisg mi, ach cha robh mi fada ga cur ás mo chuimhne nuair a thuig mi far an robh mi. Dh’ éisd mi greis ach cha robh dad ri chluinntinn ach anail an fhir bhig ri m’ thaobh san leabaidh. Dh’ éirich mi agus rinn mi air an dorus. Bha ciaradh beag de sholus na maidne air an uinneig a nis is dheanainn a-mach air éiginn am bòrd ’s a’ bheinge is am beagan àirneis eile bha feadh an tighe.

B’ e ’n call nach robh barrachd de sholus na maidne ann, oir chan fhaca mi gréim dhith gus an do bhuail mi sna casan aice. Cha robh fhiosam dé chanainn—bha mo mhàthair air a bhith sa’ chùil fhuair seo fad na h-oidhche! Thug i eubh aisde nuair a dhùisg i, ach cha robh i fada ag éirigh ’s a’ deanamh gréim bàis orm.

“Air ais do ’n leabaidh thu!” dh’ eubh i. “Air ais innte sa’ mhionaid!”

“Leigibh ás mi, an ainm an Aigh,” dh’ eubh mi. “Bheil sibh a’ dol a dheanamh cù dhiom, gam cheangal a-stigh?” Thug mi leum asam air ais ’s mi gam thionneamh fhìn agus chaill i a gréim orm. Ach ma chaill, dh’ fhiach i sa’ mhionaid air breith a rithist orm agus, gun fhiosd’ thug i buille dhomh san t-sròin. Thanaig an fhuil ’na steall asam ’s dh’ fhosgail i an dorus gus am faiceadh i na b’ fheàrr dé thachair. Nuair a chunnaic i an fhuil air mo bhroilleach chaidh i ’na boil.

“Cùm do cheann air ais, mus gànraich thu d’ aodach,” dh’ eubh i.

“Fuirich, fuirich gheibh mise clabhd is uisge dhut,” ars ise nuairsin, is i leum a-null chun a’ bhùird.

Cha luaithe thionndaidh i na bha mi mach air an dorus agus roid agam a-null thar na croite gun feart agam air an eubhach a bha i’ deanamh ás mo dhéidh. Nuair a rànaig mi ’n abhainn nigh mi m’aodann san uisge fhuar, agus gu dearbh b’ ann fuar a bha e mu ’n taca ud de ’n mhadainn. Shìn mi greis air an fhiar gus an do sguir mo shròn de shileadh.

[TD 189]

Bha dealt throm ann agus ceò tiugh, geal ìosal mu na cnocan, cho ìosal ’s nach robh sealladh ri fhaicinn de na mullaichean àrda os an cionn. Thog mi orm co-dhiù suas a-measg a’ cheò.

Ghabh mi rathad nach do ghabh mi riamh roimhe, ’s mi deònach am bealach a ruighinn cho luath ’s a bh’ agam. Nuair a dhìrich mi suas greis bha an ceò gam chuartachadh air gach taobh ’s a h-uile dad cho tais, ’s cho bog, ’s cho sàmhach ’s gun rachainn air mhionnan nach robh beò air thalamh ach mi fhìn ’s nach robh saoghal ann ach na creagan ’s na cnuic uaigneach seo a bha mum choinneamh.

Stad mi greis a leigeil m’ analach. B’ ann an uairsin a chuala mi fuaim nan clachan beaga a’ tuiteam ris an leathad agus bha mi cinnteach gun robh a’ chas a leag iad na bu truime na cas caorach.

“Có th’ ann? Có tha sud?” dh ’eubh mi is crith ’nam ghuth leis an eagal. Cha tanaig guth no feart air ais ugam. Thug mi ceum socair air adhart ach cha b’ fhada gus an do sheas mi far an robh mi.

Bha rudeiginn annasach a’ tighinn ugam ás a’ cheò, rud mór gun chumadh air nach cuirinn ainm no aithneachadh. Leum mi air ais cho luath ’s a bh’ agam ’s mo chridhe bualadh ri m’ asnaichean.

Ach mun do thréig mo neart mi buileach glan, thog an ceò beagan eadar mi agus an rud a chuir an oillt orm agus chunnaic mi each briagha, donn ’na sheasamh a’ coimhead orm! Abair gun d’ fhuair mo chridhe-sa aotromachadh nuair a chunnaic mi am beathach ud is thòisich mi air gàireachdraich leis cho sona ’s a bha mi. Ach sguir a’ ghàireachdraich glé ealamh nuair a rinn mi aithne na b’ fheàrr air an each dhonn. Seo an t-each a bh’ aig Miss Fiona madainn an dé! Dé air thalamh a dh’ fhàg a-bhos an seo e, agus dìollaid air a bharrachd air a sin?

Fhads a bha mi ’nam sheasamh a’ sliòpadh an eich ’s a’ dol fo m’ smaointean, bha a’ ghaoth ag éirigh is a’ sgapadh a’ cheò. Cha b’ fhada gus an do rinn an oiteag tanachadh math agus chunnaic mi, an ear orm, creag mhór, dhubh agus bu chas i. Cha robh dòigh air faighinn seachad oirre ’s dh’ fheumainn tilleadh air ais deas beagan, oir bha mi air a dhol pìos iomrall sa’ cheò, nuair bha mi dìreadh.

Ach mun do thionndaidh mi air ais a deas, laigh mo shùil air rud geal air choreiginn thall air craoibh bhig, a bha fàs aig iomall claiseadh. Dh’ fhàg mi ’n t-each, is chaidh mi null. ’Se bh’ ann ach ribein-fuilt. Fhads a bha mi ga thogail thug mi ’n aire gun robh a’ chlaise gu math na bu domhainne na shaoil mi. Sheall mi sìos agus mi gabhail iongnadh cho domhainn ’s cho cas is a bha an sgoltadh seo agus mar a bha an toll a’ ruighinn sìos fo ’n talamh, chan eil fhios gu dé cho fad.

[TD 190]

Chrom mi sìos air mo ghlùinean agus mi gabhail deagh bheachd air an toll. Bha am mullach aige cumhang gu leòr, mar gum biodh similear farsaing, ach bha e gu math na bu leatha mar a b’ fhaide rachadh tu sìos agus bha fiar gorm a’ fàs aig a bhonn. Cha ghann a laigh mo shùil air an fhiar, na chunnaic mi i—Miss Fiona—’na laighe gun diog, gun lùths sìnte air ùrlar an tuill.

Thug mi sùil mun cuairt, ach cha robh duine air fàire thall no bhos a bheireadh cuideachadh. Thug mi sùil eile sìos fodham ’s chunnac mi gun robh fuil air malaidh na h-inghinn. Dh’ eubh mi, cho cruaidh ’s a b’ urrainn dhomh,“Fiona! Fiona!” Ach cha tanaig gluasad aisde.

Cha do rinn mi an còrr maille agus b’ e sitrich an eich an rud mu dheireadh a chuala mi mun do thòisich mi air sreap sìos g’ a h-ionnsaigh.

(R ’a leantainn)
