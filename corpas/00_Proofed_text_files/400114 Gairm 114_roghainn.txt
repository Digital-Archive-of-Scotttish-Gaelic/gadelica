[TD 111]

BILE NA GAIDHLIG
le Ruaraidh MacThòmais

Air Dihaoine an 13mh là den Ghearran, 1981 (’s nach math a thaghadh an là) thug Dòmhnall Stiùbhart P.C., B.P. Bile air beulaibh Taigh nan Cumantan, gu bhith air a leughadh an dara turas. Mar tha fhios againn, cha deach leis, oir cha robh buill Pàrlamaid gu leòr an làthair, mar as tric tha tachairt air Dihaoine no air là eile. Ged a chailleadh an oidhirp sin, is fhiach dhuinn sùil a thoirt air a’ ghnothach. Dh’fhaodadh gu bheil rud no dhà ri fhoghlum bhuaithe.

An toiseach, cha robh am Bile air a chur ri chèile cho cùramach ’s a dh’fhaodadh. Tha Dòmhnall Stiùbhart seòlta a thaobh poilitics, ach chan eil e cho fiosrach sin a thaobh ghnothaichean Gàidhlig, agus is dòcha nach robh an fheadhainn a bha ga chomhairleachadh seòlta gu leòr a thaobh poilitics co-dhiù.

Cha robh e duilich do na buill a bha làthair an Taigh nan Cumantan rudan cearbach a lorg anns a’ Bhile, agus ’se an fheadhainn a bha air a thaobh bu mhotha a lorg ann. ’Nam measg bha Raibeart MacGhillFhinnein, B.P. Chataibh is Ghallaibh, a bha gu math fada air taobh a’ Bhile, agus Màirtinn O Nèill (Sruighlea a Sear agus Clach Mhanainn). Bha e gu h-àraidh duilich do mhòran a bha an làthair gabhail ris an roinn den bhile a bha tagradh cead Gàidhlig a chleachdadh ann an cùirt sam bith an Albainn. Bha e air a bhith na bu chiallaiche a leithid sin fhàgail as, oir chan eil e gu mòran feum cus iarraidh ’s gun dad idir fhaighinn.

Thog an roinn den bhile a bha a’ dèiligeadh ri foghlum còimhstri cuideachd. Cha robh e soilleir anns an roinn (den bhile) an e foghlum Gàidhlig no foghlum <eng>tre<gai> Ghàidhlig a bha ga iarraidh, agus ann a bhith a’ gabhail a-steach àiteachan cho eadar-dhealaichte ri Roinn na Gaidhealtachd agus na h-Eileanan Siar, bha e soilleir nach gabhadh an aon rud a dhèanamh gu coimhlionta anns gach àite. Bha gearan ann nach robh na roinnean-dùthchail air an dèanamh soilleir gu leòr, agus cuideachd cha robh e glè shoilleir ciamar a bha an lagh ùr seo gu bhith dealaichte bhon lagh a th’ann (oir tha cothrom aig daoine air a’ Ghaidhealtachd mar thà foghlum Gàidhlig iarraidh dhan cuid cloinne, agus tha sin ga thoirt dhaibh anns a’ chumantas).

Cha do thogadh mòran còimhstri a thaobh na roinne (sa’ bhile) a bha ag iarraidh gum biodh Gàidhlig air a cleachdadh ann am formaichean ’s a leithid, ged a bha feadhainn a bha an aghaidh a’ bhile ag ràdh nach tugadh an roinn seo air Ministear Riaghaltais dad a dhèanamh nach dèanadh e as a h-aonais. Agus cha robh mòran deasbad ann mu choimitidh airson Gàidhlig air Rèidio is TV, agus is dòcha nach robh mòran brìgh anns an roinn seo co-dhiù.

Is dòcha, ma tha, gu robh am Bile rudeigin lag, ’s gum b’fheàirrde e

[TD 112]

[Dealbh]
Dòmhnall Stiùbhart

mòran smaoineachaidh a dhèanamh mu a leithid. Ach dè mu dheidhinn an smaoin a bha air chùl a thoirt gu Pàrlamaid an Iar-Mhanaisdeir idir? 

Tha An Comann Gaidhealach o chionn blianna no dhà air a bhith a’ dèanamh mòran othail mu na Buill Pàrlamaid a tha air taobh na Gàidhlig. Aig Mòd Pheairt chuir iad bileag a-mach le na h-ainmeannan aca, agus dè nach dèanadh na seòid sin nam faigheadh iad cothrom. Tha e coltach an dèidh sin nach tàinig ach triùir dhiubh gu coinneamh a chumadh dhaibh am Peairt aig àm a’ Mhòid.

Cuiridh sinn sìos an seo ainmeannan nam Ball Pàrlamaid a bha gu bhith ’nan curaidhean ann am Blàr na Gàidhlig, agus cuiridh sinn † (’se sin <eng>Requiescat in pace<gai>) mu choinneamh gach duine nach do thog ceann anns a’ bhlàr:

Dòmhnall Stiùbhart
Hamish Gray
John A. Corrie †
Russell Johnston †
Robert MacLennan
John J. Mackay
Alick Buchanan-Smith †

[TD 113]

Hector Monro †
Albert McQuarrie
J. A. Stewart †
Alex Pollock
Bruce Millan †
Frank McElhone †
Hugh D. Brown †
Norman Buchan †
Dennis P. Canavan †
David Steel †
Geraint Howells †
David Alton †
Alex Fletcher
Lord James Douglas-Hamilton †
M. Ancram †
William Whitelaw †
Edward Taylor †
Harry Ewing †
Gregor Mackenzie †
John Smith †
J. Dickson Mabon †
J. Maxton †
Alan J. Beith †
Joe Grimond †
Gordon Wilson

Chì sinn mar sin gur h-e ochdnar den chath-bhuidhinn ainmeil anns an robh dà dhuine dheug ar fhichead a ràinig an cath (25%). Bhruidhinn fear dhiubh gu làidir an aghaidh a’ bhile ged a thug e vòta dha (b’e sin Iain MacAoidh, Earra-Ghaidheal).

Faodaidh sinn a-nis an ciadad a chur sìos mu choinneamh nam Pàrtaidhean, ach cha ghabh sinn gnothach ach ri Buill Pàrlamaid do roinnean Albannach anns a’ chunntas seo. Bithidh cuimhne aig ar luchd-leughaidh gu robh gach Pàrtaidh ann an Albainn a’ gealltainn taic a thoirt don Ghàidhlig roimh ’n Taghadh mu dheireadh. Seo mar a rinn iad nuair a fhuair iad an cothrom:

[Bòrd]

[TD 114]

Ach cha robh a’ chùis air fhàgail an urra ri Buill Pàrlamaid Albannach. Bha 60 duine an làthair, a’ cunntadh luchd-innse nam vòtaichean, agus cha robh ach 15 dhiubh sin a roinnean Albannach.

Bha e gu math soilleir nach robh am Bile seo gu bhith air a leigeil troimh Phàrlamaid. Nan robh barrachd air a bhith an làthair, faodaidh sinn a bhith cinnteach gu robh an Riaghaltas air barrachd de Bhuill Pàrlamaid Shasannach a chuipeadh a-steach. Eadar sin agus <eng>filibuster<gai> (rud a rinn iad co-dhiù, gu h-àraidh Alex Fletcher agus Douglas Hogg, mac Hailsham) cha robh an Riaghaltas air am bile seo a leigeil troimhe.

Is dòcha nach cluinn sinn mòran tuilleadh mu dheidhinn <eng>‘Without support for Gaelic at Westminster the language has no chance of survival’<gai> (bileag a’ Chomainn Ghaidhealaich). Tha dòigh eile air na figearan seo shuas a leughadh.

[Sanas]

[TD 122]

MAIRI MHOR NAN ORAN AGUS AN CEANNAICHE
le Calum MacLeòid (Ratharsaigh)

Beagan bhliannachan an dèidh cogadh Hitler, gu moch air madainn, thadhail mi le bàta-frithealaidh tigh-solais ann am Port-rìgh.

Air dhomh am bàta fhaicinn air a ceangal gu tèarainte ris a’ chidhe, ghabh mi ceum suas am baile beag seo chun na bùtha as motha a th’ann — buth Dhòmhnaill Stiùbhairt.

A chionn gu robh e cho tràth den mhadainn, cha robh bùth fosgailte. Thaobh seo, sheas mi aig oisinn na bùtha gus am fosgladh i aig naodh uairean, ag amharc troimh na h-uinneagan mòra gloinne air gach bathar a bha air a thaisbeanadh, agus am prìs.

Thachair dhomh sealltainn suas gu oisinn eile na bùtha, far an robh aodaichean bhoireannach air am foillseachadh, agus thug mi fainear do sheann bhean ann an aodach dubh, ’s i a’ beachdachadh air na h-aodaichean agus ceum an dràsda ’s a-rithist aice a’ dlùthachadh air far an robh mi ’nam sheasamh. Nuair a mhothaich i dhomh thubhairt i (ann am Beurla), “Tha madainn mhath ann.” Fhreagair mise gu robh sin ann.

An sin sheall i orm — air m’aodach gorm agus mo chòmhdach-cinn geal — agus dh’fheòraich i, “Cia as a tha sibh?” Dh’innis mi sin, agus m’ainm.

“Bidh Gàidhlig agaibh,” ars ise.

“Tha nas fheàrr na Beurla,” fhreagair mise.

An sin thubhairt i, “Chan eil beiteadh air an t-seann chànan fhathast. Theirear riumsa Bantrach Aonghais Mhic Aonghais. An cual thu riamh mu Mhàiri Mhòr nan Oran?”

“Chuala,” fhreagair mise.

“’Se mise, nuair a bha mi ’nam chaileig òig, a bha frithealadh do Mhàiri Mhòir air leabaidh a bàis.”

Nuair a chuala mi seo, thubhairt mi, “Tha fios gum beil na h-òrain aice agaibhse.”

“Tha,” fhreagair i, “agus mòran dhuanagan a rinn i nach robh riamh ann an clò.”

An sin thog i a ceann, ag amharc air na litrichean mòra, <eng>DONALD STEWART<gai>, a bha os cionn an dorais air faid na bùtha, agus thubhairt i, “An cual thu riamh an duan a rinn Màiri do Dhòmhnall Stiùbhart?”

“Cha chuala,” arsa mise, agus an sin dh’innis i dhomh an naidheachd mar seo.

Aig aon àm thàinig Màiri Mhòr gu Port-rìgh a cheannach gùn, agus chaidh i steach don bhùth seo agus dh’innis i gu dè a bha i ag iarraidh. Thug an ceannaiche da h-ionnsaigh na h-uimhir de ghùin agus thubhairt e, “Tagh do roghainn.” Rinn Màiri seo, agus dh’fheòraich i a’ phrìs (aig an àm ud gheibhte gùn math air crùn). “Tha,” ars an ceannaiche,

[TD 123]

[Dealbh]

“seachd tasdain agus sia sgillinn.”

Shaoil Màiri Mhòr seo anabarrach daor agus thubhairt i nach gabhadh i idir e.

“Dè tha ceàrr air?” ars an ceannaiche.

“Tha cho daor ’s a tha e,” fhreagair Màiri Mhòr.

An sin thuirt an ceannaiche, “Bheir mi dhut an asgaidh e ma ni thu òran ga mo mholadh.”

Sheall Màiri Mhòr air ann an clàr aodainn agus thubhairt i seo:

Mo bheannachd dùbailt aig Dòmhnall Stiùbhart,
a gheall gùn domh nan dèanainn òran —
cha dèanainn-s’ òran do dh’fhear nach b’fhiach e
ged gheibhinn ceud air mo bheulaibh còmhla.

Agus choisich i mach as a’ bhùth — gun ghùn, gun nì eile.

Mun àm seo chuala sinn gleadhraich nan claimheannan gan toirt den doras, a dh’fhosgail ’na dhà roinn — nì a chuir crìoch air còmhradh taitneach Bantrach Aonghais Mhic Aonghais nach maireann.

[TD 124]

CLANN NEILL BHARRAIGH
le Ealasaid Chaimbeul

Feumaidh tu bhith den fhuil rìoghail
Mum faigh thu MacNèill a Barraigh,
Feumaidh tu bhith den fhuil uasail
Mum faigh thu Ruairidh mar leannan.

Sin rann a bhithinn-sa cluinntinn ’nam òige aig na cailleachan. nuair a thòisich Maighstir Iain Dhonnchaidh air ath-nuadhachadh nan luaidh ann an Talla Bhàigh-a-Tuath am Barraigh.

Air rèir eachdraidh, ’s coltach gur ann nuas bho rìghrean thàinig MacNèill Bharraigh gun teagamh, ach bu shliochd iad de rìghrean Eirinn ’s cha b’ann de rìghrean Albainn. ’Se Niall a b’ainm don chiad fhear-feadhna dhiù thàinig a Bharraigh, mun bhlianna deich ceud is dà fhichead. Bha Clann Nèill Bharraigh, troimh na linntean, iomraideach ann an eachdraidh a thaobh iad a bhith ’na spùinneadairean is ’nan creachadairean cho ainmeil ’s a bha gluasad bho chladaichean taobh siar na Gaidhealtachd. Cha robh seo ’na chùis nàire no cromadh cinn leotha air dhòigh sam bith. ’Sann bha chùis calg-dhìreach an aghaidh sin. ’Sann bha iad làn mhoiteil as an dol a bh’aca.

’Se Ruairidh mar bu trice a b’ainm do cheann-feadhna Clann Nèill Bharraigh, ach troimh na linntean bha iomadh ainm eile a’ nochdadh mar Gilleònan is Muircheartach nan Cochaill Chraiceann is an còrr.

Thugadh Ruairidh an Tartair mar ainm air fear dhiu a thaobh cho mollaichte ’s a bha e. Cha do dh’iarr e cheòl no aighear ach bhith dol a thogail creiche. Ach dh’fhiach mo charaid an cleas sin tuilleadh ’s a’ chòir tric, agus theab e dhol an croich. Rinn e fhèin ’s a chuid ghillean ionnsaigh air eathar le Ban-righ Ealasaid, seadh aig an àm sin nuair a bha Alba agus Sasann fhathast dealaichte. Rinn ise gearain làidir ri Rìgh Seumas a bha riaghladh na dùcha againne. “Feumaidh tu cas-bhacail chur air MacNèill Bharraigh aig an dearg mhionaid seo fhèin,” ars ise, “neo cha tubhairt mi nach biodh ceannach agad air a’ chùis.”

Nis bha an rìgh bochd air a dhearg nàrachadh, agus air a shàrachadh a thaobh an dol bh’aig MacNèill, ach a dh’aindeoin cho tric ’s a chuireadh e fios thuige gu nochdadh mu choinneamh, cha toireadh Ceann-feadhna Bharraigh fuideag air.

[TD 125]

Mu dheireadh ’s mu dhiù, chuir an Rìgh fios gu fear cuilbheartach a Ceann t-Sàile, is thug e òrdan teann cruaidh dha MacNèill Bharraigh thoirt thuige-san air chluais, ge bith dè an dòigh ghabhadh e gu faighinn mu thimcheall.

Fhuair fear Cheann t-Sàile eathar agus sgioba, agus rinn e cùrsa air Barraigh, agus leig e mach an t-acair sgrìob bho Chaisteal Chìosmal. Chàradh a-mach am bàta beag agus rinn fear nan cuilbheartan calg-dhìreach air doras a’ chaisteil. Chaidh e staigh gu h-aoibheil, sìobhalta, socair a thoirt cuiridh do MhacNèill tighinn air chèilidh air don t-soitheach feadh an fheasgair. Ars esan, “Tha mi air mo rathad a Nirrbhidh gu ruige Eirinn, agus ciod th’agam air bòrd ach luchd de fhìon blasda na Spàinne.”

Chan eil aon teagamh agam nach robh searrag no dhà de shùgh an eòrna aige cuideachd. 

Cha bu ruith ach leum siud le MacNèill dhol air chèilidh air bòrd leithid siud de shoitheach, agus abair fìon! Cha do bhlais e riamh roimhe no ’na dhèidh air deoch cho blasda ris, agus mun canadh tu ‘Dia-leat’, chuir e bàs nan daoine agus Caisteal Chìosmal glan as a chuimhne. Nuair bhlàthaich i gu math air, bha mo charaid còir air bòrd eathair bha

[Dealbh]
Bàtaichean-iasgaich mu choinneamh Caisteal Chìosmail, c. 1900

[TD 126]

dèanamh cùrsa air Lìte. Dh’fhalbhadh leis as a sin air chùl amhaich dìreach gu lùchairt a Rìgh an Dun Eideann.

Nis, nuair chuala an Rìgh gu robh MacNèill air ugain aca, thuirt e ris fhèin, “Feumaidh mi bhith glè fhaiceallach. Tha am fear seo air tighinn a eileanan fada a-muigh sa’ chuan, agus bidh e cho borb ’s nach eil fhios ciod dh’fhaodadh e fhiachainn orm.”

Thàinig an gnogadh chun an dorais, agus an sin nochd MacNèill Bharraigh a-staigh, ach ma nochd ’sann theab anail an Rìgh stad. Chunnaic e ma choinneamh an duine bu shìobhalta ’s bu deiseal air an do laigh a shùil riamh. Ion-rìgh e fhèin! ’Sann ghabh Rìgh Seumas cnapach de nàire nuair lùb MacNèill air a ghlùinean aig a chasan. “Dè thug dhut bhith dèanamh creachadh air eathraichean Ban-righ Shasainn?” dh’fhaighnich e. Fhreagair MacNèill, “Le ur cead, a Rìgh, ’sann bha mise am barail gur h-ann bha mi dèanamh nì math rìbh. Nach ise bu choireach gun chuireadh ur màthair gu bàs?” Mhothaich an Rìgh don bhriobadh cridheil san t-sùil, agus le fèath-gàire air aodann, thuirt an Rìgh, “Eirich, èirich as a sin, agus bi dèanamh air an taigh, agus na cluinneam-sa a leithid gu sìorraidh tuilleadh, agus cha robh MacNèill fada a’ toirt a chasan leis.

Ghabh an Rìgh a leithid de spèis do MhacNèill Bharraigh agus gun tionndaidheadh e a’ chluas bhodhar ri neach sam bith thigeadh thoirt droch iomradh air Fear Chìosmal am Barraigh an dèidh sin.

[Sanas]

[TD 133]

DOMHNALL CAM MAC DHUGHAILL
le Calum Iain MacLeòid

B’e Dòmhnall Càm Mac Amhlaigh Mac Dhùghaill a b’aon mhac do Iain Ruadh, duine ainmeil ’na latha fhèin. Bha dithis mhac eile aig Dùghall, ach cha robh iad idir cho ainmeil ri Dòmhnall Càm. Aig an àm a bha siud bha cinnich Leòdhais beò an nàdur de shìth ri cach-a-chèile, ach bha eagal air Clann MhicGhilleMhoire a chionn gu robh Clann MhicAmhlaigh is Clann MhicLeòid air bann càirdeis a dhèanamh ri chèile a-nuas o àm Iain Ruaidh.

Bha ceann-feadhna MhicGhilleMhoire ’na bhreitheamh o’n Pharbh gu Maoil Chinn-tìre, agus thug an rìgh cothrom dha air an ceartas a sgoltadh air muir agus tìr, ach cha robh neach a bu chridheach cur ’na aghaidh. Bha fios aig a’ Bhreitheamh air gaisg Dhòmhnaill Chàim agus air treuntas a chuid dhaoine, agus thuig e nach b’urrainn da fhèin èirigh an ùghdarras am feasda gus an cuireadh e a chas air Dòmhnall Càm, agus seo a’ ghuim a rinn e airson a iarrtais a chur an cleachdadh agus Dòmhnall Càm fhaighinn ’na spògan.

An uair a bha sìth eadar cinnich Leòdhais air fad chuir am Breitheamh, MacGhilleMhoire, fios air Dòmhnall Càm Mac Amhlaigh agus Torcall Og airson gun tigeadh iad gu cuirm còmhla riutha air bòrd birlinn MhicGhilleMhoire a bha air acaire faisg air cladach Nis.

Thog an dà churaidh orra sìos gu Nis, agus is beag a bha dùil aca ri mort no marbhadh air an rathad. Rinn am Breitheamh agus a chàirdean toileachadh mòr riutha agus air a’ cheart fheasgar sin thugadh iad air bòrd soitheach a’ Bhreitheimh, far an robh gach ullachadh air a dhèanamh airson fèisd mòire agus fleadhachais chridheil a bhith aig an luchd-aoigheachd.

Ach mun do chuir am Breitheamh fios air MacAmhlaigh agus MacLeòid dh’fhasdaidh e na curaidhean a bu threise anns an sgìre agus dh’fhalaich e iad air bòrd a shoithich airson nach biodh amharas sam bith timcheall orra, agus b’e an curaidh a bu làidire a-measg nam fear sin Iain Ruadh MacPhàil, a bha fuireach an ceann a tuath Bhradhagair an sgìre Bharabhais. Bha na h-aoighean ’nan suidhe aig an dìnneir agus gach nì a’ còrdadh riutha gu maith agus an airm an gleidheadh an seòmar-armachd na birlinne. Bha an oidhche dubh, dorcha, agus an uair a bha gach ullachadh deiseil leigeadh an soitheach mu sgaoil o thìr, thogadh na siùil ri crann, agus thòisich an soitheach ri marcachd an uair a bha i dol leis an t-sruth air a’ chuan mhòr.

Leum Dòmhnall Càm gu clàr-uachdar na luinge agus dh’èigh e ri Torcall Og, “A Thorcaill, tha sinn air ar brath.” 

Ruith e gu seòmar nan arm ach cha robh lorg air armachd, agus ’nan aghaidh sheas ceatharnaich a’ Bhreitheimh air an crioslachadh le na

[TD 134]

claidheamhan agus na dagaichean a bu leotha fhèin toiseach na h-oidhche. Rug an curaidh MacPhàil air Dòmhnall Càm, agus am feadh a bha dithis eile ’nan seasamh le an claidheamhan ri a chridhe cheangail MacPhàil e ri crann an t-soithich. Rugadh an sin air MacLeòid agus cheangail sgioba eile de na ceatharnaich e.

Stiùir iad an soitheach gu Ullapul an siorramachd Rois, agus bha dùil aca ri na prìosanaich a chur as an rathad an sin mum b’urrainn teachdaireachd sam bith ruigheachd a-null gu Eilean Leòdhais.

An uair a ràinig an soitheach Ullapul fhuair iad slabhraidh agus cheangail iad casan Dhòmhnall Chàim agus Alasdair MacLeòid na sàile bige ri a chèile. Bha an t-slabhraidh ceangailte mu amhaich Dhòmhnaill Chàim cuideachd, agus chuireadh an dithis an sàs am prìosan an oidhche sin le rùn gum biodh iad air an crochadh an ath latha.

Bha am Breitheamh, MacGhilleMhoire, agus a chuideachd a-nis sàsaichte a chionn gun d’fhuair iad am miann air an nàimhdean, agus bha dùil aca nis ri toileachas gun anntlachd an Eilean Leòdhais. Bha dùil aca nach biodh nì a’ seasamh ’nan aghaidh aon uair is gu faigheadh iad air Dòmhnall Càm a mharbhadh, oir cha robh cumhachd eile an Leòdhas a b’urrainn cur ’nan aghaidh no làmh an uachdar fhaighinn orra. 

Bha Dòmhnall Càm agus Alasdair MacLeòid na sàile bige a’ trom smaoineachadh air an driod-fhortan a thàinig orra agus a’ caoidh an càradh nam biodh aca ri fuireach anns a’ phrìosan ud gu madainn a-màireach, agus nach ann a rinn iad suas dòigh air teicheadh. Air ball chuimhnich Alasdair gu robh an dara cas aige na bu lugha na an te eile, agus b’i an te bheag a thachair a bhith an sàs anns an t-slabhraidh. Rinn e spàirn airson a chas fhaighinn a-mach as na h-udalain agus chaidh leis gu fortanach. Chaidh an t-slabhraidh an sin a cheangal ri amhaich is ri cois Dhòmhnaill Chàim, agus air dhaibh doras a’ phrìosain a bhriseadh theich iad do na coilltean far an robh iad am falach fad dà latha. A cheart cho luath agus a chuala am Breitheamh agus a chuideachd gun do theich Dòmhnall Càm agus Alasdair MacLeòid chuir iad geur òrdugh troimh gach baile beag agus mòr air cladaichean na mòr-thir airson gum biodh gach bàta air an cur air am bial fodha agus gun ràmh a bhith air fhàgail an taobh a-muigh de thaigh sam bith, agus mur gèilleadh gach neach don òrdugh sin gum biodh diomadh a’ Bhreitheimh riutha gu mòr. Agus nam biodh na fògarraich air am faicinn timcheall nan cladaichean bha an spàirn a bu mhotha gu bhith air a chur an cleachdadh airson an cur an làimh.

Cha robh neach aig an robh fios air smàig agus cumhachd a’ Bhreitheimh, MacGhilleMhoire, nach gèilleadh do a òrdugh, chan ann a chionn gu robh gràdh sam bith aca do a phearsa ach gu robh eagal orra gum biodh an tòrachd air am muin nan diùltadh iad, agus air an adhbhar sin chan fhaigheadh an dà cheatharnach aon chuid eathair no ràmh airson an aiseag gu Leòdhas. Aig an àm seo bha iad fon choille timcheall na

[TD 135]

Comraich, agus mu dheireadh thall fhuair iad seann eathair a bha cho ao-dionach is gum b’fheudar dhaibh cnapan crèadha a chur anns na sgàinidhean, agus is e dà ursann a thug iad a geata crò chaorach na seòrsa ràimh a bha aca.

Rinn iad dìreach air an Eilean Sgitheanach ach an uair a bha iad greis air an t-slighe bha Dòmhnall Càm an ìmpis toirt thairis leis an droch dhìol a fhuair e, agus bha e air a phianadh le cudthrom uabhasach na slabhraidhe a bha mu a amhaich, agus air dha a mhisneach uile a chall leis an driod-fhortan a thàinig ’na charaibh, sguir e de iomradh agus de thaomadh an uair a bha iad mu leitheach slighe a-null don Eilean, agus shuidh e sìos gu tùrsach an deireadh an eathair.

Ged a leig Dòmhnall Càm thairis mar siud cha tuirt Alasdair aon fhacal ris ach thug e greis ag iomramh agus greis eile ri taomadh, agus mu dheireadh thall fhuair iad air tìr anns an Eilean Sgitheanach, agus bha Dòmhnall Càm fad an t-siubhail ’na shuidhe gu gruamach dìomhanach an deireadh an eathair.

Dh’fhoighnich Alasdair dheth ciod a thug air sgur de iomramh an uair a bha iad leitheach slighe. Thuirt Dòmhnall Càm gu robh e air a chur chuige cho mòr leis an driod-fhortan a thàinig air agus le cudthrom na slabhraidhe is gu robh dùil aige gun teannadh MacLeòid ri coire fhaighinn dha airson a bhith ’na shuidhe dìomhain am bàta ao-dionach is gun èireadh an tuasaid eatorra is gu rachadh iad mar sin a dhìth còmhla.

Thuirt Alasdair gu robh duil aige gur h-e sin a bha an rùn Dhòmhnaill, agus air dhà fios a bhith aige air a’ ghàbhadh mhòr anns an robh e fhèin chùm e air gun oilbheum a thoirt dha agus dh’iomair is thaom e mar a b’fheàrr a rachadh aige air.

An dèidh dhaibh biadh fhaotainn thog iad orra gu Dun Bheagain far an deachaidh gabhail riutha gu càirdeil, agus gheàrr gobha an t-slabhraidh a bha timcheall air muineal agus air cois Dhòmhnaill Chàim.

Ghlèidh MacLeòid Dhun Bheagain an t-slabhraidh iaruinn a dh’fhàg an curaidh Dòmhnall Càm anns a’ chaisteal airson gun tuigeadh gach linn a thigeadh an neart neo-chumanta a bha anns an duine ud, agus gun teagamh cha chualas roimhe no as a dhèidh neach a thug bàrr-urram air an tapachd.

Ach blianna no dhà an dèidh sin thachair gu robh MacLeòid air falbh on taigh, agus le cion smaoineachaidh nach d’rinn an gobha inneal cumanta air choreigin den t-slabhraidh a bha air Dòmhnall Càm. An uair a thàinig MacLeòid air ais bha e uabhasach mì-riaraichte le dìol a’ ghobhann air an t-slabhraidh. Chunnaic an t-Urramach Uisdean Mac an Rothaich, ministear Uige an Leòdhas, an t-slabhraidh sin an Dun Bheagain agus bha aon chlach diag de chudthrom innte.

An uair a fhuair na curaidhean an sgìos a chur dhiù agus airm ùr a lorg ghabh iad an t-aiseag do na Hearadh agus an dèidh sin thàinig iad gu Uige an Leòdhas, an sgìre anns an deachaidh an àrach. Rinn an càirdean

[TD 136]

is an luchd-eòlais toileachas mòr ri am faicinn a-rithist, gu h-àraid a chionn gun tug iad seachd dùilean thairis nach fhaiceadh iad an dubh no an geal tuilleadh.

An uair a chuala am Breitheamh MacGhilleMhoire gun do theich Dòmhnall Càm agus Alasdair thill e dhachaigh làn iomagain agus mìothlachd, agus a chionn gu robh eagal air roimh ionnsaigh ghuinich Chloinn MhicAmhlaigh dh’ullaich e e fhèin airson na tòrachd, agus fhuair e barrantas air cuideachadh is teanacas o na curaidhean a bu treuna a-measg nan Niseach.


LORGAIDH AN UAIR AN DUINE
le Eilidh Watt

Cha do thuig mi am bodach riamh gus an do chaochail e ri m’ thaobh. Dòcha nach do thuig mi e aig an uair sin fhèin.

Riamh chan aidichinn ach rium fhèin nach robh agam air a’ bhodach idir ged bha, am beul gach neach eile, facal molaidh dha: bha rudeigin a’ cur bacadh orm bho a bhith cur eòlas na bu dlùithe air. Ach tha feum air a bhith cuibheasach foighidneach a thaobh laigse seann daoine is, aig an àm ud, bha mi a’ tadhal Taigh Fasgaidh airson seann daoine far an tric a shuidhinn ag èisdeach ris gach neach leis am bu mhath eachdraidh a bheatha a dhòrtadh a-mach rium. Fads a bhithinn ag èisdeach, a’ cur ceist an dràsda is a-rithist, ged bha mi air an aon naidheachd a chluinntinn iomadh turas, bhithinn a’ coimhead mun cuairt. Bha iad uile sean, air cromadh is air ragachadh le aois. Bha, ach am bodach.Bha esan còrr is ceithir fichead is na bu shine na chuid mhòr dhiù. Air a chasan cha robh e a’ cuimhneachadh dhomh ach an gobhlachan feòir a’ leum bho àite gu àite air casan caola brisgealach, cho beothail, binn ri daolag cuil-an-teallaich is guth-bruidhne àrd, geur aige. ’Na shuidhe, an uair ainneamh nach robh luchd-èisdeachd aige, bha e coltach ri sgarbh, no dòcha ri corra-ghriothaich; bha amhach fhada, fhèitheach air, is nuair a bha e ’na thosd bha e a’ cleachdadh a bhith ga sùghadh a-staigh ’na shlinneanan; cha robh mìr fuilt air a bhathais ach bha ciabhagan tana liath a’ tuiteam gu cholair bho cùl a chinn. Cha b’e dad de sin a bh’agam ’na aghaidh is mholadh a h-uile duine e ag ràdh gum b’e duine ruighinn tapaidh a bh’ann ’na òige cho làidir, misneachail, is nach dug

[TD 137]

deuchainnean dà chogadh cromadh air na bu mhotha na thug bàs mic no mnà, no gòraich ogha. B’e chunnaic mise ach duine aotrom, baoth, làn meud-mhòr gun stà. Cha do leig mi m’inntinn ri neach. Chionns gun robh guth àrd aige chuala mi gun robh e dèanamh uaill as gun do tharraing e as beò, slàn, as a’ mharbhadh fhuilteach a chaidh a dhèanamh air an Somme anns a’ chogadh mhòr. Riamh cha robh ach facal faoin againn dha chèile anns an dol seachad.

Ach thàinig latha dubhach, na duilleagan a’ tuiteam le crìonadh an fhoghair nuair nach robh dad ach mi fhèin a’ tadhal na seann daoine, is cha robh duine idir ann a bheireadh cluas don bhodach. Ar leam gun robh a chìrean air tuiteam is e gu dubhach a’ coimhead sealladh dorch’ air choreigin le sùilean na h-inntinne.

Thàinig e thugam gun dàinig an t-àm dhomh eòlas a chur air a’ bhodach. Ach b’ann gu neo-thoileach is an aghaidh mo chàileach a bha mi air mo bhuinn is mi dèanamh air a’ bhodach is a’ cur fàilte choibhneil, mheallta air. Mar nach robh tìd aige na modhan a chleachdadh bha esan an teis meadhoin a bheachdan a nochdadh dhomh.

“Am bheil thus’ a’ creidsinn ann an roimh-ràdh, ann am fàisneach?” ars esan.

Mun d’fhuair mi briathran faicilleach a chur ri chèile rinn esan gàire fanaideach is thuirt e: “Na toir thusa gèill do neach a bhitheas ri leithid. Mar a theireamaid aig an àm ud, “Ma tha t’ainm air a’ pheileair lorgaidh e thu is cha seachainn thu nì tha ’n dàn dhut.” Ach airson roimh-ràdh, na cuir t-earbs’ ann.

“Tha fios agad gun robh mi anns a’ chogadh, anns an dà chogadh?” Ach b’e chiad chogadh am fìor chogadh. Sin far an robh an t-sabaid, sin far an robh a marbhadh, an t-eagal. Bha an rèiseamaid gu tur air a riasladh, air a beabanachadh. Gus am faigheamaid cuideachadh fhuair sinn làithean foise far an robh sinn, fo sgaoil aon trì làithean air chùl na loidhne. “Chaidil sinn a’ chiad latha is cha robh an còrr lùths annainn.” Ach mhosgail sinn is ge be bha feitheamh oirnn bha cuid againn nach robh airson an còrr der tìd’ a chur seachad ann an cadal. Bha mi fhìn air dèanamh suas ri Canèidianach Gaidhleach, o duine tapaidh, is bha esan eòlach air Canèideanach Frangach a bha dèanamh taobh ris na fìor Fhrangaich is e gan tadhal. Rinn sinn suas a dhol air n-ais gu baile beag a-mach as Abbeyville far an robh esan eòlach.

“Cha robh mòran agam fhìn mu na Frangaich riamh ach chuir sinn seachad ar tìde gu ciatach.” Cha robh mis’ ach ’nam bhalach, gun mi fad air an taigh fhàgail, ach an dithis eile ’nan làn fhear. An toiseach cha robh mi ach mì-earbsach as dol air adhart nam fear. Ach chithinn gun robh iadsan mar bha mi fhìn, a bha car sgìth der beatha an toiseach a’ fàs na bu mheasaile oirre leis gach mionaid a bha dol seachad. Is iomadh cleas neònach a bh’againn.

[TD 138]

“Ach mu dheireadh is ann a bha na balaich airson a dhol far an robh tè aig an robh cliù mar thè a dhèanamh roimh-ràdh.” Cha robh mi fhìn air a shon is fios ’m gun robh e air a dhearbh thoirmeasg. Ma thacharas gun tig am brath thugad, ’se tha sin ach rud eile. Ach tha fios agad fhèin nach fheumar a shireadh.

“Bu choma sin le càch is b’eudar dhomh dhol còmhla riutha. Cha robh i òg, ach gu dearbh bha boireannaich òga gu leòr eile ann. Cha d’rinn i sùgradh nar chual i ar ceann turais.”

“Cha deach a h-ìomhaigh riamh as mo chuimhne. Saoilidh mi gum bheil mi a’ faicinn a samhla mum choinneamh an ceartuair is na gathan maoidheil, sgriosail, a bha i cur ’nam rathad is msie a’ braoisgeil le gàireachdaich. Bha ’n dithis eile gu claon a’ deothal a-staigh gach gealladh a bheireadh i dhaibh. Nar bha i sgìth den sèideadh suas le geallaidhean brèagha, meallta, thionndaich i ormsa. ‘Air do shonsa’, ars ise, is i a togail meur rium.

“Ach cha dug mise cead dhi. ‘Feithidh mise an uair. Chan eil iarraidh agam air do roimh-innse’, thuirt mi.”

“‘Ged nach àill leat gheibh thu i,’ ars ise. ‘Luath no mall gam bi e lorgaidh an uair an duine. ’Sann leis an Somme a thig do chrìoch.’

Feumaidh mi aideachadh gun do chreathnaich mi is fios agamsa gum b’ann aig an dearbh abhainn sin a bha ’n t-srì. Cha do nochd mi sin dhìse no do chàch is dh’fhalbh sinn.

“Agus bha mis’ aig Batal iomraiteach na Somme.

“An cual thu iomradh air Batal an Somme? Ach chuala. Cò nach cuala mun fhuil a shil an siud? Bho ’n àm ud chan fhac mise a h-aon den dithis eile agus airson na rèiseamaid a bha air a h-ùr neartachadh bu tearc am fear a fhuair as. Ach thàinig mise as. Is cha deach is cha teid mise faisg air an Somme. Sin agad na dhearbh mise mun roimh-innse. Is nach leòr e.”

Leis na facalan rinn am bodach sitir gàire. Thàinig stad air ’na theis meadhoin. Cha do ghluais mise aon fhèith is mo shùilean air an cromadh ris an làr. Thàinig ospag fhoiseil, sgìth bhuaidhe. Dh’fhan mi gun ghluasad fad mionaid is mi gabhail a-staigh gum b’e sàmhchair fhuar a’ bhàis a bha ri m’ thaobh.

[TD 144]

NA CEARDANAN AGUS AISEAL BHALAAM
le Cailein T. MacCoinnich

“Nach i tha cumail ris — cha robh i riamh a’ coimhead cho math nuair a bha i aig Iain.” ’Sann mun bheathach-aiseal a reic Iain ris na ceàrdanan a bha Calum a’ bruidheann. Bha ’n treubh air ais san àite aig an àm àbhaisteach, ’nan cois, an treud chon, chloinne, each — agus aiseal Iain. A-rèir cholais cha do chaill i aithne na cuimhne air gach raoin-choirce, gàrradh-càil, agus sreang-anart a bh’air an àrainn; sheasadh i cha mhòr air a casan-deiridh mar an gobhar, ’s bheireadh i nuas far ròp na gàrradh gach bad aodaich air an laigheadh fiacail — clòimh, sìoda, cotan, mòisglin, bu chaingeis leatha. Shaoileadh tu nach d’fhàg i riamh an t-àite.

“Tha i sin, nighean an àrsair,” fhreagair Eòghainn, “’s tha i air an trotan mar thà. Dh’ith i dà phaidhear stocainn le Mòrag Sheòrais, crabhata le Seòrsa agus gùn-oidhche le Sìne fhèin.” Chrath e cheann, mar dhuine bha fo mhòr chùram mu chuid a choimhearsnaich, ged a bha fhios aig a luchd èisdeachd nach robh duine san àite dhèanadh barrachd spòrs air na mì-fhortanaich a chaidh a spùilleadh leis an aiseal.

“An cuala tu gun do sgrìob i leatha h-uile stoc càil a bha ’n gàrradh Mhurchaidh Bhig? Mhaoidh Anndra a’ lagh orra ma thig i steach air a’ bhàrr aige aon turas eile . . . . . bha i ’na culaidh-sheachainn aig Iain, ach tha ’n donas buileach oirre o chaidh i lùib nan ceàrdanan.” Thug Fionnlagh sùil air Iain, mar gu robh e mar fhiachan air an diùlnach sin rudeiginn a radha as leth na h-aiseil.

Bha iad ann an còmhlan àbhaisteach a gheibhiste mun cheàrdaich nuair a bhiodh an gobha ri caran oibreach — rud nach robh Calum còir a sàs ann ach cho ainneamh ’s a dheigheadh aige air. Bha ’n t-each a’ dol a fasan ’s cha robh fèill mhòr air crùidhean ann; dhèanadh na ceàrdanan an goibhneachd fhèin; bha an crann cumanta a’ meirgeadh ’s na feantagan air cùl a’ ghàrraidh gun fheum aig soc, coltair na bòrd-ùrach air làmh a’ ghobha — bha latha a’ ghobha, na ceàrdaich, an ùird ’s an innean a’ triall. Ach thigeadh an corra thuagh, thairsgear-mònadh, spaid, clobha na geata rathad Chaluim, ’s cha bhiodh air ach teine na ceàrdaich a chur thuige. O, dhèanadh Calum fìor obair ghrinn, ach ’sann air fhìor shocair fhèin, ’gu h-àraidh nuair a chruinnicheadh na goistidhean aige chon na ceàrdaich ’s a rachadh an seanachas air ghleus. Cha chuireadh gnothaich stàite na bàn-rìgh cabhag air aig àm dhan t-seòrsa sin. ’Se fear de na lathaichean sin a bh’ann. Bha Calum trang (ma d’fhaodar am facal a chleachdadh) a’ tàthadh bann air fear de na geataichean iaruinn aig Anndra Beag Allt-na-cloich. Bha Eòghainn ’na sheasamh ’s a ghualainn an tacsa ursainn doras na ceàrdaich, bha Iain ’na shuidhe air bocsa faisg air an teallach, buille san uair aige cumail a’ bhuilg a’ dol. Air seann

[TD 145]

bheingidh bhig fon uinneig bha Fionnlagh a’ gearradh tombaca far ròp den stuth làidir, dhubh a bhiodh e losgadh. ’S bha an aiseal a’ faighinn a dalladh.

Bha samhradh agus tathaich nan gillean-breaca air an àrainn daonnan ’na sgolb san fheòil do Iain bochd. Cha bu ruith ach leum le nàbaidhean, adhbhar spòrs a lorg co-cheangailte ri Iain ’s na ceàrdanan; eadar an aiseal a reic e riutha, an cuilean a cheannaich e uapa, a’ mhòine bhiodh iad a’ goid air, na eadhoin na h-annasan a bhiodh a bhean Anna a’ ceannach o na bana-cheardan, ’se saoghal bochd na daorsa bh’ann do Iain gus am faiceadh e an toit mu dheireadh os cionn a’ gheàrraidh a’ cur an cèill gu robh luchd-a-rothaid air ghluasad.

Thilg Fionnlagh smugaid a chridhe an teine air an teallach. Ars e fhèin. “Aon rud, tha na fiaclan aice mar a bha iad riamh; ’s chan urrainn nach robh i aois Mhetùsaleh, nuair a cheannaich thu fhèin i Iain. Chiad uair riamh a chunna mi na ceàrdanan air a mealladh mu aois beathach eich.” Rinn Calum snodha gàire. “Tha fhios aig a h-uile duine nach e each a th’ann an aiseal — ach aiseal ann na as, chan fhaca mise deud eile dha leithid an craos duine na ainmhidh. Tha rudeiginn mu bhial a’ chreutair ud nach eil idir nàdurra; cagnaidh i cnàmhan, gìogain, seann bhrògan, adhaircean chaorach, mar gum biodh iad cho bog ri ìm an t-samhraidh.”

“Bruidheann air deud, ciamar tha ’n dèideadh aig Anna o fhuair i leigheas-an-dèididh o Mharsaili Mhòr, Iain? Tha iad ag radha gu bheil an t-seann tè cho math ri dotair sa bith aig gnothaichean dhan t-seòrsa sin; dèideadh, leum-droma; màm; tinneas-a-rìgh, gulman, aiseid-chloinne.” Bha fhios aig Eòghainn glè mhath gu robh Iain den bheachd gu robh leughas an dèididh aig Anna air cùl a sheanachais aig càch sa’ bhaile.

“Nighean na bidsich” — bhiodh Iain Uairean a’ dìochuimhneachadh gu robh e ’na eildear san eaglais — “na robh mise air a bhith staigh, bha i air an an t-sitig fhaighinn, i fhèin ’s a giseagan mollaichte on Droch Fhear.” “Tha iad ag innse dhòmhsa gur e àirnean rodain ’s meuran-nan-cailleachan-marbha, bhios i cruinneachadh ris a’ rath-dorcha, an acainn a th’aice airson an dèididh. ’N e sin a thug i do Anna, Iain.” Bha gàire beag air aodann Chalum, ’s fhios aige cho fada ’s a bha Iain an aghaidh dad air an robh blas na buidseachd. Cha robh Iain doirbh a phiobrachadh, eildear ann no as.

“Nighean mhòr an t-sàtain, tha fhios aig a h-uile duine nach eil innte ach sgolb dhan Droch Fhear. Tha iad uile air a snìomh as stoc an Droch Spioraid. Seall fhèin a rud a rinn iad air each Mhurchaidh nuair a dhiùlt e reic riutha a’ bhòn-uiridh — ma bha ’n droch shùil riamh aig duine tha i aig - - - - - .” Cia bith cò dha na gillean-breaca aig an robh an droch shùil, cha d’fhuair Iain còir cothrom ainmeachadh. ’S faodaidh gu robh e cho math.

“Agus cò tha cur sin as leth nan daoine againne? Murchadh Beag?”

[TD 146]

Gun fhàth gun fhaireachadh, bha ceann is guaillean Phàra Dhuibh san uinneig fhosgailte os cionn Fhionnlaigh, uinnlean air sòla na h-uinneig, a phìob stubach ’na bhial, agus drèin searbh air aodann — aodann nach robh aoidheil nuair a b’fheàrr a bha e. Bha fasan grog aig na daoine bha iad ann, a bhith liùgadh a-nuas air duine, cho fàth fiata ris an t-sionnach. Aon mhionaid cha bhiodh duin’ aca air fàire, ’s am prioba na sùlach, bhiodh fear aca an teis meadhon na cuideachd mar gu sgeitheadh an talamh an àird e, colach ris na gaisgich a dh’fhàs as na fiaclan-dràgain aig Iàson.

Chaidh clos obann air pàrlamaid na ceàrdaich. Iain ’s e caran toilichte nach do chuir e crìoch air na bha e cur as leth nan ceàrdanan, ach aig an aon àm a’ faighneachd dha fhèin saoile dè chuala Pàra Dubh dhan an t-seanachas. Cha robh a ghoistidhean dad na bu shaoirsneile ’nan inntinn. ’Se aon rud a bh’ann a bhith ri spòrs is fealla-dhà mu na ceàrdanan nuair nach robh duin’ aca làthair, ach rud eile dhol a mhagadh orra an clàr an aodainn. Sheall iad uile air Iain, mar gum biodh a’ dùirigeadh uaithesan, mar am fear a bha bruidheann aig an àm, an còmhradh a stiùireadh air falbh o chuspair an seanachais. Faodaidh gun do thuig esan sin. Nach robh dol as aige on an t-suidheachadh a bha tagairt freagairt agus soilleireachadh.

“An tà, Phàdruig, cha robh mi ach ag radha gun do rinn Marsaili feum mòr a dh’Anna. Nach iongantach an sgil ’s a seann eòlas a tha aig cuid den a’ ghinealach aig Marsaili. Ceart gu leòr their na daoine tha aineolach - - - - - .” “Marsaili! Tigh na sad dhan a’ chaillich, i fhèin’s a cuid ghiseagan gun dòigh. Ach faodaidh a charaide gu bheil a leithid ann, ach ma tha, m’fhacalsa dhuit, chan ann a-measg nan daoin againne tha e. Co aig tha fhios nach eil clìchdean an donais a-measg nan daoine cràbhach agaibh san eaglais. Agus sin dìreach an dearbh rud a chuir a-nuas mi bhruidheann riut an-diugh, Iain. Dè mun bheathach aiseil ud a reic thu rinn an uiridh?” Thàinig e timcheall an oisinn ’s ghabh e steach dhan a’ cheàrdaich.

Thog Calum ’s a chompanaich an cluasan, cinnteach gu robh rudeigin annasach air chois; gu robh Iain, a dheòin na dh’aindeoin, sa’ chrois àbhaistich an lùib nan ceàrdanan. Dhìochuimhnich Calum gu robh am bann aig Anndra san teine ’s deiseil airson an ùird. Stad Iain a chumail a’ bhalg a’ dol. Chuir Fionnlagh lasadh ris a’ phìob, agus dh’fhàg Eòghainn an ursainn, ’s shuidh e air a’ bheingidh ri taobh Fhionnlaigh.

“An aiseal,” ars Iain, “bheil dad ceàrr oirre? Bha i cho fallain ris a’ bhreac nuair a cheannaich sibh i a’ bhòn-uiridh — chan ann an uiridh idir a Phàdraig — ’s a-rèir mar a tha mise cluinntinn, tha i cho math aig a biadh ’s a bha i riamh. Bheil thu radha rium gur e cus dhan fhochann aig Anndra Beag a dh’ith i?”

“Chan eil aig ach an fhìrinn, a Phàdraig; chan eil creutair air an àrainn seo a tha cho gionach rithe. Na cho sùnndach an corp ’s am bodhaig.

[TD 147]

Cha dìrich i àradh, ’s an còrr chan urrainn dhuit a radha, nuair tha i an tòir air dad a theid ’na brù — leathar, adhairc, luideagan, seann chraicinn chaorach, canabhas, ròpan agus aig an t-sealbh tha brath dè bharrachd. Tha stamag aig a’ bheathach a bhleitheas mar muilleann-ghràin. O thàinig plàigh a’ lòcust air Tìr na h-Eiphit, chan tàinig culaidh-sgrios dha leithid air an àite seo.” Ghnog Fionnlagh a cheann, mar gum biodh a’ cur amen ri cainnt Iain.

Sheas Pàra Dubh am meadhon an ùrlair, a làmhan ’na phòcaidean chon nan uinnlean, snàilean caol de cheò liath a’ toinneamh sa’ phìob aige agus suas mu chuinneanan, a churrac air siaradh air taobh a chinn, agus sheall e air a’ chuideachd. Bha e mar dhuine nach robh cinnteach ciamar a chuireadh e am briathran na bha, a-rèir cholais, ’na luchd air inntinn.

Thàinig e gu fàth a’ ghnothaich caran air fhiaradh, colach ris a’ bhoineid aige; ’s eadhoin aige sin bha ’n comas labhairt àbhaisteach dha dhìth. “Chan eil peutan san àite nach eil ris a’ chagnadh — gobhar, mart na caora; ’s cò-dhiù, cò chunnaic beathach leinne an gàrradh na ’n iomaire duin’ eile? Eh, ille?” Sgrog e bhoineid lachdann a-nuas air a mhalaidh, shrad e smugaid, ’s thug e sùil bhorb air a’ chuideachd.

Rudeigin aithiseach, thubhairt Fionnlagh, “Tha Mòrag Sheòrais ag radha gu fac ise an aiseal agaibh a’ leum a’ ghàrraidh aca agus stiomagan de dhreathars a màthar an crochadh ri craos, dìreach mar a bha sgiathan nan cearcan amh ’na stiallan mu fhiaclan piuth’r Iain Bhàin.” Rinn e gàire, feuch an toireadh e taiseachadh beag air a’ cheàrd. Ach ’s esan nach ligeadh a leas; bha Pàra Dubh cho dùr, amh, neo-aoidheil ri stallaidhean gruamach Màs-a-Chnuic.

“Mòrag Sheòrais! Bial nam briag. ’S i cho dall ’s nach aithnich i beathach eich o chearc-ghur aig ìochdar a’ ghàrraidh. Ach chan e sin idir a bha uaim, nuair a bhruidhinn mi air an aiseal, ac - - - - ach - - - - .”

Airson a chiad uair ’nam beatha, chunnaic na goistidhean ceàrd agus a chothrom labhairt air a thrèigsinn. Bha Pàdraig an imcheist chruaidh an dòigh air choreigin ’s gun briathran aige chuireadh àmhghair is trioblaid inntinn ann an cainnt.

Rinn e oidhirp eile, nuair nach robh colas gu robh cuideachadh na còmhnadh a’ dol a thighinn o dhuine do chàch, ’s gach aon aca san dorchadas a thaobh na bha cur dragh air Pàra Dubh. “An do mhothaich thu riamh, Iain, dad - - - - - dad - - - - dad - - - - uill, dad mì-nàdurra mun aiseal? Sin, mun do reic thu ruinne i. Tha mi ciallachadh, - - - - - an robh i - - - - - cha chual thu i - - - - - cha d’fhairich thu riamh i - - - - - ?” Shìolaidh a ghuth air falbh. Theirig cainnt air. Bha e soilleir nach b’e treòir, càil, na fiaclan na h-aiseal a bha cur dragh air.

Thachais Iain a cheann, mar dhuine nach robh cinnteach cò b’iomchuidhe dha freagairt a thoirt dhan cheàrd na bhial a chumail dùinte. Ach bha e cuideachd cinnteach nach tigeadh Pàdraig gu smior na

[TD 148]

cùise gun chuideachadh. “Dè tha thu ciallachadh, a dhuine? Cha do mhothaich mise dad annasach mun bheathach, mar gun canadh tu, ach cho ealamh ’s a bha chas-deiridh aice air a’ bhreab. ’S na fiaclan aice — cha chanadh tu chaoidh gu robh am beathach sia blianna. Na can rium gu bheil sibhse lorg gaiseadh innte.”

Chaog Pàra Dubh a shùilean, ’s sheall e air Iain, mar nach robh e uile gu lèir cinnteach ciamar a ghabhadh e ri chainnt. Thug e phìob as a bheul. “Sia blianna! Cò air a bheil thu magadh, ille? Dh’aithnicheadh na daoine againne aois eich na aiseil mun tug do mhàthair am badan dhiot. Tha an creutair dusan na còrr, ma tha i latha. Ach chan e a h-aois, na fiaclan, a casan na h-earball, a tha cur dragh oirnn ach a teanga. Cha do mhothaich thu riamh dad mi-ghnàthaichte - - - - - ?” A-rithisd thainig stad ’na chainnt.

Rinn Calum lasgan mòr gàire. “Co air a bheil sibh a bruidheann? Aiseal Iain na aiseal Bhalàam? Tha fhios nach eil aiseal Iain gur cronachadh airson ur peacaidhean, a Phàdraig, eadhoin ged ’sann aig eildear a bha i?” Cha dealaich fasan is gnàthas na h-argamaid ris a’ cheard am feasd, cia bith dè cho cabhagach ’s a tha cheann-gnothaich. “Peacaidhean, a bhalaich? Bheil thu ’n dùil gu bheil sinne nas miosa na daoin’ eile? Nam b’e sin a bhiodh ann, ’s fhada o bha i air tòiseachadh a’ cronachadh muinntir an àite seo fhèin. Ach ’si an fhìrinn a th’agad; tha nighean an dòlais air teannadh ri bruidheann.”

Thainig e mach mu dheireadh, doirbh ’s gu robh e le Pàdraig aideachadh. Tha an ceàrd cho làn dha na giseagan ’s a tha an t-ugh dhan bhiadh, ach chan ann tric a ghabhas e ris. Thuig na fir, gu robh chùis air a dhol seachad air ìre spòrs na fealla-dhà; nach ann a’ tarraing an coise idir a bha Pàra Dubh. Chuir Eòghainn facal a-steach. “O tha leithid ann, mas fhìor gach sgeul: Nach eil an Fhìrinn fhèin ag aithris dhuinn, mar a thubhairt Calum, gun do bhruidhinn an aiseal bhalbh ris an fhàidh. Trobhad seo, a Phàdraig, an ann am Beurla na an Gàidhlig a bhios i seanachas?”

A-rithisd cha robh an ceàrd cinnteach an ann am fìor na fanoid a bha Eòghainn. Duine air leth tha sa’ cheàrd; aon uair cho gleusda ris an droch-fhear, an ath uair cho beag ceilg ri leanabh na cìche.

“Am Beurla. ’Sann o Bheileag Ruadh a thog i Bheurla — na on Donas fhèin.” “Beileag Ruadh?” ’Se Fionnlagh a chuir a’ cheisd, ach bha i air bilean chàich cuideachd. Cha chuala duine aca an t-ainm riamh a-measg an treubh o theann iad a’ tighinn dhan àite ’n toiseach.

Chrath Pàdraig a cheann. “Oinnseach, ged ’sann le mo phiuthar fhèin a tha i. Sgiathalag gun dòigh. Phòs i burraidh de Ghall ’s chaidh i gu deas còmhla ris o chionn dusan blianna. Theich am bleigeard oirre sìos a’ Sasainn.”

“Dìreach sin, ’ille,” arsa Calum. Cha robh e deònach a dhol ro dhomhainn ann an eachdraidh-teaghlaich nan ceàrdanan; chunnaic e còrr is aon shabaid a’ tighinn as ceisdean sloinnidh is dàimh. “’S a bheil am beathach a’ còmhradh ri duine sa bith eile ach Beileag Ruadh; tha mi

[TD 149]

ciallachadh, an tubhairt i guth riut fhèin riamh a Phàdraig?”

“Cha tubhairt, ’s tha mi ’n dòchas nach can. Ach chuala h-uile duine againn i bruidheann ri Beileag, ’s b’e sin an còmhradh. Chan eil mac màthar sa’ chàmp nach eil i sgainnealachadh.” Sheall e air Iain le sùil gheur an fhir-gnothaich. “An e sin a seòrsa còmhraidh bu chòir a bhith aig aiseal eildeir? Dè mu dheidhinn, ’ille?” Bha e soilleir dhan a’ chuideachd gu robh e dùirigeadh air Iain rudeigin a dhèanamh mun chùis.

Ach chan e Iain a bhruidhinn ach Eòghainn. “Eil fhios agad gu bheil e tighinn ’nam chuimhne gu robh Ceit Mhòr na Buaileadh a’ cumail a-mach gu robh cat aice bhiodh a’ seanachas rithe — ach cha chuala duine eile riamh smid aige ach i fhèin. Dh’fhaodadh e bhith fìor gu leòr. ’S dè mun mhaighstir-sgoile bha shuas an Gleann na Tuirc. Nach biodh na caoirich a’ bruidheann ris?” Rinn Calum snothadh. “Leisgeul a bh’aig a’ bhalgaire son faighinn air falbh as an àite. Bha e cho aonaranach ’s gu robh e cumail a-mach nach robh duine aige ris am bruidhneadh e an dèidh na sgoile ach na caoirich. Cha do chuir Bòrd an Fhoghluim diù ann, gus an do theann e ’g radha riutha gu robh na caoirich mu dheireadh ga fhreagairt air ais. Fhuair iad àite eile dha gun dàil.”

Cha robh Fionnlagh gu bhith air dheireadh idir. “’S dè mun mhuncaidh. Tha na sgoileirean mòra ’g radha gum bruidhneadh e cho math ris an ath duine, nan togradh e fhèin. Nach eil dad gha bhacadh ach eagal gun toirisde air obair a dhèanamh. O tha na h-ainmhidhean nas gleusda na shaoileas duine.”

Ach bha foighidinn a’ cheàrd a’ ruith a-mach. “Taigh mòr na sad dhan a’ mhuncaidh ’s dha na caoirich. ’S i cheisd, dè tha thusa dol a dhèanamh mun bheathach aiseil a reic thu ruinne, laochain. Càite bheil do chogais mar eildear eaglais?”

“Chan fhaic mise dad a b’iomchuidhe na ’m ministeir a thoirt thuice na Seòras Mòr am pòilis. Cha robh dad dha leithid innte nuair a reic mise i, ’s ma tha dad ceàrr oirre nis, tha sin eadar sìbhse agus Beileag Ruadh.”

Thug Iain sùil air a ghoistidhean feuch a robh tacsa na cuideachadh a’ tighinn ’na rathad as a’ cheàrna seo. Dhèanadh iad spòrs air tric gu leòr, ach bha fhios aige nuair thigeadh i gu h-aon ’s gu dhà, gu seasadh iad air a chùl.

“Tha mise ’g aontachadh le Iain. Cha chuala duine againne facal riamh as beul a’ chreutair, ged a bha ’n donas innte an iomadh dòigh eile. Ainmhidh foighidneach — cha do fhreagair i riamh le guth mòr na droch fhacal, ged is iomadh spèireadh agus breab a shradadh ’na rathad san àite seo.” Ghnog Calum a cheann, mar neach a bh’air co-dhùnadh cudthromach a ruigheachd. “Rud eile,” arsa Fionnlagh, “chòrdadh e rium fhèin gu h-anabarrach an aiseal a chluinntinn a’ bruidheann; chan e chuile duine ’s urrainn a radha gun cual e aiseal a’ seanachas — math na olc a còmhradh. Chan ann a’ cur teagamh ’na do chainnt a tha mi idir,

[TD 150]

a Phàdraig, ach saoil a faodamaid cuairt a ghabhail suas chon a’ gheàrraidh nuair a bhios Beileag a’ bruidheann ris a’ bheathach? Dè mu dheidhinn, ’illean?” Thug e sùil air càch.

Mun do fhreagair duin’ aca e, bhrist Pàra Dubh a-steach. “Taghta. Mar as motha tha dh’fhianaisean ann, ’se ’s fheàrr. Ach m’fhacalsa dhuit Iain, cho luath ’s a dhearbhas sibh gur i an fhìrinn a th’agam, bidh bhuat coimhead ris a’ bheathach. Chan eil a leithid gu bhith air àrainn a’ chàmp againne idir — chan eil agad fhèin ’s aig Iòseph Mòr ach cùisean a rèiteach a thaobh na phàigh sinne air a’ bheathach.”

“Ach ciamar gheibh sinn brath cuin a bhios i fhèin agus Beileag a’ conaltradh — chan eil feum sa bith latha samhraidh a chaitheamh shuas a sin feuch cuin a thig e ’n ceann aiseal tòiseachadh a’ bruidheann?” Calum a chuir a’ cheisd.

“O, chan eil dragh a sin.” Thug Pàdraig sùil bheachdail air a’ ghrèin. “An uair a thìde na dhà eile, bidh na boireannaich air ais sa’ chàmp, ’s an dèidh na dìnneireach bidh Beileag daonnan a’ dol a bhiathadh an aiseil leis na bhios a chòrr a rùsgan ’s a sgudal. Ma thogras sibh tighinn a-nuas, chluinn sibh còmhradh gu leòr — sin cho fad ’s nach eil cùram oirbh dè dh’fhaodas am beathach a radha mu dhuin’ agaibh fhèin. Tha i cearta coma dè their i.”

“Ceart gu leòr, a Phàdraig. Bidh sinne shuas air a’ gheàrraidh aon uair ’s gun cuir mi crìoch air a’ gheata seo — cha toir e fada uam.” Thug Calum sùil air a’ ghrìosaich a bh’air a dhol bàn, ’s gun e aon chuid cinnteach cuin a bhiodh e deas, na idir a robh e bruidheann airson chàich.

Gun fhacal eile, thionndaidh Pàra Dubh air a shàil, theann e ri feadaireachd mar nach biodh cùram fon ghrèin air, ’s chuir e aghaidh air Geàrraidh nan Ceàrdanan.

Airson greiseag bha na fir sa’ cheàrdaich bog balbh, gach fear aca ma dh’fhaoidte, ’s amharas aige gum biodh dad a chanadh e na chula-bhùirt aig càch. Mu dheireadh thubhairt Iain, ’s faireachadh aige gur ann airsan a bha e mar fhiachaibh rudeigin a radha, “Dè tha sibh fhèin a’ smaoineachadh dhan a siud? Ma bha na creutairean a’ bruidheann uair dha robh saoghal, chan eil iad ris a sin an-diugh. Saoil a robh ann ach cleas airson an aiseal fhaighinn far a làmhan — tha na gillean-breaca suas ris gach clìchd a tha san droch-spiorad fhèin.”

Chrath Calum a cheann. “Chan eil mi smaoineachadh gur ann a’ toirt ar car asainn a bha e idir. Chan e seòrsa eirmseachd a th’ann a tha nàdurra dha na ceàrdanan; geòiread cainnte, sgeigireachd, ’s beumadh — tha iad làn dheth, ach chan eil iad idir togarrach a bhith bruidheann air dad mì-nàdurra. Tha iad fhèin a’ creidsinn cus sa’ ghiseachd.”

“Cò-dhiù, chan fhada gu uair fhios. Tha mise dol a thoirt ceum sìos chon an taighe dh’innse dhan bhean gum bheil mi toirt cuairt a-mach gualainn a’ chleite feuch an do leum na h-òisgean an gàrradh-crìche

[TD 151]

rithist.” Dh’èirich Fionnlagh far na beinge, bhuail e luatha as a phìob ri sròn an innein, agus ghabh e sìos a rathad ’s a làmhan ’na phòcaidean. Cha robh leithid a rud is cabhag a leantainn nàdur duine dhan a’ cheathrar a bha sa’ cheàrdaich a’ lath ud. Air fhìor shocair fhèin chuir Calum an teine gu dol a-rithisd ’s theann e sèideadh a’ bhuilg. Sheall Eòghainn air an uaireadair aige, ’s thionndaidh e ri Iain. “Dè mu dhol sìos chon an taighe còmhla rium Iain, ’s cupan tì a dhèanamh; tha bhean thall an taigh a màthar, ’s bithidh gu oidhche. Bidh sinn air ais mum bi thu ullamh dhan gheata Chaluim.”

Dh’fhalbh an dithis aca. Chitheadh Calum iad a’ gabhail a’ cheum ghoirid tarsainn na pàirce, na làmhan cho math ris na casan a’ dol, ’s iad, a-rèir cholais ri dian chòmhradh. Bha amharas math aig a’ ghobha dè an seanachas a bha dol, ’s bha fiamha bheag ghàire air aodann. Thug e an t-iarunn dearg as an teine, shrad e smugaid air a bhois agus thog e an t-òrd. An ciùin an fheasgair bha fuaim nam buillean a’ ruigheachd fìor cheann shìos a’ bhaile. Bha Pàra Dubh ga feitheamh nuair a ràinig iad an càmp. Agus còmhla ris, Sorcha Bheag agus Tòmas. Bha ’n càmp làn dhan iolathruis àbhaisteach; sitrich each, sgal chon, iorghaill chloinne, ’s an dràsda ’s a-rithisd spèireadh sgoinneil, nuair a chuireadh clann na ainmhidh fear na tè far an dòigheach. “Trobhadaibh a-nall a seo.” Chuir Pàdraig fàilte orra am briathran goirid, cruaidh a’ cheàird, mar gum biodh maor lagha siutadh ciontach a-steach a bhocsa na mionnan an tagh-cùrtachd. ’Se faireachadh a bh’aca gu robh e fo amharas nach robh iad a’ creidsinn dùrd dha na thubhairt e.

Lean iad e troimhn chàmp, Tòmas agus Sorcha air an sàil mar gum bu luchd-fianais a bha Pàra Dubh air a ghairm gu bhith cumail suas a cheann-san dhan mhaide. Bha sreath bheag chraobhan taobh an iar a’ chàmp, ’s air cùl nan craobh, lianag bheag ghorm air a robh dà ghobhar ’s trì eich ag ionaltradh — maille ri aiseal Iain. ’Na suidhe air gropan feòir teann air na craobhan bha nighean — na co-dhiù boireannach òg — ’s i cumail bucaid ris an aiseal, ’s aig an aon àm a’ seanchas gu trang. Bha iad dlùth gu leòr oirre son fàth a’ chòmhraidh a thogail. Ach mhothaich Calum am prioba na sùla nach ann am Beurla idir a bha seanchas, ach an Gàidhlig chruaidh Ghàidhealach.

“Nach tubhairt thusa ruinn nach robh aig an aiseil ach Beurla?” Bhruidhinn Eòghainn fo anail, ach thug e sùil ghruamach an amharais air Pàra Dubh. Lorg Eòghainn a mhearachd an còmhradh Phàdruig cho luath ri Calum. Thachais Pàdraig a cheann. “An tà,” ars e fhèin, “Seo a’ chiad uair a chuala sinne Beileag a’ cleachdadh Gàidhlig rithe; ach socair ’ille, cha tubhairt am beathach fhèin guth fhathast.” Bha monmhor cainnte a’ dol eadar Tòmas agus Sorcha, ach ’sann ’nan cànan neònach fhèin; co-dhiù, bha iad uile bruidheann fon anail eagal gun cluinneadh Beileag na ’n aiseal iad.

Rud nach ligeadh iad a leas. Bha iad sin beò-ghlacte len gnothaichean fhèin. “An e ’n fhìrinn tha ann gun tug Iain a’ Cheisdeir an car as Pàra

[TD 152]

Dubh ’s a Iòseph, a latha cheannaich iad thu, m’eudail?” Thachais i an aiseal air cùl nan cluasan ’s thog am beathach a ceann as a’ bhucaid ’s reup de chnàmhan sgadain ’s rùsgan buntàta ri smuig. Rinn i sitir beag — na co-dhiù am fuaim a ni aiseal an àite sitir. ’S an sin. “An dul fhìrinn. Chan eil an Iain ach a’ meirleach gu chùl. An cual thu mar a ghoid e an teadhaire ùr iarainn far cruit Dhonnchaidh a’ Chìobair? O, tha fhios aig a h-uile duin’ air.”

“Nighean mhòr na galladh - - - - cha do chrom mise riamh air cuid duin’ eile - - - - leig thusa mise chon nan asnaichean aice - - - - ,” rinn Iain gu bhith null chon an aiseil, ach rug Pàra Dubh air a ghàirdean le grèim a bha mar glamaradh gobha.

“Gabh air do shocair e, ’ille. Chan eil dad a siud taca ris na bhios sinne ’g èisdeachd ris uaipe. I fhèin ’s trusdar de theadhaire meirgeach — nan cluinneadh tu na bhios i ’g radha mu mo sheanmhair nuair a bhiodh i dol a Ghallaibh chon an iasgaich. Tha droch bhial drabasda aig a’ chreutair.” “’S dè bha bean Chalum a’ Ghobha dèanamh an oidhche ghabh e fhèin an daorach mhòr aig banais nighean a’ ghrèidheir — nach eil iad ag radha nach tàinig i dhachaigh idir an oidhch’ ud?” Bha Beileag a-nis a’ tachais an aiseil fon smig, rud a bha còrdadh anabarrach ris a’ bhrùid. ’Sann a chanadh tu gu robh drèin gàire air a h-aodann, na bilean air an truiseadh air ais, ’s an deud ainmeil ris, cha mhòr gu dà chluais. Rinn i sitir eile, ’s cha mhòr nach canadh a’ chuideachd a bha farchluais gur e lasgan gàire bh’ann.

“Bean Chaluim! Nach e sin an oidhche chaidil i shìos ann a sobhal Dhòmhnaill a’ Mhuilleir. Tha iad ag radha gu bheil Gilleasbaig beag cho colach ri muinntir a’ Mhuilleir - - - - - - - - .” Stad i ’s thionndaidh i ceann an taobh a bha ’n còmhlan a’ falach sna craobhan, mar gum biodh i air an spèireadh aig Calum a chluinntinn. Ach cha robh duine ri fhaicinn, ’s chrom i ceann dhan bhucaid a-rithisd. ’Sann air èiginn a bha dol aig Pàdraig Calum a chumail gun leum a-null ’s a dhol am bad na brùide bha ga sgainnealachadh.

Ach bha gàire, na rudeigin cho faisg air gàire ’s a ghabhadh a bhith, air aodann Phàdraig. “Tha mi ’n dòchas gu bheil sibh ga mo chreidsinn a-nis, ’illean. Ach a dh’innse na fìrinn, cha robh dad a dh’fhios agam gu robh i cho fileanta sa’ Ghàidhlig cuideachd — tha cainnt aice sa’ Bheurla tha cunnartach fhèin.”

Bha seanchas air chois a-rithisd eadar Beileag ’s a goistidh, ’s an aiseal a-nis air crìoch a chur air a sgudal a bha sa’ bhucaid. “’Do chòrd siud riut?” Rinn an aiseal brùchd. Chuir i cruib air a druim ’s thog i h-earball. “Glan fhèin,” ars ise, “b’e am biadh e ’s chan e na grilleagan uaine ’s am bracsaidh air a bheil Eòghainn a’ Bhàigh ’s Fionnlagh Bàn a’ togail an teaghlaich. Nach eagalach an rud an deoch — ’se na pàisdean neochiontach daonnan a tha creanadh air. Adhbhar na nàire, Bheileag.”

“Agus saoil cò bha goid na mònadh aig Iain far mullach a’ gheàrraidh

[TD 153]

an uiridh — nach robh thu fhèin ’s each Sheumais shuas a sin air teadhaire dhà na trì oidhcheannan.” Thug Beileag curran mòr as pòcaid a h-aparan, ’s chum i e fo shròn na h-aiseil, mar gum biodh ga brèagadh gu tuilleadh còmhraidh. Thug an aiseal grèim as gu grinn ’s chaiginn i air mun do fhreagair i. “Cha leig thu leas a dhol fada a lorg nam meirleach sin. ’S tric a tha thu fhèin a’ garadh do - - - - - .” Cia bith dè bha Beileag a’ garadh os cionn fàdan-mònadh Iain, cha d’fhuair iad sin a-mach. Mun ’d fhuair a’ bhrùid cothrom duine na eile ainmeachadh, gheàrr Pàra Dubh fead, chaidh cù seang glas seachad orra mar shaighead a bogha, chuir an aiseal a h-earball ’s a casan deiridh dha na speuran, ’s bha i mach tarsainn na lianaig mar gum biodh an droch-fhear air a sàilean; agus cinnteach gu leòr cha robh an cù glas, na robh dath eile air, uabhasach aocolach ri aon dha na cruthan a bhios an t-Arsair a’ gabhail air aig uairean. 

Thilg Beileag spitheag as dèidh a’ chion, gheàrr i fhèin fead — ach gun stàth — ’s nuair a chunnaic i nach robh tuar air an aiseal tilleadh, chuir i an còrr dhan churran air ais ’na pòcaid, thog i bhucaid, ’s rinn i air ais dhan chàmp. Bha seanchas feasgair seachad a-rèir cholais. Lean Pàra Dubh ’s a chuideachd a bha còmhla ris i.

Air beulaibh na teant aig Iòseph Mòr, bha fir a’ chàmpa cruinn, mar gum biodh a’ feitheamh Phàdraig. Bha faireachadh aig Iain gu robh cùirt an t-seisein cruinn, deas airson breith a thoirt, ’s ’na inntinn bha e cho anfhoiseil ’s a bha e an oidhche a thàinig e bhruidheann riutha mu ghoid na mònaidh. Chaidh Iòseph gu cridhe na cùise gun dàil.

“Seadh a-nis a Phàdraig. Tha mi ’n dòchas gu bheil iad uile dearbhta as gu bheil an donas san aiseil.” Bha shùilean dubh, biorach, air Iain gu h-àraidh. “Agus dè tha thu dol a dhèanamh mun bhrùid; tha fhios aig sealbh nach eil dùil agad, eildear eaglais thu ann, gun cùm sinne an creutar sin sa’ chàmp.” O, thuig Iain ceart gu leòr dè bha fainear dha: cha robh feum san aiseal dhoibh tuilleadh, ’s chuir a’ freasdal ’na rathad cothrom math faighinn caoidhteas i ’s an cuid airgid fhaighinn air ais. Ach cha robh e deònach strìochdadh gun oidhirp a dhèanamh a chuid fhèin a ghleidheadh.

“Chan urrainn mise radha ach na thubhairt mi ri Pàdraig a cheana; nach robh dad dhan t-seòrsa innte nuair a reic mise i. Ma thog i an droch rud, ’sann o fhuair sìbhse i.” Sheall e air a chompanaich airson cùl-taic.

“Tha e ceart — theid gach anam san àite seo air a mionnan nach cual iad smid cainnte as a gob fhad a bha i aig Iain. Tha mi ’n dùil nach eil air ach am pòilis fhaighinn gun dàil ’s an creutair a chur an grèim. Cha dèan i ach cliù is teisteanas gach fear is tè air an àrainn a mhilleadh ma dh’fhàgar ma sgaoil i. An cual thu fhèin an sgainneal a bh’aice - - - .” Chrath Eòghainn a cheann, mar nach b’urrainn e an còrr a chur am briathran.

“Cha tig Pòilis a seo idir, ’ille; chan eil cleachdadh sa bith againne

[TD 154]

bhith cur fios air a lagh. Chan eil mi faicinn nach fhaod sinn a’ chùis seo a chur an dara taobh eadrainn fhèin — còig notaichean air ais Iain ’s faodaidh tu am beathach a thoirt leat a-mach as a seo?” Bha Iòseph deiseil gu teannadh air barganachadh, ged a chaitheadh e feasgar a’ tighinn gu còrdadh.

Aon rud a chuir Iain roimhe agus ’se sin, airgead ann no as, nach robh am beathach coirbte dol a thighinn air ais thuige-san.

Ach ’se Calum a thug an gnothaich gu ceann. O leag e shùilean air Beileig ’s air an aiseil, bha smuain, na cuimhne neulach, a’ cuachail air cùl inntinn. Chuir e roimhe amharas a chur chon an dearbhaidh.

“Can ri Beileag tighinn a-nall a seo mionaid. Tha mi deònach ceisd na dhà a chur oirre.” Bha na boireannaich ’s a’ chlann a’ cumail air falbh o chomhairle na fear, ach chitheadh Calum aodann Beileig a’ fàireachas a-mach air doras teanta nach robh cho fada uapa ’s nach cluinneadh i dè bha dol. Smèid e oirre, ’s aig an aon àm thug Iòseph mothar as; “Trobhad a seo, a Bheileag.” Thainig i nall caran athaiseach, sùil ghleusda air muinntir a’ bhaile, ’s aig an aon àm a’ feuchainn a dhèanamh a-mach carson a chuireadh brath oirre. Chan eil e ’na chleachdadh aig na daoine aca bhith cur an comhairle ris na boireannaich — eadhoin an fheadhainn aig a bheil tàlant bruidhean ris na h-ainmhidhean. Sheas i ri taobh Iòseph. Sheall Calum oirre san dà shùil. “Nach annasach an t-eòlas a th’aig an aiseal air gnothaichean pearsanta muinntir an àite seo. Cò shaoileadh gu robh i cho mothachail na cho beachdail? Cuin a lorg thu gu robh coimeas labhairt aice, Bheileag?”

Sheall i air agus phriob e shùil rithe. Thuig i gu robh an cleas aice mach. Ach cha bhiodh i dhan treubh mar a feuchadh i chur as a bheachd. Rinn i lasgan gàire. “Nach eil fhios gu bheil a h-uile ainmhidh a’ mothachadh dè tha daoine dèanamh ’s a’ cumail cuimhn’ air — chan eil ann dìreach ach nach eil iad airson a bhith bruidheann air. Ris a h-uile duine co-dhiù. Ach ma thig iad an còmhradh duine glic, tuigseach, ni iad uile seanachas gu leòr. Trobhad a seo Fraochan.” Thàinig an cù mòr dubh aig Somhairle far an robh i. “Cè do spòg, a chuilein.” Shuidh e air bun earbaill ’s thog e spòg dhi. Chuir i làmh fo smig a’ choin. “Cò an cù-chaorach as fheàrr san àite?” Rinn Fraochan casad beag neònach. “Tha ghala bhreac aig a’ gheamair,” ars esan, “ach chan eil i cho math riumsa idir air na coinneanaich.”

Bha na deòir a’ ruith o shùilean Chaluim ’s e ’na lùban leis a’ ghàireachdaich; ach cha do bhrist a’ solas air càch fhathast. Bha iad uile ’na seasamh ’s am beul fosgailte, mar dhaoine nach robh comasach a sùilean na ’n cluasan a chreidsinn.

“Dìreach mar a bha mi ’n amharas,” arsa Calum, “tha thu glan fhèin aig a’ chleas a Bheileag. Càite an do dh’ ionnsaich thu cleas a ghuth-fuadain?”

“Shios a Sasainn nuair a bha mi fhèin agus Mìcheil a’ ruith na fèill ’s

[TD 155]

na faidhir. Bha muncaidh agus dà chù againn a bha bruidheann.”

Dh’amais Pàra Dubh breab air Fraochan, ach le ealan a’ chleachdaidh, sheachainn an cù a’ bhròg-thacaideach ’s thug e chasan leis gun spèireadh na droch-fhacal as a bheul. Cha robh Pàdraig, eadhoin fhathast, a’ tuigsinn a’ ghnothaich. Ach bha tuainealachadh na tuigse a’ bristeadh a-steach air Iòseph Mòr.

“Tha thu ciallachadh gun toir thu air do ghuth tighinn as àite sa bith a thogras tu — mar gum biodh na beathaichean fhèin ga do fhreagairt?”

Sheall e air Beileag, mar gum biodh e feuchainn ri inntinn a dhèanamh suas mu rudeigin. “Tha fhios aig an t-sealbh nach do rinn thu mòran airson do bheòshlaint a chosnadh o thill thu seo, ach ’se tàlant tha sin nach eil aig a h-uile duine. Co aig tha fhios nach dèanamaid - - - - - .” Stad e agus sùil ghleusda aige air Iain, feuch an robh an diùlnach sin a’ leughadh smuaint dhìomhair a chridhe.

Ach ma bha Iain bochd neochiontach air clìchdean cruaidhe an t-saoghail, cha robh Calum. “Tha thu ceart Iòseph. Tha airgead ann. Nam bithinn fhèin an àite Iain, cheannaichinn air ais an aiseal — agus Beileag còmhla rithe.”

Mean air mhean thàinig e dhachaigh thuca uile dè bha Calum a’ ciallachadh — agus dè bh’air cùl inntinn Iòseph Mhòir. Chan e h-uile càmp cheàrdanan a b’urrainn bòsd a dhèanamh as gu robh sprèidh aca nach robh leithid eile air uachdar na talmhainn. An aiseal, Fraochan, na gobhair a’ còmhradh ri Beileig, ’s daoine cruinneachadh as gach àite ’s a’ pàigheadh airson an t-iongnadh seo fhaicinn. O, mar thubhairt Calum, bha airgead ann ceart gu leòr.

“Dè mu dheidhinn, ’ille? Pàighidh Iain air ais dhuibh na thug sibh air an aiseal, ’s thig Beileag a dh’fhuireach còmhla ris fhèin ’s ri Anna; tha mi tuigsinn nach eil i ach ’na h-uallach dhuibh, ’s nach eil an càmp a’ còrdadh rithe co-dhiù. Dè do bheachd fhèin a Bheileag?” Cha b’urrainn Calum an cothrom a leigeil seachad Iain agus na ceàrdanan a chur an ugannan a chèile. Thàinig colas na stoirme air aodann Iòseph.

“’S a mhic an àrsair, dè an turas a th’agadsa ris a’ ghnothaich. Cheannaich sinne am beathach. An donas innte na aisde ’sann leinne tha i. Bheil thu leagta gu leòr leis a sin, Iain?”

Thug Iain sùil air fhiaradh air Beileig. Ard, cuimir, dreachmhor, bha cus den bhuaireadh an cruth ’s an dealbh a bodhaig airson saorsa inntinn duine eadhoin eildear stòlda mar a bha esan ann. Cha bhiodh innte fhèin ’s an Anna ach daorsa spioraid fo na h-aon chabair. Bha aon tè fhèin dona gu leòr.

“Glè mhath ma thà, Iòseph. Na biodh an còrr mu dheidhinn. Ach aon rud bu mhath leam iarraidh ort. Sin, gun cùm na beathaichean agaibh am beul dùinte fhad ’s a bhios sibh air an àrainn seo. Cha dèan e chùis a bhith sgainnealachadh dhaoine — tha mi dìreach air mo nàrachadh mar a bha am beathach sin a’ bruidheann air rudan a dh’fhaodadh daoine

[TD 156]

mhaslachadh. Tha fhios againn a-nis gur i Beileag a bha cur na cainnte ’na bial — ach an creid a h-uile duine sin?”

Ghnog Iòseph a cheann. “Ceart gu leòr.” Thug e sùil bhras air Beileig “’S a nighean na sad, cluinneamsa an còrr de dhroch-sheanachas na drabasdachd a beul ainmhidh sa’ chàmp seo, ’s bristidh mi h-uile cnàimh a tha ’na do chlosaich.”

Thill na fir dhachaigh. Bha fhios aca gun cumadh Iòseph fhacal. Ach as Beileag cha robh iad cho cinnteach. Chan e Iain ’na aonar a bha toilichte nuair a chuir an toit àbhaisteach, a bha os cionn a’ gheàrraidh air latha losgaidh nam piollagan, an cèill gu robh an càmp air thuar gluasad.

[TD 161]

COMANN NAN SGOILTEAN GAIDHLIG
le Ruairidh MacLeòid

A’ Bheàrn a Lìon Iad

Bidh 1872 air a chomharrachadh a-mach mar bhlianna shònraichte ann an eachdraidh an fhoghluim ann an Alba, oir air a’ bhlianna sin thàinig Achd Pàrlamaid am follais a bha a’ stèidheachadh sgoiltean anns gach sgìre air feadh na dùthcha. Ach a thaobh teagasg na Gàidhlige, cha robh ann an 1872 ach blianna dhorcha mhì-ghealltanach. Chan eil iomradh air a’ Ghàidhlig ann an Achd an Fhoghluim, agus bha a’ bhuil. Thàinig maighstirean-sgoile gu iomadach ceàrn den Ghàidhealtachd aig nach robh facal Gàidhlig ’nan ceann, agus chaidh cainnt agus cleachdaidhean nan Gall a sparradh air òigridh a’ chinn-a-tuath. Bha aig na Gàidheil ri corra chath a chur mus d’fhuair a’ Ghàidhlig inbhe dhligheach ann an sgoiltean na Gàidhealtachd, agus faodar a ràdh nach tàinig an cogadh gu ceann fhathast.

Ma tha sinn a’ lorg blianna a tha ’na cloich-mhìle ann an eachdraidh an fhoghluim air a’ Ghàidhealtachd, bhiodh e mòran na bu bhuannachdaile dhuinn a dhol air ais gu 1811, a’ bhlianna a chuireadh air bhonn Comann nan Sgoiltean Gàidhlig ann an Dùn Eideann.

Air an deicheamh latha den Dùbhlachd, 1810, fhuair grunn dhaoine ann am baile Dhùn Eideann an litir a leanas: “Tha àireamh dhaoin’ uaisle a’ cur romhpa coinneachadh a-màireach ann an Taigh-cofaidh an <eng>Royal Exchange<gai>, airson còmhradh mu chor na Gàidhealtachd, agus cho dho-sheachainte feumail agus a tha e oidhirpean àraidh a dhèanamh airson an sluagh a theagasg anns a’ Ghàidhlig.” Chumadh a’ choinneamh, agus chaidh Comann nan Sgoiltean Gàidhlig a shuidheachadh an latha sin fhèin.

Bhiodh e nàdurra gu leòr a bhith a’ smaoineachadh gum b’e Gàidheil a bha a’ fuireach sa’ bhaile mhòr a ghabh an ceum adhartach seo gu bhith a’ leasachadh suidheachadh an co-luchd-dùthcha. Ach ma bheir sinn sùil air an fheadhainn a ghluais an gnothach, chì sinn gu robh a’ mhòr chuid dhiubh ’nan Goill. Bha Crìsdean MacAnndrais, ministear Baisteach ann an Dùn Eideann, air cuairt a ghabhail chun na Gàidhealtachd ann an 1810, agus bha e air uabhasachadh nuair a chunnaic e cho truagh agus a bha na goireasan-foghluim a bha aig an t-sluagh. Bha esan air a thaghadh mar chiad Rùnaire a’ Chomainn. (’Na àite mar Rùnaire thàinig Alasdair Stiùbhart, ministear Inbhir-pheofharain, a bha ann an Maoilinn ann an siorrachd Pheairt nuair a bha an dùsgadh mòr spioradail san sgìre.) Air a’ chiad choimitidh cuideachd bha Tòmas Jones, an Eaglais Stèidhte, a bha ’na mhinistear ann an Eaglais Ban-tighearna Ghleann Urchaidh, Tòmas Mac an Rìgh, o na <eng>Old Light Anti-Burghers<gai>, Seòras Paxton, Ollamh na

[TD 162]

Diadhaireachd aig an Eaglais <eng>Anti-Burgher<gai>, agus Iain Aikman, ministear Coimhthionalach ann an Dùn Eideann. Mar sin bha riochdairean a-measg an luchd-stiùiridh on chuid mhòir de na h-eaglaisean Clèireil. Air fear den fheadhainn nach robh ’na mhinistear aig an robh dlùth cheangal ri Comann nan Sgoiltean Gàidhlig on chiad latha, bha an duine iongantach sin, Iain Caimbeul, fear-bùtha ann an Dùn Eideann, a chaidh a-null thairis mar mhisionaraidh.

Bha aon Ghàidheal ann a rinn obair mhath as leth a’ Chomuinn o 1811, agus b’esan Alasdair MacLabhrainn (1740–1820). Bha athair ’na mhaighstir-sgoile ann an Comraidh ann an siorrachd Pheairt. Ann an 1767 thàinig Alasdair gu Dùn Eideann far an robh e ag obair aig Oifig a’ Phuist, agus chosg e na bha aige de dh’airgead airson a’ Ghàidhlig a chuideachadh. Chuir e an clò leabhraichean a bhiodh feumail do sgoilearan agus luchd-teagaisg nan sgoiltean Gàidhlig. Nuair a chaochail e, dh’fhàg e mìle not mar dhìleab aig Comann nan Sgoiltean Gàidhlig.

Chuir an Comann litrichean a-mach gu ministearan-sgìre air feadh na Gàidhealtachd airson sealladh cothromach fhaighinn air cor an fhogluim a-measg nan Gàidheal. O na freagairtean a fhuair iad bha e glè shoilleir gu robh feum air sgoiltean Gàidhlig mar a bha aig Comann Dhùn-èideann san amharc.

i) Dh’innis na ministearan Gàidhealach nach robh ach glè bheag den t-sluagh comasach air a’ Ghàidhlig a leughadh. Sgrìobh an t-Urr. Seumas Mac Cuinn, ministear Uibhist-a-Tuath, air a’ chiad latha den Ghearran, 1811: “Tha mu cheithir mìle anam a’ gabhail còmhnaidh san sgìre seo, agus den àireamh sin is gann gu bheil dà cheud comasach air na Sgriobtaran Beurla a leughadh — thèid aig a’ chuid mhòir dhiubh sin an leughadh anns a’ Ghàidhlig cuideachd.” Anns na Hearadh bha trì mìle duine a’ fuireach, gun ach ceud dhiubh a dhèanadh leughadh. Ann an Cille Mhoire an Eilein Sgiathanaich bha 2718 neach gun chomas leughaidh, ann an sgìre anns an robh 3056 air fad. Bha ceithir mìle duine ann an sgìre Steòrnabhaigh, agus ged a bha barrachd sgoiltean sa’ cheàrn sin na bha aca ann an àiteachan eile, bha 2800 ann fhathast nach leughadh facal ann am Beurla no ann an Gàidhlig.

ii) Bha suidheachadh eile ann a bha a’ cur dragh air buill a’ Chomainn. Bha am Bìoball Gàidhlig gu lèir a-nis ann an Gàidhlig, ach bha na mìltean dhiubh ’nan laighe ann am bùithean gun fhosgladh a chionn gu robh cho beag ann a b’urrainn an leughadh. Chaidh an Tiomnadh Nuadh eadar-theangachadh gu Gàidhlig ann an 1767, agus ann an 1801 bha an leabhar mu dheireadh den t-Seann Tiomnadh air a chlò-bhualadh. Ann an 1807 thugadh am follais Bìoball Gàidhlig nach robh cho tomadach agus cho truagh ris an fheadhainn a thàinig a-mach roimhe sin, agus a bha furasda a ghiùlan.

Cha robh Bìobaill Ghàidhlig ach gann ann an sgìrean Gàidhealach ann an 1811. Air feadh sgìre Shlèibhte cha robh ach aon leth-bhreac de na

[TD 163]

[Dealbh]
<eng>West Bow<gai> agus <eng>Upper Bow<gai> aig oisinn an <eng>Lawnmarket<gai> an Dun Eideann (1829)

[TD 164]

Sgriobtaran, agus ann an Cille Mhoire cha d’fhuaradh ach “aon Bhìoball sracte.” Deich blianna an dèidh sin cha robh ach aon Bhìoball ann an eilean Bhoraraidh, faisg air Uibhist-a-Tuath, ach ’se Tiomnadh Nuadh Beurla a bha sin.

Bha e a’ cur dragh air ministearan Dhùn Eideann gu robh cuid de na Gàidheil aineolach air prìomh theagasgan a’ Bhìobaill a chionn nach robh cothrom aca na Sgriobtaran a rannsachadh ’nan cànan fèin. Ann an 1816 chruinnich duine àraidh pàirt de shluagh baile a bha air iomall sgìre Steòrnabhaigh an ceann a chèile airson gun leughadh e cuibhreann de shoisgeul Lùcais dhaibh ann an Gàidhlig. (Tha mi an dùil gu robh am fear-leughaidh air foghlum fhaighinn san Arm.) Nuair a bha a’ choinneamh ullamh thàinig bodach a bha mu cheithir fichead blianna a dh’aois far an robh e, agus dh’fhaighnich e dha an robh fada ann bho bhàsaich an t-Iosa Crìosd seo mun robh e a’ leughadh.

iii) Bha na sgoiltean a chaidh fhosgladh roimh 1811 air am bacadh ’nan obair a chionn gu robh an dùthaich cho garbh agus an sluagh cho sgapte. Anns na h-àiteachan a b’iomallaiche bha na duilgheadasan air am meudachadh. Anns a’ chiad iomradh bhliannail a chuir Comunn Dhùn Eideann a-mach tha seo sgrìobhte: “Tha a’ mhòr-thìr air a breacadh le aibhnichean siùbhlach, bàghannan farsainn, agus beanntan àrda, agus tha an cuan a tha a’ cuartachadh nan eilean neo-chumanta stoirmeil, gun ghuth air a bhith cunnartach.” Aig an àm sin bha 78 eilean an iar air tìr-mòr na h-Alba far an robh daoine a’ fuireach fad na blianna. Air eileanan eile bhiodh sluagh a’ còmhnaidh airson cuid den bhlianna — iasgairean agus luchd-obrach na ceilp, mar eiseimpleir, dh’fhaodadh sia, no ochd, no deich eileanan an taobh a-staigh den aon sgìre. Ceangailte ri coimhthional Phort-rìgh bha Ratharsaigh agus Rònaigh, agus air an dà eilean sin bha mìle neach a’ gabhail còmhnaidh. Bha sgìrean na Gàidhealtachd cho mòr agus nach robh e comasach do aon sgoil-sgìre ach glè bheag a dhèanamh ann a bhith a’ leasachadh cor an t-sluaigh a thaobh foghluim. Ann an Cille Mhoire, san Eilean Sgiathanach, cha b’urrainn ach mun cheathramh cuid de chloinn na sgìre an sgoil a ruigheachd gu furasda. Nuair a shuidhicheadh Comann nan Sgoiltean Gàidhlig cha robh na rathaidean ann an Innse Gall ach truagh. Aig an àm sin cha robh ach dà phìos rathaid a bha freagarrach airson gige — ochd mìle ann an Uibhist-a-Tuath, agus coig mìle deug eadar Steòrnabhagh agus Barabhas ann an Leòdhas. Rachadh iomadh blianna seachad mus biodh na h-eileanan air an ceangal ra chèile le aiseagan freagarrach, agus sluagh nam bailtean air an ceangal ra chèile le rathaidean meadhonach math agus drochaidean tarsainn air na h-aibhnichean.

iv) Chaidh innse don bhuidhinn a bha ’nam meadhon air na sgoiltean Gàidhlig a thòiseachadh gu robh na mìltean de Ghàidheil ann aig an robh dachaigh a bha cho fada o eaglais na sgìre agus nach cluinneadh iad an Soisgeul air a shearmonachadh ach ainneamh. Troimh na sgoiltean ùra

[TD 165]

dh’ionnsaicheadh an sluagh anns na ceàrnaidhean iomallach leughadh na Gàidhlig, agus dh’fhaodadh iad am Bìoball a leughadh ’nan cainnt fèin. Ged a bha àireamh mhòr cheudan ann an eilean Ratharsaigh, chan fhaigheadh iad seirbhis ach uair sa’ mhìos. Air amannan dh’fhaodadh ministear nan Eileanan Tarsainn a bhith seachd seachdainean gun coinneamh a chumail ann an Canaidh mar thoradh air an droch aimsir. Cha bhiodh ministear Uibhist-a-Tuath a’ tadhal air Boraraidh agus air Heisgeir ach aon uair sa’ bhlianna. Aig toiseach na linne bhiodh ministear na Hearadh a’ cumail sheirbhisean ann am Beàrnaraigh agus ann am Pabaigh uair san ràithe. Anns an ochdamh linn deug bha fear de mhinistearan na Hearadh seachd seachdainean ri port ann an eilean Phabaigh nuair a thàinig sìde dhoineannach. Bhiodh na sgoiltean Gàidhlig a’ co-chur ri obair nam ministearan agus nan teachdairean eile.

v) Cha robh an seòrsa sgoile a bha air a’ Ghàidhealtachd ann an 1811 uile gu lèir freagarrach airson feuman an àite. Bha ceithir mìle duine ann an Uibhist-a-Tuath, ach cha robh ach aon sgoil-sgìre ann. Bhiodh e a’ tachairt air amannan nach robh Gàidhlig aig a’ mhaighstir a bhiodh a’ teagasg ann an sgoil na sgìre. Ann an 1800 chuir Clèir an Eilein Sgiathaniach an aghaidh duine d’am b’ainm Iain Caimbeul, a bha ag iarraidh a bhith air a chur os cionn sgoil an t-Sratha, oir dh’aidich e fhèin nach robh aige ach beagan Laidinn, agus nach robh eòlas air thalamh aige air Greugais. Cha bhiodh guth air ceist a thogail mu dheidhinn dè cho fileanta agus a bha am maighstir-sgoil ann an Gàidhlig. Ann an 1834, de na sgoiltean-sgìre anns na h-Eileanan an Iar agus san Eilean Sgiathanach, cha robh a’ Ghàidhlig air a teagasg ach anns na h-àiteachan a leanas: Slèibhte, Uibhist-a-Deas, Barbhas agus na Lochan. A chionn gum biodh aig na sgoilearan ri cìs a phàigheadh, cha robh ach glè bheag de na pàrantan comasach air foghlum a thoirt don cloinn. Ann an 1819 bha dà sgoil ann am Beinn na Fadhla, gun mòran gam frithealadh, oir cha robh airgead pailt anns na h-eileanan san linn sin.

Anns an ath iomradh ni sinn rannsachadh air na dòighean eadar-dhealaichte a thagh Comann nan Sgoiltean Gàidhlig airson na beàrnan a chunnaic iad ann an goireasan foghluim na Gàidhealtachd a lìonadh.

[TD 180]

DURRAG ANNS A’ GHREIN
le Dòmhnall Iain MacIomhair

Ràinig am prìosanach an taobh thall mu thrì uairean feasgar. B’ àbhaist dha a bhith a’ gabhail cupan tì mun àm seo, cupan tì agus briosgaid. Bha e air turas ach cha ghabhadh an turas cur dheth. Aon mhionaid bha e a’ coimhead an uaireadair ’s ga mhallachadh, agus an ath mhionaid bha e air an taobh thall. Agus bha dà mhìle blianna, no eadhon biothbhuantachd, eadar an dà mhionaid.

Goirid an dèidh dha dùsgadh chunnaic e abhainn a’ ruith tro ghleann, agus ri taobh na h-aibhne bha ainglean a’ sabaid. ’Sann a bha iad coltach ri fithich a’ sìor dheasbad mu sheann chlosaich. Gu dearbha, nach e sin a bha na h-ainglean a’ dèanamh — a’ còstri mu sheann chlosaich?

Bha am prìosanach fhathast a’ faireachdainn pian anns an làrach a dh’fhàg an ròpa mu amhaich. Cha robh e a’ dol a dh’fhuireach an siud mionaid na b’ fhaide na dh’fheumadh e. Agus chroch e e fhèin an uair a thionndaidh iad an cùlaibh ris. ’S bha e marbh eadhon mus do bhàsaich e.

Bha cuimhne aige glè mhath air an oidhche a mharbh e Màiri. Gheàrr e suas ’na pìosan i agus chuir e pìos air muin pìos ann an tuba le salainn garbh. ’S thug e a chreidsinn air na polais gur e tuba de fheòil caorach a bha aige, beathach a mharbh e le a làmhan fhèin ’s leis an sgithinn. Rinn e gàire anns a’ chùirt. Cha robh breitheamh air thalamh a’ dol a chreidsinn siud. Ach bha mealladh anns a’ mhealladh agus chreid am breitheamh iad. An t-amadan! An uair a chreid am breitheamh an sgialachd mun fheòil anns an tuba fhliuch esan e fhèin a’ gàireachdainn. Bha e cho èibhinn. Agus thug am breitheamh dha ceud blianna de phrìosan. Airson Màiri, cha robh sgial oirre. Cha tàinig i a riamh a-mach às na h-òrain. ’S cha robh là fhad ’s a bha e beò nach tug i bàs dha. Bhitheadh i a’ seinn laoidhean agus ag adhradh, ’s gach là dheadh an t-soitheach fodha. ’S dheadh a’ ghrian fodha còmhla ris an t-soithich. Cha do mharbh e idir i. Cha robh tuba ann. ’S mus tug iad a-steach e, dh’ith e Màiri gu a dhiathad, ’s bha i blàsda còmhla ris a’ bhuntàta. Agus chreid iad. Agus chuir e ròpa mu amhaich agus chroch e e fhèin.

Nuair a ràinig e an taobh thall thuirt iad ris gu feumadh e an fhìrinn innse, gun cuala iadsan mun tuba feòla agus mu na h-òrain. Thòisich e a’ mionnan mus deach e air a mhionnan. Fhuair e achasan airson a bhith a’ mionnan ’s thuirt e riutha gu robh e duilich. Agus gheall e dhaibh gun ìnnseadh e an fhìrinn, co-dhiù b’ fhiach an fhìrinn a creidsinn no nach b’ fhiach.

“Carson,” ars iadsan, “a mharbh thu Màiri?”

Sheall e riu airson mionaid, no airson dà mhionaid. Saoil an robh iad a’ dol ga thuigsinn? Cha do thuig na polais e ’s cha do thuig am

[TD 181]

breitheamh e. Nach tug e dha ceud blianna de phrìosan! An cumadh e ri ghealladh ’s an ìnnseadh e ’n fhìrinn? Chunnaic e Màiri anns an òran ’s bha ’n t-òran coltach ri laoidh. Bha e a’ smaoineachadh nach tuigeadh iad a’ bhàrdachd ged dh’fhiachadh e ri a mìneachadh dhaibh. Na briathran, agus na smuaintean a bha fillte annta. Na smuaintean a bha air falach annta. Co-dhiù, dh’fheumadh e am freagairt. Bhitheadh e modhail am freagairt.

“Mharbh mi Màiri aig meadhon oidhche. Carson a mharbh mi i? Mharbh mi i seach nach robh i ann. Chan fhaca mi a-riamh i agus cha chuala mi a-riamh a guth. Cha chuala mi a-riamh a guth ged bhruidhinn i rium tric gu leòr. ’S nuair a chunnaic mi nach robh i ann dh’aithnich mi gu robh biodag aice. Thàinig a’ bhiodag a-mach às an oidhche, a-mach às an dorchadas. ’S nuair mharbh mi Màiri cha robh mi ach gam dhìon fhìn. Agus chunnaic mi tuba. ’S bha ’n tuba làn de fheòil aig teachd an là. Feòil caorach. Chaill a’ chaileag na caoraich ’s cha tigeadh iad dhachaigh len earbaill rim bus. Mharbh mi na caoraich agus dh’ith mi iad. Nuair sin mharbh mi Màiri . . . Anns an toiseach bha an solas ’s chaidh an solas ’na dhorchadas. Chiùinich an fhairge agus thiormaich i. Agus chuir an dorchadas ròpa mu m’ amhaich aig crìoch mo là. ’S an dèidh gach nì a tha sin, tha sibhse ag iarraidh orm an fhìrinn ìnnse. Dè th’ anns an fhìrinn ’s i ’na mealladh brèige co-dhiù? Dè th’ anns an fhìrinn ach fianais air cogais? ’S tha sibh ag iarraidh orm an fhìrinn ìnnse. Innsidh mi an fhìrinn seach nach eil breugan agam. Agus . . . ”

Chuir iad stad air. Sheall iad ri chèile mar nach fhac iad a chèile riamh. An robh e a’ fiachainn ri ’n car a thoirt asda? Sheall iad ri chèile a-rithist ach cha tuirt iad facal.

“Agus,” ars esan, “thàinig luchd a’ mhìoruin. Bha cabhag orra. Bha iad casruisgt. Duslach a’ suathadh duslaich anns an duslaich. ’S thuirt iad rium gur e beatha bha sin. Agus mharbh mi a’ chaora. Agus mharbh mi Màiri. Rinn mi òran dhi. No cumha. No laoidh. No rudeigin.”

Bha iad fhathast a’ coimhead a chèile agus rinn iad gàire. Chunnaic e ìomhaigh fhèin anns a’ ghàire.

“Bha mi aig an taigh,” ars esan. “’S cha deach an taigh a riamh ’na dhachaigh. Bha mi air mo riasladh ann an cuan coltach ri seann shearmoin ann an inntinn caillich. Feumaidh mi leisgeul a dhèanamh. Leisgeul airson nan òran, airson na bàrdachd. Bha an saoghal a’ falbh air chuibhleachan . . . sìos agus suas . . . a-null ’s a-nall. Chunnaic mi a’ chailleach anns an dorchadas ’s i mire ’s a’ fealla-dhà. Bha dùil aice ri beatha ùr, thuirt i. A’ chailleach . . . bha dùil aice ri beatha ùr. ’S dh’èirich mi às mo shuain ’s chunnaic mi saoghal eile eadar mo shealladh ’s mo lèirsinn, saoghal a bha làn de chlèibh, ’s daoine anns na clèibh mar ghiomaich. ’S bha na làmhan aca ceangailte le glas-làimh, ceangailt mar ìonan ghiomach. Cha b’ urrainn dhaibh gluasad às na clèibh. Bha iad fliuch le sàl na beatha gan iadhadh. ’S bha a’ chailleach a’ danns anns an

[TD 182]

dorchadas. ’S bha an ròpa cho teann, cho goirt . . . ’s ma bha sibh ag iarraidh fìrinne sin agaibh an fhìrinn. Chan eil fhios, agus cha bhì, a bheil i nas fheàrr na bhreug.”

Chaidh an oidhche ’na là, agus chaidh an dorchadas ’na dhorchadas. Chuala e fuaim a’ chogaidh fad às, mar ainglean a’ sabaid ann an dorchadas. Chuir iad na cuirp don aon uaigh agus dhùin iad an uaigh le eudòchas. Agus chunnaic e bean-bainnse ag èirigh às an uaigh, agus còmhla rithe bha fear nuadh-pòsda a bha uabhasach coltach ris fhèin. Dhòirt buinn airgid às an adhar agus leagh iad air an talamh rin taobh. Thàinig na madaidhean ’s thog iad an t-òr leaghte ’s rinn iad adhradh follaiseach dhà. Chaidh mìle grian ’s mìle gealach seachad os an cionn, ’s bha bogha-froise briste ag èirigh às a’ chuan, briste mar gach gealladh a sgrìobh e anns na h-òrain, mar gach gealladh a thug e dhà fhèin.

“Pòsaidh.” ars ise.

“Bheir mi dhut fàinne òir,” ars esan. “Cuiridh mi fàinne òir mu d’ mheur. Bann daingeann coltach ris an ròpa a bhios air m’ amhaich. Bidh làrach na fàinne air do mheur gu bràth, agus cha chaith an fhàinne gus an tèid an às-eirigh seachad. ’S ma tha sonas ann bidh sinn sona. Mar rìghrean. No mar thràillean. ’S nuair thig an là mòr bidh an crodh a’ breith uighean ’s bidh bainne aig na cearcan. ’S bidh ainmhidhean an t-saoghail a’ snàmh ann an geallaidhean briste. Togaidh sinn lùchairt air a’ ghainmhich thall ri oir na mara agus siùbhlaidh sinn air sgiathan tìme gu Tìr a’ Gheallaidh. Eisdidh sinn ri ceòl nam fitheach anns na craobhan nuair bhios teudan na clàrsaich briste. Nì sinn bàrdachd mhòr a dh’iadhas bunaidean a’ chruthachaidh. ’S bidh gach nì mar fhàinne, mar ròpa, a’ tachdadh ’s a’ tachdadh gun sgur.”

Air là na bainnse bha aodach dubh agus ad oirre seach gun pheacaich i, seach gun pheacaich esan. Chuir e an fhàinne mu meur agus ghoirtich an fhàinne a meur. Chunnaic e iomadh cuan ga bàthadh, iomadh ainmhidh ga slugadh. ’S nuair sheall e ris a’ chraoibh am meadhon cuain, cha robh geugan no duilleagan oirre, càil ach ùbhlan. Bha na duilleagan air tuiteam gu làr. Bha e coltach ri gu robh foghar ann am meadhon earraich. Thog e na duilleagan ’s crith ’na chnàmhan, ’s rinn e còta le na duilleagan. Chuir e uime an còta is dh’fhairich e blàths is dìth nàire. Shnaidh am ministear na h-àithntean air clachan a chuimhne ’s thug e dha ròpa leis an crochadh e e fhèin. Cheangail e ’n ròpa ri chridhe gus nach deadh e air chall.

Chuala e ceòl fad air falbh, ceòl mar thàirneanaich, ceòl mar chuan a’ nuallan am buaile na cruinne. ’S bha pìobaire air cùl a’ chiùil, ’s na meuran aige làn de fhàinneachan. Cha robh fèileadh idir air a’ phìobaire, ach briogais theann a’ grobadh a’ chraicinn ’s na beatha. Bha lèine de shìoda bhuidhe air, sìoda chaidh fhighe le beart dealain. ’S bha e ’na sheasamh, ’na sheasamh ’s a’ pìobaireachd. Marbhrann aighearach a bha làn de bhròn.

[TD 183]

Bha e fhathast a’ cluinntinn na pìoba nuair a ràinig e an eaglais, an dearbh eaglais anns na phòs e Màiri, anns na phòs am ministear e fhèin is Màiri, anns na phòs an coithional am ministear. Chuimhnich e air an ròpa ’s chaidh e steach. Cha robh duine anns an eaglais ach e fhèin ’s am ministear. Bha a’ chùbaid a’ ruighinn nan sparran gu h-àrd ’s am ministear mar eun a’ fiachainn ri chasan a ghleidheadh air na sparran. Thòisich an t-seirbheis, seinn is còmhradh is pìobaireachd. Fhuair e dhonas airson a bhith cho peacach. Peacach a’ dìteadh peacaich ann an taigh Dhè. Agus smaoinich e air na clachairean a thog an taigh do Dhia, ach am biodh peacaich a’ labhairt ri chèile mu pheacadh. ’S cha robh e a’ faicinn uisge a’ tighinn tron lobht a sgiùrsadh am peacadh air falbh. ’S co-dhiù, cha robh e a’ faicinn a’ pheacaidh. Bha am peacadh glaiste ann an ubhal mìle mìle ’s mìle linn air falbh.

Carson a bha uimhir de chloinn dhìolain san t-saoghal? Bha e fhèin dìolain. Bha cuimhn’ aige. Oidhche Mhàirt a bh’ ann. ’S bha e mionnan am broinn a mhàthar mar dhuine leis an deoch nach fhaigheadh deoch gu leòr. Cha do phòs iad mar a phòs esan. Cha tug iad athair dha ’s cha tug iad màthair dha. Chunnaic e an sgian a’ cromadh ach stad i. ’S nuair mharbh e a’ chaora thug e Isaac mar ainm air fhèin. ’S nuair chuir e don tuba i ’s a mharbh e Màiri dh’atharraich e ainm a-rithist. Bha cuimhn’ aige. ’S bha seòrsa de bhith aige dhaibh ’s gun dh’fhàg iad e air cùram an dàin. ’S nuair bha e air drochaid eadar dà shaoghal cha robh duine ann a stiùireadh e. Shìos fodha bha cuan a’ goil, os cionn ifrinn, crochte air slabhraidh a mhac-meanmna. Carson a bha uimhir de chloinn dhìolain air chall anns an t-saoghal? Cha robh fhios aige. Bha ’n amhaichean a’ lìonadh ròpan ’s am meuran a’ lìonaidh fhàinneachan. ’S bha ’n anail a’ falbh asda. Chuir e cais air gu robh ’n anail a’ falbh asda.

Fad na h-ùine cha robh facal ga radh. Bha iad a’ coimhead a chèile ’s esan gan coimhead-san. Bha fhios aca dè bha ruith tro inntinn, ’s bha iad ga sgrìobhadh ann an leabhar.

“Carson a mharbh thu Màiri?” arsa fear dhiubh.

Dhùisg e gu h-obann às an dùsgadh. Chuala e a’ cheist mìle uair mus do fhreagair e i.

“Cha do mharbh mi Màiri,” ars esan. “Mharbh Màiri i fhèin. Thug beatha bàs dhi. Mharbh mise mi-fhìn oir thug beatha bàs dhomh. ’S tha làrach dearg a’ mharbhaidh air m’ amhaich. Cha do mharbh mise Màiri. Màiri? Cò i? Càit an robh i? Càit a bheil i? Chuir iad ann am prìosan mi oir cha do dh’aithnich iad duine bho bheathach. Cha do dh’aithnich iad duine bho chaora. Bha fhios aca uaireigin gu robh diofar eadar duine is caora. Bhiodh iad a’ sgiùrsadh nan daoine airson àite dhèanamh do na caoraich. Bha iad ag iarraidh nan taighean is an fhearainn, ’s bha iad a’ cur nan daoine a-mach. ’S bha Màiri gan cur a-mach is cuip aice, cuip mòr deamhnaidh. Bha an sneachd a’ tuiteam ’s e leaghadh anns an teine, mar gu robh dàimh aige ri na daoine. Bha an eachdraidh air a giùlain le

[TD 184]

na lasraichean suas gu starsach nèimh. Ach cha do ràinig iad nèamh a-riamh. Cha deach caoraich a ròstadh san teine; cha deach càil ach daoine, daoine agus sìnnsireachd. Cha robh sin ceart, an robh? Cuip mòr deamhnaidh, ’s i gan cur a-mach ’s a cur teine ri mo dhachaigh. Bha athair is màthair aicese; chan fhac ise sgian a’ cromadh ’s chan fhac i sgian ag èirigh.”

Stad e airson greis. Bha e a’ smaoineachadh ’s cha do chuir iad dragh air. B’ fhada bho nach do dh’èisdear ris roimhe.

Bha Màiri gu math dha. B’ iomadh rud a thug i dhà. Bha e a’ smaoineachadh oirre fhads a bha e a’ fiachainn ri uaireadair an t-saoghail a chur air ais. Chuimhnich e air an là a thog i ’n truinnsear bho ’n sgeilp ’s a chaidh e ’na spealgan mu cheann. ’S bha ’n fhuil a’ ruith mar eas. Thuirt i gu robh i duilich. Bha fhios aige gu robh i duilich oir bha meas mòr aice air an truinnsear ud. ’S bhiodh i cur meas air. Bhiodh i ga lìonadh làn de ùbhlan ’s ga chur air a’ bhòrd ri thaobh. Bha na h-ùbhlan cho dearg ’s cho faileasach; bha leithid de thàladh annta. Bhà, bha Màiri gu math dha.

Bhiodh i a’ leughadh nan òran nuair bhiodh esan gan seinn. Anns an t-seinn bhiodh e a’ faicinn cloinne a’ danns air na tulaichean ’s sìdhichean ag itealaich os an cionn. Dheadh iad as an t-sealladh ach thigeadh iad a-rithist a thogail na sèisde. ’S nuair shìolaidh an t-eilean sìos don chuan dh’fhalbh a’ chlann ’s na sìdhichean. ’S bha Màiri an siud a’ coiseachd air uachdar nan uisgeachan, a casan beaga glana a’ truailleadh nan cuantan. Bha i cho neochiontach anns an olc, ’s na h-ùbhlan a’ deàrrsadh timcheall oirre. Ubhlan a bha fàs, ach nach robh a’ fàs air craobhan idir. ’S rinn e marbhrann don eilean a chaidh fodha. Chuir e fodha ’na inntinn fhèin e.

Chunnaic e fear dhiubh ga phiobrachadh fhèin. Bha iad a’ fàs mì-chomhurtail, ’s iad ag èisdeachd ’s ag èisdeachd. Ag èisdeachd is esan a’ sireadh fìrinne. Màiri. Feòil caorach. Dè ’n ceangal a bh’ eatorra? ’S ciamar a gheibheadh e air an ceangal a bhriseadh?

“Bha mi aig an sgàthan,” ars esan, “’s cha do dh’aithnich mi am fear a chunnaic mi san sgàthan. Bha uair a bha mi eòlach air, ach cha do dh’aithnich mi an turas seo idir e. Chunnaic mi an inntinn aige ’s i briste air feadh a ghnùise. Dh’fhiach mi gu critheanach le mo mheuran ris an inntinn a chàradh ach an leughainn dè bha sgrìobht’ oirre, ach bha i gach uair a’ briseadh as ùr. Agus an sin chuir mi air an solas agus dhlùthaich i ri chèile car greiseig, mar gu robh eagal oirre ron t-solas. ’S bha ’n inntinn air a h-iadhadh le fichead bonn airgid, a’ maoidheadh ’s a’ magadh oirre . . . Thrèig thu mi, a Mhàiri, seach nach robh am fearann torrach, seach nach robh an aitreabh mòr, seach nach tigeadh còta de bhian saor dhut. Fhuair thu fichead bonn airgid agus thog thu ort. Fhuair thu cumhachd agus fhuair thu beartas. Ach saoil, a Mhàiri, an d’ fhuair thu ceartas? Sin mar a dh’innis an inntinn dhomh, ’s aig crìoch na h-òraid, chaidh i gu h-obann ’na spealgan a-rithist. Bha a turas crìochnaichte. A

[TD 185]

bheil sibh a’ tuigsinn? Bha a turas crìochnaichte. ’S ma mharbh mi Màiri, sin mar mharbh mi i, cha b’ ann le gunna no le sgithinn ach le criomagan den dòchas a bhris i ’na mìle criomaig. ’S ma tha sin an aghaidh lagh Dhè, chan ann le Dia an lagh. Cha do pheacaich mise bho pheacaich mi. ’S ged chaidh mi shireadh ionmhais aig ceann a’ bhogha-froise cha robh ionmhas ann. Bha mi cladhach ’s a’ cladhach ach cha robh ionmhas ann. ’S chuir iad as mo leth gun mharbh mi Màiri. Faicibh agus chì sibh. Dà mhìle Màiri crochte air sreangan as na nèamhan, fàidhean brèige a’ tarraing nan sreang ’s a’ cur muirt as mo leth . . . Bha cuip mòr deamhnaidh aice. ’S bha i a’ seinn òrain do na caoraich. Thug i steach don teampall iad ’s chuir i mach ceann-teagaisg air soisgeul ùr. ’S ged a bha ’n soisgeul ùr cha robh e ùr idir; bha i bruidhinn air teine, air ifrinn anns na glinn ’s ri taobh nan aibhneachan. ’S nuair chaidh an taigh ’na theine dh’fhalbh an tughadh ’s am fasgadh, ’s thàinig na caoraich a-steach. Thàinig feòil caorach don tuba. Mharbh mi Màiri le biodaig na h-inntinne, anns an eanchainn ’s anns na h-òrain. ’S tha sibh a’ faighneachd carson a mharbh mi i. Feòil caorach ann an tuba gu dearbh! ’S cinnteach gu bheil sibh a’ tuigsinn . . . gu bheil sibh a’ tuigsinn . . . gu bheil sibh . . . ”

Sheas iad, agus chunnaic iad an dearg a’ deàrrsadh air amhaich. Bha an gnothach caillte. Choisich iad air falbh gun fhacal eile a ràdh. Chunnaic e na gùintean a’ leaghadh anns an teine. Cha robh fìrinn ann, ’s cha robh breug ann.

Rinn e òran gaoil, òran fada gaoil. Nuair sin chrom e sìos . . . sìos . . . sìos . . . tron dorchadas.

[Sanas]


[TD 187]

AN SGEILP LEABHRAICHEAN

Tormod Caimbeul, Deireadh an Fhoghair. <eng>Chambers<gai>, Dun Eideann. 1979. £4.95.

Deireadh an Fhoghair. Toiseach a’ Gheamhraidh. A’ ghaoth air an doras. Sileadh is fuachd. A’ chuimhne a’ cumail connadh riutha. Ailean (an Sgudalair) ’s a bhean Nellie, agus Coinneach mu leth-mhìle air falbh, air an cuairteachadh le daoine a bhàsaich is sgeulachdan a dh’fhuirich beò. A’ smaoineachadh air feuman an corp agus air an oidhche tha tighinn, ’s air na daoine a bh’ann, ’s air na seann innealan is ainmean-àite, an t-iasgach a bhiodh iad a’ dèanamh, corra thrup dhan bhaile, Glaschu ’nan òige, an athair ’s am màthair ’s a seanair, is càirdeas, is na beathaichean, ’s am bàs, is truinnsear math lite.

Tha an leabhar seo a’ ruighinn teas-meadhon na beatha sin, a’ togail nan gluasadan beaga cuirp is inntinn a tha fhathast a’ smuaisleachadh innte, ’s gan tionndadh uair is uair air bois. Tha dealbh ann air an t-seann chaithe-beatha, no pàirt dhith, ann an Nis (’s an iomadach àite eile anns na h-Eileanan) cho math ’s a th’againn, nàdur <eng>documentary<gai>, agus dealbh de chuingead na h-aoise. Tha mòran de ruith ann air na h-aon phuirt, agus tha seo nàdurrach ann a leithid de sgeul. Tha an sgeulachd nas aotruime far a bheil dithis, no an triùir, còmhla air an duilleig, ach cha ghabh i a h-innse gun a bhith a’ sìor dhol air ais ann an smuain ’s ann am bruadar. Is dòcha, ged tha, gu bheil an sgeulachd, goirid ’s ga bheil i, a’ leantainn ro fhada leis a’ chumadh a th’aice, oir thug mi ’n aire nach robh tàladh cho mòr anns na trì caibideilean mu dheireadh.

Tha Nellie air taobh a-muigh a’ chearcaill ann an dòigh: ’sann a Glaschu a thàinig i, ’s ma bha Gàidhlig aice chan eil fhios dè a’ Ghàidhlig a bh’ann. Ach thog i na sgeulachdan, agus chaidh àile na mòintich ’na cuinnlean, is tha i a’ cur solas air an dithis eile nach b’urrainn dhaibh a chur air cach-a-chèile.

Tha an dòigh-sgrìobhadh air leth freagarrach do sgeulachd den t-seòrsa seo, agus tha seo gu h-àraidh fìor mu na ceithir caibideilean toisich anns an leabhar. Tha teinnead annta sin a tha tighinn glè fhaisg air teinnead deagh bhàrdachd.

Ruaraidh MacThòmais


[TD 188]

[Sanas]

[TD 189]

<eng>Alistair Campsie, The MacCrimmon Legend. (Canongate<gai>. Dun Eideann. 1980. £6.95)

The a chiall fhèin aig gach fear fa-leth de na facail Bheurla, <eng>history, legend, myth<gai>, ’s cha ghabh fear dhiubh a chur an àite fir eile. Tha <eng>history<gai> no eachdraidh mar as trice ga cur ri chèile bho phàipearan a bhuineas don àm, glè thric air an sgrìobhadh leis an luchd-riaghlaidh tric cuideachd air an cur ri chèile gu foilleil leis an fheadhainn a thug a-mach a’ bhuaidh, leis an fhianais a tha iad deònach a thoirt seachad. Tha <eng>legend<gai> no beul-aithris mar as trice air a chumail air chuimhne leis an t-sluagh a tha air an riaghladh, uaireannan ann an cànan nach eil an luchd-riaghlaidh ag aideachadh mar chànan na dùthcha. Tha beul-aithris uaireannan gann de iomradh air an là no air a’ bhlianna, ’s gnothaichean mar sin. A thaobh <eng>myth<gai>, thuirt Salustius anns a’ cheathramh linn gu bheil <eng>myth<gai> a’ dèiligeadh ri rudan nach do thachair ach a tha ann an còmhnaidh.

Chuir an leabhar aig Campsie, agus an t-iomradh a bh’ air, iongnadh gu leòr orm. ’Se Clann ’ic Cruimein an teaghlach as iomraitich ann an eachdraidh na h-Alba a thaobh ceòl-pìoba a dhèanamh ’s a chluich. Tha iad eachdraidheil, ach tha beul-aithris gu leòr ann mun deidhinn. Ach tha leabhar Champsie a’ feuchainn ri dearbhadh gur h-ann bho chionn ghoirid a rinneadh an àird an sgeulachd mu Chlann ’ic Cruimein, mar luchd-cluiche, luchd-oideachaidh agus luchd-dèanamh ciùil (ceòl-mòr), agus gu robh na Gaidheil ro bhorba gus ceòl ionnsaichte sam bith a dhèanamh.

Feumaidh sinn cuimhneachadh gur h-i a’ Ghàidhlig, an dèidh Laideann is Greugais, an cànan as sine san Roinn Eòrpa a bha air a chleachdadh airson sgrìobhadh. Ach ged a tha sin fìor, lean na Gaidheil orra a’ cumail rudan air chuimhne an àite bhith gan sgrìobhadh. Agus dh’fhuiling Gaidheil Alba droch spùinneadh bho na Lochlannaich bhon 9mh linn, agus chailleadh Croinic Eilean Idhe, agus mòran de làmh-sgrìobhainnean eile. Agus mar a bha na Gaidheil a’ call taice bhon riaghaltas nàiseanta, bha beul-aithris a’ fàs na bu làidire is sgrìobhadh na bu laige, ged a lean na lighichean a’ sgrìobhadh nan cùnntasan-leigheis na b’fhaide, a’ tarraing fiosrachaidh bho sgrìobhadairean ann an Greugais.

Ged a bha a’ chlàrsach iomraiteach fad linntean mòra, ’se glè bheag gu dearbh a tha air sgeul den cheòl a bha ceangailte rithe, nas lugha na gu bheil pàirt dheth air ruighinn gun fhiosda gu ceòl òran is ceòl pìoba.

Aig toiseach na seachdamh linn deug bha prìomh theaghlach na Gaidhealtachd, Clann Dòmhnaill nan Eilean, air a bhith ceud blianna air cùl na còmhla, ged a bha Clann Mhuirich a’ leantainn orra a’ sgrìobhadh eachdraidh Ghàidhlig, agus leabhraichean fhathast aig na lèigh aca, na Peutanaich. Bha aon leabharlann den t-seòrsa seo fhathast san Eilean Sgitheanach ri linn Màiri Nighean Alasdair Ruaidh, ged nach robh


[TD 190]

[Sanasan]

[TD 191]

sgrìobhadh aicese. ’Sann ceud blianna an dèidh an dèanamh a chaidh cuid de na h-òrain aice a sgrìobhadh. Agus bho nach eil iomradh air a breith no air a bàs ann an leabhar reideastràir, ’s nach eil guth air na rudan sin am briathran a co-impirean, tha i fhèin, coltach ris a’ bhàrdachd aice, beò ann am beul-aithris. Agus is dòcha gu saoileadh duine a bha aineolach air an aithris seo gur h-e <eng>myth<gai> a bh’innte.

Ri linn Màiri Nighean Alasdair Ruaidh bha Clann Mhic Cruimein an sàs ann an ceòl anns an aon eilean rithe, agus tha iomradh orra ann an eachdraidh, agus cuideachd ann am beul-aithris. Nuair a thàinig MacDhòmhnaill Shlèite is MacLeòid Dhun Bheagain gu còrdadh ann an 1603 tha beul-aithris ag ràdh gun d’rinn Dòmhnall Mòr MacCruimein ceòl-pìoba’ air an tugadh an t-ainm ‘Fàilte MhicLeòid’. Faisg air dà cheud blianna an dèidh seo, 1799, thill an Seanailear Tormod MacLeòid, de shliochd MhicLeòid 1603, as na h-Innseachan, agus chluich fear de shliochd Dhòmhnaill Mhòir, Dòmhnall Ruadh, an ‘Fhàilte’ a-rithist an Dun Bheagain. Chan e gun urrainn dhuinn a dhearbhadh a-nis gur h-e an aon cheòl a chluicheadh an 1603 is an 1799, agus a-rithist an 1981.

Ach tha Dòmhnall Mòr eachdraidheil. Thàinig air an t-Eilean Sgitheanach fhàgail agus teicheadh gu Dùthaich MhicAoidh, agus rinn e fhèin is mac le Ceann-feadhna Chloinn ’Ic Aoidh miastadh ann an 1612, agus air sgàth gun d’fhuair iad maitheanas tha ainm Dhòmhnaill ann an leabhraichean an Riaghaltais, agus e air innse an sin gur h-e pìobaire a bh’ann. Mura bitheadh sin dh’fhaodadh cuideigin a ràdh nach robh e riamh ann.

Is dòcha gun d’fhuair athair Iain MhicAoidh (Am Pìobaire Dall) ionnsachadh bho Dhòmhnall Mòr nuair a bha e an Dùthaich Mhic Aoidh. ’Sann an Geàrrloch a rugadh Iain (an 1666), agus bhiodh e furasda dha Clann Mhic Cruimein a ruighinn a sin, a-null air a’ chaolas gu Ratharsaigh 7c. Agus ann an Ratharsaigh cuideachd dh’èirich pìobairean ainmeil de Chloinn ’ic Aoidh.

Ged a bha teaghlaichean eile de phìobairean ann (m.e. Clann Mhic Fhraing, Clann Mhic Artair is Clann an t-Saoir), tha e air fhàgail air Clann Mhic Cruimein gur h-iad a thug ceòl-mòr am bith, agus tha e air a ràdh gur h-e Dòmhnall Mòr a chuir ri chèile air tùs e. Is iongantach mura robh e a’ fàs greis mhath roimh ’n àm sin.

Tha Màiri Nighean Alasdair Ruaidh a’ toirt iomraidh air a’ cheòl aig Pàdraig, ’se sin Pàdraig Og, ogha Dhòmhnaill Mhòir. Tha iomradh air Pàdraig an leabhar-màil Dhun Bheagain an 1685. Agus tha Ministear a’ Chnuic Bhàin, faisg air Inbhir Nis, ag innse mu rud a thachair an 1650, nuair a thàinig an Rìgh Teàrlach II a dh’Alba. Chunnaic an Rìgh ceithir fichead pìobaire còmhla, ’s gun chòmhdach cinn ach air aon duine ’nam measg, Iain MacCruimein. Nuair a dh’fhaighnich an Rìgh carson a bha seo, chaidh innse dha gum b’e seo Prionnsa nam Pìobairean. Cha b’e an t-ainm-baiste ceart a chuir am Ministear anns an leabhar aige, oir tha eachdraidh uaireannan fàillinneach anns an dòigh seo cuideachd. Agus

[TD 192]

anns an nobhail aig Smollett, <eng>Humphrey Clinker<gai> (1757), tha fear de na Goill aige ag ràdh: ‘<eng>Donald, ye may gang an entertain her with a pibroch of MacCrimmon’s composition<gai>’. Bha cliù Chloinn ’ic Cruimein air sgaoileadh.

Ach bha a’ phìob air a toirmeasg an dèidh 1745, co-dhiù far an gabhadh seo dèanamh. Cha robh e cho furasda sa h-uile h-àite. Bha a phìobaire fhèin (Seòras MacLeòid) aig a’ cheann-fheadhna Chaoidheach a thòisich a’ riaghladh an 1748, agus ’sann mar sin a chuala Iòseph MacDhòmhnaill, mac a’ Mhinisteir an Diùranais, an ceòl-mòr air an do rinn e a’ chiad iomradh sgrìobhte air a bheil sgeul. Bha ceòl na pìoba ri chluinntinn an dùthaich nan Caimbeulach cuideachd, oir tha am Màidsear-pìoba Iain MacDhòmhnaill ag innse ’na bheath-aisneis fhèin gur h-ann am meadhon Earra-Ghaidheal a dh’ionnsaich e a’ phìob eadar 1760 is 1770. Agus b’ann an seo cuideachd a sgrìobhadh Canntaireachd a’ Chaimbeulaich.

An 1772 thug an t-Ollamh MacIain iomradh air Colaisde na Pìobaireachd san Eilean Sgitheanach, ach thuirt Boswell gu robh a’ cholaisde air a thighinn gu ceann a’ bhlianna roimhe sin, nuair a dh’fhalbh am pìobaire a dh’Ameireagaidh. B’e seo Dòmhnall Ruadh MacCruimein, a thill roimh 1799, nuair a chluich e ‘Fàilte MhicLeòid’. Sgrìobh an Ridire Bhaltair Scott mu dheidhinn an 1814: ‘<eng>he is an old man, a Lieutenant in the Army and a most capital piper, possessing about 200 tunes, most of which will probably die with him, as he declines to have any of his sons instructed in the art<gai>.’

Bha an t-Ollamh MacIain, ged tha, an dùil nach robh còig ceud sreath de bhàrdachd ann an Gàidhlig a bha barrachd air ceud blianna a dh’aois. Bha e gu mòr air a mhealladh, agus ’se an t-aineolas a leig leis a bheul fhosgladh air a’ chuspair sin. Tha Alistair Campsie a’ leigeil sraon leis an aon mhearachd ’s leis a’ cheart aineolas sin; agus tha e aineolach cuideachd mun diofar a tha eadar <eng>legend<gai> agus <eng>myth<gai>. Gu mì-fhortanach chan eil fianais anns an leabhar aige gu bheil e nas eòlaiche air eachdraidh. Ach tha an leabhar aige ’na fhianais air rud a bha ro chumanta ann an eachdraidh ar dùthcha, mìorun mòr nan Gall, agus chàn fheàirrde e sin.

Iain Grimble.

(Giorrachadh agus eadar-theangachadh, le Ruaraidh MacThòmais, air òraid a thug Iain Grimble seachad air a’ Bh. B. C., Rèidio 3)
