[TD 20]

KNOX

Còmhradh eadar Profeasair Ruairidh A. Fionnlasdan agus Iain Mac Aonghais

Anns a’ chathair: D. I. MacLeòid

Cuimhneachan

R.A.F.: Tha sinn ann a seo, a’ cumail cuimhne air Knox ceithir cheud bliadhna an deidh a bhàis, a’ toirt ’na mo chuimhne nuair a thòisich Comunn Gàidhlig Lunnainn air cur air leth cuimhneachan air Gobha na Hearadh agus sin mu cheithir fichead bliadhna an deidh a bhàis. Ged a bha a’ chuid mhór de’n airgead a’ tighinn á Lunnainn, bha iad air son beagan dhe a thogail anns an dùthaich dh’am buineadh e, ’s chaidh dithis nighean a-mach le leabhar air son airgead fhaighinn ann a Roghadal. Choinnich iad ri seann duine, ’s dh’iarr iad beagan airgead air. “Carson a tha sibh a’ tionail airgead a-nise?” ars esan. “O,” arsa té dhe na nigheanan, “tha iad dol a chur clach air Gobha na Hearadh.” “Clach air Gobha na Hearadh! Gu sealladh sealbh ort—’sann tha ’n duine gu éirigh!”

Cha ruig sinn leas clach a chur air Knox, ach bu mhath leinn bhi a’ cumail cuimhne air na comainean fo’m beil sinn dha.


Na Daoine Bochda

D.I.M.L.: Roimh ’n Athleasachadh, bha an Eaglais ann an Alba gu mór fo spòg a’ Rìgh ’s nan uaislean: bhiodh a’ Rìgh a’ deanamh easbaigean dha chuideachd fhéin, biodh iad airidh air no chaochladh, air son smachd a chumail air an Eaglais. Bi cuid a’ cur ás leth Knox gun deach e ro fhada a’ rathad eile: gun do dh’fheuch e ri “<eng>theocracy<gai>” a chur air chois—’se sin, gu robh e air son gum biodh an Eaglais a’ riaghladh na Stàite. Gum biodh an Eaglais agus an Stàit air an ceangal—gu ìre ’nan aon. A bheil seo ceart?

R.A.F.: Bha ann an inntinn Knox agus móran a bha ga leantainn gu robh an eaglais agus a’ stàit air an ceangal agus air an sgarachadh. Bha iad air an ceangal do bhrìgh agus gu robh iad ag iarraidh maith na rìoghachd. Ach bha an Eaglais saor anns an obair a bh’ aice


[TD 21]

fhéin ri chur air chois. Bha stàit saor anns an obair a bh’ air a chur air chois leatha. Ach bha iad gu bhi cuideachadh, a’ cobhair, agus a’ seòladh cach-a-chéile. Bha an Eaglais a’ comhairleachadh na Stàit, ach chan eil solus idir gu robh i ag iarraidh làmh-an-uachdair air a’ Stàit.

I.M.: An dàimh a bu chòir, a réir Knox, a bhi eadar an Eaglais agus a’ Stàite, a-réisd: cha robh smachd dad na bu treuna gu bhi aig an Eaglais air an Stàit na gheibhte ann an dùthaich sam bith eile san Roinn-Eòrpa fon an Eaglais Chaitligich na fon Eaglais Ghreugaich.

Seo a’ rud: nuair a bhios daoine bruidhinn air “<eng>theocracy<gai>” ann an Alba ri linn an Athleasachaidh, ’s dòcha nach eil iad a’ toirt fanear gur e seo a’ suidheachadh cumanta anns a’ Roinn-Eòrpa aig an ám. Agus mhair e ann an àiteachan nach robh riamh Pròstanach chon a’ latha ’n diugh: sa’ Spàin air aon àite—eil fhios agad, an ceangal a th’eadar an Eaglais agus an Stàit anns a’ Spàin—agus go ìre anns a’ Ghréig.

D.I.M.L.: Cha robh an Eaglais aig Knox, ma tha, ag iarraidh smachd a bhi aice air a’ Riaghaltas. Ach nach dòcha gur ann a chaidh gnothaichean ro fhada an taobh eile: gun tàinig an Eaglais a-rithist fo spòg nan uachdaran—air ais gu mar a bha gnothaichean roimh ’n Athleasachadh?

R.A.F.: Chaidh, gun teagamh, cùisean an deidh bàs Knox glé throimhe chéile, ’s bha uachdarain ag iarraidh cumhachd nach buineadh dhaibh thairis air an eaglais; air son ceudan bliadhna bha an eaglais air a cumail fodha agus fhuair iad làmh-an-uachdair oirre. Agus bha iad a’ cur am ministearan fhéin agus an easbaigean fhéin a-staigh a dh’ionnsaigh na h-eaglais chum ’s gum biodh comas aca a bhi riaghladh teagasg, is giùlan, is beatha na h-Eaglais. Chan eil teagamh nach do thachair sin.

D.I.M.L.: ’Ne sin bu choireach nach do rinn an Eaglais uimhir ’s a bha Knox an dùil air son nan daoine bochda?

R.A.F.: Bha Knox a’ làn dùil gum biodh an t-airgead a chaidh a thogail bho na h-uachdarain ris an can sinn <eng>“teinds,”<gai> dar rinneadh Eaglais an Athleasachaidh ’na h-Eaglais Stàite, gum biodh iad pàighte do Eaglais an Athleasachaidh. Chaidh an t-airgead a bha seo a thogail—ach bha e ’na thrì pàirt: chaidh dà phàirt air ais do na h-uachdarain bho ’n deach a thogail, agus chaidh an trìamh pàirt a chleachdadh air son dà nì—pàigheadh cosg na cùirt rìoghail agus a’ pàigheadh obair na h-Eaglais. Cha d’fhuair an Eaglais ach earrann glé glé bheag dhen an treas pàirt dhen airgead seo a bh’air a thoirt do Eaglais a’ Phàp roimh an Athleasachadh. Agus ’se sin a dh’adhbharaich gu robh cho beag air fhàgail air son a bhi cuideachadh nam bochdain.


[TD 22]

Na Fuadaichean

D.I.M.L.: A-rithist, nuair a thig sinn gu ám na Fuadaichean air a’ Ghaidhealtachd, tha ainm aig an Eaglais Phròstanaich a bhi an aghaidh nan daoine bochda agus air taobh nan uachdaran a bha cur an t-sluaigh a-mach ás an dachaighean.

R.A.F.: Tha sin ceart: tha eagal orm gu bheil sin ceart. Aig an ám sin, tha eagal orm gu robh an Eaglais glé mhór air a ceangal ri fàbhor agus deagh-ghean nan uachdaran; bha fhios aice nam bristeadh i ris an uachdaran gun cailleadh i a’ fasgadh bha e toirt dhi. Chan eil teagamh nach robh i air a cumail air ais le eagal glé thràilleil.

Tha e coltach gu robh làmhan nam ministearan gu mór air an ceangal. Cha do rinn iad na dh’fhaodadh iad, ach chan eil teagamh nach robh cùisean glé mhór ’nan aghaidh, a thaobh an t-ùghdarras a bh’aig na h-uachdarain anns a’ rìoghachd.

I.M.: Nise tha puing no dhà, tha mi smaoineachadh, nach eilear a’ toirt a follais a thaobh a’ ghnothaich a tha seo cho soilleir ’s a bu chòir.

Go ruige an naodhamh ceud deug, cha robh cothrom aig Gàidheal inbhe ministeir a ruigheachd mura robh e dhe na h-urracha móra. A’ chuid mhór dhe na ministearan Gàidhealach, ma tha—’s dòcha chuile duine beò dhiubh, gu dearbha—’se nàdur do dh’uachdarain a bh’unnta fhéin: bhoineadh iad do stràtum uachdrach an t-sluaigh agus bha fearann—glìob mhór na tac—aca. Nise, ga brith ciamar a bha iad air an ainmeachadh, cha b’e Calvinists—na luchd-leanalt Knox—a bh’unnta idir—oir neo, mas e, cha b’e Calvinis a bha sna ministearan ris an cainnte na “ministearan soisgeulach”! Cha b’ionnan beachd is teagasg dhan dà bhuidhinn idir idir.

Ach tha fhios ’am air a seo: nuair a bhios daoine ràdh gu robh an eaglais Phròstanach an aghaidh nan daoine bochda is air taobh an Fhuadaich agus a their iad cuideachd gur e na ministearan Calvinist bu choireach, ’sann air na “ministearan soisgeulach” a tha iad a’ bualadh.

Ach nuair a thòisich dùsgadh an naodhamh ceud deug agus iomairt san eaglais, agus gu h-àraid an deidh Dealachadh 1843, thòisich fir òga bhoineadh dhan tuath chumanta air a dhol air n-adhart ’nam ministearan. Thuirt mi cheana gu robh urracha-móra Leódhais a’ cur sìos air teagasg Alasdair MhicLeòid—am <eng>“peasant religion”<gai> a bh’aige—ach bha iad a cheart cho cinnteach ga chur fhéin an dìmeas mar dhuine chionn nach b’ann o na rangan acasan a thainig e.

A réir ’s mar a tha mise tuigsinn na cùise, ma tha, mar bu “Chalvinist” am ministear ’sann bu bhuailtiche dha bhi air taobh na tuatha, oir ’sann bu bhuailtich e bhi do shìol na tuatha e fhéin.


[TD 23]

Gun teagamh, feumar seo a ràdh: bha chuile ministear a bh’ann—agus a chuile sagart cuideachd, tha mi cinnteach—a’ teagasg dhan t-sluagh a bhi umhail, gun ar-a-mach a dheanamh, gun lagh na rìoghachd a bhristeadh. ’Se gnothach eile tha sin, ged tha: chan e ceist a bhoineas dhan Athleasachadh a-mhàin a tha sin idir.

Bha sibhse ràdh, a Phrofeasair, nach do rinn na ministearan na dh’fhaodadh iad—is cha do rinn. Ach rinn Maighstir Ruairidh sabaid air taobh nan cruitearan agus—a dh’ aindeoin na thubhairt mi—’se duine-uasal a bh’ann-san! Ogha do Mhac Gille Chaluim Ratharsair. Is dòcha gu robh barrachd misneachd aige thorradh sin, gad as iomadh fear eile a bhruidhinn agus e gun sochair dhan t-seòrsa—is cha do rinn duine dhiubhsan uiread ’s a rinn Mac Caluim an Gleann Dail, agus ’sann san Eaglais Stéidhte a bha e.

D.I.M.L.: Bha barrachd de mhinistearan na h-Eaglais Shaoir dha na daoine cumanta, a robh?

I.M.: Tha mi smaoineachadh gu robh—fada bharrachd.

R.A.F.: Bha, bha. Cha robh teagamh idir ás.

Ach bha aon nì a thachair an déidh an Dealachaidh ann an 1843: bha e ’na nì ainmeil agus ionmholta a bhi anns an Eaglais Shaoir. ’S bha móran tighinn a-staigh nach robh déidh sam bith aca air a bhi ann ach dìreach an t-ainm—gu robh iad a’ leantainn <eng>“popular course.”<gai>

I.M.: Tha mi dhan bheachd cuideachd gun tainig móran dhan t-sluagh a-mach as an Eaglais Stéidhte ann an Dealachadh 1843 cha b’ann a-mhàin air sgàth creideamh ach air sgàth fianuis a thogail an aghaidh nan uachdaran agus an aghaidh nam ministearan a bha an comaidh riutha. Bha an dà rud air an snaidhm ’na chéile.

Saoilidh mise gu robh acras spioradail a-measg nan Gàidheal aig an ám . . . bha miann is feum air ealain Ghàidhealach a chuireadh an céill an cor is a mhìnicheadh dhaibh e—a chuireadh rian air choireigin—’nan inntinn is ’nam mac-meanmainn ’se tha mi ciallachadh—air a’ stoirm a bha an imis a’ sluagh Gàidhealach a sguabadh á bith. Fhuair iad ann an ealain na h-eaglais e.

Nise, bithear a’ bruidhinn air an inbhe th’aig an t-searmon san Eaglais Phròstanach seach eaglais eile. Faodaidh gu bheil sin ceart, ach a thaobh nan Gàidheal cha b’ionnan searmon fann, earalach Eaglais na Stàite—air cho cuimte ’s a bhitheadh e is cho reusanta—agus an teagasg smearail a bheòthaich na dùsgaidhean. Cho aocoltach ri canntraigh is reothart . . .

’S ma bha an teagasg cruaidh is ro-chruaidh, cha robh sin ach ga dheanamh ’na sgàthan na b’fhìrinniche buileach agus crannchur nan Gàidheal cho truagh sa’ linn a bh’ann. A bharrachd air a sin, ged tha: bha seann ealain na Gàidhlig—bàrdachd is seanchas is


[TD 24]

gearradh-cainnte—air a chùl, is bha snodhach a’ fhreumhaiche sin a’ tighinn a follais is a’ cur blàth air.


<eng>Capitalism<gai>

D.I.M.L.: Anns a’ leabhar ainmeil, <eng>Religion and the Rise of Capitalism<gai> tha R. H. Tawney a’ ràdh gur e beachdan an Athleasachaidh bonn-steidh Capitalism. An aontaicheadh sibh ris a sin?

R.A.F.: Tha sin fìor ann an tomhas glé mhór, do bhrìgh gun do chuir Eaglais an Athleasachaidh a h-uile duine air a chasan air leithid a dhòigh ’s gu robh e cunntasail air a shon fhéin, agus gu feumadh e oidhirp a dheanamh air a shon fhéin, agus nach robh taic go bhi aige air duine sam bith.

Thòisich an duine air a bhi ga chuideachadh fhéin, a’ saothrachadh air a shon fhéin: agus b’e sin bonn capitalism.

I.M.: Tha mi tuigsinn sin. ’Se bonn cunnartach a th’ann, ged tha. Fhads a bhiodh an duine deanamh na b’urrainn dha air a shon fhéin ’s air son a theaghlaich ’s air son a shluaigh, bhiodh sin glé mhath—fhads a bhiodh e air a riaghladh le bàidh is le gràs . . . teagasg an t-soisgeil; ach, mar a bheil a’ smachd a tha seo air, a’ rian a tha seo air, tha e ’n uair sin buailteach air a bhi mar a bha iomadach duine ann an Alba ’s ann an Sasuinn ’s ann an rìoghachdan eile a bha spùilleadh an co-chreutairean. Agus seallaibh cuideachd luchd-eaglais: abraibh, marsanta mór ann am Bristol a bhiodh ’na fhear-dreuchd anns an Eaglais agus soithichean làn dhaoine dubha aige is iad a’ falbh le na daoine sin ga reic ’nan tràillean thall an Amaireaga. Na leithid—gos tighinn chon na Gàidhealtachd—leithid Rainey ann a Ratharsair, duine cùramach agus duine diadhaidh, theireadh feadhainn co-dhiù—chunnaic mi fhìn cuid dha na leabhraichean a bh’aige agus ’se leabhraichean do dhiadhaireachd nam Puritans a bh’unnta—

R.A.F.: ’Se bràthair-athair Prionnsapal Rainy a bh’ann.

I.M.: ’Se.

. . . . agus, fhathast, sin an duine, nuair a cheannaich e Ratharsair, a dh’fhuadaich an sluagh ás na bailtean air taobh sear Ratharsair. Tha sin a-nise a’ deanamh magadh do chreideamh nuair is e sin an caitheamh-beatha tha aig an duine agus e ’g aideachadh aig a’ cheart ám gur e creideamh Crìosdaidh a th’ann.

R.A.F.: Tha sin fior.

Ged tha, ’se tha mise smaoineachadh an dràsda gur e sin as adhbhar gun deach na dùthchannan a dh’fhuirich anns an t-seann aidmheil, aidmheil a’ Phàpa, gun do dh’fhuirich iad ann am bochdainn agus gun deach na dùthchannan a ghabh ri teagasg an Athleasachaidh a thogail suas ann am beartas: ’se reusan air a sin gun do rinn an creideamh ùr a fhuair iad dleasnach iad agus dìcheallach agus bha an staid agus

[TD 25]

an crannchur air a thogail suas. Gus a’ latha an diugh, nuair a chì sinn crannchur an t-sluaigh anns a’ Spàin, na ann an Deas-Eirinn na an Ceann-a-Deas Amaireaga, chì sinn nach d’fhuair iad fhathast solus air cho dleasnach ’s a bu chòir dhaibh a bhi ann an dàimh ri Dia, ann an dàimh ri ’n co-chreutair, agus ann an dàimh ri nithean tìmeil. Tha na trì nithean a’ dol cuideachd.

I.M.: Tha, tha, gun teagamh. Ach chanainn gur e suidheachadh cunnartach a th’ann—tha cunnart anns a chuile suidheachadh daonda, ach, mar tha mise ga fhaicinn na daoine bha dol air adhart ’nan capitalists agus gun smachd lagh na gràis orra, rinn iad cron mór air an co-chreutairean.

R.A.F.: Ach, ged tha, bha capitalists is capitalists ann . . .

I.M.: O bha, bha—tha fhios ’am.

R.A.F.: . . . mar bha Shaftesbury agus móran eile: rinn iad móran maith leis an airgead a fhuair iad; bha iad cogaiseach ann a bhi cleachdadh an t-saibhreis a fhuair iad.

I.M.: ’S a-measg an fheadhainn a bh’air a chaochladh, bu chòir dhuinn a thoirt fanear, bha iomadh mìle pearsa nach tainig fo bhuaidh Knox na fo bhuaidh an Athleasachaidh riamh—Iùdhaich is Cinnich. Tha iad ri faotainn an taobh a-muigh dhan Chrìostachd. Agus an taobh a-staigh do chrìochan na Crìostachd, tha mar aon Greugach is Caitligeach is Pròstanach. Chan eil mi ’n dùil gu robh bheag do bhuaidh aig Knox air Onassis na air na Ceanadaich an Amaireaga. Reo Stakis . . . ’s dòcha! “Copagan is bàillidhean fasaidh iad an àite sam bith.”


Na Sgoiltean

D.I.M.L.: Bhiodh e iomchuidh a-nise, tha mi smaoineachadh, tionndadh gu na sgoiltean—an dà chuid air son gu robh Knox a’ creidsinn cho mór annta agus gur ann dìreach ciad bliadhna an ama-sa a thòisich a’ stàit a’ ruith nan sgoiltean.

Dé am feum—no an cron—a rinn sgoiltean nan eaglaisean agus an S.S.P.C.K. roimh 1872 air a’ Ghàidhealtachd? Saoilibh nach robh cus de thuar a’ chreideimh air an fhoghluim a bha na sgoiltean seo a’ toirt seachad? A Phrofeasair?

R.A.F.: Bha an t-ionnsachadh gun teagamh air a bhonnachadh air a’ Bhìobull agus air a’ chreideamh Chrìosdail. Mar sin: bha a’ sgoil a’ toirt eòlas air na <eng>three R’s<gai>—leughadh, sgrìobhadh, agus cunntais—ach bha i cuideachd a’ toirt oideachadh beatha gu bhi togail suas gillean agus nigheanan bha beusach, toigheach, cùramach. <eng>“Formation of character”<gai>—sin a’ nì air son a robh a’ sgoil air a cur air chois an toiseach.

Tha móran dhen a’ bharail an diugh gu robh ’n Eaglais a’ gabhail cus pàirt ann an riaghladh nan sgoilean—ach ’se ’n Eaglais a bha


[TD 26]

pàigheadh nam maighstirean-sgoile agus a’ cumail suas na sgoile. Tha cuid eile ’n diugh, gu h-ioghantach, ag ràdh gur e iomrall a rinn an Eaglais nuair a thug i thairis na sgoilean ann an 1872 agus a thainig iad fo riaghladh a’ stàit. Ach luath na mall, dh’fheumadh sin tachairt.

Ach chan eil teagamh sam bith agam nach e obair mhór a rinn an Eaglais ann a bhi fosgladh nan sgoilean agus a’ faighinn luchd-teagaisg.

I.M.: Rinn na sgoiltean feum. Rinn iad call cuideachd. Agus ’se an call bu mhutha, ’nam bheachd-sa, rinn an S.S.P.C.K. gun do dh’fheuch iad ri foghluim Gallda, foghluim Beurla, a sparradh air na daoine. Agus gu deimhinne ’se slighe sheacharanach a ghabh iad agus seacharan neònach cuideachd. Nuair a chuimhnicheas tusa gur e té do phrìomh phuingean an Athleasachaidh gum biodh am Bìobull aig an t-sluagh ’nan teanga fhéin is a thig thu sin chon na Gàidhealtachd is a gheibh thu am Bìobull air a theagasg ann an cànan coimheach sna sgoiltean sin, a tha masa fior a’ cur an céill inntinn an Athleasachaidh, ’se claonadh smaoineachail a bh’ann.

Ach boinidh seo a-rithist dhan rùn ’s a robh na Goill dha na Gàidheil—am beachd a bh’ aig Riaghaltas Alba air a’ Ghàidhlig. Cha robhar a’ meas na Gàidhlig ach ’na rud borb a bha ’g adhbhrachadh buaireadh is aimhreit: mar bu luaithe readh a cartadh ás ’sann a b’fheàrr. ’S chan ann air eaglais na air creideamh a bha rùn sin stéidhte ach air modh-riaghlaidh stàite. Chionn bu choma dhut gu dé an aidmheil dha robh thu—Caitligeach, Easbaigeach is Cléireach—mas e Gàidheal a bh’unnad, cha robh dhut ach “biodh agad” na nas miosa.

R.A.F.: Gun teagamh, ach ged tha, tha sibh tuilleadh is cruaidh air na sgoiltean. Tha mi ’g aontachadh ris a’ rud tha sibh ag ràdh, ach ’se bha san amharc nach robh iad a’ dol a chosnadh tuarasdal mór no nach robh buannachd mhór anns a’ Ghàidhlig gu bhi cosnadh airgid. Sin a bha ’nan inntinn agus ’se sin a dh’adhbhraich gun deach a’ Ghàidhlig a chur fodha agus gun tainig a’ Bheurla an uachdar . . . do bhrìgh ’s gu robh sinn a-nise déiligeadh ri dùthchannan agus ri ceàrnaidhean d’ar dùthaich fhéin anns nach robh Gàidhlig idir. ’Se economics a bha seo.

Nise, ’se sgoiltean Gàidhlig a bh’aca, agus ’se luchd-teagasg Ghàidhlig a bh’aca a’ chuid mhór dhe na bliadhnachan a bha a’ sgoil air a cumail suas leis an eaglais anns a’ Ghàidhealtachd; ’se Ghàidhlig an dòigh air an robh ’n teagasg air a thoir dhaibh—am <eng>“medium of instruction”<gai> . . . .

I.M.: O, seadh. Ged tha, chan eil mise bruidhinn an dràsda ach ma na bliadhnachan a bha ’n S.S.P.C.K. ag obair le Beurla man do thionndaidh iad gu Gàidhlig. Agus, aon uair ’s gun do thionndaidh,


[TD 27]

rinn na sgoiltean a bha sin—agus chanainn-sa gu sònraichte, sgoiltean na h-Eaglaise Saoire—rinn iad obair mhath air a’ Ghàidhealtachd. An Eaglais Shaor gu sònraichte, saoilidh mi, oir bha i na bu Ghàidhealaiche sa’ chuile dòigh na bha an Eaglais Stéidhte.

Thainig a sin an <eng>Compulsory Education Act, 1872,<gai> a-mach agus ’se rud as miosa a thachair riamh a thaobh foghluim air a’ Ghàidhealtachd. Na robh iad air sgoiltean na h-Eaglais, na sgoiltean Gàidhlig, a chumail, ach am meudachadh, an deanamh nas farsainge—curriculum nas farsainge thoirt dhaibh—bhiodh stéidh foghluim aca cho math ’s a bha sa’ Roinn-Eòrpa. Ach a-rithist chaidh a’ foghluim Gallda sparradh oirnn a neart air cheart.

Saoil a faod sinn a-nise tionndadh gu ceist a th’air a togail gu math tric an diugh—a’ sgaradh eadar na h-eaglaisean, dé bu choireach ris, dé mar a ghabhas e leasachadh?

A phrofeasair, dé na h-eadar-dhealaichean as motha a tha eadar an Eaglais Phròstanach—gu h-àrraid an Alba—agus an Eaglais Chaitligeach? A thaobh creideamh an toiseach?

R.A.F.: A’ cheud nì, agus an nì mór, gu bheil an Eaglais Phròstanach a’ creidsinn gur urrainn do chreutair sam bith gnothaich a dheanamh ri Dia gun eadar-mheadhonair talmhaidh thighinn a-staigh eatorra.

Agus an dara nì: nach eil gnothaich aig creutair talmhaidh bhi dol thairis air a’ bhàs gu bhi beantainn ris staid shìorraidh an anam. Sin a’ chealgaireachd mhór a shiubhail troimh na rìoghachdan anns na linnean roimh an Athleasachadh—gu robh sagartan a’ beantainn ri daoine air taobh thall a’ bhàis. Agus gu robh e gealltainn cobhair agus cuideachadh dhaibh nam biodh e air a phàigheadh air a shon.

’S an treas nì: gum beil ùghdarras aig an Eaglais nas h-àirde na tighearnas a’ Bhìobuill agus gur e facal na h-Eaglais a’ facal mu dheireadh ris an éisd sinn. Agus gur ann air a facal a tha staid shìorraidh an duine an crochadh.

Bhrist Eaglais an Athleasachaidh sios ùghdarras na h-easbaigean na a’ Phàp, na na sagairt. Chuir i Bìobull ’na àite agus thug i cead do na h-uile duine bhi faighinn a-mach air a shon fhéin ciamar a bhiodh cùisean air a chur ceart eadar e fhéin agus Dia.

Air na trì nithean sin chaidh Eaglais an Athleasachaidh a thogail. ’Se sin a b’adhbhar gun do thog i suas crannchur an duine cho math.

D.I.M.L.: Nise, tha eadar-dhealaichean mór eile eadar an dà eaglais cuideachd—a bharrachd air an cuid aidmheilean. Chanadh móran gu bheil an Eaglais Phròstanach—an diugh agus ann an eachdraidh—nas “cruaidhe”; gu bheil an Eaglais Chaitligeach a’ beantainn ri faireachdaidhean an duine gu ìre nas motha agus an t’éile ri inntinn. Iain?

I.M.—A thaobh cruais an toiseach. Nuair a sgaoil a’ soisgeul air


[TD 28]

[Sanas]


[TD 29]

feadh na Roinn-Eòrpa—nuair a ràinig e Alba—bha e ’na bhonn saorsa do dhaoine, ga saoradh o gheasachd. ’Se saoghal dùmhail glaiste bha san t-saoghal phàganach, làn dhe na chuile comharra bu bhagarraiche na chéile—ámannan mì-shealbhach dhan latha is dhan bhliadhna, an droch comhdhalaiche, an t-eun bàis, is a leithid sin—bha agad a chuile ceum a choimhead man glacte thu. Iodhalan a tha sin—a cheart cho cinnteach ri iodhalan fiodha na cloiche—iodhalan dham bi an inntinn a’ géilleadh.

Nise, bi na Pròstanaich tric a’ bruidhinn air iodhal-adhraidh—gu sònraichte thaobh Eaglais na Ròimhe. Ach faodaidh tu iodhal-adhraidh a dheanamh do rud sam bith: dhan Eaglais, dhan mhinistear, dhan aidmheil dham boin thu. Is ma tha thu fon a’ smachd a tha sin, tha thu fo riaghladh cruaidh gun teagamh. Ach theirinn-sa gur e smachd pàganach a th’ann . . . ma dh’aontaicheas tu gu bheil e nàdurra dhan inntinn aomadh is géilleadh mar a thubhairt mi—seadh, smachd a thig troimh bhi toirt ùmhlachd do dhuine na do dh’aidmheil nach eil dligheach a thoirt dha.

San t-seagh sin co-dhiù, chan eil mise smaoineachadh gu bheil an creideamh Pròstanach dad nas cruaidhe na tha creideamh na Ròimhe; ach faodaidh iad le chéile bhi cho cruaidh ’s a dh’fhóghnas. Bi sin a réir suidheachadh an t-sluaigh a tha ga leantainn agus a réir dé an deòin a tha ’s gach urra fa leth a bhi umhail do gheasachd. Co-dhiù, far a faighear an cruas seo, bi cuingealachd fuaighte ris.

R.A.F.: Tha sin fior gun teagamh idir. Tha cuingealachd an aineolais ann.

Ach, a thaobh gu bheil Eaglais a’ Phàpa a’ déiligeadh ri fairichidhean a’ chreutair: tha seo fior ann an tomhas do bhrìgh ’s nach eil i ag iarraidh solus tuigse; ’se tha i ’g iarraidh ach ùmhlachd, ùmhlachd, ùmhlachd. Co-dhiù tha thu ga thuigse gus nach eil, feumas tu ùmhlachd a thoir dha. Faodaidh an inntinn a bhi cho dorcha ri meadhon-oidhche, ach ma bheir thu ùmhlachd tha thu ceart gu leòr.

D.I.M.L.: Ach nach eil sin ’na chomhartachd mhór; nach eil feum aig an duine, lag breòite mar a tha e, air rudeiginn—creud no ceannard—làidir dhan toir e ùmhlachd ’s air a leag e a thaca?

R.A.F.: Tha, ann an tomhas. Tha Eaglais a’ Phàp a’ toirt samhlaidhean a tha faicsinneach, agus a tha sinn a’ làimhseachadh, agus, mar sin, ma dh’fhaoidte gu bheil e toirt tomhas de chomhartachd, agus eadhoin de thuigse dhuinn bhi beantainn riutha. Ach tha eagal orm, an comhartachd sin nach eil e air a bhonnachadh air suidheachadh an duine gu h-iomlan.

Tha an creideamh Pròstanach a’ faicinn gu feum an duine gu h-iomlan bhi air a ghlacadh leis an fhìrinn agus gur ann troimh ’n inntinn a tha an fhìrinn a chuid as trice a’ ruighinn a chridhe agus a thoil an taobh-a-staigh. Fairicheanan tha againn no bhuainn a

[TD 30]

rèir ar suidhichidhean: chan eil iad buailteach a bhi leantainn ruinn agus, mur eil iad a’ toir solus duinn, faodaidh, nuair a chailleas sinn ar fairichidhean, gu bheil sinn air ar fàgail ann an dorchadas na h-oidhche.

D.I.M.L.: Ach tha na dotairean ag innse dhuinn gu bheil barrachd dubhachas <eng>(“depression”)<gai> air a’ Ghaidhealtachd na th’ann an àitichean eile ’s bi cuid a’ cur coire air an Eaglais Phròstanaich air son seo.

R.A.F.: Chan eil e fìor gu bheil an creideamh Crìosdaidh a’ toirt dubhachas do inntinn duine. Tha e toirt solus agus dòchas: na h-inntinnean as soilleire th’againn anns an t-saoghal, chaidh an oideachadh fo theagasg Chalvin ’s an fheadhainn a lean e. ’Se dorchadas inntinn a tha toirt dubhachas a-staigh, oir dar a chailleas tu gréim air na fairicheanan a bh’ agad, chan eil dad agad. Agus, chan eil mise creidsinn, air m’fhiosrachadh fhéin, gu bheil smuain na Gaidhealtachd nas trice air a ghlacadh le dubhachas inntinn na creutairean eile.

I.M.: Ceiste dhoirbh a tha sin . . . Chan aithne dhomh fhìn ro mhath, agus co-dhiù chan eil fiosrachadh mionaideach agam ma dheidhinn na cùise. Chanainn-sa an dràsda gur e sluagh gu math mear a’ th’unnainn. Gun teagamh, an duine ruigeas àirde meadhair, faodaidh e dhol sios a cheart cho fada sin. Ach ’se cheud cheist a dh’ iarrainn freagairt oirre: a bheil an dubhachas a tha seo a’ bualadh ach Pròstanaich, na bheil àireamh nam Pròstanach nas lionmhora na àireamh dhaoine eile? Ma tha, tha bonn còmhraidh againn.

Tha aon rud dearbhte. Tha sluagh sam bith a chaill an dùthchas, sluagh a chaidh a bhristeadh, dualach air tuiteam fo lionn-dubh. Is na robh mise rannsachadh na cùise seo, bheirinn sùil gheur feuch a robh sion ri lorg a sin. Ach, dìreach a’ bruidhinn, mar gum biodh, a làrach nam bonn, ’sann a shaoilinn-sa gu robh creideamh—dhan duine a tha creidsinn da-rìribh—na bu dualaiche air an inntinn a shlànachadh na bha e air an inntinn a bhristeadh.

A’ tilleadh go cor an t-sluaigh, ged tha . . . tha chuile sluagh roinnte, air caochladh dhòighean, ach tha na roinnean an còmhnaidh nas géire ann a sluagh beag—sluagh a tha leòinte mu thràth. Nise, tha cuid dhan luchd-aideachaidh ann a sgìrean Pròstanach, tha iad dhan t-seòrsa, nam b’e Caitligich a bh’unnta, a bhiodh ann am mainistear na ann an taigh-cràbhaidh. Tha iad a’ cur creideamh uaigneach an gniomh ann a suidheachadh follaiseach. Dh’fhaodadh sin a bhi trom orra fhéin agus air daoine eile nach eil dhan aon inntinn riutha. Is dòcha gun cinnicheadh dubhachas ás a sin? Tha e buailteach air roinnean a dheanamh, co-dhiù . . . Tha sibh a’ tuigsinn a’ rud a tha mi feuchainn ri chur an céill?

R.A.F.: Tha. ’S chunna mi le mo dhà shùil e.


[TD 31]

I.M.: Dìreach.

’S a-nise, aon cheist a bu toigh leamsa chur oirbhse, Phrofeasair. Mar as aithne dhuinn uileag, ann an Alba, bha de roinnean—a robh barrachd roinnean ann am politics agus anns an Eaglais ann an Alba na bha ann an rìoghachd sam bith eile. Agus a bheil seo fuaighte ri creideamh an Athleasachaidh? Gu bheil e buailteach air briseadh as a chéile?

R.A.F.: Tha. Nuair a thòisich duine air smaoineachadh air a shon fhéin . . . agus nach do ghabh e theagasg bho bheul duine eile, gun teagamh bha h-uile duine gabhail cùrsa dha fhéin agus bha sin buailteach air a bhi briseadh sios cho-chomunn eadar cach-a-chéile. Aon uair ’s gun tòisich thu air cùrsa dhut fhéin, ’sann mar sin a tha thu dol. Rinn an t-Athleasachadh sin: dh’iarr e air creutairean a bhi smaoineachadh air a son fhéin, ach thug e Bìobull dhaibh gu bhi ga seòladh: dé cho fad is a théid iad, càite feumadh iad stad, càite feumadh iad cobhair fhaighinn. Bha iad glé bhuailteach a bhi gabhail an rathaid fhéin: gu robh iad a’ faireachadh seòladh an dleasdanais—“Tha mise smaoineachadh mar seo ’s tha mi dol dha leantainn.” Agus cha robh smaoin aca an e call a bha iad a’ deanamh nuair a bha iad a’ briseadh sios an co-chomunn ri cach-a-chéile.

I.M.: Tha cuimhn’ àm, a’ bruidhinn air aidmheilean fa leth agus beachdan a bhios aig daoine, rann beag a chuala mi aig caraide dhomh á Tobar Mhoire. Aonghas Mac Eanraig. Nuair a bha an Eaglais Bhaisteach a’ fàs caran làidir ann am Muile, bha dithis bhràithrean, Peutanaich—a bhoineadh, tha mi creidsinn, do shliochd an Ollamh Mhuilich—agus lean fear aca na Baistich ’s cha do lean a’ fear eile—Gilleasbaig a bh’air. Chuir a’ fear a bha ’na Bhaisteach fios air a bhràthair a dh’fhaighneachd carson nach robh esan dol dhan an Eaglais Bhaistich. Agus ’se bàrd a bh’ann an Gilleasbaig agus thuirt e:

Chan eil éifeachd anns an tumadh
Gad a b’e Caol Mhuile ’n t-àit;
Esan air ar son a dh’fhuiling,
’S a dhòirt fhuil air ar sgàth,
Dheanadh e le sileadh a’ phinne
Uimhir ris a’ linne làn.


Aonadh nan Eaglaisean

D.I.M.L.: A bheil luchd nan eaglaisean a’ deanamh na dh’fhaodadh iad, saoilibh, air son na sgaraidhean sin a shlànachadh? Dé ur beachd air an <eng>Ecumenical Movement<gai> a tha fiachainn ris na h-eaglaisean a thoirt air ais ’nan aon.

R.A.F.: Well, ’se mo bharail-sa, ged a bheireadh sinn cuideachd an diugh iad—ma dh’fhoghluim sinn a bhi smaoineachadh air ar


[TD 32]

son fhéin, tachraidh an nì a thachair roimhe a-rithist. Feumaidh sinn a bhi fo smachd ùghdarras nas àirde nach eil a’ toirt dhuinn cead a bhi smaoineachadh dhuinn fhéin agus ma theid sinn fo smachd dhan t-seòrsa sin, cumaidh sinn ri chéile.

Agus bithear ag radh glé thric—“an Eaglais cho marbh agus tha feum aice air beatha ’s nan tigeadh a’ sluagh cuide ri chéile, gheibheadh sinn beatha.” Well, chan eil àite adhlaig anns a’ rìoghachd nach eil móran de chreutairean marbh taobh ri taobh ach chan eil iad a’ deanamh beatha . . . chan eil e deanamh ach am bàs nas motha na bha e riamh. Agus chan e sin an ni a tha bhuam—ach gum biodh inntinnean chreutairean a’ gluasad còmhla. ’Sann bho’n taobh a-staigh a dh’fheumas an ceangal tòiseachadh. Chan e plàsda o’n taobh a-muigh a tha sinn ag iarraidh ach ’n fhuil bho’n taobh staigh bhi air a glanadh ’s air a h-ùrachadh. Sin agad a’ leigheas.

I. M.: Tha mi tuigsinn.

R.A.F.: Agus chan eil dòchas mór agam gu seasadh aon eaglais fada dìleas don fhìrinn air cho mór is a bhiodh i o leth a-muigh. Tha mi deanamh dhe, a dh’aindeoin càineadh a bhios againn air na dealaicheanan, gun do chùm iad rudan beò a dheigheadh bàs, mura biodh gu robh creutairean ann a’ gabhail spéis dhiubh. Agus ma théid sinn uileag còmhla, tha eagal orm gun caill sinn móran de nithean air an còir againn gréim a chumail agus bu chòir bhi air an gléidheadh beò.

I.M.: Bi mise tric a’ smaoineachadh mar a tha an Eaglais Chaitligeach ’na h-aon eaglais is aig a’ cheart àm a’ liuthad seòrsa riaghailt a thoilleas innte: na Doiminicich is na h-Iosanaich is a leithid. Nise, thaobh iomadh ceist ann an diadhaireachd, chan ionnan na beachdan a chluinneas sibh aig, abraibh, luchd-leanalt Augustinus is luchd-leanalt Aquinas. San t-seagh sin, is dòcha gu bheil a cheart uiread do roinnean innte is a tha measg nam Pròstanach: ’se an t-eadar-dhealachadh mór gu bheil i aonaichte fo aon ùghdarras.

R.A.F.: Tha sin ceart.

I.M.: Agus gad a tha rud a tha sibhse ràdh ma dheidhinn nan dealaichidhean ceart—seadh, gun do chùm iad gnothaichean is prionnsabalan beò is beòthail—is uabhasach an gamhlas a dh’éirich asda cuideachd. Is ann an eachdraidh na Crìostachd air fad chan urrainn do dhuine sam bith a thagradh gu bheil an aidmheil aige fhéin neochiontach.

Ach bha e riamh cuideachd air fhilleadh an teagasg na h-eaglais—a chuile meur dhi—gun tigeadh latha bhiodh a chuile duine—Caitligeach, Pròstanach, Greugach, is eile—gum biodh iad uile còmhladh air a’ cheann thall.

R.A.F.: Tha sinn uile an dòchas gum bi. Cha robh e ’n inntinn Knox gum bristeadh an eaglais gu bràth. Cha robh e smaoineachadh

[TD 33]

ach air aon eaglais saor ann an stàit a bha saor. Cha robh bhuaithe ach sin: Eaglais air a h-athleasachadh ann a stàit air a h-athleasachadh.

[A’ chrioch]

[TD 43]

COIGREACH
le EILIDH WATT

LE bhi a’ leughadh <eng>“Island on the Edge of the World,”<gai> chuimhnich mi mar thachair mi ri Fionnlagh MacCuing a rugadh is a thogadh ann a Hirte ás an deach fhuadach ’na shean aois is a chaochail ann an siorrachd Fìobh. Chionn is nach aithne dhomh gum bheil eachdraidh air a deanamh mu dheidhinn an fheadhainn a chaidh a shuidheachadh ann an Fìobh sgrìobhaidh mi na leanas.

Chaidh Fionnlagh is aon cheathrar eile a stéidheachadh ann an Cinn Cardainn air an Abhainn Duibh far am bheil an abhainn a’ gluasad gu slaodach mall, balbh; far am bheil raointean cho còmhnard ri m’ bhois, a tha brèagha torrach, le eòrna is le cruithneachd àrd anns an fhoghar, ach far an laigh smùid agus ceò nam bailtean gu fuar amh air iomadh latha geamhraidh. Aite cho ao-coltach ri Hirt is a b’urrainn inntinn a dhealbh. Bha iad ri obair chraobhan. Air Hirt chan eil craobh. Ach bha iad air slios ris a’ ghréin, is bha iad leo fhéin air oir a’ bhaile bhig.

A nis tha e teannadh air dà fhichead bliadhna bhon chaidh mi a-steach do’n bhùth is mi am beachd paipear naidheachd a cheannach, is chunnaic mi am bodach ’na sheasamh air meadhon an ùrlair is triùir no cheathrar mun cuairt dha. “Dhomh pàipear” ars esan ris an te a bha air taobh thall a’ chunntair. Cha do thuig ise e is bhraoisg an gàire air càch. Is e bha seo ach coigreach aig nach robh Beurla.

“Dhomh pàipear,” ars esan an dara uair gu crosda is ghabh e ceum na bu tinne oirre. Is ma thuirt e facal no dhà eile cha do chuir mi ás a leth e.

“Dé am pàipear a tha bhuaibh?” arsa mi fhéin ris ann an Gàidhlig an Eilein.

Gu h-ealamh thionndaich e is bha gréim aige air làimh orm. “Is e an t-Agh a chuir an rathad thu,” ars esan.

“Is nach math E bhi ann,” thuirt mi fhéin gu h-aotrom, oir sheas na deòir ’na shùilean.

Bha beòil agus sùilean na cuideachd fosgailte, cruinn, is sheas iad gun ghuth ag amharc air an dà choigreach neònach aig nach robh suim no aire de’n fheadhainn a bha ’nan seasamh a’ feitheamh.

Is e mo bheachd gun robh Fionnlagh an uair ud aon tri fichead is a cóig. Bu ghann dha bhi cho àrd rium fhéin, a sheasadh an uair ud aig cóig troighean is seachd òirlich air bhonnaibh mo stocainnean.


[TD 44]

Ged bha e nis air fàs trom ’na bhodhaig mhothaich mi gu luath gun robh e fhathast aotrom air a chasaibh is gun robh dèanamh an duine sgoinneil air. Bha na sùilean donna fosgailte, beothail, is bha rudhadh fallainn air mullach a phearcaill, ged bha e air liathadh. A’ cumail gréim teann air mo làimh dheis dh’innis e ann am beagan bhriathran ciamar thainig e bhi an siud. Bhruidhinn e air an dachaidh a dh’fhàg e. Nuair a thug e iomradh air a bhean a dh’fhàg e ann an aonaranachd Chille Chrìosd thuit a dheòir gun tilleadh gus an do thiormaich mi iad dha, oir bha co-fhaireachadh mór agam ris.

“Ach bha làithean sona agaibh cuideach,” thuirt mi is stad a dheòir is e ag aithris ciamar a rinn e an gnothach air MacCoinnich, am factair aig Macleòid Dhuin-Bheagain aig cur na cloiche. ’Na inntinn bha e air ais ’na òige is ’na neart is e dol thairis air mar thachair an latha-ud, nuair a bha gach sean is òg a ghluaiseadh ann a Hirte anns an làthair, ag amharc air an t-srìth.

“‘Cuir an siud i Mhic Coinnich,’ arsa mi fhéin,” thuirt Fionnlagh, is leum e gu spracail ged bha mise fhathast an tobhadh aige, is chuir e cùl na sàile sìos gu cruaidh am meadhoin an ùrlair, mar fhear a’ gearradh comharradh anns an talamh.

“Is an do chuir?” arsa mise.

Thionndaich e orm, “Cha do chuir riamh, ma tha,” ars esan. “Bha e leud mo bhois goirid, ged dh’fhiach e uair is uair. Agus tuigeadh tu gum b’e làn dhuine sgoinneil a bh’ann a MacCoinnich an uair ud. Leud mo bhois,” ars esan a rithist, is sgrùd mi fhéin is e fhéin a bhois ghoirid, leathan, mur gun leughamaid eòlas mór innte.

Ach ged bha tìde gu leòr againne bha sinn a’ cur maille air an fheadhainn da nach b’aithne an ràdh, “Nach eil thu tràth gu leòr.” Mun do dhealaich sinn dh’àithn mi dha gun e dhol seachad air an dorus gun e a thadhal. Is iomadh céilidh a rinn e agus chionn is gum b’e fear creige iomraiteach e is tric a chuir e tuairneul ’nam cheann le naidheachdan.

Ach tha fios gun robh móran ri ionnsachadh ann a Fìobh agus thuig mi sin air latha cranndaidh fuar nuair a thadhail e, is gun teine guail agam air oir bha romham dol a-mach.

“Thigibh an rathad seo,” arsa mi fhéin ri Fionnlagh. Lean mi orm, “Tha sibh air ur meatachadh leis an fhuachd. Ach stadadh sibhse oirbh is chan fhada gus am bi sibh blàth gu leòr.”

Nis bha mise air teine ùr <eng>electric<gai> fhaotainn bha ro choltach ri teine guail is e a’ gabhail. Gun chromadh, ach le sròin mo bhròige, chuir mi air an teine, is mi bruidhinn ri Fionnlagh. Dh’fhairich esan teas an teine is thug e sùil air a ghabhail.

“Am b’thusa,” ars esan, “a thug beò an teine fuar ud?”

“Is mi” thuirt mi fhéin gu moiteil.


[TD 45]

“Mach a seo mise,” dh’éigh Fionnlagh, “tha buidseachd agad.” Rinn e air an dorus.

“Fuirichibh oirbh,” dh’éigh mi an uair a chunnaic mi nach b’ann ri spòrs a bha e, is air a’ mhodh cheudna, le sròin mo bhròige, chuir mi dheth an teine a chaidh bàs gu luath. Cha b’fheàrr seo. Le dà shìnteig bha Fionnlagh aig an dorus is cha robh dòigh agam ìmpidh a chur air e a dh’ fhuireach. B’eudar dhomh a thoirt a-steach a thigh ban-nabaidh aig an robh teine guail air. Rinn mi tì dha an sin ach cha b’ann socair a bha e.

Ach cha b’e seo idir a cheud turas a bha e air tir-mór. Bhris e a chas an uair a bha e ’na dhuine òg is thug tràlair e gu Fleetwood far an robh e sia seachdainean ann an ospadal. Dh’ionnsaich e beagan Beurla, ach le cion a bhi ga cleachdadh is nach robh ùidh aige ann a bhi ga cumail air chuimhne, dhìochuimhnich e i.

Cha robh a’ Ghàidhlig aca ao-coltach ri m’ Ghàidhlig fhéin, ach na bu bhuige. Theireadh iadsan nuls <eng>(nurse)<gai> agus athail (athair) is mar sin.

Dh’fhàg mise am bad ud de’n sgìre ged thadhail mi iad uair no dhà rithist. Chaochail Fionnlagh mu mheadhoin an dara cogaidh móir.

Sìth da’n d’fhuair e.

[Sanas]


[TD 49]

AN T-AL OG

[Dealbh]

Bha Murchadh MacSuain ’na fhear-dheasachaidh gu chionn greise air <eng>Skyeline<gai>, pàipear Sgoil Phortrìgh. Dh’iarr sinn air Murchadh, a tha nise an Oilthaigh Obar-Dheadhain, beagan innse dhuinn ma dheidhinn <eng>Skyeline<gai> agus a bheachdan fhéin. Tha sinn an dòchas gum bi sibh, o seo a-mach, a’ cluinntinn bho Mhurchadh ann an Gairm bho ám gu ám.

<eng>SKYELINE<gai>

Chan eil paipear sgoile an Alba, tha mi creidsinn, na anns a’ rìoghachd gu léir a fhuair de dh’ainm dha fhéin ’s a fhuair paipear Ard-Sgoil Phortrìgh, <eng>Skyeline<gai>. Thòisich am paipear o chionn cóig bliadhna agus bha mise glé fhortanach a bhi ’nam fhear-deasachaidh air a’ phaipear an dà bhliadhna mu dheireadh.

Fhuair mi fhéin “droch ainm” air feadh an Eilein agus eadhoin nas fhaide an dràsda ’s a-rithist anns an ùine bha mi sgrìobhadh na h-<eng>editorials<gai> air son <eng>Skyeline<gai>. Cha robh rud sam bith nach do dh’fheuch <eng>Skyeline<gai> sgailc air a bha sinn a’ smaoineachadh a choisinn sin. Eaglaisean an Eilein, a’ Bhan-rìgh agus a teaghlach, Maighstir Burns ceannard Sasunnach a’ Chomuinn Ghàidhealaich, na h-eileanaich fhéin, an ceannard aig Ratharsair Dr. Green, latha-cleasachd na sgoil, luchd-streap nan cnuic, <eng>councillors<gai> an eilein agus an cuid leisge agus amaideis, na sgoilearan fhéin agus luchd na <eng>unions<gai>.

Tha sin a’ sealltainn cho farsaing agus cho <eng>“unbiassed”<gai> ’s a bha na h-<eng>editorials<gai>. Bha cuid do “dhaoine glic an Eilein,” na ministearan agus na <eng>councillors<gai>, de’n bheachd gu robh mi glan ás mo chiall agus gu robh mi air leth nimheil dhaibhsan co-dhiù. Ach cha chreid mi gu robh sin fior. B’e mo bharail gu robh na h-<eng>editorials<gai> a’ bualadh air leisge, droch fhasain, pròis agus rud sam bith a bha an aghaidh an Eilean agus na h-eileanaich no an rìoghachd gu léir agus nach robh iad a’ taghadh dithis na triùir agus a’ dol ’nan aghaidh fad an dà bhliadhna sin. Cuideachd cha robh mi a ghnàth ag éigheach cho math agus a bha an òige agus cho dona agus a bha na daoine aosda. Chan e mar sin “òganach fiadhaich” a bha annam idir agus tha e

[TD 50]

fìor gun deachaidh mi a cheart cho trom air na sgoilearan agus a chaidh mi air daoine eile agus, a bharrachd air a sin, bha iadsan gu tric a cheart gu mór ’nam aghaidh agus a bha duine sam bith eile. Mar sin chan e idir beachdan an òige a bha mi a’ cur air n-adhart. Tha mi fhéin de’n bheachd chun an latha diugh gu bheil mi gu math <eng>“conservative”<gai> ’nam bheachdan.

Bha ’n còmhnaidh na maighstirean sgoile agus an ceannard aca gu h-àraidh a’ cumail an deagh shùil air dé bha <eng>Skyeline<gai> ag ràdh agus naodh tursan a-mach ás a deich dheigheadh éigheach orm gu rùm a’ cheannard agus iarraidh orm siud no seo atharrachadh mun deigheadh am paipear a’ chlo-bhualadh. Uaireannan gur ann air sgàth “<eng>libel<gai>” a bha seo ach mar bu trice b’ann air son na daoine móra air feadh an Eilein a chumail gun a dhol buileach ás an ciall—rud a bha mi de’n bheachd a bha mhór chuid aca co-dhiù. Bha mi fortanach gur ann an deidh a’ sgoil fhàgail a bhruidhinn mi ri Màrtainn Dòmhnallach air a’ radio agus b’urrainn dhomh mo bheachdan a dhòrtadh a-mach gun eagal o luchd riaghlaidh na sgoile.

Is e dà bhliadhna air leth a bha san dà bhliadhna mu dheireadh dhòmhsa. Bu ghlé thoil leam a bhi a’ cur mo bheachdan gu beagan feum. Bha gu leòr a bha ’nam aghaidh an dé agus leam am màireach. Cha robh duine anns an Eilean, tha mi creidsinn, a bha ’nam aghaidh fad an t-siubhail mur a robh na <eng>councillors<gai> agus cha do chuir sin dragh mór sam bith orm. Carson a chuireadh? Canaidh cuid gur e làithean faoin m’òige a bha sin ach tha gu leòr air feadh an Eilein Sgiathanaich a tha còrr ’s leth-cheud agus a tha cho faoin is a bha iad riamh.

[Sanas]

[TD 53]

Na Boireannaich

Boireannaich nan Eilean

Tha boireannaich nan eileanan annasach. Tha dòigh aca air a bhi togail an cuid chloinne a tha làidir susbainteach, agus gu math duilich meur a chur air. Tha faireachdainean aca aig ámannan cho geur ri losgadh, agus chan eil feagal orra an fheadhainn as nimheile a leigeil ris, ’se sin an fheadhainn a dh’fhaireas a h-uile duine againn aig ámannan, ach nach aidich sinn dhuinn fhìn.

“Ge be té a thog a’ naidheachd
Na b’ann falainn nì i ’n gàire
’S na biodh aon neach air a banais
Gus a leig a leanabh ràn ás.”

Bha iad math dha rìreabh air bàrdachd, air seinn, air obair chruaidh, air dibhearsain. Cuideachd, bha rud nach canadh iad a’ cunntadh a’ cheart uimhir: gad lìonadh le ciont le bhi toirt aon osann, no toirt do chasan bhuat le dà fhacal mas fhìor neo-chiontach. Mar sin bha smàb air leth aca air an teaghlaichean, agus nach iomadh balach fhathast tha cho sona ri bròg còmhla ri mhàthair an tac an teine, ’s ged a b’e fineach a bhiodh ann, thig e an deidh sin dhachaigh ás a’ bhothan aig cairteal gu dà reug oidhche Shathuirn. Am broinn na dachaigh mar sin tha a facal tric a’ riaghladh, agus nuair a bhiodh a fear air falbh air son mìosan móra ri seòladh, bha dol aice air an teaghlach a cheangal rithe fhéin gu math daingeann. Dheanadh i obair sam bith bho bhith bleoghan na bà gu bhi buain mhònach, ach ma bha i air taobh a-muigh a dachaigh fhéin dh’fheumadh i bhi sàmhach. Cha robhas idir a’ sireadh a beachd air fearann, air tìde, no air rotaichean. Bha aice ri bhi gu math umhail a thaobh a cainnt agus a giùlan a-muigh, agus ’s dòcha gur ann air sgàth sin a dheadh aice air casg a chur air a teaghlach a-staigh gun mhóran a ràdh.

’Sann mar sin a tha i gus a’ là an diugh, agus a-staigh an àiteigin air cùl a claiginn tha mi cinnteach g’eil fhios aic’ air. Tha a h-aodach an diugh eadar-dhealaicht’, tha a taigh còmhdaicht ann an <eng>carpets<gai>, tha càr aice, faodaidh joba a bhi aice a-muigh cuideachd, faodaidh cothrom a bhi aice air airgead, faodaidh i bhi fuireach anns a’ bhaile mhór. ’Se tha sin uachdar na cùise.

Tha i suathadh glé mhór ri eaglais, bhon chan eil móran ann a nì i an cuideachd dhaoine air falbh bhon taigh ach sin fhéin. Chan eil uallach na cloinne a’ tuiteam air an duine ann, agus tha e gabhail air fhéin gun téid e chéilidh barrachd, agus gun téid e dhan a’ bhothan gu uairean beaga na maidne.

Ach fuirich thusa, ille, tha an dòigh a ghabh thu air a cumail shìos a’ deanamh cinnteach gur i as làidire tha am broinn do


[TD 54]

thaigh ged nach aithnich thu e. Leis cho ceacharr ’s tha i dol le do dhòighean mhì-shuimeil, théid i dhan eaglais, agus cuiridh i a gnè agus creud a h-òige an tac a chéile. Cha bhi e fad sam bith gum bi thu aice air ghoc amhaich a’ leantainn caithe-beatha nach do smaoinich thu bha ’n dàn dhut.

Có chanas nach eil i làidir agus nach aithne dhi a gnothaich?

Norma Nic Leòid.


Staid nam Boireannach—buaidh Chriosda

Anns an t-saoghal do’n tainig Crìosda cha robh inbhe mhath sam bith aig na boireannaich. Cha robh dùil aca air son móran dhaibh fhéin agus cha mhór a fhuair iad. Bha iad mar àirneis taighe gun dlighe sam bith dhaibh fhein. Ann an ùrnaigh mhaidne nan Iùdhach bha gach duine a’ toirt taing do Dhia “nach do rinn thu mi mar Chinneach, mar thràill, no mar bhoireannach.” Ann a’ leabhar Ecsodus tha sinn a’ leughadh mu dheidhinn cùnntas sluagh a rinn Maois air clann Israel. Tha sinn uile eòlach an diugh air an seòrsa cùnntais seo ach an ám Maois cha do chùnntais iad ach na fir. Có bhiodh cho gòrach is gun cosgadh e ùine a’ cùnntais nam mnathan! Anns an Tiomnadh Nuadh dh’inns Crìosda cosamhlachd mu dheidhinn an seirbhiseach mì-onarach. Anns an eachdraidh bha duine feumach air fhiachan a phàigheadh agus dh’iarr an rìgh air a dhol dhachaigh agus a h-uile nì a reic . . . a bhean còmhla ris a’ chòrr. Agus an ám Chrìosda bha sin fìor. Dh’fhaodadh duine a bhean agus a theaghlach a reic mar a reiceadh e beathach. Chì sinn cuideach anns an Tiomnadh Nuadh an t-ioghnadh a ghabh na deisciobuil nuair a chunnaic iad Crìosda a’ còmhradh ri boireannach aig tobar Samaria. Gur ’s bith gu dé dheanadh rabbi Iùdhach cha deanadh e còmhradh ach ris na fir.

Gach nì mar sin a bha fìor mu na h-Iùdhaich bha e fìor mu gach riaghailt eile anns an t-saoghal o shean. Cha robh staid mhath sam bith aig boireannaich ann an tìr fo’n

[Dealbh]
A’ Bhan-Urr. Oighrig Irvine, ministear <eng>Milton of Campsie<gai>


[TD 55]

ghréin. Ann an lagh Mhanu an sgrìobhaidhean nan Innseanach tha e air a ràdh “fad latha is oidhche feumaidh am boireannach a bhith air a cumail eismeil air na fir agus na gillean anns an teaghlach. Chan eil còir sam bith aice air saorsa dhi fhéin oir tha i cho meall ris a’ chealg fhéin.”

Dh’atharraich Crìosda gach nì sin! Thog e gu urram a h-uile bean nuair a rugadh e o Mhoire. Tha òran Mhoire, am Magnificat, a’ brosnachadh gach saorsa agus gach sochair a tha nis aig boireannaich. A-measg a chàirdean chùnntaich e iomadh caileag is bean . . . Màiri o Magdala, Marta agus Màiri o Bethani, agus nuair a bhris cumhachd Dhé greim na h-uaighe air b’e bean a thachair ris an toiseach. Thug teachd Chrìosda urram ùr do staid nam boireannach agus eadhon an diugh, dà mhìle bliadhna na dhéidh, chan eil againn ach sealtainn air an deifir eadar dùthaich Chrìosdail agus dùthaich neo-Chrìosdail gu sin fhaicinn.

An t-Urr Dòmhnall T. MacDhòmhnaill.


Obair Boireannaich

A bhoireannaich na Roinn-Eòrpa agus Ameireaga a Tuath éisdibh riumsa agus tuigibh gu maith. ’S fhada, ’s fhada o’n fhuair sinne—na Boireannaich Cheiltich—ar dìol de <eng>Women’s Lib<gai>. Riamh o’n a leum Boadicea dha’n charbad aice agus a thug i an t-srian ’na làmhan fhéin agus gu h-àraid o’n thòisich am <eng>Breathalyser<gai>, tha sinne air a bhi stiùireadh an aghaidh na h-<eng>Establishment<gai> (gu bith dé tha sin) agus ar fir ’nan cloc ri’r taobh.

Nach eil cead air a bhith againne—na Boireannaich Cheiltich—o linn cogadh nan con, air na cléibh mhònadh a thoirt dhachaigh air ar muin agus esan ’na shìneadh air a’ bheingidh a’ caithe fàd air an teine dràsda ’s a-rithist o’s gum bi braidseal math teine romhainn nuair a thig sinn dhachaigh o’s nach bi maill oirnn tòiseachadh ri fuine. Chan fheumamaid ùine chall air eagal ’s gun tig an làn a-staigh mas tàrr sinn poca mór maoraich a thoirt air ar muin a-nuas ás a’ chladach.

Ach feuch nach can té agaibh gu bheil na fir againn deireannach. Ann am móran àiteachan a-nis tha na cléibh mhònadh agus na pocanan maorach air a dhol an dàrna taobh. Fhuair sinn Teine an Dealain agus pacaidean <eng>Instant Whip<gai>. Tha sinne nis—na Boireannaich Cheiltich—an tòir air an Fhòghlum. Thuig esan nach robh móran airgid ri dheanamh air a’ mhaoraich agus tha sinne nis a’ dol ’nar ceudan do na h-Oilthaighean agus do na Colaisdean.


[TD 56]

[Dealbh]

Tha sinn a’ faighinn na M.A.’s agus na Ph.D.’s agus a’ cosnadh na mìltean. Dé deifir ged nach eil prìs air na clòitean agus gu bheil na tràbhlairean móra a’ sgrìobadh a’ ghrùinnd. Tha na mìltean ri’n deanamh gach bliadhna anns na sgoiltean agus na h-Ospadail agus tha esan a’ toirt a h-uile misneachd dhuinn gus cothrom a ghabhail air an airgiod mhór so. Agus a bharrachd air a seo tha sinn ag obair air a Bh. & B.

Na biodh sibhse, a bhoireannaich na Roinn Eòrpa agus Ameireaga a Tuath, cho gòrach. ’S iomadh latha dhùraig mise bhi anns a Chasbah le mo <eng>Yas-Mak<gai>. Sud na boireannaich tha glic!

Agus rud eile! Air rud a chunnaic sibh riamh na loisgibh ur <eng>bras<gai>. Tha ghaoth biorach, biorach, co dhiù tha thu toirt maorach á tràigh na foghlum á Gilmorehill!

Criosaidh Dick.


[TD 63]

Beachd “Jake”

Nach iomadh fear a rinn gearain air mnaoi ach nach fìor ghann iadsan a thug móran suime do ghearan nam fear! Tha mise a-nis air a bhi beò cho fada ’s gu bheil deagh bheachd agam air co-dhiù ceithir ginealaich agus tha e soilleir gu leòr nach tàinig móran atharrachaidh air na boireannaich anns na bliadhnaichean fada sin. Faodar a ràdh nach robh na ginealaich bho shean ris an smocadh mar a tha boireannaich an latha ’n diugh ach nach robh iad ris an t-snaoisean agus bheireadh corra chailleach srann math air a’ phìob cuideachd. A thaobh aodaich faodaidh e bhi nach robh an cuid aodaich buileach cho goirid ach tha deagh chuimhne agamsa air cuid de na seann diadhairean a bhi toirt achmhasan dhaibhsan a thogadh an sgiorta cho fada ris a’ ghlùin. Bha aon mhinistear urramach ag ràdh gun robh cuimhne aigesan an uair a shuidheadh cuid de chaileagan air an cuid fuilt ach a-nise gur gann a b’urrainn móran dhiubh suidhe air an cuid sgiortaichean. Saoilidh mi gur math a thigeadh na <eng>“maxis”<gai> a th’againn a-nise ri càil a’ mhinisteir chòir. Mar sin tha e soilleir gu leòr nach eil móran atharrachaidh air boireannaich a thaobh aodaich na maise.

Tha mi fhìn car coma dé an seòrsa aodaich a thig ri càil nam ban ann an linn seach linn. ’Se is motha a tha cur orm na meadhonan a thathas a’ cleachdadh gu bhi faodainn làmh an uachdair air na fir. Bha mi riamh den bharail gum b’e am fear fìor cheann an taighe agus an teaghlaich ach mo thruaighe is beag barrantas a bh’agam air son barail cho cudromach. Anns na seann làithean a dh’ainmich mi bha na fir cho dripeil ri obair fearainn is iasgaich ’s nach robh ùine aca gu bhi a’ frithealadh an taighe ’s an teaghlaich. Mar sin gun ghuth mór ’s gun droch fhacal fhuair na boireannaich làmh an uachdair aig an taigh ’s leig na fir bhochda leotha.

Bhuaithe seo bha e nàdurrach gu leòr gun deanadh na boireannaich oidhirp air cumail ris na fir chan ann a-mhàin aig an taigh ach san t-saoghal mhór a-muigh. Is gann obair an diugh anns nach eil làmh mhath aig na boireannaich agus a’ chuid mhór dhiubh a’ cosnadh a cheart uiread ris na fir.

Chan ioghnadh ged a bhiodh cuid ag ràdh nach leigear a leas a bhi cho modhail ris na boireannaich tuilleadh ach feuch thusa an còrd sin riutha. Tha dùil aca fhathast gum bu chòir seòrsa de ùmhlachd a nochdadh dhaibh; gum bu chòir éirigh an uair a thig té a-steach don t-seòmar agus gach seòrsa modh a nochdadh dhaibh dìreach mar a chleachdar.

Bha taobh agam fhìn riamh ris na boireannaich agus nach ann ’nam measg a fhuaras mi ’n toiseach. A bharrachd air sin


[TD 64]

choisinn boireannaich an àite do ’m buin mise cliù agus urram anns an ionnsaigh a thugadh air siorram àraidh agus a chuid feachda.

Anns an latha th’ann mata saoilidh mi gum bu ghlice do na boireannaich a bhi riaraichte leis gach saorsa a choisinn iad dhaibh fhéin anns na ceithir ginealaich a dh’ainmich mi.

Choisinn iad sin agus cliù agus spéis nam fear ’na cois ach mo thruaighe ma tha e fanear dhaibh làmh an uachdair fhaighinn air na fir anns gach ceum agus anns gach suidheachadh. B’fheàrr dhaibh gu mór a bhi modhail stòlda mar a dh’iarramaid ar cuid bhoireannaich a bhi. Bithidh iad sin oir tha mi ag creidsinn fhathast gur e sin am fìor ghnè. Gun teagamh cluinnear té an siud ’s an seo le a teanga air a gualainn ach bha an leithidean sin riamh nar measg. Chan fhaigh iad làmh an uachdair, ’s iad nach fhaigh, agus gu dearbh bu chall dhaibh nam faigheadh. Có air a chuirear a’ choire an uairsin air son uabhasan an t-saoghail—air na boireannaich—na creid guth dheth. Is mise bha thall ’s a chunnaic.

Iain A. MacDhòmhnaill.


Beachd Fhearchair

Chan eil beachd math sam bith agamsa air <eng>Woman’s Lib<gai>: co-dhiù, anns a’ Ghàidhealtachd agus na h-Eileanan ’se na fir, ’s chan e na boireannaich, a bu chòir a bhi sabaid air son an còirichean. Agus air son an urram air a bheil iad airidh.

Có bha dion có aig Blàr a’ Bhràighe? Agus mas ann air obair luchd-turais a tha caithe-beatha na Gàidhealtachd gu bhi an crochadh, có air a bhios a’ bhriogais an uairsin? Agus có bhios a’ gliongadaich a’ sporain?

Fearchar MacGillandrais.


<eng>Kinder, Küchen, Kirche:<gai> “Clann, Cidsin, Cràbhadh — obair mnatha.”

Adolf Hitler.


[TD 82]

NA SOLUIS
le IAIN MACDHOMHNAILL

BHA sheanmhair air tuiteam ’na cadal, ’s bha e glé mhór leis a dùsgadh. Sheall e oirre ’na suidhe sa’ chathair mhóir, a’ bheannag dhubh mu guaillibh, a sùilean dùinte ann an aodann aig fois, ’s a làmhan paisgte, fàinne buidhe air te de meòirean. Bha càch sa’ choinneimh, ’s iadsan a-stigh leo fhéin a’ coimhead ás deidh a phiuthair. Chaidil ise gu séimh sa’ chreathaill. An tigh seasgair, e fhéin air beulaibh an teine, an cù is an cat ’nan sìneadh gu cadalach anns a’ bhlàths.

Nach e gach nì a bha socair. Smaointich e air na bha timcheall orra anns an dorchadas: na caoirich anns a’ mhòintich, a’ bhó anns a’ bhàthaich, na cearcan anns a’ bhothaig—ach dh’fheumte bhothag a dhùnadh a dh’aithghearr, bha sin cinnteach: bha na cearcan air a bhi stigh o chionn fada. Nan dùisgeadh a sheanmhair - - - -

An dorchadas is an t-sàmhchair mun cuairt an tighe. Dorchadas a’ còmhdach na geòla ceangailte aig a’ chladach, ball air a toiseach is acaire ás a déidh, na casan oirre airson nach rachadh i air a cliathaich nuair a thigeadh an tràigh. Thaom e fhéin an raoir i; bhiodh i tioram gu leòr.

Mìle air falbh, càch anns an eaglais, gach làmpa laiste. ’S dòcha gun robh iad aig an t-seinn mu dheireadh an dràsda. Solus is ceòl anns an oidhche chiùin fhoghair.

Dh’fhosgail a sheanmhair a sùilean. Rinn i gàire. “Chaidil mise treiseag. Trobhad ort, nach fheàrr dhuit a’ bhothag a dhùnadh, a ghràidh?” Bu deònach esan—leum e mach air an dorus is a-null chun na bothaig, ’s dhùin e i, a’ cur a’ chnot mhóir air an dorus aice. Ruith e air ais—an déidh dha bhi ùine ’na thàmh cha b’urrainn dha gun a bhi ruith is a’ leum. Bha ’n oidhche geur, coltas reothaidh oirre.

“Sin thu fhéin. Tha fhios nach bi càch fada gun tighinn tuilleadh.” Athair ’s a mhàthair ’s a bhràthair—saoil an robh iad air an rathad? Ghluais e null chun na h-uinneige.

’Sann an uair sin a chunnaic e na soluis. Sreath de sholuis,


[TD 83]

feadhainn mhóra chruinn shoilleir, dhà còmhladh is iad a’ gluasad gu luath tarsainn an talaimh treabhaidh aca, ’s dhà eile air an cùl a cheart cho luath, ’s dhà eile, ’s dhà eile, ’s dhà aig an deireadh, sreath dhiubh glé bhoillsgeil, a’ gluasad cho luath!

“A sheanmhair, a sheanmhair, trobhadaibh fiach am faic sibh na soluis! Dé th’ann? Dé bhios ann?”

Thainig i chun na h-uinneige cho cabhagach ’s a b’urrainn dhi. “Ach càite bheil thu faicinn sholuis, a ghràidh?”

Ciamar nach robh i gam faicinn? “An sud, an sud! Nach seall sibh iad a’ tighinn tarsainn an talaimh treabhaidh! Tha iad gus a bhi aig an tigh—seallaibh iad a’ dol seachad!”

Bha sheanmhair a’ coimhead air le gàire air a h-aodann: shaoil i gur h-ann a’ toirt a car aisde bha e. Ruith an gille chun an doruis fiach am faiceadh e na soluis a’ dol seachad air an tigh.

Bha ’n oidhche socair, fuar gu leòr, mar a bha i nuair a dhùin e bhothag. Cha robh solus ri fhaicinn ach an solus bho uinneig Alasdair Chaluim. Cha robh na soluis mhóra luatha ri ’m faicinn.

Dh’fhàg an gàire aodann a sheanmhar nuair a thuig i nach ann ri spòrs a bha e. Cho luath is a thill athair is a mhàthair chaidh i suas ás an déidh, ’s iad a’ dol a chur dhiubh an còtaichean Sàbaid.

“Dé tha ceàrr?”

“Chunnaic an gille beag manadh a-nochd.”


Chaidh seachd bliadhna deug seachad, dà mhios, aon seachdain. Bha e anns an tigh leis fhéin. An oidhche ciùin. Dh’éirich e is choisich e chun na h-uinneige.

’Sann an uair sin a chunnaic e na soluis. Bha cóig chàraichean a-nuas an rathad ás déidh a chéile. Bha choinneamh air sgaoileadh, is cha robh daoine a’ coiseachd idir a nis: bha iad a’ deanamh air na tighean ann an càraichean cho luath is a b’urrainn dhaibh. Toradh an rathaid ùir, smaointich e. Is chuimhnich e air an oidhche eile, nuair nach robh sgeul air rathad tearradh no air càr.

Ghabh iad troimh an achadh far am b’àbhaist an treabhadh a bhi, is sguab iad le roid seachad air a tigh. Sheas e aig an uinneig, fiamh a’ ghàire air aodann, gàire na tuigse ’s na cuimhne; laigh blàths a’ ghràidh air inntinn airson ùine ghoirid, ged a bha e ’na ònar, ged a bha e gun ainmhidh mu thimcheall an tighe, is ged a bha a’ bhothag gun dorus, gun mhullach, is a’ gheòla aig a’ chladach ’na clàran.

[TD 84]

UPRAID CHALUIM
CALUM MAC FHEARGHUIS

A.I.: Dàir gun bhodraigeadh.

U.D.I.

Cho luath ’s a gheibh sinn Comhairle nan Eileanan an Iar air chois, tha sinn a’ dol a ghairm U.D.I. (Ughdarras Dha na h-Ionadaich). Samhail Innis Tile <eng>(Iceland)<gai>, tha sinn a’ dol a-mach le spaid a chomharrachadh ar crìochan—leth-cheud mìle mun cuairt air ar cladaichean. ’S leinn bhios am Parbh, Ulapol agus Sùla-sgeir (’s gach sùlaire a bheireas guga air). ’S leinn a bhios a h-uile lann sgadanach a shnàmhas anns a’ Mhaoil, gach boinneag ola a tha fo làr na mara agus gach tùta gas. Ceannaichidh sinn <eng>“gun-boat”<gai> bho Mao agus leatha glacaidh sinn a h-uile bàta mèirleach a chuireas <eng>mogul<gai> air ar còirichean. Air Hiort, càraidh sinn a h-uile Gall a ghoid nighean ás na h-eileanan agus pàighidh sinn am Pròbhost air son a’ Ghàidhlig ionnsachadh dhaibh. Ath-nuadhaichidh sinn an clò-mór le muillnean móra a thogas sinn air Buaile na Creige (far a bheil na h-Innseanaich air Steòrnabhagh a phlanndrachadh). Cuiridh sinn an Iona ’na suidhe aig Ceann an Tiumpain ’na poit-mhùin dhan Rubha agus uachdarain Mac a’ Bhrathainn innte gu sìoladh an luchd; chì sinn nach bi dìth maistir air na muillnean! Ceadaichidh sinn dha na Hearaich a dhol a’ spàrdanaich air cnuic Hereward an Taigh-fhaire cho tric ’s a dh’ fheumas iad; agus, le dùrachd, leigidh sinn dha na Leódhasaich a dhol a dh’iasgach bradain Ghearraidh fhéin, gan goid air an oidhche. An àite dhuinn a bhi tùrsach le dìth obrach, bi a h-uile h-eileanach ’na mhuillionaire, a’ reic ris na h-Eòrpaich sgadan, clò-mór, ola, gas, maistear agus na Gaill a tha ro thiugh air son Gàidhlig a’ Phròbhaist ionnsachadh.

* * *

Amaideas Amin.

Nach neònach na tha de dh’ ainmean air an Diabhal—an Donas, am Fear Millidh, am Breaman, Mac an Uilc agus am Fear Dubh. Ann an Uganda ’se Amin an t-ainm a th’ aca air an Fhear Dhubh. Chuir e na h-Aiseanaich ás an rìoghachd seach gu robh cus bhùthan aca.

A réir beul-aithris b’ann an Uganda a bha Gàradh Edein far na chronaich Dia Adhamh air son gun dh’ith e ubhal.


[TD 85]

Tha e follaiseach gu bheil e gu math cunnartach do dhuine a bhi an Afraca ma tha e dol a chumail bùthadh no dol a dh’ithe ùbhla.

* * *

[Dealbh]
<eng>mod cons<gai>

[Dealbh]
mod coin

* * *

Thàinig Ahmed nan Cluasan á Uganda agus chaidh e air a thaigheadas gu Buaile na Creige. Thug Gille Chriosaidh a’ Bhùird comhairle air Beurla agus Gàidhlig ionnsachadh gus am biodh e na b’fhasa dha baragan a reic ri cailleachan na dùthcha. Droch chomhairle dha rìreamh, oir chuir uallach an dà chànan Ahmed de rian.

An Fhicheadamh Leasan—Faclair

[Dealbhan]
Ahmed air an fhicheadamh leasan
iaruinn
<eng>ear-ring<gai>
dearcan
<eng>jerkin<gai>
cearcan
<eng>gherkin<gai>


[TD 86]

[Dealbhan]
Biodh Gille Chriosdaidh a’faireachadh ciontach oir choisinn e do dh’Ahmed teiche bho Bhuaile na Creige ag éigheachd gun robh cuideigin a’ feuchainn ri chur baidsidh.

muir
<eng>moor<gai>
crodh
<eng>crow<gai>
bean
<eng>ben<gai>
cu
<eng>coo<gai>
taigh
<eng>thigh<gai>
ceis
<eng>case<gai>
sgarbh
<eng>scarf<gai>


[TD 87]

Ach, cha robh an truaghan a’ faighinn air adhart ro mhath co-dhiù. Seo mar a dh’eadar-theangaich Ahmed na ceistean a bha Gille Chriosdaidh a’ cur air, mus deach e air a’ chaoch.

(1) Fhuair mi còta mór fo’n bhòrd—<eng>I got a big quota from the Board<gai>.

(2) Chuir e an litir dha’n chéis agus chuir e stampa oirre—<eng>He put the letter in his case and stamped on her<gai>.

(3) Chaidh a’ ghrian sìos agus an t-adhar gun sgòth—<eng>The Sioux went green because their father was without squaw<gai>.

(4) Thuirt Iain Caimbeul gun robh ballaichean thaighean-dubha gu math tiugh—<eng>The cannibal said that black boys’ thighs were good to chew<gai>.

(5) Tha maragan éisg làn ola—<eng>Oil is full of fishy bargains<gai>.

Mar a thuirt Gille Chriosdaidh agus e a’ faicinn Ahmed eadar e agus Rubha Réidh, “Math an airidh! Biodh siud ’na rabhadh do dhuine sam bith a their gun itheadh Iain Caimbeul pàirt de dhuine dubh!”

* * *

“Cuiridh mi do shùil ’na Clay”—<eng>Lewisville Lip<gai>

An robh fios agad gu bheil càirdean aig Cassius Clay ann am Pabail. Tha, a bhròinein, Clann ’Ic Ghill’ Léire—freumh de Chlann Choinnich. Dh’fhalbh Iain Mór Mac Ghill’ Léire a dh’Ameireaga o chionn ceud bliadhna agus fhuair e ann an sin móran fearainn agus bean dhubh. Duine mór buaireant a bh’ann, a bhriseadh dorus le dhòrn agus a dh’itheadh am feusgan gun a thoirt ás an t-slige. Dé ’n t-ioghnadh, a Chriuitheir, ged bhiodh carbad ’iar-ogha làidir! Cha dhearbh móran an diugh air Cassius gum b’ann á Pabail Iarach a dh’fhalbh a shinn-seanair ach tha e air

[Sanasan]


[TD 88]

aithris gu bheil làn dhùil aige ceannachd lot iar-ogha piuthar a shinn-seanamhar ann an Garrabost cho luath ’s a leigeas e ás a dhreuchd. ’S mo thruaighe-sa na conastabail anns a’ bhaile sin!

[Dealbh]
Cassius Mac Ghill’ Déire ag innse mu dheidhinn na h-uireasbhaidh a tha e dol a chur air cuideigin.

[Dealbh]
Calum Mac Ghill’ Léire aig faing-a’-bhearraidh, ag argumaid mu dheidhinn comharraidh.

Nach ann an Garrabost a bhios an rud an latha théid bó Chassius air còirichean Chaluim!

* * *

Tha pailteas fhacail anns a’ Ghàidhlig air son an t-seòrsa buille a dh’fheuchas aon nàbaidh air fear eile:

duc—dòrn a sgàineas asnaichean
slàdhar—té a thogas sgalladh nan creag
cidseag—té ghoirid ghoirt
cearrag—té bhon an làimh cheàrr
màlach—té thig ort ás an adhar
cruinnleag—té thig ort bhon an làr
smèileag—té a phronnas do bhus
sgal—té le bois fhosgailte
stèidhir—slàdhar a bheir stiall air màs.

* * *

Sgoiltean: bothagan gu soighlichean

Ann an linn mo sheanar: bothag cheap, am Bìobull, cul-nan-cóig


[TD 89]

mun pheirceall, brochan agus bochdainn.

Ann an linn m’athar: being, fàd mònach, sgliat, casan luirmeachd, strap agus “A pheasain ghràinde!”

’Na mo linn-sa: cathair fiodha, copan còco, seotair, brògan tacaideach, strap agus “A ghriobain mhosaich!”

Ann an linn mo chloinne: blàths, comhartachd agus solus, lann-leabhraichean, telebhisean agus “Mo ghràdh ort!”

* * *

Tha pàrantan ann an Leódhas air sgur a theagasg na Gàidhlig dha’n chloinn. Ach tha iad uile air bòid a thoirt gum bi gach mac màthar aca ’na mhember dha’n Chomunn—<eng>loyal, non-Gaelic-speaking-supporter<gai> mar a’ Bhan-rìgh agus uaislean eile. Chan eil càil aig na pàrantan an aghaidh an cànan fhéin; ’sann a tha iad <eng>worried<gai>, mura bi Beurla mhath aca, nach bi iad comasach air na h-<eng>adjudicators<gai> aig a’ Mhòd a thuigsinn.

* * *

Breithneachadh

Ann an Glaschu: An d’fhuair thu ’n <eng>cassette<gai>?
(Ceisd a’ ciallachadh, Na cheannaich thu magaid ùr air son an telebhisean?)

Ann an Steòrnabhagh: An d’fhuair thu ’n <eng>casette<gai>?
(Ceist a’ ciallachadh, Tha mi ’n dòchas gu bheil am <eng>Breve<gai> air rudeigin a sgrìobhadh an t-seachdain seo).

* * *

Ach anns an dealachadh tha mi cinnteach gum bu mhath leibh cluinntinn dé thachair do dh’Ahmed nan Cluasan. Thàinig e air tìr aig taigh-sholuis Rubh’ an Stòir agus chan fhaigheadh iad facal bhuaithe ach, “Cù, <eng>coo<gai>; iaruinn, <eng>ear-ring<gai>; taigh, <eng>thigh<gai> . . .” ’s mar sin air adhart. Nuair a dh’fhàs e na b’fheàrr chuir iad air bòrd iteal e air son a thilleadh dha na Tìrean Teth. Seo, b’ann a bha dà <eng>hi-jacker<gai> Sgiathanach air bòrd a rinn bagairt air an t-saoghal gun spreadhadh iad an iteal ’s gach truaghan a bha air bòrd mura toireadh Gille Chriosdaidh gealladh gun toireadh iad an t-Eilean Sgiathanach a-steach do Chomhairle Nan Eileanan an Iar. Nach b’ann aca bha <eng>cheek<gai>! Co-dhiù, bha an iteal ’na laighe air Beinn nam Faoghla, a h-uile duine le chridhe ’na bheul. B’e Ahmed a chuir cùisean ceart. Thug na Sgiathanaich an aire gu robh an Innseanach bochd ’na shuidhe mar gum biodh e marbh, a chasan paisgte fodha agus a shùilean dùinte. Cho-dhùin iad gur h-e <eng>yogi<gai> a bh’ann agus bha iad ceart. Mus deach a h-uile duine a bha làthair ’nan suidhe còmhla ris, sgrìobh iad litir chun a’ Chomuinn Ghàidhealaich ag innse gun robh facal ùr anns a’ Ghàidhlig—ioga


[TD 90]

(trom-smaoineachadh le do chasan paisgte fodhad).

B’ann air Beinn Nam Faoghla a fhuair Ahmed coimhlionadh agus air latha math samhraidh chì thu e leis na deisciobuil air a’ mhachair, a h-uile duine aca a’ trom-smaoineachadh air staid na Gàidhlig, <eng>attitudes<gai> nam pàrantan Leódhasach agus U.D.I.

[Dealbh]

[Sanas]


[TD 91]

An Sgeilp Leabhraichean

<eng>The Bull.<gai> Le Ailean Friseal (Osprey. 1972. £4.45)

Tha luchd-leughaidh Gairm eòlach air Ailean Friseal mar sgrìobhaiche Gàidhlig a thug corra sgrìob a dh’ Aràbia agus a Steòrnabhagh, ach b’e seo an trìtheamh no an ceathramh ainm a choisinn e dha fhéin mar sgrìobhaiche. An déidh àrach ann an Srath-pheotharain, le athair Gaidhealach agus màthair ás an Olaind, agus an déidh a dhol troimh chùrsa na dotaireachd le àrd urram, thug e greis a’ sgrìobhadh nobhailean. Bha e an sàs cuideachd ann an obair rannsachaidh ann an eòlas-ainmhidhean. B’ann ás déidh a’ Chogaidh a thòisich e a’ teagasg giollachd is gréidheadh ainmhidhean an Oilthigh Obair-Dheadhain, agus tha ainm aige air feadh an t-saoghail airson leabhraichean leithid <eng>Beef Cattle Husbandry<gai> agus <eng>Breeder and Boffin<gai>. Tha e nis air chluainidh ann a seagh, rud a thug cothrom dha an leabhar annasach agus eireachdail seo a chur a-mach.

Tha an tarbh, gun teagamh sam bith, air a bhi a’ cur thuige mac-meanmain an duine, agus a’ tarraing aire, a-nuas troimh na linntean. Tha an Dotair Frisealach a’ leantainn na sgeulachd seo ann an iomadh cùil dhorch agus àite annasach. Tha e a’ lorg a-mach na seòrsachan tharbh a bh’ann an iomadh ceàrnaidh dhe’n t-saoghal, leithid nan aurochs bho’n tàinig crodh na h-Eòrpa: chaidh an seann aurochs á bith mu dheireadh thall ann am Póland anns an t-seachdamh linn deug. Tha e de’n bheachd gu bheil an Seann Chrodh Geal, a tha fhathast air an gleidheil ann an cuid de phàircean nan urracha móra (gu h-àraidh an Sasuinn) a’ tighinn bho na tairbh gheala de na rinn na draoidhean ìobairt bho chionn faisg air dà mhìle bliadhna. Agus tha e a’ fiachainn ri deanamh a-mach dé seòrsa cumadh a bh’air an t-seann chrodh ’s air na


[TD 92]

[Sanas]


[TD 93]

seann taírbh, le bhi a’ sgrùdadh ’s a’ mìneachadh dhealbh, ’nam measg na deilbh air ballachan nan uagh an Lascaux san Fhraing.

Tha caibideil aige mu’n àite bha aig an tarbh ann an creideamh ’s an saobh-chràbhadh. Tha móran aige mu chreideamh Mhithra: creideamh a thainig gu ìre an toiseach ann am Persia, agus a sgaoil gu farsaing troimh Impeireachd na Ròimhe, a’ ruighinn Bhreatainn. Bha ìobairt an tairbh aig cridhe a’ chreideimh seo. Tha e an sin a’ leantainn slighe fhada a tha ga thoirt do’n Spàinnt agus do na dùthchannan Spàinneach an Ameireagaidh, far a bheil cogadh nan tarbh a’ dol fhathast, no mar a tha e ag ràdh, ìobairt nan tarbh. Tha an t-slighe seo ga thoirt do dh’ Innse Gall cuideachd, far nach eil Calluinn a’ Bhuilg buileach marbh fhathast, ’s chan eil ach ciad no dhà de bhliadhnachan bho bha ìobairt tharbh a’ dol taobh na Comraich is Loch Carrain.

Tha an tarbh a’ togail ceann ann an litreachas, mar ann an Táin Bó Cuailnge an Eirinn, agus ann an dealbhadaireachd, leithid Guernica aig Picasso. Tha móran de dheilbh air an toirt am follais.

Gus an sgeulachd a thoirt nas fhaisge air ar là fhìn, ged tha Guernica faisg air, tha iomradh air na dóighean anns a bheil tairbh is crodh air an gintinn ’s air am brideadh, agus iomradh air na brideachan iomraiteach, leithid <eng>Shorthorn<gai> is <eng>Hereford<gai> is <eng>Aberdeen-Angus<gai>, na daoine a thug air adhart iad, na prìsean a fhuair iad, an t-eòlas mu ghintinneachd a tha air chùl na h-obrach sin, agus na dòighean ùra (A. I.) a tha cur sìol nan tarbh a dh’obair bliadhnachan an déidh am bàis. Ma tha cóig notachan a chòrr aig Coimitidh a’ Bhaile, carson nach ceannaicheadh iad an leabhar seo, is na tairbh fhéin a’ fàs cho gann.

R. McT.


<eng>Gaelic Words and Expressions from South Uist and Eriskay.<gai> Air an cruinneachadh le Maighstir Ailein Dòmhnallach, agus air an deasachadh le Fear Chanaidh. An dara clò-bhualadh. <eng>Oxford University Press.<gai> 1972. (Ri ’m faotainn a nis bho Ghairm. £1.00)

Tha ceithir bliadhna deug bho thainig an leabhar luachmhor seo bho’n chlò. Chuireadh a-mach an uair sin e le Institiùid Ard-Léinn Bhaile Atha Cliath. Tha e nis air nochdadh a rithist, le cóig duilleagan deug ás ùr, de <eng>Supplement<gai>, agus tha e air a chur an tairgse dhaoine aig prìs a tha anabarrach saor.

Chan eil aobhar móran a ràdh mu’n leabhar, ach dìreach fàilte ás ùr a chur air, agus cothrom a thoirt dhaibhsan nach d’ fhuair lethbhreac an turas mu dheireadh, fhaighinn a nis.


[TD 94]

[Sanas]


[TD 95]

Anns na duilleagan ùra gheibhear beagan de cheartachadh ’s de leudachadh, agus grunnan de dh’ fhacail nach robh idir anns a’ chiad chlò-bhualadh, mar a tha corra fhacal a bha air a chleachdadh le Aonghas Beag, ann an Saoghal an Treobhaiche, leithid huidseadh ort! no hùidseadh ort! mar a tha e ann an Saoghal an Treobhaiche. Shaoilinn fhìn gur h-e an dòigh ghoirid bu dòcha, agus tha fhios gur h-ann bho’n fhacal Bheurla <eng>hitch<gai> a thàinig e. A thaobh an fhacail mu dheireadh san leabhar: ùradh <eng>“the grease etc. taken out of the cloth by washing after the waulking,”<gai> bha facal aca ann a Leódhas: “Fàileadh an ùraidh feir glùinean a’ bhreabadair.” Cha robh gurraban anns a’ chiad lethbhreac, ach tha e ann a nis, leis a’ mhìneachadh <eng>“squatting, as when milking a cow.”<gai> Saoilidh mi, ged a tha seo fìor, gu robh am facal air a chleachdadh ann an dòigh eile cuideachd, leis cho tric ’s a gheibh sinn e air an t-seòl “a’ gal ’s a gurraban (mu dheidhinn - - -).”

Tha a h-uile coltas gu bheil a bhi còmhradh ’s a’ sgrìobhadh mu fhaclan, cleas a’ ghaoil is a’ chiùil, dol a mhairsinn glé fhada. Ma tha duine a tha a’ leughadh seo airson cuideachadh le obair de’n t-seòrsa, chan eil aige ach cairt a chur gu Fear-deasachaidh an Fhaclair, Roinn nan Cànan Ceilteach, Oilthigh Ghlaschu. Bithidh an duine tha sin toilichte cluinntinn mu chnuasachd fhacal a chaidh a dhèanamh, no a tha ga dèanamh, mar a rinn Maighstir Ailein còir. B’iomadh rud a ghléidh esan bho’n mheirg ’s bho’n dìochuimhne, agus tha ar taing aige fhéin ’s aig a’ churaidh Chaimbeulach a chuir na nithean sin nar freasdal.

R. McT.


Saoghal an Treobhaiche, le Aonghas Mac’Ill’Fhialain. (Club Leabhar. 1972. 80sg).

Thug sinn iomradh air an leabhar seo, a thàinig am follais an Lochlann, o chionn ghoirid. Tha e a nis ri fhaotainn, le seacaid ùr, agus aig prìs ìosal, bho’n Chlub Leabhar.
