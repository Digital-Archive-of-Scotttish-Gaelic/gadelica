[TD 308]

GORAICHE NA H-AOISE
le Catrìona NicNèill

Tha mi ’n dòchas gu bheil na sgeulachdan beaga a tha mi sgrìobhadh, bho àm gu àm, a’ còrdadh ris a luchd-leughaidh. Tha mi cuimhneachadh cho dùrachdach ’s a bhithinn fhèin ag èisdeachd rim sheanmhair gan innseadh nuair bha mi òg. Bha i math air innseadh nan sgeulachdan – mar bha gu leòr aig an àm ud – agus bha mi daonnan a’ cur romham nach tuitinn ’nam chadal gus an cluinninn a h-uile facal de gach aon dhiubh. Is ann nuair dh’ fhàs mi na b’ aosda a thuig mi gu robh teagasg anns gach sgeulachd, a’ toirt sùileachan seachad air dhòigh air choreigin. 

Seo mata sgeul bheag eile de na chuala mi.

Bha siud ann reimhid banntrach tuathanaich aig a robh triùir mhac. Bhàsaich a cèile nuair nach robh a’ chlann fhathast ach glè òg agus dh’ fhàgadh i le tuathanas ri coimhead ’na dhèidh. Bha beathaichean ri cùram a ghabhail dhiubh is talamh-àitich ri threabhadh agus bàrr ri chur ’s ri bhuain.

’S e obair gheilteach a bha mu a coinneamh ach bha i òg, làidir agus bha fios aice gu feumadh i a h-uile dìcheall a dhèanamh gus i fhèin agus a teaghlach a chumail beò.

Bha ’n obair doirbh agus bha i gu tric sgìth agus claoidhte ach is e soirbheas na cloinne a bha daonnan ’na h-inntinn. Bha iadsan ga cuideachadh-se mar a b’ fheàrr a b’ urrainn dhaibh mar an ceudna. 

Mar a bha an ùine dol seachad agus na gillean a’ fàs suas bha iad cothromach air barrachd obair a dhèanamh, agus uidh air n-uidh bha iad ag aotromachadh an uallaich air a màthair gus mu dheireadh – leis an stoc a’ meudachadh agus an toradh bhon fhearann a’ dèanamh tairbhe dhaibh – bha iad a-nis a’ faighinn gu math air an casan.

Fad na h-ùine seo bha a’ bhanntrach gu cùramach a’ sàbhaladh a h-uile sgillinn a b’ urrainn dhi agus, le bhith cleachdte ris a’ bhochdainn cho fada, bha e nis doirbh dhi a dòighean atharrachadh agus bha i fhathast a’ caomhnadh ’s a’ sàbhaladh.

Bha na gillean deònach gu leòr an obair a dhèanamh gun


[TD 309]

phàigheadh sam bith ach am biadh ’s an aodach fad ’s a bha iad a’ cur ri chèile an teachd-an-tìr ach, mar a bha iad a’ fàs na bu shine smaointich iad gu robh còir aca nis air pàigheadh riaghailteach fhaighinn a chùm ’s gu rachadh aca air sàbhaladh airson an àm ri teachd.

Rinn iad suas an inntinn an gnothach a chur mu choinneamh a màthar ach nuair a dh’ iomraidh iad air cha robh i idir aontach. Thuirt i riutha nach robh dad a dhìth orra – gu robh iad a’ faighinn gach nì a bha riatanach dhaibh agus gum bu chòir dhaibh a bhith riaraichte leis.

Cha ghabhadh e creidsinn dhaibh! Bha iad air a bhith ’g obair cho cruaidh agus cho deònach fad nam bliadhnachan ud agus bha am màthair a’ sealltainn dhaibh a-nis gu robh i dol gan cumail fo a h-òrdaig fad ’s a bhiodh i beò is nach robh i dol a thoirt dhaibh comas mnathan is dachaighean fhaighinn dhaibh fhèin. Am b’ urrainn e bhith gur e seo am màthair chaomh, choibhneil a bha air fàs cho cruaidh gàbhaidh?

Cha b’ e dìth airgid a bh’ oirre na bu mhò; bha fios aca gu robh stòr airgid aice air a chur mu seach. Is ann a bha iad a’ gabhail eagail a-nis na robh dad ri tachairt dhi – is i fàs aosda, agus
neònach – gu faodadh iad a bhith air am fàgail faondrach, falamh an dèis an cuid saothrach. Bha iad feargach – agus le deagh reusan – cha do dh’ iarr iad ach a rud a bha uile dhligheach dhaibh fhaighinn agus dhiùlt i iad!

An sin, latha brèagha samhraidh, thàinig coigreach thun an taighe – fear-siubhail – duine spaideil baralach a’ coimhead, le sùilean geura, mar a’ chuid mhòr de a sheòrsa. Bha e mar gum biodh ùidh aige anns gach nì mun cuairt air agus, air dhà mothachadh gu robh doras an taighe fosgailte, choisich e suas uige agus ghnog e. Cha robh staigh ach a’ bhanntrach oir bha na gillean a-muigh ag obair. Rinn i toileachadh ri cuideigin fhaicinn ris am bruidhneadh i, cha robh an cothrom aice air a sin ro thric oir bha an taigh car iomallach.

Bha e bruidhinn rithe gu ciatach fad greise ’s e faighneachd cheistean mun tuathanas is gnothaichean mar sin. Chunnaic e gu robh i aonaranach agus thuig e a suidheachadh gu gleusda. Cha robh e fada gus an d’ fhuair e a chas thairis air an stairsich – agus lean e air a bhith ga tadhal gach là an dèidh sin!

Bha e cho mìn-bhriathrach is cho sodalach – rud nach robh cleachdadh idir aig a’ bhanntraich bhochd air a chluinntinn – is gun do mheall e i gu buileach. Shaoil i nach robh duine riamh ann a bha cho coibhneil, modhail ris agus bha i a’ creidsinn a h-uile facal breugach a thàinig a-mach à beul a’ chealgair. Chreid i e


[TD 310]

eadhon nuair dh’ innis e dhi gu robh i fhathast òg, bòidheach a’ coimhead. A ghòrag bhochd! an robh idir sgàthan aice?

Bha a triùir mhac a’ faicinn ciod a bha tachairt – a’ faicinn a màthar is i mar gum biodh a ciall air a thoirt bhuaipe – agus cha robh cothrom aca air a leasachadh. Bha i mar gum biodh i air saoghal eile; cha mhòr gun creideadh iad gur e seo am màthair a b’ àbhaist a bhith cho pongail, cosanta, cleachdte ri bhith cur air dòigh gach nì ’nam beatha agus a thog iad suas cho math.

Ach fhuair iad an fhìor-bhuille nuair a dh’ innis i dhaibh gu robh i dol a phòsadh a’ choigrich agus nach b’ fhada gus am biodh ‘maighstir’ ùr anns an dachaigh aca!

Chuir na gillean rompa gum biodh iad uile furachail a-nis airson comharra sam bith a shealladh dhaibh càite a robh an t-airgead air fhalach. Bha latha na bainnse a’ tighinn dlùth is iad fhathast gun fhios sam bith.

Ach a sin, aon oidhche, is iad glè sgìth a’ faire, chuala iad a màthair a’ gluasad feadh an taighe. Dh’ èisd iad gu math agus thuig iad gu robh aoibhneas oirre. Bha i a’ seinn rithe fhèin agus i mar gum biodh i dannsa aig an aon àm – seo na facail aig an dàn iongantach:

Hi ’m bò ruagadhmaid, hi ’m bò hath
Is dòcha leam an dùradan na mo thriùir mhac
Hi ’m bò ruagadhmaid, hi ’m bò hath
Cas air ulaidh dhutsa ’ghaoil
Cas air ulaidh dhut a luaidh
Hi ’m bò ruagadhmaid, hi ’m bò hath.

Cha robh a’ bhàrdachd ro mhath ach thuig na gillean gu luath ciod a bha ’n dàn dhaibh nuair a gheibheadh am ‘maighstir’ ùr làmh an uachdair.

Dh’ fhan iad gus an deach a màthair don leapa agus an sin chaidh iad, gu fàillidh, a choimhead far an robh i dannsa. Chunnaic iad gu robh feadhainn de bhùird an ùrlair nach robh cho daingeann air an tairgneachadh sìos ’s a bha ’n còrr agus cha robh iad fada gan togail suas – agus bha e an sin, poca mòr làn airgid.

Cha robh ùine aca airson coimhead ’na bhroinn, ach sgioblaich iad leò am poca mar a bha e agus dh’ fhalaich iad e far nach smaointicheadh a màthair air coimhead.

Chaidh iad a sin gu taingeil a chadal agus cha do dhùisg iad gus an cuala iad a màthair sa’ mhadainn ag èigheach ’s i ’n dèis a nead fhaighinn air a chreachadh. Bha i fàisgeadh a làmhan ri chèile ’s ag


[TD 311]

èigheach, “Tha mi air mo sgrios, tha mo chuid airgid air a ghoid”.

Cha do cheil na gillean gur e iadsan a thug air falbh an t-airgead nuair a fhuair iad a-mach an t-ana-ceartas a bha dùil aice dhèanadh orra – a mic fhèin – airson cealgair nach robh ach ga mealladh gus a faigheadh e grèim air an stòras aice.

Chan èisdeadh i riutha; thuirt i gur h-e an t-olcas a bha cur na smaointinnean ud ’nan cinn. “Seadh mata”, ars a mac a b’ aosda, “Innsibh dha mar thachair – gu bheil an t-airgead againne nis agus gu bheil sinn a’ dol ga ghleidheadh a chionn ’s gu bheil còir againn air – agus cluinnidh sinn ciod a chanas e. Ma tha e cho deònach air pòsadh a-nis aidichidh sinne gu robh sinn ceàrr”.

Thàinig fear na bainnse agus braoisg air aodann ’s e smaointinn gun deach gach nì gu math leis ’s gu robh an toradh a-nis ’na làmhan le cinnte – ach a ghràidh! nuair a chuala e ciod a bh’ aig a’ bhanntraich ri innse dha thàinig aogasg eile air. Dh’ at aodann le feirg is àrdan is thàinig sruth de dhroch ghlòir às a bheul a chlisg am boireannach bochd. Thuirt e rithe gu robh i às a ciall ma bha i ’na dùil gum pòsadh esan i nis. Nuair theirig droch fhaclan dha dh’ fhalbh e gu stràiceil a-mach air an doras, gun sùil thoirt air ais, ’s chan fhacas riamh tuilleadh e!

Dh’ fhàg e a’ bhanntrach bhochd air chrith ann an oisean an taighe, le deòir de nàire agus duilicheas a’ ruith le a h-aodann. Dh’ ionnsaich i leasan searbh an latha ud agus thàinig crith oirre a-rithist nuair a smaointich i ciod a bu dàn dhi mur a biodh a deagh mhic cho tùrail ’s a bha iad. Cha do dhìobair iadsan i ged nach robh ise math dhaibh bho chionn ùine air ais. Bha i nis làn de dhuilicheas. Dh’ iarr i mathanas orra gu h-iriosal agus gheall i dhaibh nach dèanadh i gu bràth tuilleadh a leithid de mhearachd.

Thug iad mathanas dhi gu saor. Bha iad ro thoilichte a’ smaointinn gum biodh am beatha na b’ fheàrr a-rithist bhon a bha gòraiche an t-samhraidh seachad.

Chum a màthair a facal. Riaraich i an t-airgead a-mach, còmhla, eatorra, gu h-onarach, agus a bharrachd air sin chunnaic i dha gum faigheadh gach mac a phàirt fhèin dhen oighreachd nuair a bhàsaicheadh i.

Bha iad riaraichte leis a sin agus toilichte còmhla mar a b’ àbhaist dhaibh a bhith. Cha do rinn na gillean dìochuimhne air cho math ’s a bha a màthair dhaibh – ged a chaidh i, cho mì-fhortanach, thar a cùrsa fad greise.

An dèidh a h-uile rud, tha iomadh mealltair anns an t-saoghal – às gach seòrsa – cho beulach agus cho deònach an car a thoirt às a’ chuid as so-leònta nar measg!

Agus sin mar a chuala mise.


[TD 332]

SEANCHASAN A STOBARRAG (13):
DAIBHIDH AGUS GOLIATH
le Dòmhnall Alasdair

Chaidh mi an uiridh gu oifis nan cùnntasan ann an Dun Eideann a lorg còmhlachadh a bha air a ghleidheadh falaichte o chionn deich air fhichead bliadhna. Bha gu leòr ann mu dheidhinn an ùpraid a thachair ann an Glaschu agus ann an àite no dhà eile air feadh Alba, ach an anach facal a bh’ann mu dheidhinn Stobarrag, mu dheidhinn a’ chidhe, no mu dheidhinn duine a tha anns an eachdraidh seo. Chan eil iongnadh sam bith a’ sin, oir feuchaidh a h-uile Goliath ri falach gun chuir Dàibhidh air a thòin e.

Chan eil cuimhne a’m cuin a thòisich muinntir Stobarrag ag iarraidh cidhe, ach ’s fhada uaithe, agus tha fios gu robh feum air. Chuir am Proifeasair comataidh air bhonn airson an cuspair a thoirt gu aire a’ luchd riaghlaidh, agus chaidh mòran còmhraidh agus sgrìobhaidh a dhèanamh agus planaichean a chur air pàipear. Ach cha robh a’ riaghladh ag èisdeachd.

Aon uair aig àm taghadh pàrlamaid thàinig fear a dhèanamh òraid agus abair gu robh cab aige. Ach ’s ann a bha e mach air eucoir na Ruis. Bha sinn cruinn ann a’ lagan air cùl taigh a’ Phurp. “Coma leat,” ars an Greusaiche, “dè tha Ruis a’ dèanamh. ’S e tha sinne ag iarraidh cluinntinn cuin a tha sinn a dol a dh’fhaighinn cidhe.”

Thòisich an duine a’ còmhradh mar gum biodh e ann an Taigh nan Cumantan. “Tha deagh fhios againne air bhur suidheachadh,” ars esan. “Agus bheir mise mo ghealladh dhuibh nach fhàg mi clach gun a tionndadh, no cùil gun a rannsachadh agus theid bhur gearain a thogail anns a’ chùirt as airde agus a thuilleadh air a’ sin…”

“Bileamaidh, balamaidh, eilidh chotain, naeri naeri rìgh na h-Eirinn,” dh’èigh an Greusaiche. ’S e rabhd a bhiodh aig a’ chlann a bha seo ’s bhiodh an Greusaiche ga ràdh ri gaoithean sam bith a


[TD 333]

dh’fheuchadh ri aineolas fhalach le ceò de fhacail.

“’N e Ghàidhlig a tha sin?” ars an duine.

“Chan e,” ars am Purp, “ach an aon seòrsa Eabhra tha thu fhèin a’ bruidhinn – roobidge.”

Cha robh comataidh a’ Phroifeasair a’ dèanamh adhartas càil na b’fheàrr na seo. Bha seachdnar oirre, agus ’s e Nàiseantach a bha anns a h-uile duine aca. Mar sin bha dà chomataidh anns an aon agus bha iad a’ putadh an dà chuspair – an cidhe agus fèin-riaghladh Alba. Ach bha bliadhna an dèidh bliadhna a’ dol seachad, eathar an dèidh eathar ga briseadh air cladach fosgailte, ach cha robh càil againn ach cidhe air pàipear – planaichean.

Seo mar a bha chùis nuair a thàinig an dàrna Gall nar measg – Ted Hughes – duine òg, àrd, lùthmhor, agus nàbaidh cho math ’s a bh’aig duine a riamh. Bha e fuireachd anns a’ bhaile mhòr an toiseach far na chuir e eòlas air an Ulpag. Cha b’fhada an dèidh sin gu robh an taigh a dh’fhàg a piuthar aig Ann China falamh agus ghabh Ted air mhàl e.

Thòisich e ag ionnsachadh Gàidhlig. Cha b’fhada gu robh e ann a sgiobadh ball-coise na sgìre. Bha e fhèin ’s an Ulpag mar dà bhràthair, agus ainmeil mar phoidsearan. Aig àm cur is àm buain, aig gearradh mòine agus aig a h-àrach bhiodh e cuideachadh duine sam bith a bha air dheireadh. Cha b’iongnadh ged a bhiodh Ann China ag ràdh: “Chan ann a’ tional starragan a tha e siud idir mar an Gall eile tha seo.”

’S ann a’ samhradh seo a thàinig Seonag an t-Seòladair dhachaigh a theagaisg anns a’ sgoil againn, agus cha b’fhada gu robh Ted ag adhradh dhan talamh a bha fo casan. Bha Seonag cho àlainn ri nighean a bha sa’ sgìre, agus bha iad a’ coimhead anabarrach ceart an cuideachd a chèile.

Ged nach robh ann ach leth Albannach – ’s ann à Lunnainn a bha athair – ’s e nàiseantach a bh’ann an Ted, agus bha eòlas aige air feadhainn de cheannardan a’ phàrtaidh. Bhiodh e dèanamh òraid an dràsda ’s a-rithist anns a’ bhaile mhòr, far a robh e ’na innleadair ann an oifis a’ Phuist. Bha postairean aige a bhiodh e fhèin ’s an Ulpag a’ sgaoileadh air feadh na sgìre.

Bha fathann a’ dol aig an àm gu robh a’ Locair a’ bruidhinn air comanachadh, agus nuair a chuala Ann China seo thubhairt i: “Bu chàire dha an fhìrinn a leughadh mu dheidhinn na meidhean eucoireach.” Cha b’fhada gu robh postair air doras na bùth le: “ifrinn àite luchd nam meidhean eucoireach,” agus bha iad ag ràdh nach robh sgial an ath là air a’ phìos luaidhe a b’àbhaist a bhith fo na meidhean.

Seo mar a thòisich Ted a’ fosgladh ar sùilean, ach cha do stad e


[TD 334]

aig fealla-dhà idir. “Feumaidh sinn aire an t-sluaigh a ghlacadh,” ars esan, “mas fhaigh sin cidhe no fèin-riaghladh no càil eile. Feumaidh sinn an dùsgadh.”

“Dè mar a nì sinn sin?” dh’fhaighnich an Ulpag.

“Le bom.”

Rinn an Ulpag gàire. “Nach e obair neònach a bhiodh a’ sin do dhoctair – leòn ’s a’ marbhadh dhaoine an àite a bhith ga slànachadh?”

“Chan eil mi smaoineachadh air duine a ghoirteachadh. An dùsgadh a thubhairt mi. Chan eil duine cho bodhar ris an fhear a tha diùltadh do chluinntinn.”

“’S e ’n fhìrinn tha sin.’

“Chan eil duine cho bodhar ’s nach cluinn e bom. Seall thusa an dràsda an ùpraid a bhiodh ann nan cuireadh sinn bom ann am bucas na litrichean. Tha am pàrtaidh a’ dol a dhèanamh rud dhen t-seòrsa anns na bailtean mòra agus nach biodh e iomchaidh dhuinn an cuideachadh?”

“Uill, dh’fhaodainn sin a thogail aig an ath choinneamh. ’S dòcha gun iarr iad thu air a’ chomataidh.”

“Tha mi glè dheònach cuideachadh air dòigh sam bith.”

Rinn an Ulpag mar a gheall e, ach cha robh am Proifeasair airson càil a dhèanamh ann an cabhag, agus thubhairt an aon bhoireannach a bh’ann nach biodh gnothaich aice ri bom no ri
gunna. “B’fheàrr leam rud cho cudromach fhàgail gu’n ath mhìos,” ars am Proifeasair, agus dh’aontaich càch leis.

Nuair a sgaoil a’ choinneamh dh’fhuirich Eiric an Tàilleir – an aon bhoireannach a bha air a’ chomataidh. Chaidh an duine aice a chall nuair a chaidh an t-eathar anns an robh e thairis a’ tighinn gu cladach fosgailte le droch mhuir. ’S i a bhiodh a’ coimhead às dèidh taigh Ted. “Tha gunna aige,” ars ise.

“Tha gunna aig a h-uile poidsear,” ars am Proifeasair.

“Chan e seo a’ seòrsa peileir a bhios aig poidsear.” Chuir i am peileir ann a’ làmh a’ Phroifeasair. “Fhuair mi sin air a’ làr a’s an taigh aige.”

“Daga,” ars am Proifeasair, “nì mi rannsachadh mu dheidhinn ar caraid mas coinnich sinn a-rithist.”

Fhuair an Ulpag iuchair bho mhàthair agus dh’fhosgail e fhèin ’s am Proifeasair taigh Ted aon oidhche nuair a chaidh e le Seonag dhan a’ bhaile mhòr. Cha b’fhada gun tàinig iad gu drabhair
ghlaiste agus nuair a bhris iad fosgailte i fhuair iad an daga, peileirean agus mòran litrichean. Cha robh iad fada a’ leughadh nuair a thubhairt an Ulpag: “Chan fhaigh mi air a seo a chreidse. MI5 ann a’ Stobarrag!”


[TD 335]

“Bu chàire dhaibh dèiligeadh ri na tha de fhir-brathaidh ’nam measg fhèin,” ars am Proifeasair, agus chuir e peileirean dhan an daga.

“Dè tha thu dol a dhèanamh le sin?”

“Chan eil cus de dh’fheum as na rudan-sa gun pheileirean.”

“Nach bu chòir dhuinn fios a chur air a’ lagh?”

“Lagh! Nach e a’ lagh a chuir an duine-sa nar measg? Nach ann airson ar ribeadh a chuir ’ad ann e? Airson mì-chliù a thoirt dhan a’ Phàrtaidh. Na robh e air faighinn leis bhiodh sinn anns a’ phrìosan.”

Dh’fhuirich iad an taigh a’ Phurp gun deach Ted dhachaigh. Nuair a thill iad gu taigh Ted dh’fhàiltich e iad mar a b’àbhaist.

“Tha fios againn cò thu,” ars am Proifeasair. “Tha do litrichean ’s do phàipearan againn.”

Rinn Ted gàire mar nach biodh a shuidheachadh a’ dèanamh dragh dha. “’S tric a chuala mi o thàinig mi dhan a’ bhaile mu dhaoine a chaidh am breith a-rithist, ach tha rud den t-seòrsa sin air tachairt dhòmhsa a-nis. Gheall Seonag mo phòsadh a-nochd agus chan urrainn mi dhol air adhart leis an obair a chaidh iarraidh orm a dhèanamh. Cha do rinn mi càil dhen t-seòrsa a riamh. Ma leughas sibh a litir seo a tha mi cur a Lunnainn tha mi ’n dòchas nach teid an gnothaich nas fhaide na seo fhèin.” Thug e a’ litir dhan a’ Phroifeasair.

Bha a litir ag ràdh nach biodh gnothaich aige ri eucoir no ri MI5, agus a’ moladh an àite, “anns an aithnich a h-uile duine a chèile, anns am bheil nàbaidheachd nach ruig sibh air a thuigse ann a’ Lunnainn, àite anns am bheil daoine riaraichte le beagan agus fialaidh leis a’ bheagan a tha aca,” agus mòran eile air an aon taca.

“Dh’fhosgail Stobarrag do shùilean,” ars an Ulpag.

“Dh’fhosgail. Ach dè bu choireach gu robh amharas agaibh orm”?

“Fhuair Eiric peileir air a’ làr agad.”

“Agus thubhairt i rium-sa gu robh thu a’ glasadh an dorais ged nach deidheadh tu ach a chèilidh air nàbaidh,” ars am Proifeasair.

“’N e adhbhar a tha sin air son amharas?”

“Uill, a charaid, ’s ann ainneamh a tha duine a’ seo a’ glasadh doras no drabhair. Ach feumaidh tu tuilleadh a dhèanamh mas bi thu air do bhreith a-rithist mar a tha thu ’g ràdh.”

“Tuilleadh?’

“’S minig a tha math is olc air a filleadh anns an aon dual. ’S e thusa a tha dol a dh’fhaighinn a’ chidhe dhuinn mu dheireadh thall.”

“Mise!”


[TD 336]

“Innsidh tu do Lunnainn g’ eil na pàipearan againn, agus cuiridh tu litir thuca o Stobarrag a sgrìobhas mi fhìn. Canaidh mi mar a bi cidhe againn ann a sia mìosan gun teid an ceòl air feadh na fìdhle.”

“’S chan fhaigh iad na pàipearan gum bi ’n cidhe deiseil,” ars an Ulpag.

“Chan fhaigh iad na pàipearan idir,” ars am Proifeasair. “ Nì an gobha cnoca luaidhe dhuinn anns an cuir sinn ’ad, agus theid an tiodhlacadh anns a’ chidhe.”

“Dè feum a nì sin?” dh’fhaighnich an dithis eile maraon.

“Theid mi ’n urras nach leig iad leis a’ chidhe tuiteam às a chèile gu bràth?” ars am Proifeasair.

“Tha mi ’n dòchas nach innis sibh do dhuine beò...”

“Bhiodh sin iomchaidh,” ars am Proifeasair, “agus ’s e a’ chiad rud a riamh a chaidh a ghleidheadh dìomhair a’s a’ bhaile againne.”

[Sanas]


[TD 338]

ATH-SGRUDADH (15):
An Da-rìribh agus Mire na h-Ealain (2)
le Maoilios Caimbeul

(Tha seo a’ leantainn bhon chiad earrainn a bha ann an Gairm 154, dd. 140-46)

4 A’ Chosamhlachd

Bha gille ann aon uair a bha a’ fuireach ann an dùthaich cuairtichte le beanntan. Cha robh fhios aig duine ann an Os dè seòrsa saoghal a bh’ann taobh thall nam beanntan. Ach bha a’ chuid bu mhotha de mhuinntir Ois toilichte gu leòr le am beatha anns a’ ghleann. Bha cearcall na bliadhna a’ dol mun cuairt. Bhiodh iad a’ cur agus a’ buain, a’ suirghe agus a’ pòsadh agus a’ dèanamh gach nì a-rèir riaghailtean nan Daoine Glice.

Bhiodh iadsan ag innse do mhuinntir Ois mar bu chòir dhaibh a bhith beò, agus cha robh duine a’ ceistneachadh am briathran. Dh’inns iad dhan t-sluagh mar a chaidh Os a chruthachadh. Mar a dhùisg an Leòghann mòr a bha beò ’na aonar ann am falamhachd an adhair, mar a shèid e anail na beatha air gach nì agus mar a dh’èirich na beanntan agus an talamh, na lusan agus na beathaichean agus sìol nan daoine fhèin bho anail mhìorbhailich an Leòghainn.

Agus bha òrdugh a’ riaghladh. Ged nach eil sibhse a’ faicinn an Leòghainn tha an Leòghann gar faicinnse chanadh na Daoine Glice, agus bha Leabhar aca a bhiodh iad a’ leughadh dhan t-sluagh agus bha eagal aig an t-sluagh ron Leòghann. Bha na luachan a bu chudthromaiche ’nam beatha stèidhichte air briathran an Leabhair. ’S e an Leòghann agus an Leabhar a bha a’ toirt luach dham beatha agus bha laghan anns an Leabhar a bha a’ toirt dhaibh stiùireadh ann an cùisean moralta. Bha a h-uile duine toilichte agus beusach agus bha òrdugh a’ riaghladh ann an Os.

Bha cùisean mar sin airson ceudan de bhliadhnaichean. Cha do cheistnich duine nì gus an tàinig an gille. An uair a bha e dusan bliadhna thuirt e ri aon dhe na Daoine Glice, ‘A Mhaightir, dè


[TD 339]

th’ann taobh thall nam beanntan? Chunnaic mi solais anns an adhair a-raoir. Tha iad a’ dèanamh dragh dhomh.’

Cha robh dùil sam bith aige gum biodh Maighstir Amhlaidh cho fiadhaich. Thug esan sùil fhalchaidh mun cuairt. Rug e le dhòrn air bràigh a thrusgain.

‘Gu bràth, gu bràth, gu bràth na ceistnich thusa laghan Ois. Solais, cha chuala mi riamh nì cho gòrach. Ma chluinneas mise an còrr agad mu sholais, bidh do thòin cho dearg ris na sùghan-làir sin.’

An dèidh sin bha eagal air a’ ghille agus cha duirt e guth tuilleadh mu na nithean a bha e a’ faicinn ach, nuair a bhiodh e dorcha agus a bhiodh na rionnagan a’ deàrrsadh sheasadh e airson ùine mhòr a’ coimhead le iongnadh air na solais. Bha e cinnteach gu robh nithean beò ann air cùl nam beanntan ach cha robh e cinnteach dè.

Mhionnaich e dha fhèin gu faigheadh e a-mach dè a bh’ann. Aon latha mu bhliadhna an dèidh a’ chòmhraidh bha e anns a’ mhonadh ri oir nam beanntan a’ buachailleachd a’ chruidh. Chunnaic e duine a’ teàrnadh a-nuas thuige. Cha do dh’aithnich e an duine idir. Agus nuair a thàinig e na b’fhaisge chunnaic e gu robh e air èideadh ann an aodach neònach. Thàinig an strainnsear suas thuige. ‘An e thusa an gille a tha a’ coimhead air na solais?’ thuirt e, agus thug e a-mach leabhar às a mhàileid.

Cha b’urrainn dha a shùilean a thoirt air falbh bhon duine. Bha leithid de dh’ùghdarras fuaighte ris. Agus cha robh e riamh air aodach cho deàlrach, ioma-dhathta fhaicinn.

Shìn e an leabhar dhan ghille. ‘Tha thusa ag iarraidh an fhìrinn fhaighinn a-mach mu na solais. Innsidh an leabhar seo dhut mun deidhinn agus mun t-saoghal a th’ann air cùl nam beanntan. Ach na seall e do dhuine sam bith eile. Cha chòrdadh e riutha.’ Mar a thuirt e na faclan sin dh’fhàs a shùilean cruaidh agus thòisich e a’ coiseachd air falbh air ais air an t-slighe air an tàinig e.

Bha an gille ag iarraidh bruidhinn ris, ag iarraidh èigheach às a dhèidh ach bha a bheul tioram agus cha tigeadh facal a-mach. Mu dheireadh dh’fhairich e an cudthrom ’na làmhan. ’S e leabhar tomadach a bh’ann. Thug e sùil mun cuairt. Bha e an dòchas nach fhaca duine e a’ bruidhinn ris a’ choimheach.

Dh’fhalaich e an leabhar ’na thrusgan agus ghreas e air dhachaigh. Mu dheireadh gheibheadh e a-mach mu na solais agus mun dùthaich a bha air cùlaibh nam beann. Cha b’urrainn dha a dhol dhachaigh. Dè na faiceadh duine an leabhar? Chaidh e chun na coille. Ann an sin bha àite dìomhair ann an dlùths nan geugan far am biodh e fhèin agus a charaidean uaireannan a’ falach.


[TD 340]

Dh’fhosgail e an leabhar. Bha a làmhan air chrith. Leugh e agus cha mhòr gum b’urrainn dha a shùilean a chreidsinn.

5.
Cosamhlachd airson an Linn Ur. Creideamh agus fiosrachadh ùr ag iadhadh oirnn. Na seann luachan a’ briseadh às a’ chèile. Gillean agus nigheanan ann an imcheist. Cuid gu treibhdhireach a’ cumail ris an t-seann chreideamh. Cuid a’ ruith chun an fhir ùir.

Agus bha ‘gille mar an gille’ ud ann, nar dùthaich fhìn, ann an Alba, a-measg beanntan na Gaidhealtachd. Agus bha ‘an gille mar an gille’ a’ ceistneachadh gach nì agus a’ leughadh anns an Leabhar ùr mun da-rìribh ùr. Bha e cuideachd a’ leughadh a’ bhàrdachd ùr agus a’ cur cheistean air na bàird. Agus thòisich e a’ sgrìobhadh leabhar-latha agus seo agaibh cuid dhe na sgrìobh e.

6. An leabhar latha
22.1.90
Carson a tha iad a’ sgrìobhadh bàrdachd? Carson a tha duine sam bith a’ sgrìobhadh bàrdachd? Feumaidh bàrdachd tighinn à meadhon bith gu meadhon bith. Os cionn gach nì eile bu chòir dhi innse co ris a tha e coltach a bhith beò anns an t-saoghal – chan ann anns an t-saoghal an-dè ach anns an t-saoghal an-diugh. Mothachas an latha an-diugh, ‘<eng>modern sensibility<gai>’, nach e sin a tha aca air.

Tha sinn a-nis anns an Linn Ur. Tha an da-rìribh gu tur air atharrachadh. Ach tha mòran dhaoine beò mar nach robh an saoghal ùr air tachairt. Leabhar mìorbhaileach – Ealain na Nobhail le Milan Kundera. Tha e a’ bruidhinn mu Husserl agus dhàsan: ‘Bha freumhan a’ ghàbhaidh (anns a bheil an duine Eòrpach) aig toiseach an Linn Uir, ri fhaotainn ann an Galileo agus Descartes, ann an nàdur aon-taobhach nan saidheansan Eòrpach, a lùghdaich an saoghal gu bhith ’na nì suarach airson rannsachadh teicneolach agus matamataiceach a-mhàin agus a chuir saoghal da-rìribh na beatha, die Lebenswelt mar a thuirt e ris, thar am fàire.’

Descarte, an duine a chuir teagamh anns gach nì. A thug dòigh smaoineachaidh ùr do dhaoine. A dh’aidich aineolas fhèin ach a bha ag radha cuideachd, mas math mo chuimhne, nam biodh gu leòr rannsachadh air a dhèanamh le gu leòr luchd-saidheans gu faigheamaid a-mach an fhìrinn mun t-saoghal. Agus chaidh am prògram aige a choimhlionadh, chaidh an rannsachadh mòr a dhèanamh, agus càite a bheil sinn?

Anns an aon staid aineolais anns an robh esan. Ach nas miosa. Bha na Meadhan Aoisean dìreach seachad. Bha esan fhathast a’


[TD 341]

creidsinn ann an Dia. Ach a-nis tha e duilich do mhòran sin a dhèanamh.

27.1.90
’S e a’ cheist as uabhasaiche, as bunaitiche a tha ag èirigh dhuinn anns an Linn Ur ceist na bith. Cò mi? Co às a thàinig mi? Càite a bheil mi a’ dol? Tha na luachan againn ag èirigh às dè tha sinn a’ creidsinn. Tha ar creideamh ag èirigh às an eòlas a fhuair sinn bho ar n-àrach, bho fhèin-fhiosrachadh, bho leughadh, bho rannsachadh. Eòlas, creideamh, luachan. Tha na trì sin snìomhte ann an aon snaidhm.

Ciamar a tha bàird an Linn Uir air dèiligeadh ris a’ cheist seo? Tha cuid a’ tionndadh chun a’ chreideamh Chrìosdail, mar a rinn T.S. Eliot, a tha a’ sireadh a nì a tha sìorraidh ann an tìm:

‘<eng>At the still point of the turning world. Neither flesh nor fleshness;
Neither from nor towards; at the still point, there the dance is,
But neither arrest nor movement.’ (Burnt Norton<gai>)

Tha dìomhaireachd agus sireadh anns a’ bhàrdachd aige agus tha i làn dhen fhìor-bhreug (no paradocs):

‘<eng>And we all go with them, into the silent funeral,
Nobody’s funeral, for there is no one to bury.
I said to my soul be still, and let the dark come upon you
Which shall be the darkness of God.’ (East Coker<gai>)

Ma ’s e Crìosdaidh a tha ann, ’s e Crìosdaidh ùr a tha ann, Crìosdaidh ùr airson Linn Ur. (Agus mar a tha fhios againn tha an saoghal làn de Chrìosdaidhean ùra – mar Don Cupit, am pearsa eaglais Sasannach, a dh’fhaodas a ràdh: ‘<eng>God simply is the ideal unity of all value, its claim upon us and its creative power<gai>’).

Tha cuid, mar Yeats, a’ diùltadh Crìosdaidheachd:

‘<eng>Homer is my example and his unchristened heart<gai>,’

agus a’ dealbh creideimh dha fhèin, mar ann ‘<eng>A Dialogue of the Self and the Soul’:

‘I am content to follow to its source
Every event in action or in thought;
Measure the lot; forgive myself the lot<gai>!’

agus tha e glè thric dall – ‘<eng>A blind man battering blind men<gai>.’

No Wallace Stevens. Bha esan beò gu tur anns an Linn Ur. Mar a thuirt Edwin Muir mu dheidhinn: (<eng>the) ‘need for the full enjoyment of things comes from his vision of the world, where man supercedes God, yet remains mortal<gai>.’ Agus ‘<eng>he affirmed a world of beauty and aesthetic enjoyment, an autonomous world of poetry: a stoical affirmation<gai>.’


[TD 342]

28.2.90
An da-rìribh ùr.
Ciamar a tha an da-rìribh air atharrachadh dhan Duine Ur?
– Saoghal beag suarach ann an cosmos gun chrìoch
– Darwin. Mean-fhàs. An duine air èirigh gu nàdurrach bho/mar ainmhidhean eile
– Anam. A-rèir ’s na feallsanaich – Schopenhauer, Russell, Ayer, Ryle – chan eil anam sìorraidh ann
– Tha sinne sinn-fhìn a’ cruthachadh an t-saoghail agus an da-rìribh (Tha na ghabhas a dhearbhadh a’ tighinn thugainn tro ar buadhan nàdurrach, m.e. lèirsinn agus claisneachd – Hume. ’S e gnè nam buadhan a tha againn a tha a’ dèanamh dealbh an t-saoghail dhuinn. Chan eil saoghal eile ann. Tha sinn glaiste anns an da-rìribh seo. Chan urrainn reusan dearbhadh gu bheil Dia ann – Kant)
– Tha sinn a’ cruthachadh an t-saoghail tro chainnt. Chan eil dòigh eile againn air bruidhinn mu dheidhinn an da-rìribh. ’S e tinneas a tha anns an fheallsanachd, i.e. tha feallsanaich a’ cleachdadh cainnt ann an dòigh a tha ceàrr. Nuair a thuigeas iad far a bheil iad a’ dol ceàrr caillidh feallsanachd a brìgh agus cleachdaidh iad cainnt mar dhaoine eile – airson gearain, glaodhaich, biadh iarraidh… – Wittgenstein.
– NIETZSCHE – an sàr-olc, sàr-mhath sin! ’S dòcha a’ chiad duine a thuig agus a chuir ann am briathran dè bha e a’ ciallachadh a bhith beò anns an Linn Ur.

15.3.90
Ma dh’fhaoidte gu bheil ceist na bith anns an t-saoghal ùr cho trom air cridhe Gaidhealach agus a tha e air cridhe eile. Chan urrainn nach eil buaidh aig seo air bàrdachd agus air na h-ealain. Mura h-eil tha rudeigin fada ceàrr.

Ach bhiodh e gòrach a ràdh nach eil ceist na bith anns an t-seann bhàrdachd. Tha gaol agus bròn agus fulangas innte, anns na seann òrain gu h-àraidh – mar ‘Seathan Mac Righ Eireann’, ‘A Mhairead Og ’s tu rinn mo leòn’, ‘An Ataireachd Ard’ agus ceud òran/dàn eile.

Ach chan eil gin dhe na seann òrain anns an Linn Ur, linn a tha gu tur eadar-dhealaichte. Tha mì-chinnt a’ riaghladh. Na bunaitean briste. Agus ma tha freumhan an Linn Uir ann am feallsanachd agus saidheans na h-Eòrpa, tha an duilleach agus na geugan air feadh an t-saoghail. Tha an Ear agus an Iar air tighinn còmhla agus sinn uile beò anns an aon saoghal.

Mar mhuir mòr tha an t-Eòlas Ur a’ còmhdachadh na cruinne


[TD 343]

agus aibhnichean de gach seòrsa a’ struthadh a-steach ann – teicneolasan, bith-eòlasan, feallsanachdan – à mìle colaisde agus oilthigh ann am mìle baile, agus nuair a dh’òlas an Duine Ur às an tobar seo, mar a dh’fheumas e, cha bhi e a’ faireachdainn slàn tuilleadh. Tha na h-uisgeachan truaillte – ma bha iad riamh fallain.

23.3.90
Cha leig duine a leas freumhan an Linn Uir a thuigsinn airson fios a bhith aige gu bheil e beò ann. Ach feumaidh e sròn mhath, rud a tha aig luchd na h-ealain. No ’s dòcha nach fheum e sròn mhath idir – tha am fàileadh cho làidir!

28.3.90
Agus dh’òl na bàird Ghaidhealach à tobar an eòlais ùir. Rug an tuil orra anns an 20mh ceud. Anns an dàn ‘A’ Chorra-ghridheach’, a dh’fhoillsich Somhairle MacGill-eain ann an 1940, tha e ag ràdh:

‘Anfhannachd an strì,
aognuidheachd am brìgh,
gealtachd anns a’ chrìdh
gun chreideamh an aon nì.’

agus tha e a’ sàmhlachadh an duine ris a’ chorra-ghridheach agus ag ràdh: ‘Cothachadh lòin meud a suime’.

Leis an dàn sin gu fìrinneach bha bàrdachd na Gàidhlig anns an Linn Ur. Seadh, dh’fhaodadh sinn a ghabhail cha mhòr mar shuaicheantas an linn sin.

Tha Iain Mac a’ Ghobhainn, nas motha na gin de bhàird na Gàidhlig, air a bhuaireadh leis ’s air a bhogadh anns an Linn Ur. Tha seo follaiseach gu h-àraidh anns a’ bhàrdachd Bheurla aige:

‘<eng>We try to think of
the beauties of religion but
in fact we feel aggression,
inward furies
the torment of silence. (The Village<gai>) 

Aonaranachd is eilthireachd, brùidealachd is paradocs – tha iad sin uile ga bhuaireadh. Sin, tha a’ bhàrdachd aige ag ràdh, an seòrsa da-rìribh anns a bheil sinn beò.

Tha e a’ faicinn an saoghal seo tron mhac-meanmainn, chan ann tro shùilean an reusain. Chan eil an saoghal reusanta ann, ach sàr-ghòrach (<eng>absurd<gai>). Agus an còmhnaidh (eu-coltach ri Stevens) tha co-fhaireachdainn aige dhan daonnachd agus dhan neach a tha a’ fulang. Chì sinn na nithean sin ann an dàn mar ‘Iolaire’ far a bheil eildear a’ smaoineachadh air na seòladairean a chaidh a bhàthadh:


[TD 344]

‘<eng>It was a day
that orbed tha horizon with an enigma.’
. . . . . . . . . . . .
‘I have seen your church
solid. This is not. The water pours
into the parting timbers where I ache
above the globular eyes<gai>.’

Chì sinn gu bheil an tubaist uabhasach air an t-eildear atharrachadh, air a chriothnachadh gu grùnnd a bhith, ‘<eng>I have known you, God,/not as the playful one but as the black/thunderer from hills<gai>’, agus a-rithist ‘<eng>I am embraced/by these green ignorant waters. I am calm<gai>.’

Bheir sinn an aire dhan fhacal ‘<eng>playful<gai>.’ Call na h-Iolaire: Dia a’ cluich le muinntir dhiadhaidh Leòdhais!?

’S e seo gu dearbha an saoghal ùr, an da-rìribh ùr far a bheil eòlas, luachan, creideamh agus Dia fhèin air bhog, agus gach nì ga cheistneachadh.

21.5.90
Uaireannan chì sinn gluasad ‘spioradail’ ann am bàrdachd. Am bàrd a’ strì airson a shealladh dhen t-saoghal a chuir an cèill agus an sealladh sin, am faireachdainn sin, ag atharrachadh tro na bliadhnaichean, mar a a tha e a’ fàs nas sine. Chì sinn sin anns a’ bhàrdachd aig Ruaraidh MacThòmais.

Tha gràdh anns a’ bhàrdachd aige, gràdh dùthcha, do Leòdhas, dhan dualchas. Feumaidh sinn a bhith faiceallach ga leughadh – tha glè thric ciall dhùbailte no eadhon ioma-fhillte anns an obair aige. Agus ma ’s e Leòdhas sàmhla a leannanachd, agus a ghràidh, tha suirghe fhada air a bhith eatorra. Cha mhòr nach fhaodadh sinn an cruinneachadh aige, Creachadh na Clàrsaich, a leughadh mar aon dàn fada, no co-dhiù mar aon chraobh le diofar mheas agus na measan ag abachadh.

Glè thric ’s e eilthireach a tha ann agus e a’ sealltainn air ais. Chan eil an fhìor-bhreug, ìoranas agus mì-chinnt mun t-saoghal, mu Alba, mu a bheatha fad air falbh bho dhàn sam bith. Tha seo gan comharrachadh mar obair an Linn Ur. ’S ann tro ìomhaighean Nàduir a tha e tric a’ cruthachadh saoghal na mì-chinnt seo.

Mu dheireadh tha na dàin a’ fàs ’nam inntinn mar shamhla air ìoranas agus fìor-bhreugan an Linn Uir – agus an samhla seo ag èirigh à fèin-fhiosrachadh aon duine.

Tha dà dhàn aige leis an tiotal ‘An Tobar’, fear anns An Dealbh Briste agus am fear eile ann an Saorsa agus an Iolaire. ’S e tobar mhìorbhaileach a tha anns a’ chiad tobar le bùrn, ‘..../a ni slàn


[TD 345]

gach ciùrradh/gu ruig ciùrradh cridhe,’ ged a tha e a’ co-dhùnadh:

‘Dh’fhaodadh nach eil anns an tobar
ach nì a chunnaic mi am bruadar,
…..’

Tha sinn a’ smaoineachadh air tobar an dualchais, tobar gaol do dhaoine...ach tha mì-chinnt ann. Tha na h-ìomhaighean a’ brosnachadh ar mac-meanmainn. Chan e rud dona tha sin.

Anns an dàn dheireannach tha na h-ìomhaighean nas ioma-fhillte, am mac-meanmainn eadhon nas fosgailte. Chan eil a’ chailleach anns an dàn seo, ach tha ‘sùilean air cùl an rainich fhathast.’ Mar gum biodh duine a’ dol air ais a’ sireadh – a dhualchais, an nì a tha fìor – ach aig a’ cheann thall canaidh e, ‘Chan fhaca mi ach faileas anns an uisge’ agus tha e mar bhuilgein ‘ag iarraidh gu cridhe na tobrach.’

Chan urrainn dhomh ‘ciall’ an dàin innse. Feumaidh duine a leughadh. Agus tha seo ag innse nì dhuinn mun bhàrdachd ùr: tha i glè thric ag obrachadh chan ann tro chainnt ‘nàdurrach’ ach tro ìomhaighean, agus na h-ìomhaighean sin glè thric a’ breugnachadh a chèile. Agus sin a chionn ’s nach eil an saoghal fhèin no an fhìrinn mu dheidhinn sìmplidh ann an dòigh sam bith.

23.5.90
Anns an dàn ‘A’ Mheabhchuileag’ tha Fearghas MacFhionnlaigh a’ sealltainn gu bheil e beò anns an Linn Ur. ’S e samhla gu math fìor a lorg e airson an Duine Ur, mar mheanbhchuileag greimichte ann am meadhan lìn, ged nach eil mi cho cinnteach gu bheil ‘tròcair’ a’ dol ga ghearradh saor. Aon rud mun bhàrd seo, chan eil e a’ ruith air falbh bho na ceistean mòra – bàs, fulangas, ceartas, moraltachd, Dia – agus, ged a tha esan ’na Chrìosdaidh, tha e gu math tuigseach nuair a thig e gu bàrdachd Mhic a’ Ghobhainn (Gairm 128) agus MhicThòmais (Gairm 131). Agus tha e inntinneach a bhith a’ faicinn mar a tha triùir bhàrd Ghaidhealach a’ dèiligeadh ri ceist an Linn Uir, aon a’ leum dhan aigeann agus a’ greimeachadh air Dia, fear air cuan na h-eilthireachd (agus na h-ealain), làn tròcair, a’ lorg agus a’ sireadh, agus aon a’ bogadh cumain ann an seann tobar – a’ faicinn luach an uisge fhìorghlain a tha a’ dòrtadh air falbh, ach cuideachd falamhachd saoghal na neo-ni-eachd.

8
’S ann mar sin a sgrìobh ‘an gille mar an gille’, agus bha an gille sin mar an gille a dh’fhàg Os – am fear dhan tugar an leabhar anns a’ chosamhaileachd.

Agus ’s e an leabhar a leugh e leabhar an Linn Uir agus an duine


[TD 346]

a leughas an leabhar sin tha e air taobh thall nam beanntan a-measg na solais, ged a chanadh muinntir Ois gur ann anns an dorchadas a bha e. ’S e sùil aithghearr a tha sinn air a thoirt air an leabhar ùr agus air cuid dhe na bàird a tha air an leabhar fhosgladh, orrasan a tha anns an da-rìribh ùr agus a tha air mhisg le mire na h-ealain.

9
An Cleòca Ur

Tha an da-rìribh seo orm
mar chom, mar cheann,
mar chleòca drùidhteach ùr:
fline neo-fhaicsinneach
gam bhogadh gum smior.
Nuair a thòisicheas a’ chrith
cha dèan an cleòca seo feum
’s chan eil aodach ann
a chruthaich dia
a dhèanadh fear eile.

[Sanas]


[TD 347]

EAGLAIS UR CHAITLIGEACH
le Torcuil MacRath

Ann an Steòrnabhagh aig toiseach a’ Chèitein, 1991, ri taobh Sràid na h-Alba, rinneadh a’ chiad aifreann anns an eaglais ùr Chaitligich. Roimhe seo is e eaglais fhiodha anns an robh Caitligich Leòdhais ag adhradh.

O thùs cha robh anns an t-sean eaglais fhiodha ach huda a bha uair aig a’ Chrois-Dhearg air port-adhair Steòrnabhaigh. Meall bhliadhnachan air ais fhuair Gasaet Steòrnabhaigh an togalach seo is shuidhich iadsan e eadar Sràid Choinnich agus Sràid na h-Alba. Mu dheireadh cheannaich an eaglais Chaitligeach e airson àite-adhraidh. B’ e seo Eaglais an Fhear-saoraidh Naomh.

Gu nàdurrach mar a bha na bliadhnachan a’ dol seachad bha an togalach a’ fàs dona. Bha feum air eaglais ùr spaideil a bhiodh a-rèir an latha th’ ann. Mar sin chaidh an t-sean eaglais fhiodha a sguabadh air falbh is tè ùr shnasail a thogail air a làrach. Tha ’n eaglais ùr a’ fosgladh a-mach air Sràid na h-Alba is lean an t-ainm rithe cuideachd.

Bha mi aon latha a’ bruidhinn ri duine òg a b’ aithne dhomh agus chuir e ceist orm mu thimcheall na sean eaglais fhiodha. “An dùil”, ars esan, “an e siud a’ chiad eaglais Chaitligeach a bha riamh ann an Leòdhas?” Rinn a’ cheist sin soilleir dhòmhsa mar a bha ar n-eachdraidh ionadail air a dhol air dìochuimhne.

’S e call a bh’ ann nach d’ fhuair sinn eachdraidh dhen t-seòrsa anns na sgoiltean. Cha robh iomradh air a’ chuspair nuair a bha mise ’nam bhalach anns na bliadhnachan às dèidh a’ Chogaidh Mhòir suas gu Cogadh Hitler. Saoil na rinn luchd-stiùiridh an fhoghlaim foill gus an seanchas ionadail a mhùchadh no co-dhiù a bhùrt às? Cha teid mi idir an urras nach robh foill air cùl a’ ghnothaich.

Ach a thaobh na ceist a bh’ aig mo charaid bha freagairt dhi làimh rium. Mu ’m choinneamh far a bheil mi a’ sgrìobhadh seo chì mi baile Ranais agus thall an sin tha àite ris an canar Cnoc an Teampaill. A-rèir aithris chante teampall ri eaglais aig an robh balla cloiche.


[TD 348]

[Dealbh]
An Eaglais Ur

[Dealbh]
An t-seirbheis a’ tighinn gu ceann



[TD 349]

Chan urrainn a-rèisde nach robh eaglais le balla cloiche aig an Eaglais Chaitligich air Cnoc an Teampaill fad iomadh linn mar a bha aca gu dearbh an siud ’s an seo air feadh Leòdhais. Chaidh an eaglais a bh’ ann a Ranais a chreachadh anns a’ Chèitean 1616. Tha beagan sgrìobhaidh air an tachartas seo, oir fhuair A’ Chomhairle Uaigneach ann an Dun Eideann litir-ghearain mun chùis.

Ach airson tuilleadh fiosrachaidh fhaighinn mun chuspair a th’ agam cha robh adhbhar dhomh a dhol a Dhun Eideann. Faodaidh mi fuireach air mo shitig fhìn. Oir tha allt a-muigh anns a’ mhonadh an Ceann a Tuath nan Loch agus a-rèir ainm an uillt chan eil an teagamh as lugha agam nach deach a beannachadh leis an Eaglais Chaitligich. Bha an cleachdadh sin aca anns na linntean a dh’ fhalbh mar a bh’ aig an Eaglais Cheiltich cuideachd.

Thug mi iomradh air an allt seo ann an àite eile is gu sònraichte air an ainm a fhuair i anns a’ bheannachadh. Mar sin cha chan mi dad mu a deidhinn an dràsda. Fàgaidh mi iomall an t-seanchais mar thòimhseachan aig neach sam bith à Ceann a Tuath nan Loch a thig tarsainn air an duilleig seo. Chan eil, cho fads as fiosrach mi, ainm dhen t-seòrsa air allt eile air druim Leòdhais.

Air mo shon-sa dheth shaoil leam gu robh ceangal eachdraidheil eadar an allt air an robh mi cho eòlach agus an t-seirbheis a bha gu bhith air Sràid na h-Alba nuair a bhithte a’ fosgladh na h-eaglais ùir. Chunna mi eachdraidh ionadail a’ tighinn beò mar gum bitheadh, ged a bha freumhaichean na h-eachdraidh sin a’ dol às m’ fhianais an ceò nan linntean ud o chian. Mar sin chuir mi romham gum bithinn gu cinnteach air Sràid na h-Alba.

Bha an eaglais ùr gu bhith air a fosgladh air feasgar Dimàirt. Ach ’s e an fhìrinn nach e fear eaglais a th’ annam. Is e taobh a-muigh staidhreach an dorais a riamh a b’ fheàrr leam. Bu toil leam na cnuic is bha ni-eigin an cois na gaoithe air nach ruigeadh cainnt. Eadhon air an Dòmhnach ’s ann a-measg nan cnoc as tric a lorgar mi is sin cuideachd far na chaith mi greis dhe m’ ùine air an fheasgar ud Dimàirt.

Nuair a ràinig mi Sràid na h-Alba bha an eaglais loma-làn ach air a shon sin fhuair am peacach àite-suidhe. Chòrd an t-seirbheis rium, an ceòl ’s an t-seinn, gu sònraichte laoidh Choluim Cille mar a chaidh a seinn leis a’ choimhthional ud.

Bha aon rud eile ann gu sònraichte a ghlac m’ aire. Bhuail e orm gu làidir gu robh barrachd de spiorad a’ charthannais anns an eaglais ud na gheibhear anns na h-eaglaisean Pròsdanach air am bi mise a’ tadhal corr uair. ’S dòcha nach b’ fheàirrd a’ chùis cho roinnte a-measg a chèile ’s a bha na h-eaglaisean sin. Sin co-dhiù mar a bha iad nuair bha mise fàs suas.


[TD 350]

Mar eisimpleir, chante An Aonadh ri Eaglais na h-Alba nuair a bha mi òg, agus cha robh cùisean idir dòigheil eadar an eaglais sin agus na h-eaglaisean Clèireach eile. “An dùil nach eil daoine math anns An Aonadh?” dh’ fhaighnich am boireannach a bha seo. “O chan eil”, fhreagair boireannach eile, “nam bitheadh dh’ fhàgadh iad an eaglais sin”.

Saoilidh mi nan robh sinn air a bhith na b’ fhiosraich mu ar n-eachdraidh dùthchail nach b’ urrainn an sealladh a bhith buileach cho cumhang.


[TD 352]

A’ BHATHACH
le Tormod C. Dòmhnallach

Tha mi dol a dh’ innse dhuibh mu dheidhinn na bàthaich a tha mi togail. Chan e seo a’ chiad bhàthach a thog mise. Thog mi tè às dèidh a’ chogaidh, nuair a thill mi às an <eng>Navy<gai>, mas do phòs mi. Agus thog mi seada beairt cuideach, aig an aon àm.

Ged nach eil am baile againn glè fhaisg air Steòrnabhagh, bithidh iad a’ cur a-null clòitean thugainn air son am fighe. Cha leig mise a leas ach ceithir clòitean a dhèanamh a h-uile trì seachdainean, airson mi fhèin agus Anna chumail glè chomhurtail, oir cha d’ fhuair sinn clann idir.

Tha grùnn bhliadhnaichean bho thòisich mi smuaineachadh air togail bàthach ùr. Tha prìsean math ri fhaotainn a-nis, air crodh biadhte, agus ged nach eil mise glè dhèidheil air dèanamh tòrr airgid, chan eil teagamh nach eil airgead feumail a bhith aig duine. Agus, co aig tha fios cuin a stadas na clòitean? Tha iad an-diugh ri dèanamh aodach a-mach à gual agus à pàipear….

Bha h-uile càil ceart gu leòr gus an tàinig a rud a chuir am baile sàmhach againn bun os ceann. Timcheall air meadhon a’ Gheamhraidh, thòisich feadhainn aig ceann thall a’ bhaile ri cruinneachadh ann an taigh an sin a h-uile h-oidhche, airson leughadh a’ Bhìobaill le chèile.

Bha ‘Spiorad ri gluasad a-measg an t-sluaigh’ thall air a’ cheann a Tuath, agus bha e coltach nach robh e dol a thighinn far an robh sinne idir – dh’ fheumadh sinn a dhol air a thòir. Mar a chanas a’ Leabhar – chreid mòran – agus bha mi fhèin iomadh oidhche ri dol a-steach do thaigh falamh agus Anna thall aig na coinneamhan. Cha do dh’ fhairich mi fhèin gluasad sam bith às ùr ’nam inntinn, agus cha deach mi null don a’ cheann a Tuath idir... Thubhairt mi rium fhèin gun togainn bàthach ùr.

Bha aon rud ’nam aghaidh, a dh’ fheumadh sealltainn ris an toiseach. Ged a tha an cladach faisg is e cladach creagach a th’ ann. Chan eil mòran ann ach mol, agus tha am beagan gainmhich a gheibhear ann làn sàile agus chan eil i idir freagarrach airson


[TD 353]

togail àite a tha air a dhèanamh airson seasamh.

Ach, thubhairt mi rium fhèin – am fear a lorgas is e a gheibh – agus thòisich mi ri bhith lorg gainmheach ceart, plasgaidh, glan. Is iomadh àite anns an do sheall mi agus chan fhaca mi coltas sam bith. Bha mi dìreach air gradh rium fhìn nach robh gainmheach cheart anns a’ bhaile againn idir nuair a fhuair mi sloc mhòr gun bhonn, làn de ghainmheach àlainn.

Agus càite an d’ fhuair mi i? – Tha e duilich seo a chreids’ ach fhuair mise a’ ghainmheach seo ann an teis-mheadhon na lot agam fhìn. Cha robh càil agam ri dhèanamh ach a’ sgrath a thogail agus bha cothrom agam air beinn gainmhich.

Ach cha b’e mise an aon duine a bha togail air inntinn. Chuala mi rudeigin aig Anna, oidhche de na h-oidhcheannan nuair a thill i às na coinneamhan, ach cha tug mi tòrr feart oirre. Bha gu leòr agam air m’ inntinn – togadh a h-uile duine àite dha fhèin, arsa mise rium fhìn.

Ach cha do sheas seo glè fhada dhomh. Cha robh mi air tarraing ach dha na trì bharaichean gainmhich às a lot, nuair a thàinig Alick a shealltainn orm. Bha mi glè eòlach air Alick, oir chaidh sinn don a sgoil còmhla ri chèile. Agus bha sinn a-rithist anns a <eng>Navy<gai>, agus anns an aon shoitheach airson dà bhliadhna. Ach tha Alick ri fuireach thall air a’ cheann a Tuath agus chan eil e àbhaisteach dhòmhsa bhith dol a-null a sin. Tha e an-diugh ’na eildear. Tha grùnn bhliadhnaichean bho nach robh mise tadhal na meadhonan, mar a chanas iad, agus bha greis mhath bho nach fhaca mi e.

Thàinig e steach aon oidhche is e ’na chabhaig. Bha poca beag canbhais aige an aon làmh agus pìos pàipeir agus peann anns a làmh eile. Cha robh e air a dhòigh idir. Thàinig e mach gu robh e cruinneachadh airgead airson togail eaglais ùr, thall air a’ cheann a Tuath. Bha an taigh-coinneimh air fàs fada ro bheag airson na bha nise tighinn a-mach airson na seirbhisean.

Thubhairt mi ris nach robh gnothaich sam bith agamsa ris na bha dol air adhart thall agus a-bhos, agus nach b’e duine beairteach mi. Dh’innis mi dha gu robh mi feumachadh na bh’ agam airson bàthach ùr a thogail agus nach robh mi dol a thoirt dhà sgillinn airson eaglais sam bith. Cha do chòrd seo ris idir, agus bha argumaid mhath air bonn nuair a chaidh Anna null don dreasair a dh’ iarraidh a’ sporain. Thug i dha deich notaichean, seo mo bheachd, agus ged nach do chòrd seo riumsa idir, cha robh mi dol a nàrachadh a’ bhoireannaich a thug dhòmhsa fichead bliadhna de beatha air beulaibh duine sam bith.

Thòisich mi anns a’ mhadainn ri cladhach làrach airson na


[TD 354]

bàthach. Chuirinn an ceann aice ris a’ rathad mhòr agus an doras ris a’ ghrèin, eadar an seada bheairt agus an taigh. Tharraing mi tuilleadh gainmhich suas às a lot agus thàinig mìle bloc thugam à Steòrnabhagh. Nuair a chaidh mi steach an taigh feasgair dh’ aithnich mi nach robh Anna air a dòigh.

Gu dè mu dheidhinn na clòitean a bha ri feitheamh rium? Is cinnteach nach robh mi ri dol a leigeadh seachad mo chuid obair? An robh dùil agam tilleadh don a’ bheairt air a là màireach? Agus mar sin air adhart. Bha mi dol a dh’ fhoighneachd dhi an ann ag iarraidh orm tuilleadh airgead a dhèanamh do dh’ Alick an t-eildear a bha i, ach ghlèidh mi mo theanga. Bheil dùil agad bò fhaighinn, ars ise. Gu dè feum a th’ againn air bò, arsa mise, agus gun teaghlach againn? Cha dubhairt i ’n còrr.

Bha ’n dara sreath bhlocaichean agam a sàs nuair a thàinig Alick a-rithist far a robh mi... Tha e coltach gun robh a h-uile fireannach anns a’ bhaile ri dol a dh’ obair air an eaglais ùr, ach nach robh duine aca deònach a dhol os cionn chàich. An dùil an dèanainn-sa ceannard air na n-oibrichean? Ghabh mi iongantas gur e mise air na smuainich iad. Thubhairt Alick gun robh e airson faighinn cuideigin nach gabhadh taobh seach taobh, ach a thogadh an eaglais a-rèir na planaichean a bha a Seisein air cur air adhart. Gu dè, arsa mise, mar a tha sibh ri dol a dh’ fhaighinn air adhart a-measg a chèile nuair a bhios i deiseil, agus sibh ri còimhstri mas deach spaid a chur a sàs? Chan eil ann, ars esan, ach gu bheil feadhainn ri ’g iarraidh stiùireadh agus feadhainn eile nach eil. Bithidh sinn ceart gu leòr nuair a bhios i deiseil.

Bhoill, arsa mise, chan eil a rud a tha sibh a’ dèanamh ri tighinn a-steach ormsa air dòigh sam bith. Feumaidh a h-uile duine togail àite dha fhèin – agus tha mise ri togail bàthach mar a tha thu ri faicinn. Thàinig thu don àite cheàrr, arsa mise ris... Bha e sàmhach airson mionaid.... Is e gainmheach mhath a th’ agad a sin, ars esan.

Chan fhaca mi riamh a leithid, fhreagair mi, agus tha lot agam làn dhi. Bheir thu dhuinn cothrom grùnn lodaichean a thoirt air falbh airson taigh Dhè; ars esan. Cha bhi an obair idir ann, thubhairt mi ris; feumaidh a h-uile fear a shloc fhèin a chladhach. Thug e chasan leis gun an còrr a ràdh... Ghabh mi cuairt sìos don a’ chladach.

Cha robh mi ach air tilleadh, nuair a thàinig Anna mach far an robh mi. Dh’ aithnich mi gu robh rudeigin a’ cur dragh oirre. Thubhairt i rium gu robh van nan clòitean air a bhith bhos, agus gu robh iad ri lorg a’ chlò ghuirm. Tha an clò gorm, arsa mise, anns a’ phoc mar a thàinig e. Thug i sùil orm. Dh’ fhàg e fear eile, ars ise. Tha sin ceart gu leòr, thubhairt mi rithe, agus chaidh mi air


[TD 355]

adhart le mo chuid oibre. Thill i steach an taigh, gun an còrr a ràdh.

Chùm mi ag obair gun do dh’ fhàs e dorch. Nuair a chaidh mi steach bha i ’na suidhe ris an teine. Chuir mi air an solas agus cha do charaich i. Bha an teine go bhith marbh. Chaidh mi suas don a’ chidsin agus nigh mi mo làmhan. Cha robh oidhirp sam bith ri fhaicinn a thaobh suipear a dhèanamh. Thill mi far an robh i agus thubhairt mi gu robh an t-acras orm. Cha do fhreagair i seo idir, ach is e thubhairt i rium an robh dùil agam a’ bheairt a leigeadh seachad buileach glan.

Ghabh mi iongantas. Cha robh mise air focal ràdh mu dheidhinn leigeil seachad na beairt. Gun teagamh, cha robh mi air breab a thoirt oirre airson còrr air seachdain. Thubhairt mi rithe nach robh càil a dhùil agam seo a dhèanamh, ach gu feumainn crìochnachadh na bàthach an toiseach. Carson, ars ise. Nach feum sinn airgead a bhith tighinn a-steach don taigh – airgead a chumas beò sinn? Tha sin mar sin, arsa mise ach feumaidh mi a’ bhàthach ud a-muigh a dhèanamh deiseil an toiseach. Chan eil mi ga do thuigsinn, ars ise. ’S ann a tha thu air thu fhèin a chall!

Is iomadh focal a dh’ fhàg sinn, bu chòir dhuinn a bhith air a ràdh ri chèile o chionn fhada. A chàirdean! – Ciamar a bhios duine còmhla ri bean airson fichead bliadhna, agus gun e fios ceart fhaighinn oirre! Bha dùil agamsa gu robh mi fhèin agus Anna na b’ fhaisg na bha dithis dhaoine riamh. Ach fhuair mi mach an oidhche ud cho beag ’s tha thuigse aig daoine dha chèile. Mar a h-aithnich fear agus bean a chèile aig ceann fichead bliadhna, ciamar a thuigeas neach sam bith neach eile?

Dh’ fhalbh Anna an oidhche ud, agus chan fhaca mise bhon uair sin i. Cha do thuig i mi – agus ciamar a thuigeadh? Dh’ fhàg i mi... Tha mi creidsinn nach b’ urrainn i an còrr a dhèanamh.

A bheil mi ga h-ionndrain? Le innse na fìrinn – chan eil a-nis. Gun teagamh, thug e greis mas do dh’ fhàs mi eòlach air a bhith tighinn a-steach bhon a’ bhàthach, go taigh fuar agus gun càil air mo choinneamh. Ach tha mi faighinn air adhart a-nis ceart gu leòr. Tha e iongantach cho beag is a dh’ fheumas duine de bhiadh na de dh’ aodach, nuair a thig air dèanamh a’ chùis. Tha an ad chruaidh agam geal le aol agus tha’n cidsin làn shoithichean salach – ach dè ’n diofair tha sin?

Ach feumaidh mi tilleadh don a’ bhàthach, oir is e a’ bhathach a rud a gheall mi innse ma dheidhinn. Dh’ oibrich mi a h-uile latha oirre agus chaidh glè mhath leam. Cha robh duine a’ cur dragh orm – cha tàinig duine beò a shealltainn orm bho ’n oidhche dh’ fhalbh Anna – ach aon fhear – mar a chluinneas sibh. Bha mi


[TD 356]

toilichte a bhith leam fhìn agus fhuair mi cothrom air smuaineachadh nach robh agam bho bha mi ’nam bhalach anns a <eng>Navy<gai>. Nuair a sheasainn air balla na bàthaich, bha e toirt ’nam chuimhne a bhith air fàire anns a <eng>Navy<gai>.

’S ann air <eng>destroyer<gai> a bha sinn – bha triùir againn oirre às a’ bhaile – mi fhìn, agus Alick a tha’n diugh ’na eildear, agus Dòmhnall Beag.

Bha sinn a’ ruith còmhla ri <eng>convoy<gai> a-steach do Malta a là a chaidh i fodha. Chaidh ar bualadh ann an ceithir àitichean agus ghabh i teine. Stad i agus thòisich i dol sìos. Thàinig an t-òrdugh a fàgail. Rinn sinn air a bhat’ againn agus leum mi fhìn agus Alick a-steach. ’S ann an uair sin a chuimhnich sinn air Dòmhnall Beag. Bha còir aige a bhith anns an aon <eng>lifeboat<gai> ruinn fhìn agus cha robh sgeul air. “Thugainn dha lorg”, ars Alick. “Balach òg, agus gun e aig muir ach trì seachdainean”.

Mach leinn agus rinn sinn air a <eng>station<gai> aig Dòmhnall. Chaidh innse dhuinn gu robh e air a leòn agus gu robh iad air a thoirt sìos. Thill sinn seachad air an eathair againn agus sinn a’ dèanamh air a <eng>sick bay<gai>. Bha iad an uair sin dha cur sìos. Stad sinn. Sheall sinn ri chèile. Leum sinn a-steach innte agus chaidh a leigeil sìos. Is iomadh uair a dh’ fhiach mise ri smuaineachadh cò fear againn a chaidh a-steach don an eathair an toiseach... Ach, chan urrainn dhomh bhi cinnteach....

Bha mi ri dol cuairt a h-uile là aig an àm ud – sìos don a’ chladach agus a-null bàrr nan creagan. Bha mi shìos air an tràigh aon latha nuair a choinnich mi ri grùnn de bhalaich òg a’ bhaile.

Chaidh mi far an robh iad. Mas do ràinig mise na balaich ruith iad air falbh. Ghabh mi às an dèidh ach ’s ann a ruith iad na bu luaithe. Bha mise riamh glè mhath do bhalaich a’ bhaile agus is iomadh greis a chuir iad seachad anns an t-seada bheairt – agus a-staigh an taigh cuideach – ach bha iad a-nis a’ ruith air falbh bhuam. Chaidh mi dhachaigh agus chuir mi sreath eile an sàs, mas do dh’ fhàs e dorch. Bha ballachan na bàthaich deiseil.

Bha an ceann a bha ris a rathad mhòr a’ coimhead glè amh, agus thubhairt mi rium fhìn gu robh e feumachainn a dhèanamh brèagha air dòigh air choreigin. Thagh mi sligean coilleag – an fheadhainn bu mhotha agus bu ghile a bha ri fhaighinn air a’ chladach.

Rinn mi plàsda math agus chuir mi air ceann na bàthaich e cho luath ’s a b’ urrainn dhomh... Chuir mi ’nuair sin a sàs na sligean coilleag a thug mi bhon a’ chladach agus rinn mi Crois mhòr Cheilteach air ceann na bàthaich leis na sligean seo. Bha e brèagha da-rìribh nuair a sheas mi air a rathad airson sealladh fhaighinn


[TD 357]

air. Thubhairt mi rium fhìn nach robh dealbh ann cho smuaineachdail ris a’ Chrois Cheilteach leis a’ bhuaile ’na mheadhon agus e dèanamh sealladh air mar as còir don a’ Chinneadh Daoine iad fhèin a dhèanamh slàn. Thubhairt Colum Cille e, ars mise rium fhìn, o chionn mìle gu leth bliadhna agus thubhairt Jung an aon rud a latha roimhe....

Anns a’ mhadainn an dè dh’ èirich mi tràth agus ghlan mi an taigh. Rinn mi deiseil dà spàl ùr airson na beairt. Chuala mi èibh a-muigh agus chaidh mi mach. Bha Alick ’na sheasamh aig a’ gheat. Thig a-steach, arsa mise.

Dhiùlt e thighinn a-steach. Shaoil mi gun robh seòrsa de dh’ eagal air. Gu dè rud uabhasach a th’ agad ann a sin, ars esan, agus e ri cur a làmh a-mach ris a’ bhàthach ùr. An ann às do chiall a tha thu, a’ cur an àirde leithid sin ann a fianais dhaoine?

Chan eil ann a sin, arsa mise ris, ach bàthach ùr, a thog mise. Feumaidh tu a leagail anns a’ bhad, ars esan. Chan fhaod thu leithid siud a thoibheum fhàgail ann a fianais dhaoine, ris a rathad mhòr. Tha feagal air feadhainn aca a dhol seachad. Co roimhe tha feagal ac’ thubhairt mi ris. Ma tha feagal orra, chan e sin mo ghnothaich-sa. Sealladh iad a-mach air a son fhèin – air neo steach, is dòcha. Ghabh mi don a’ bheairt agus dh’ fhàg mi air a rathad e...

Leag iad a’ bhàthach a-raoir. Chuala mi iad agus mi anns a leabaidh ach cha deach mi mach idir. Thòisich mi rithist ga togail an-diugh anns a’ mhadainn, agus tha mi sgìth. Theid mi Steòrnabhagh a-màireach – feumaidh mi glaine òrdachadh airson nan uinneagan agus bheir sin ùine mhath a’ tighinn. Tha dùil agam uinneagan a dhèanamh le glaineachan dathail – dearg, ’s gorm, ’s buidhe. Tha tìde gu leòr agam a-nis – chaidh van nan clòitean seachad an-diugh, agus cha do stad i idir.


[TD 359]

SUAICHEANTAIS
le Iain Mac a’ Ghobhainn (Dun Eideann)

Chì duine sam bith a leughas “Gairm” air a’ chiad dha-no-trì dhuilleagan, briathran an fhir-deasachaidh, agus os an cionn, dealbh dà choileach. Tha sin a’ toirt cuimhne air a liuthad àite thall ’s a-bhos anns am beil coileach aig daoine mar shamhla, no comharra, air cuspair air choreigin far am beil ùidh aca fhèin. Mar eisimpleir chithear coileach-gaoithe air bàrr tùr-eaglais ann an iomadach ceàrnaidh air feadh an t-saoghail; ach feumar toirt fa-near nach ann a-mhàin airson innse àirde na gaoith a chaidh an cur far am beil iad. Anns na linntean a chaidh seachad, nuair nach b’aithne don mhòr-chuid leughadh, bha an coileach-gaoithe mar rabhadh don t-sluagh gu robh e toirmisgte dhaibh “àicheadh Pheadair” a dhèanamh a chaoidh; nach robh e sgrìobhte gun do ghairm an coileach trì uairean air oidhche chràidhteach ann am beatha an Abstoil....

Tha cuideachd seanfhacal ann tha ’g ràdh: “Is binn uiseag sa’ chamhanaich, ach ’s binne coileach sa’ mheadhon-oidhche”; sin a’ fuaim ’s an t-àm a chuireadh ruaig air gach taibhse is eile den t-seòrsa a-rèir an t-sean saobh-chràbhadh a bha glè chumanta anns a’ latha ud.

Anns a’ Chuimrigh their iad ma ghoireas coileach geal aig meadhon-latha, gum beil sin fortanach, oir tha e cur an cèill gu bheil caraid a’ tighinn a chèilidh a dh’ aithghearr; ach air a’ làimh eile, ma ghoireas an coileach aig meadhon-oidhche ’s e manadh bàis a th’ann. Matà, chan e sin a their iad ann am Portugal far am faicear coilich gun àireamh ga reic ris a’ luchd-turais; bithidh na coilich aca mar dheilbh air dubhailtean no air anairt-bùird, no eadhoin mar dhèideagan – tha co-dhiù tuilleadh ’s gu leòr dhiubh ri fhaighinn, cha ghann nach eil!

Agus tha sgeulachd àraid co-cheangailte ri coileach Phortugal, rudeigin mar seo: bha duine ann uaireigin fo dhìteadh bàis airson eucoir air choreigin a bhatar a’ cur às a leth, ged a bha esan a’


[TD 360]

cumail a-mach fad an t-siubhail nach robh e ciontach; ach cha robh na breitheamhan ga chreidsinn. Mu dheireadh thuirt e riutha nan goireadh an coileach aig meadhon oidhche, gu robh sin a’ dearbhadh dhaibh nach robh e ciontach, agus gu feumadh iad a leigeil às le bheatha. Bha chùis ’nam beachd-san cho neo-àbhaisteach ’s gun do dh’aontaich iad ris a’ chùmhnant; ach dè thachair aig meadhon-oidhche ach gairm coilich; ’s b’fheudar dhaibh an duine leigeil às. Air sgàth sin tha an coileach ’na chomharr saoirsinn ann am Portugal.

Tha àiteachan eile ann far am bi coileach aca mar shuaicheantas; dh’fhaodar a’ Fhraing ainmeachadh. Tha fios glè mhath aig luchd-leantainn cluiche ball-coise ann an Alba, nuair a thig sgioba nall às a Fhraing, tha glè thric coileach aca leotha gu h-àbhaist mar dhealbh air brataichean, ach air uairean ’s e coileach beò a bhitheas aca; agus chan eil teagamh nach bi e sin a’ sgreuchail a cheart cho math riutha fhèin am meadhon a’ chluiche.

Tha eòin eile mar shuaicheantas aig feadhainn thall ’s a-bhos; ann am prìomh-bhaile na Grèige ’s e cailleach-oidhche th’aca. Tha na seanachaidhean ag innse dhuinn gun deach am baile-mòr sin ainmeachadh air a’ bhan-dia Athene, tè a bha muinntir an àite creidsinn a bha a’ cur dìon àraid air a’ bhaile. B’e cailleach-oidhche thagh iad mar eun-comharra oir bha iad den bheachd gu robh i sin glic is fiosrachail coltach ris a’ bhan-dia fhèin. ’S fhada ’n t-saoghail bhon uair sin, ach gus an latha’n-diugh chithear ìomhaigh cailleach-oidhche iomadach uair anns an Aithne.

Am meadhon na Roinn-Eòrpa, gu h-àraid a’ Ghearmailt agus dùthaichean timcheall oirre, ’s e iolaire a bhitheas aca; agus còrr math is dà mhìle bliadhna air ais, b’iad na Ròmanaich aig an robh cumhachd is ùghdarras air a’ chuid mhòr den t-saoghal a b’aithne dhaibh; agus nuair a ghluaiseadh armailtean na Ròimh a dh’àite sam bith, bha meirghe dol rompa ann an cruth iolaire, leis na litrichean SPQR sgrìobhte fòidhpe, a’ ciallachadh “Seanadh agus Poball na Ròimh”.

Tha facal ann tha ’g ràdh “nach deach a’ Ròimh a togail ann an aon latha” agus tha sgeul àraid co-cheangailte ris an àm sin. Tha e air aithris gun do rugadh dithis bhalach leth-aonach, ach cha robh an teaghlach aca rèidh ri chèile, agus b’e bun a bha seo gun deach an dithis naoidhean an cur ann an ciste bheag, a chaidh a tilgeil ann an abhainn Tiber a tha fhathast a’ ruith troimhn a Ròimh. Thachair gun cualas a’ rànail aca, co aige ach saidh madadh-allaidh; thug i sin gu tìr iad is leig i leotha a deoghal fhèin gus an cumail beò anns an dol-a-mach; goirid an dèidh sin b’e snagan-daraich a thug beagan bithidh thuca; agus air a’ cheann-thall ’s


[TD 361]

ann a lorg buachaill iad. Thug esan leis iad dhachaigh agus thog e iad mar a theaghlach fhèin. Dh’èirich iad suas ’nan ceatharnaich mhòra threuna agus mu dheireadh b’iad a stèidhich baile-mòr na Ròimh anns a’ bhliadhna 753 RC. B’e na h-ainmeanan a bh’orra: Romulus agus Remus.

Ann an eachdraidh ar dùthaich fhèin feumar toirt fa-near gu robh mòran dheth fo smachd na Lochlannaich fad ùine mhòir. Thàinig iadsan an toiseach timcheall air 800 AD agus b’ann còrr is ceithir cheud bliadhna an dèidh sin, 1266, a thug iad na h-eileanan an iar seachad, gan cur fo riaghladh rìgh na h-Alba. Nuair a thàinig na Lochlannaich an toiseach le an cuid luingean mòra dubha, cha b’e sìth a bh’air an aire, agus mar chomharr air sin, b’e dealbh fithich a bh’air na siùil aca. Gu fàbharach, tha cùisean an-diugh tur eadar-dhealaichte, agus tha gu leòr luchd-turais a’ siubhal a-null ’s a-nall eadar sinn-fhèin is Lochlann, agus nach math sin an àite bhith sàs ann a’ sgòrnan a chèile mar a bha o chionn fhada.

An fheadhainn a theid air chuairt gun Danmhairg an-diugh, chan e fitheach a chì iad mar chomharr air an àite; ’s e chì iad ach maighdean-mhara bhòidheach (<eng>den lille havfrue<gai>) snaidhte ann an clach, shìos air a’ chladach; gach bliadhna tha luchd-turais ’nam mìltean a’ dol a shealltainn oirre, ’s i leatha fhèin ’na suidhe air ulpag mhòr, a’ sìor-amharc tarsainn gu bun-sgòth na mara. Tha i siud mar chuimhneachan air an fhear-sgrìobhaidh ainmeil, Hans Anderson, a chuir iomadach sgeulachd an cèill, gu h-àraid don chlann bheag; tha geàrr-aithris pàirt de sgeulachd na maighdean-mhara mar seo;–

“Fada bho thìr bha ’n còmhnaidh aig muinntir-na-mara, far an robh an t-uisge cho gorm ri sìthean-gorm an arbhair; cho soilleir ri gloinne; cho domhainn ’s nach ruigeadh acair sam bith a ghrùnn. Agus, anns an àite bu doimhne bha a chaisteal aig Rìgh-na-mara. Nise, bha a bhean air caochladh ach bha teaghlach aige: sia maighdean-mhara eireachdail, agus b’i an tè a b’òige bu bhrèagha dhiubh uile. Bu dheagh chaomh leis na maighdeanan a bhi ’g èisdeachd ri a seanmhair, màthair an rìgh, mu dheidhinn na bha dol air adhart shuas gu h-àrd air tìr os cionn na mara, am-measg dhaoine is sprèidh anns na bailtean aca. Bha cead aig na maighdeanan-mhara dhol suas gu uachdar na mara nuair a bhitheadh iad còig bliadhna deug a dh’aois, agus mar sin dheth chaidh tè às dèidh tè suas, gus mu dheireadh thall chaidh an tè a b’òige suas. Bha ghrian air a dhol fodha beagan mas do thog i a ceann os cionn na mara, is feasgar àlainn ciùin ann. Chunnaic i soitheach-seòlaidh le trì cruinn, is na seòldairean shuas air na


[TD 362]

slatan-siùil a’ coimhead sìos air a’ bhòrd-luinge far an cluinnear ceòl; agus ann am beul an anmoich chaidh ceudan solais bheaga chrochadh air acfhainn nan cruinn. Thàinig a’ mhaighdean-mhara air a socair faisg air uinneag an cliathaich na soithich agus chunnaic i seòmar mòr làn dhaoine, gach aon sgeadaichte le aodach bòidheach, snasail; ach b’e fear bu ghrinne na càch, prionnsa òg nach robh ach sia-bliadhna deug a dh’aois, dìreach air a’ latha sin fhèin; b’ann air a shon-san a bha a’ chuirm; air a son-se dheth cha robh ann ach e; ghabh i gaol air ann am priobadh na sùla.

Ach air an oidhche sin fhèin ’s ann a dh’èirich stoirm cho uabhasach ’s gun deach an t-soitheach gu lèir às a rathad air na creagan. Am-measg a’ ghàbhaidh bha am prionnsa glè fhaisg air bàthadh nuair a fhuair a’ mhaighdean-mhara grèim air, is chùm i a cheann air uachdair an uisge fad na h-oidhche, Air latharna-mhàireach, nuair a dh’èirich a’ ghrian, rinn i às leis a’ phrionnsa gu tìr. Dh’fhàg i e ’na laighe air a’ chladach, oir cha b’urrainn dhi dhol na b’fhaide, agus chaidh i fhèin air an t-snàmh a-mach gu sgeir far an cumadh i sùil air.

Chunnaic i gu robh caisteal mòr snasail air tìr faisg air a’ chladach, agus ann an ùine ghoirid thàinig grùnn chaileagan a-mach às, is rinn iad sìos chun a’ chladaich far an d’fhuair iad am prionnsa ’na laighe; beagan an dèidh sin chaidh a ghiùlain chun a’ chaisteil. Bhon uair sin cha deach latha seachad, feasgar na madainn, nach tàinig a’ mhaighdean-mhara nuas bho ghrùnn na fairge gu ruig an aon sgeir far am faca i am prionnsa mu dheireadh; ach a dh’aindeoin faire ’s feitheamh cha d’fhuair i riamh fiù ’s aon sealladh air, ’s a cridhe gu briseadh.”

Tha a’ sgeulachd a’ cumail air adhart ’s air adhart, ach faodar stad aig a’ sgeir ud, far an robh a’ mhaighdean-mhara ’na suidhe. Oir an-diugh ’s ann mar sin a chithear i fhathast shìos air cladach Copenhagen.


[TD 363]

LATHA SAM BITH SA’ PHRÌOSAN (2)
le Eòghann MacGillEathain
Ath-thogail tro Oideachas

Tha eachdraidh cuid dhe na prìosanaich a’ sealltainn gu robh iad easbhaidheach a-rèir oideachais, is mar sin tha deagh oidhirp ga dèanamh air sin a cheartachadh, is cuideachadh a thoirt dhaibhsan a dh’iarras e feuch an dèan iad suas an call. Gheibh iad leughadh, sgrìobhadh, litreachadh is àireamhachd. Faodaidh prìosanach dol air adhart, is deuchainnean barantachd a ghabhail. Gheibh deagh sgoilearan cothrom a bhith ri foghlam fad an latha mar shaothair dhaibh. Thèid iad dà latha a dh’obair san Aonad Oideachais, agus an còrr dhen t-seachdain leughaidh iad ’nan cilltean fhèin. Is e seo cothrom dhan phrìosanach a fhuair binn fhada. Gheibh na tidsearan togail-inntinn cuideachd, is dòrlach gach bliadhna a’ suidhe deuchainnean an Oilthigh Fhosgailte is feadhainn a’ ceumnachadh ’nan subsaigean.

Mar sin gheibh na prìosanaich sa’ chumantas cothrom clàr-oideachais a bhuannachadh rè pàirt dhen t-seachdain, is iad ag obair ann an seòrsachan air leth de sgilean is obair eile cuideachd. A bharrachd, tha prògram feasgarach ann dhaibhsan nach bi ri sgoilearachd rè an latha. Gheibh iad cànanan, a’ Ghàidhlig ’nam measg, Iòga, <eng>chess<gai>, sgrìobhadaireachd, coimpiutaireachd agus dràma. An-uiridh dh’fhoillsich iad, le seòrsa de dhànadas, <eng>Arsenic and Old Lace<gai>! Sin fo stiùireadh oileanaich às Colaisde na Dràma.

Is annasach cho tric ’s a gheibh duine eòlas ùr air fhèin is air a chomas ’na shuidheachadh glèidhte – a smaointean is a chothroman deimhinn a’ cur iongnaidh air. Gheibh e spionnadh nuadh, a’ smaoineachadh air a chor, is a shealladh. Chithear seo le uiread de dh’obair dealbhachaidh, còmhla ri rosg is bàrdachd is leughadh de gach seòrsa, a chuirear an gnìomh ann an dìomhaireachd na cille.

Is math sin. Oir coltach ruinn fhèin, theid cridhe is fonn an neach a tha an grèim sìos is suas mar a dh’obraicheas a bheachdan fhèin air, no sanasan a thig on taobh a-muigh.


[TD 364]

Saothair de dh’Iomadh Gnè

Tha na daoine an sàs, mar obair làitheil, ann an saorsainneachd, dealanaireachd, peantadh, plumaireachd, innleadaireachd, clò-bhualadh, còmhdach-leabhraichean, nigheadaireachd, obair-fuaigheil, bearradh-fuilt agus – an t-saothair a chithear an cumantas san t-saoghal a-muigh mar shuaicheantas a’ phrìosanaich – fuaigheal mhàileid-litrichean. Thathar a’ càradh àirneis, a’ dèanamh suas leabhraichean ann am Braille, is a’ càradh dòrlach de dh’uidheaman-dealain. Tha deagh chuid dhen t-saothair seo a’ cur ri teachd a-steach a’ phrìosain, is a’ càrnadh stòrais airson lòin dha na prìosanaich.

A bharrachd, tha taighean-glainne farsaing ann, is fearann-àitich a’ fàs buntàta is glasraich dhe gach seòrsa. Ann an aon phrìosan tha dà shaothair eilthireach a’ dol air adhart – cumail is sìolachadh <eng>budgerigars<gai>, is riarachadh èisg tropaigich fo sheòladh Oilthigh Shruighlea.

Tha taigh mòr còcaireachd a’ deasachadh bìdh do shia ceud duine, a riaraicheas na biadhlainn anns gach talla air leth, a’ toirt obrach dhan luchd-cuideachaidh bìdh agus do sguadan air leth de bhalaich-frithealaidh.

Feumar daoine a chumail ri saothair air choreigin, saoilidh mi – chan ann a chum peanasachaidh, ach airson am math fhèin. Bhiodh an latha gu math fada is daoine ’nan tàmh fad an t-siubhail.

Chan eil rùm a h-uile rud a chur sìos, ach tha na chaidh a sgrìobhadh a’ toirt deilbh freagarraich air na tha a’ dol. Tha luchd-teagaisg a’ tighinn a-staigh mar dhreuchd anns an t-saothair àrdachaidh seo, is cuid dhiubh le seasamh oifigich. Cha roinnean Oilthigh iad, ach gu cinnteach dhaibhsan a ghabhas na comasan a tha air an tairgsinn, tha buannachd dha-rìribh ann. Agus chan eil teannachadh air a chur air prìosanach na clasaichean a ghabhail. Tha iad air am foillseachadh mar eileamaid chudthromach de dh’ath-cheannachadh a’ phrìosanaich, gu h-àraidh iadsan a tha ag obrachadh a-mach nam binnean fada.

Còmhla ri oideachas gheibh prìosanach a dh’iarras cuideachadh eile. Tha deoch làidir ’na meadhan air iomadach balach is duine a stiùireadh do dhòigh-beatha a chuireas dhan phrìosan e mu dheireadh. Ma gheibh neach sealladh air a staid tro dhroch thoradh an <eng>alcohol<gai>, is gun iarr e fhaighinn saor o bhuaidh, faodaidh e àite a ghabhail sa’ choinneamh a bhios ga cumail leis a’ chomann AA. Is tha a leithid de chuideachadh ri fhaotainn aig neach a dh’iarras a bhith ga chuidhteachadh fhèin o chleachdaidhean neo-tharbhach a’ cheàrrachais.


[TD 365]

An Galair AIDS agus Ann-stealladh Dhrogaichean
Chan eil nì a’ gabhail àite san t-saoghal a-muigh nach tig an uachdar sa’ phrìosan, no nach eil ann an dòigh no meud air choreigin air fhoillseachadh ann am beatha a’ phrìosain, is thathar a-nis a’ faicinn sgioba beag a tha buailteach dhan tinneas AIDS. Tha seo fo sgrùdadh is fo chùram an ùghdarrais a tha a’ cur an gnìomh deasachadh airson frithealadh dhan ghalair, nach eil fhathast ach ri inbhe HIV dearbhte.

Tha bagradh dhrogaichean an làthair a dh’aindeoin cho faiceallach ’s a bhitheas an luchd-faire, is tha riaghaltas a’ phrìosain a’ cumail faire is a’ rannsachadh suidheachaidh amharasaich sam bith dhe nàdur. Cuirear feadhainn an grèim air sgàth eucoir nan drogaichean, agus chan fhada gus am bi a’ sin meudachadh.

Thathar a’ foillseachadh cùram mun cheangal a tha eadar gabhail dhrogaichean agus galair gabhaltach AIDS.

An Teaghlach – Cùram agus Cudthrom
Nuair a chuirear neach an grèim, tha an teaghlach aige, ann an dòigh air leth, iad fhèin air am peanasachadh. Faodaidh nithean aig an dachaigh a bhith draghail, is nuair a chluinneas am prìosanach bidh e fhèin fo dhragh, tilgte sìos. Tha roinn dhreuchdail chuideachail sa’ phrìosan a dh’èisdeas a sgeul, is cuiridh iad fios air an leithid a-muigh san t-suidheachadh ionadail is nithear rèiteachadh a-rèir feuma.

Chan eil dad as fheàrr do spiorad a’ phrìosanaich na a bhith a’ faicinn a theaghlaich is a chàirdean. Gheibh prìosanaich fo bhinn àm cèilidh aig tòiseachadh a sheirbheis uair gu leth sa’ mhìos, is tha sin a’ fàs gu ruig uair is trì chairteil, is an sin gu seachd air fhichead uair sa bhliadhna is a h-ochd air fhichead uair gu leth sa bhliadhna, a rèir an adhartais tron t-seòl. Gu dearbh fhèin, chan eil na prìosanaich air an dìochuimhneachadh, oir tha an luchd-tadhail lìonmhor a h-uile latha dhen t-seachdain.

Tha goireas eile ann dhan phrìosanach a tha a’ dèanamh sìneadh fada. Tha rèiteachadh ann a leigeas a-mach e dhan bhaile an companas oifigich dà uair co-dhiù, is an dèidh mu thrì no ceithir a dh’uairean sa’ bhliadhna gu a dhachaigh. Theirear SEL (<eng>Special Escorted Leave<gai>) ris a’ ghoireas seo.

Thathar a-nis ag obair air dòigh air barrachd comais tadhal a dhèanamh aig an taigh, mar a nithear ann am mòran dhùthchannan eile. A thuilleadh air seo, bidh an t-ùghdarras a’ rannsachadh ciamar a dh’fhaodas cèile agus/no teaghlach tadhal pearsanta·a dhèanamh is barrachd ùine air a thoirt dhaibh. Tha goireas mar seo aig prìosanaich air tìr-mòr na Roinn-Eòrpa mu thràth.


[TD 366]

Adhbhair Ghearain
Tha a cheart uiread de ghearan ri chluinntinn am measg dhaoine sa’ chumantas ’s a chluinnear sa’ phrìosan. Air leth o gu dè a chuir duine an grèim, ’na shuidheachadh teannaichte tha nithean a dhìth air prìosanach a ghabhar am farsaingeachd na coimhearsnachd gun smaoin. Aite air leth ma bhios feum aige air goireas an taigh-bhig is e glaiste a-staigh airson na h-oidhche. Agus cò nar measg a ghabhadh gu toileach ri mòr-shiubhal tràth sa mhadainn le bucaid lìonte ga dòrtadh a-mach?

Nuair a shuidhicheadh an riaghailt-phrìosain san 19mh linn, bha e ’na bheachd bunaiteach prìosanach a bhith ann an cill leis fhèin, gun adhbhar-brosnachaidh a bhith an làthair a chumadh e o bhith a’ meòmhrachadh air mearachd a shlighean. Tha e a-nis ’na phoileasaidh cudthromach (<eng>key policy<gai>) gum bi rùm dha fhèin aig gach prìosanach a dh’iarras e, agus cuideachd gum bi goireas slàintealachd-oidhche (<eng>night-sanitation<gai>) no slàintealachd choileanta (<eng>integral sanitation<gai>) aig a h-uile prìosanach. Nuair a tha neach air a chumail gu teann ann an suidheachadh gleidhidh, is gu h-àraidh nuair a tha e gun chill aige dha fhèin, tha sìol ùpraide an sin. Bha treis ann, a tha gu sealbhach a’ dol seachad, a bhiodh eadhon trì a’ dèanamh roinne dhen aon rùm, is tha a dhà cumanta gu leòr an-diugh. O chionn ghoirid bha iomradh sa’ phàipear-naidheachd mun dragh a bha air oifigich Bharlinne mun droch shuidheachadh seo. Nì math san t-suidheachadh sin, tha luchd na binne fada a-staigh leotha fhèin. Dhèanadh deasachadh ùr mu ghabhail dhaoine gu bhith an grèim air sgàth neo-phàigheadh ùnnlaigh feum, is dhèanadh e fuasgladh aig an aon àm.

Air an làimh eile, a chum cosgais ìsleachadh, thathar a’ bruidhinn o chionn ghoirid air àiteachan-gleidhidh air leth a dhùnadh no àiteachan-fuirich annta a lùghdachadh. Cionnas a fhreagras sin air planaichean barrachd rùim a dheasachadh far a bheil àireamh phrìosanach a’ dol thairis? Tha an t-ùghdarras ag ràdh gu bheil àireamh na tha sa’ phrìosan an Alba air tuiteam gu 4686, ged a bha iad fhèin a’ sùileachadh barrachd air 5300 aig an àm seo. Feumar daoine mar sin a ghluasad o àite gu àite. Trioblaid?

San teannachadh làitheil seo tha a h-uile facal is grad-amharc eadar prìosanaich, is eadar iad fhèin is na h-oifigich, gu tric amharasach, is ’s e an toradh trioblaid spioraid no fuasgladh feirg is diomb. Tha a’ chuid mhòr glè fhaiceallach mu fhrith-ghluasad ann an suidheachaidhean doirbh, oir ma thachras briseadh foise sam bith is gun dìtear neach a thaobh a’ ghnothaich, faodaidh e bacadh ’na adhartas no ’na inbhe fhulang. Chan eil e furasda a


[TD 367]

[Dealbh]
Prìosan Saughton an Dun Eideann

bhith faiceallach daonnan, oir chan eil labhairt bheumnach, thàireil, fhanaideach o bhall-smachd, no maoidheadh is bagradh o a cho-phrìosanaich, furasda do dh’òganach no do neach eile nach iarr ach lathaichean a chur seachad gu socair.

Tha na daoine a thig a-staigh air binn air sgàth eucoire àraidh ghnètheasaich buailteach do bhreith chruaidh is maoidheadh an co-phrìosanach, is air uairean feumar an cur ann an suidheachadh leasachaidh, air leth o phàrtaidhean-obrach rè an latha, is feumar an cumail gu cùramach anns na tallachan aca.

Tha àite air leth ann an Ceann Phàdraig airson an leithid aig an àm seo, ach ’s dòcha gun cuirear fhathast iad, roinn an siud is an seo, do phrìosanan eile. Chan eil e furasda freagairt a thoirt dhan cheist ghleidhidh seo. Ann an Eirinn a Tuath chan eil dealachadh air a dhèanamh idir sa’ ghnothach. ’S e ceist a th’ann gu dearbh, oir tha mu thrì cheud an Alba a’ faighinn dìona àraidh trom feum iad a bhith air an glasadh anns na cilltean fad trì uairean fichead san latha. An fheàrr sin na cleachdadh Chinn Phàdraig? An sin tha mu thrì fichead ’s a deich an àite-tèarmainn le chèile, is iad a’ cur seachad an latha a-rèir prògram a’ phrìosain.


[TD 368]

An dèidh a h-uile nì dhe sin a ràdh ann am fàbhar nam prìosanach gu coitcheann, feumar a ràdh gum bi dòrlach air fhàgail a tha danarra, is cùis aca ’nan inntinn fhèin, is a nì a-mach cho dona is a tha iad air an làimhseachadh. Chan eil mòran creideis aca ann an rèiteachadh a tha air a thairgse dhaibh airson èisdeachd rin glaodh, agus faodaidh an sìor-ghearan a bhith a’ cur dragh air beatha an talla.

Tha iarrtas air a bhith a’ fàs gu feumar an leithid a thrusadh is a chumail le chèile ann an àiteachan gleidhidh air leth. Ach tha ceasnachadh ann cuideachd mu mheasgachadh an leithid ann am prìosan eile – mar eisimpleir, nuair a bhris tubaist a-mach ann an prìosan Shotts, àite-gleidhidh ùr a chaidh fhosgladh o chionn ghoirid. Cha bhi co-dhùnaidhean air ceistean cruaidh mar sin ro fhurasda a dhèanamh.

Air a’ chuspair seo, tha an t-ùghdarras a’ cur romhpa gum bi oifigich is prìosanaich ann an aonadan beaga sònraichte a’ saothrachadh le chèile gus brìgh na seirbheis-binne a lasachadh, is a’ toirt barrachd cothruim dhan phrìosanach a cheistean a chur is an obrachadh a-mach le dearbhachd.

Aig an aon àm, tha e a-nis nas soilleire gur e am fuasgladh as fheàrr lasachadh seasmhach ann am beatha làitheil nam prìosan gu cumanta.

Deasachadh Luchd-gleidhidh
Tha an dragh fhèin aig luchd-gleidhidh nam prìosanach, gu h-àraidh mu rèiteachadh is cùmhnaint dhiùtaidhean. Is aithne dhuinn nach bi luchd-obrach an àite sam bith comasach air toileachas-obrach a bhuannachadh mur bi cùisean a tha co-cheangailte rin obair ceart agus reusanta. Bha gearan acasan a-rèir sin. Chuireadh air adhart an Tòiseachadh a’s Ur (‘<eng>Fresh Start<gai>’) airson leasachaidh dha na h-oifigich agus thathar an dòchas gun cuidich seo iad ’nan tagraidhean.

Ach eadhon an dèidh sin, chunnaic sinn oifigich Wandsworth an Lunnainn a’ fàgail dhiùtaidhean, ag ràdh nach robh an Tòiseachadh às Ur ga chur an gnìomh mar bu chòir. An Alba thathar a’ coimhead às ùr air prògram àrachaidh oifigeach ùra, òga, agus is cinnteach gur e deasachadh glè mhath a tha an seo. Thèid cùrsachan nas doimhne a dheasachadh airson feuman àraidh an là an-diugh, a’ meudachadh na cùrsa àbhaistich a bh’ann de shia seachdainean. Chan eil obair-gleidhidh phrìosanach coltach ri obair eile an cumantas, agus gheibh na daoin’ òga sin is na prìosanaich cuideachd na sochairean a leanas.

Tha adhbhar ann a thogar san deasbaireachd mu mhì-thoileach-


[TD 369]

adh sa’ phrìosan, agus ’s e sin an seòl <eng>Parole<gai>, leis am faod prìosanach a dhol a-mach mus cuir e seachad lathaichean a bhinne air fad.

Beachdaichidh Comataidh Sgrùdaidh Ionadail air a h-uile prìosanach a tha a’ dèanamh seirbheis thairis air a h-ochd mìosan deug, feuch an leigear a-mach e. Agus duine fo bhinn thrì bliadhna no beagan fo sin, faodaidh e, is a h-uile nì ann an òrdugh mu ghluasad sa’ phrìosan, dol a-mach aig trian a bhinne. Is e Rùnaire na Stàite an t-ùghdarras a cheadaicheas a h-uile dad dhe sin sa’ cheann mu dheireadh. Neach fo bhinn ‘beatha’, faodaidh esan a bhith air a chur fa sgaoil, fo chead, nas tràithe, ach bidh e fhathast, a-rèir meud a bhreith, fon ùghdarras a cheadaich dha dol a-mach. O chionn bliadhna no dhà, a’ leantainn air meudachadh eucoire ainneartaich tron dùthaich, chaidh sin a theannachadh, is thilgeadh cuid de phrìosanaich ann an eu-dòchas, oir bhiodh feadhainn a bha mu thràth a’ dèanamh seirbheis am binne a’ tuiteam a-steach dhan deasachadh ùr. Dh’fhaodadh sin a bhith air fhaicinn do chuid mar bhuille-bàis. Tha sinn an dòchas gum bi leasachadh sa’ ghnothach bhristeadh-dùileach seo an ùine gheàrr.

Ionnsachadh airson Saorsa
Tha an duine a fhuair binn airson ‘beatha’ a’ tòiseachadh mu bhliadhna gu leth no dà bhliadhna ro àm dol a-mach air cùrsa feumail a nì fiosrach e air an atharrachadh a thàinig air an t-saoghal a-muigh a dh’fhàg e o chionn fhada. Bidh cead riaghailteach aige cuairt no dhà a ghabhail dhan bhaile, is ma tha gnothaichean fàbharach thèid e a dh’fhaicinn a theaghlaich aig an taigh.

Thig feadhainn àraidh a-steach dhan phrìosan a dh’innse is a’ liubhradh dhaibh mu na comasan air obair, is na sochairean comannach a dh’fhaodas a bhith aca.

Tha seòladh ann ainmichte ‘Ionnsachadh airson Saorsa’ far am bi grùnn a’ fuireach leotha fhèin, dealaichte on phrìosan ach fo shùil a’ phrìosain, a thèid a-mach a dhachaigh a’ chomainn sin gach latha a dh’obair sàbhaile, fhad ’s a tha iad san ìre dheireannaich sin dhem braigheachd.

Bhiodh e feumail, saoilidh mi, sgrùdadh a dhèanamh air meadhanan taice a tha rim faotainn dhan fhear a bha ’na phrìosanach, ma tha e fìor – a-rèir aithris o chionn beagan ùine – gum bi 80 às a’ 100 a’ tilleadh dhan phrìosan de dh’inbhich, agus mu 60 de phrìosanaich òga. Nuair a thèid duine a-mach air paròil, no air giorrachadh binne ann an dòigh àraidh eile, bidh an cead sin a’ gabhail a-steach gum bi an duine is fhear-coimhid


[TD 370]

comannach dreuchdail an dlùth-cheangal. Ri lathaichean-saorsa an fhir-choimhid, cò a ghabhas cùram an duine a tha air tighinn a-mach?

Ma thèid duine a-mach saor, cò, a bharrachd air an rèiteachadh air an do labhair sinn, a bhios ga fheitheamh a chum seòlaidh is companais? Bithidh muinntir a theaghlaich, no caraid, ach a bheil feadhainn eile ann a tha eòlach air suidheachadh a’ phrìosanaich a chuideachadh? Tha latha fad’ ann do dhuine aig nach eil obair, no nach urrainn obair a dhèanamh. Tha corra chomann a’ riarachadh feuman an duine aig an àm seo, mar eisimpleir SACRO, a nì a dheagh dhìcheall air an ciontach a chuideachadh ann an iomadach dòigh. Tha companas cuideachail eile ann a dh’iarras gràdh bràithreil a thairgse do phrìosanaich, air an taobh a-staigh is a-muigh, an Caidreabh Crìosdail, aig a bheil sgioba saor-thoileach a’ fianaiseachadh ann an cuid mhòr de dh’àiteachan cumail. Cumaidh iad sùil air an neach a bha ’na phrìosanach is sìnidh iad làmh dha. Ach chan fheumar teannachadh sa’ ghnothach seo a leigeil air a’ phrìosanach.

Chan e a h-uile fastaidhear a dh’iarras neach a bha ’na phrìosanach a ghabhail a-steach do chomann a luchd-obrach. Bidh cùram air mu chor nan daoine a tha e a’ cleachdadh, agus faodaidh eagal a bhith air mun phrìosanach. An cuir e dragh air an luchd-obrach? An urrainn dha earbsa a chur sa’ phrìosanach? Ma tha an duine air a bhith ùine fhada an grèim, ciamar a ghabhas e ri obair a-muigh, gu h-àraidh is e air fhàgail leis fhèin ri gnìomh air leth?

Is math gu faod prìosanach puingean-taighe airson a thaigh fhèin a thional airson àm a shaorsa, on ùghdarras ionadail, airson màil.

Tha rèiteachadh fìor mhath eile ann do phrìosanaich a tha air adhart an lathaichean an grèim. Tha deasachadh ann a bheir ri chèile prìosanach taghta is fear no tè-thadhail a nì cèilidh corra uair sa’ mhìos air aon phrìosanach anns an talla-cumail ’na chill fhèin, feasgar. Chan eil sluagh mòr idir an sàs san obair seo, ach tha toileachas-inntinn ann dhaibh, is togail-inntinn dha na prìosanaich.

Ma tha leughadair sam bith ag iarraidh barrachd eòlais air an nì seo, cuireadh e no i litir a dh’ionnsaigh riaghladair a’ phrìosain as fhaisge ag iarraidh fiosrachaidh.

Irioslachd is Inntinneachd
Chan eil sinn ag amharc air a’ phrìosanach le sùil rionnagach, oir tha an dòigh-beatha a chuir feadhainn sa’ phrìosan fhathast maille riutha, ged a tha i ceannsaichte, is tha àile dhen t-seòrsa beatha sin


[TD 371]

an siud ’s an seo ag iadhadh mu na h-aitreabhan.

Sin air a ràdh, tha seo fìor mun chuid mhòr anns an t-suidheachadh ìosal fhalaichte, is nithean toirmisgte dhaibh a ghabhas sinne gu saor, gun dragh. ’S e beatha bhochd, thruagh, chruaidh a th’aca sa’ phrìosan, gu h-àraidh acasan a chì na bliadhnachan a’ dol seachad gun fheum, gu ro mhall.

Chan urrainn dhuinne a tha saor tuigse cheart a bhith againn air beatha is smaointean, is fearg, is nàire, is eagal – is glè thric uabhas is aithreachas – a’ phrìosanaich, ach is math dhuinn a bhith a’ feuchainn.

’S e a chuireas iongnadh is nàire ormsa gu tric cho inntinneil ’s a bhitheas iad an cumantas. Tha iad misneachail nuair nach bithinn-sa, is gu tric bidh gàire aca nuair a bhiodh gruaim oirnne. Cha leabaidh-iteach do neach a bhith a’ cur seachad na cuid mhòir dhe bheatha sa’ phrìosan. Nach do sheinn an t-Abstol Pòl laoidhean molaidh mu mheadhon-oidhche ann am prìosan Philippi? Carson nach fhaigh ar prìosanaich fhèin reusan iad fhèin a bhith a’ seinn? Ged nach eil e iomchaidh meadhon-oidhche a luaidh sa’ chùis, carson nach deasaichear dha ar prìosanaich suidheachadh-beatha ùr a dh’iarras òrain, seach iad a bhith a’ fuireach san t-seann suidheachadh a dh’fhàilticheas aimhreit is ainneart? Nach bu mhath togail-cridhe dhan phrìosanach agus cliù do dh’ùghdarrachd na Seirbheis?

(Bha an t-ùghdar ’na mhinistear-prìosain ann an Dùn Eideann mun do leig e dheth an dreuchd sin o chionn dà bhliadhna.

Tha e a’ toirt taing do Iain MacDhòmhnaill a thug cuideachadh is brosnachadh dha.)


[TD 373]

An Sgeilp Leabhraichean

<eng>Ossian Revisited<gai>, deas. le Howard Gaskill (<eng>Edinburgh University Press<gai>. Dun Eideann. lx + 250 dd. ISBN O 7486 0247 x. £30.00 1991).

Tha grùnn de leabhraichean ’s de phàipearan air nochdadh anns na dha-na-trì bhliadhnachan sin air cuspair Oisein, agus gu h-àraidh na sgrìobhaidhean a chuir Seumas Mac a’ Phearsain an clò eadar 1760 agus 1763 ann an ainm a’ bhàird sin. ’S e cuspair a th’ ann a tha a’ togail ceann a h-uile ’n dràsda ’s a-rithist, am Breatainn ’s san Roinn Eòrpa ’s an Ameireaga. ’S iongantach mur a h-e cuimhneachan-ceud an t-Soillseachaidh Albannaich a thug air adhart e an turas seo.

Tha ùidh aig Howard Gaskill gu h-àraidh air a’ bhuaidh a bh’ aig na sgrìobhaidhean Oiseanach air a’ bhàrd Ghearmailteach Hölderlin, ach tha e air a bhith a’ gabhail ùidh ann an ceistean eile co-cheangailte ri Mac a’ Phearsain. Anns an leabhar seo tha e air cruinneachadh ri chèile grùnn de phàipearan aig a bheil ceangal air choreigin ris a’ chuspair – cuid dhiubh dlùth is cuid rudeigin fad-às. Mar eisimpleir, tha e coltach gu robh ùidh mhòr aig an Ameireaganach Tòmas Jefferson ann an Oisean ’s anns a’ Ghàidhlig, agus bha aige ’na leabharlann copaidh den fhaclair aig Mac Mhaighstir Alasdair (1741), a leabhar bàrdachd (1751) agus an Tiomnadh Nuadh an Gàidhlig (1767). Seo an cuspair a th’ aig Paul J. Degategno anns an leabhar seo. Tha ùghdairean eile a-mach air buaidh na bàrdachd Oiseanaich anns a’ Ghearmailt (Uwe Böker); no air bàrdachd Wordsworth is Scott is Byron is Tennyson (Fiona Stafford); no sgrùdadh Uisdean Blair, anns an <eng>Dissertation<gai> a sgrìobh e mu sgrìobhaidhean Mhic a’ Phearsain (Steve Rizza); no an t-àite a bh’ aig na sgrìobhaidhean sin ann an litreachas Albannach na h-ochdamh linn deug (John V. Price agus John Dwyer). Tha David Raynor a’ sealltainn mar a dh’ atharraich beachdan an fheallsanaich Dàibhidh Hume eadar 1765 agus 1775,


[TD 374]

agus tha Richard B. Sher a’ mìneachadh adhbharan na còimhstri eadar an t-Easbaig Percy, an t-Urr. Shaw, agus am Proifeasair MacFhearghais (Adam Ferguson), ’s a’ sealltainn gu robh seo mar phàirt den ghamhlas a dh’ èirich eadar Alba ’s Sasainn anns an linn sin.

Tha cus de na sgrìobhaichean seo gann de eòlas air a’ Ghàidhlig, ’s tha seo a’ nochdadh an dràsda ’s a-rithist. Chan ionnan Dòmhnall Meek, a tha a’ toirt dhuinn eachdraidh nan laoidhean Oiseanach ann an Eirinn ’s an Albainn, agus a’ sealltainn an siud ’s an seo am buntanas a bh’ eatorra agus obair Mhic a’ Phearsain.

Ruaraidh MacThòmais.


Grian is Uisge, le Dòmhnall Iain MacIomhair (Gairm, Glaschu. 66dd. ISBN 1 871901 06 5. £5.95. 1991).

Chithear sgeulachdan Dhòmhnaill Iain gu tric ann an GAIRM, agus chan eil fada bho thàinig an leabhar COINNEACH ODHAR bhuaithe. Bhiodh an leabhar ùr seo glè fhreagarrach, tha mi smaoineachadh, air clann na sgoile, oir tha na sgeulachdan an ìre mhath sìmplidh, dìreach, goirid: agus tha an t-ùghdar a’ toirt iomradh an dràsda ’s a-rithist air <eng>Neighbours<gai> – am prògram a bhios air TV – ’s air snucair, ’s air coimpiutairean, nithean a tha mòr le clann ar latha.

Saoilidh mi cuideachd gu bheil barrachd àbhachdais na tha àbhaisteach ann an sgrìobhadh an ùghdair anns an leabhar seo, mar eisimpleir, agallamh eadar a’ bhànrigh agus tè-naidheachd (neo <eng>reporter<gai>) òg, far a bheil a’ bhànrigh ag aideachadh gur e am biadh as fheàrr leatha maragan agus buntàta: agus cuideachd gum bi i leughadh Gasaet Steòrnabhaigh.

A bharrachd air a sin tha sgeulachd aige far a bheil tè a’ càineadh air a fòn an dearbh thè ris a bheil i bruidhinn seach gun d’ fhuair i an àireamh ceàrr, rud a dh’fhaodadh tachairt, ’nam bheachd-sa, co-dhiù le <eng>British Telecom<gai> os cionn chùisean.

An cois na sgeulachdan aotrom sin, tha feadhainn eile a tha gu math dìomhair. Tha aon dhiubh air a suidheachadh ann an Seòmar-Feitheimh far a bheil daoine sàmhach ’nan suidhe. Tha tè eile ag innse mu bhalach a chaidh air chall aig àm Nollaig, ’s a fhuaireadh a-rithist aig Nollaig eile. Càit an robh e. Dè a thachair dha? Tha balach eile a’ tighinn gu eilean às nach fhaigh e air falbh a chaoidh.

Tha Dòmhnall Iain a’ cleachdadh eachdraidh airson deiridhean


[TD 375]

àraid a thoirt do a sgeulachdan, a shamhail An Leabhar Lann, agus Mairi C.

Shaoilinn gun còrdadh an sgeulachd, ‘Snucair’, ris a’ chlann oir tha am balach anns an sgeulachd seo a’ cleachdadh <eng>tomatoes<gai> an àite buill, ’s a’ dèanamh call mòr air a’ bhòrd. Tha blas na beatha air an sgeulachd seo, agus tha àbhachdas ’na cois cuideachd, gu h-àraid nuair a chì na pàrantan dè thachair fhads a bha iad a-muigh.

Dh’fhaodainn iomradh a thoirt air a h-uile sgeulachd a th’anns an leabhar air leth, ach bhiodh sin tuilleadh na bu chòir; ach tha mi den bheachd gum bu chòir do thidsearan an leabhar seo a chleachdadh anns na sgoiltean, oir mar a thubhairt mi cheana tha na sgeulachdan sìmplidh, soilleir, tha na cuspairean tarraingeach, agus tha iad gu math eu-coltach ris an fheadhainn air an robh mi fhìn eòlach nuair a bha mi ’nam sgoilear, ’s e sin feadhainn throm, fhada, agus doirbh ’nan cànan.

Bidh dùil againn ris an tuilleadh bho Dhòmhnall Iain, oir tha e gu math torrach aig an àm seo, agus gu ma fada a leanas sin. Oir tha feum mhòr air sgeulachdan a dhùisgeas mac-meanmna nan sgoilearan, agus a thogas deasbad, agus a bheir deilbh thuca às an t-saoghal anns a bheil iad beò. Cha chanainn gu bheil mòran sgeulachdan tùrsach anns an leabhar seo, ach ’s mathaid dhà, ’s e sin ‘Murchadh agus Uisdean’, agus ‘Tadhal’, a’ chiad tè mu bhalach a tha a’ bàsachadh ’s an dàrna tè mu fhear a tha tilleadh dhachaigh airson oidhche ’s a bheatha briste, coltach ann an dòigh ris an sgeulachd a gheibh sinn anns a’ Bhìoball, Am Mac Stròdhail.

Tha coltas aotrom air an leabhar, agus cuiridh e ris a’ chàrn a thatar a’ togail airson sgoiltean.

Iain Mac a’ Ghobhainn


<eng>Scottish Hill and Mountain Names<gai>, le Peter Drummond (<eng>Scottish Mountaineering Trust, 4 Morven Road, Bearsden<gai>. 214 dd. ISBN O-907521-30-4. £9.95 1991).

’S e leabhar air leth annasach agus tlachdmhor a tha seo, gu h-àraid dhaibhsan aig a bheil ùidh anns na beanntan, ach còrdaidh e cuideachd ri duine sam bith aig a bheil ùidh anns an dùthaich againn, a h-eachdraidh agus dòighean smaoineachaidh nan Albanach.

Chan e streath cruaidh tioram de dh’ ainmeannan a tha seo, ach eachdraidh-beatha a tha a’ cuimhneachadh a’ bhuaidh a bh’ aig aimsir, is cumadh, is ainmhidhean, is eòin, is iomadach rud eile,


[TD 376]

[Sanas]


[TD 377]

air mar a fhuair na cnuic ’s na beanntan ainm. Agus gu dearbh ’s e eachdraidh bheairteach a tha seo, làn de dh’ aire ’s de dh’ fhaireachdainn ’s de mhac-meanmain.

Tha an leabhar a’ toirt a-steach cnuic is beanntan Albainn air fad, agus na diofar chànanan a bha gam bruidhinn: Cuimris, Cruithnis, Gàidhlig, Lochlannais, is an dà sheòrsa Beurla. Ach ged a tha corra earrainn annasach ann mu ainmean anns a’ Bheurla Ghallda, agus barrachd mu ainmean Lochlainneach, ’s ann anns na h-ainmean Gàidhlig a tha cridhe an leabhair, ’s tha e glè shoilleir gu bheil an t-ùghdar air a tharraing gu mòr leotha.

Tha na h-ainmean Gàidhlig air cnuic is beanntan, is na mullaichean, na druimeannan ’s na coireachan a tha co-cheangailte riutha, air leth lìonmhor is torrach. Tha Drummond a’ dèanamh luaidh air mu cheithir fichead ainm airson cnuic is beanntan, leithid beinn, sgurr, càrn, meall, creag, stob is eile. Ann a bhith a’ dèiligeadh ris na h-ainmeannan seo, tha tòrr fiosrachaidh aige ri thoirt seachad, air eachdraidh, air cruth na talmhainn, air geòlas (<eng>geology<gai>), air dòighean is modhan nan ainmhidhean ’s nan lusan. Mar seo tha an dùthaich a’ tighinn beò fo ar sùilean, mar a bha i a’ tighinn beò do na daoine a thug na h-ainmean seachad.

Tha e a’ togail cheistean air leth ann an cuid de na caibdealan, mar eisimpleir ainmean a tha a’ cleachdadh ainmean nam ball-bodhaig: aodann, bràighe, ceann, cìoch, druim, gualainn, lurgann, màm, ruigh, slinnean. No ainmean a tha ag innse dathan nam beann, bho chian (gorm) no ri làimh (dearg 7c.). Tha e ag ràdh gu bheil iomradh air dath anns a’ cheathramh cuid de na h-àrd-bheanntan (’s tha mu 550 ann os cionn 3000 troigh – a’ cunntadh gach binnean fa-leth). Tha cruth geòlach na Gaidhealtachd anabarrach toinnte, le iomadh seòrsa creige a’ suathadh ’s a’ coinnneachadh, ’s iad a’ cur am brìgh ’s am mathas fa-leth don ùir a tha a’ cruinneachadh orra, is sin, leis an aimsir, ag àrach lusan eadar-dhealaichte le iomadh dath is faileas.

Air feadh an leabhair tha na h-ainmean ceart Gàidhlig gan toirt do na beanntan, agus eadar-theangachadh is dòigh-labhairt cuideachd, le mìneachadh air ciall is freumh nan ainmean. Tha an t-ùghdar a’ toirt taing air leth do Dhòmhnall Uilleam Stiùbhart airson a chuideachaidh an seo, is tha e soilleir gu bheil iad air mòran cobhair a thoirt às na leabhraichean ainmeil aig Uilleam MacBhàtair agus Uilleam Nicolaisen. Tha cuideachd mòran air a thogail bho na leabhraichean aig Seton Gordon is David Stephen is an leithid. Tha deilbh eireachdail air feadh an leabhair le John Mitchell.

Ann a bhith a’ mìneachadh freumhachd nan ainm, tha is dòcha


[TD 378]

cus sgrìobhaidh ann mu mhìneachaidhean nach gabh creidsinn, ach mar as trice tha iad sin air an cur an dara taobh, agus am mìneachadh ceart air a thaghadh. Tha corra ainm Gàidhlig air fhàgail millte (Dùn a’ Choin Dhuibhe, Cnap a’ Dhòbrain), ach tha a’ mhòr-chuid ceart is grinn. Anns a’ chumantas, tha na mìneachaidhean Gàidhlig nas cinntiche na an fheadhainn Lochlainneach, ach tha mòran ann a tha earbsach anns gach roinn.

Chan eil teagamh nach dùisg an leabhar seo ùidh is iongantas ann an iomadh ceàrnaidh, agus tha ar taing aig an fheadhainn a chuir ri chèile e.

Ruaraidh MacThòmais


Baragab (An Comunn Gàidhealach agus Roinn Foghlaim Comhairle nan Eilean. 111 t.d.0 906620 09 0. £5.00, còmhdach bog. 1991).

’S e iris a thathar a’ gabhail air anns an ro-ràdh, ach cho fada ’s a chì mi ’s e leabhar a tha seo, is e air nochdadh airson ‘Bliadhna na Gàidhlig’ a chomharrachadh. Tha suas ri leth-cheud pìos bàrdachd no rosg ann (leth-dusan dhiubh sa’ Bheurla), a bharrachd air leth-dusan tòimhseachan is cur-seachad eile mar sin. Chaidh an deasachadh a dhèanamh an Roinn Foghlaim na Comhairle, agus tha dealbhannan air feadh an leabhair a rinn Mòrag Anna NicLeòid.

’S e sgrìobhadh on mhac-meanmna as motha a th’ann, ach tha alt ann (gun urrainn) air Comhairle nan Eilean fhèin; air cogaidhean is buaireadh le Cailein T. MacCoinnich; air an Urr. Dòmhnall MacCaluim le Niall Brownlie; agus, fon ainm ‘An Comunn Gaidhealach bho 1891’, le Frang MacThòmais (’s fheudar gur h-ann air eadar-theangachadh on Bheurla a tha am fear seo). ’S dòcha gu faodadh e a bhith na b’fhaide is na bu mhionaidiche, ach ’s iongantach mura cluinnear barrachd o Fhrang air a’ chuspair seo fhathast.

Tha deagh chuid dha na h-ùghdaran Gàidhlig as eòlaiche air a bheilear an-diugh air sgrìobhadh airson an leabhair – Mac a’ Ghobhainn, MacCoinnich, MacIomhair, MacThòmais, na Caimbeulaich (Aonghas Phàdraig, Alasdair, Tormod is Maoilios), Dòmhnall R. Moireasdan is Màiri NicGumaraid, ma ghabhas mi iad san òrdan anns a bheil iad a’ nochdadh – agus tha barrachd is aon rud aig feadhainn aca. Tha sgeulachd Bheurla aig Frang MacThòmais cuideachd.

A bharrachd air an obair-san, ge-ta, tha còrr is fichead rud san


[TD 379]

leabhar a sgrìobh clann-sgoile nan Eilean, eadar P7 is an t-siathamh bliadhna, agus tha e air leth math an leithidean sin fhaicinn, is gun sgrìobhadh òigridh a’ nochdadh ro fhollaiseach uabhasach tric. Tha e ’na adhbhar-misneachd cuideachd gu bheil duine no dithis air sgrìobhadh barrachd is aon uair, mar a rinn Iain F. MacLeòid à Sgoil MhicNeacail. Tha mi an dòchas gu lean an òigridh seo orra a’ sgrìobhadh sa Ghàidhlig, agus rinn an luchd-deasachaidh deagh euchd ann a bhith gan toirt a-staigh am measg na muinntir as sine.

Ach feumaidh mi gearain air clò-bhualadh an leabhair. Ged a bhiodh a h-uile dath a tha sa’ bhogha-fhrois ann am bùth a’ pheant, cha bhiodh e glic dhuinn falbh dhachaigh leotha air fad ’s an cur air a’ bhalla. Tha seo fìor mu chaochladh sheòrsachan clò cuideachd, agus tha cus a bharrachd dhiubh an seo ’s a bu chòir. Tha feadhainn dhiubh mì-fhreagarrach – is doirbh an leughadh – agus feadhainn eile dìreach grànda, agus tha iad a’ cur mì-mhaise air an leabhar. Gun teagamh, ’s e rud pearsanta a th’ann am beachd mar sin. Ach bhiodh e tàmailteach nam biodh leabhraichean a’ fàs na bu mhì-thlachdmhoire ri linn nan goireasan ùra an àite a bhith fàs na bu tarraingiche.

Tha mòran an seo as fhiach a leughadh, agus tha prìs an leabhair gu math rianail. Agus ainm an leabhair – dè a tha sin a’ ciallachadh? Eun nach fhaighear an àite sam bith an Alba ach air eilean beag an Loch Suaineart? Rud a bhios aig na Hearaich airson a bhith cur a’ bhuntàta? Tuigidh tu nuair a cheannaicheas tu an leabhar!

Iain MacDhòmhnaill

