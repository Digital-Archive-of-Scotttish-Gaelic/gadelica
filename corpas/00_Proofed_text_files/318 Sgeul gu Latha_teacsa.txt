[DA 1]

Sgeul gu Latha <eng>Tales Until Dawn<gai>

[DA 2]

Sgeul gu Latha

le Eòs (Eòs Nìll Bhig) MacNìll

air ath-sgrìobhadh, eadar-theangachadh ’s
a dheasachadh le
IAIN SEATHACH


[DA 3]

<eng>Tales until Dawn

The World of a Cape Breton
Gaelic Story-Teller

Joe Neil MacNeil

Translated and edited by
JOHN SHAW

Edinburgh University Press


[DA 4]

© McGill-Queen’s University Press 1987
Published in United Kingdom by
EDINBURGH UNIVERSITY PRESS
22 George Square
Edinburgh EH8 9LF
Printed in Canada

Printed on acid-free paper

British Library Cataloguing
in Publication Data

MacNeil, Joe Neil
Tales until dawn
the world of a Cape Breton Gaelic story-teller.

1. Tales – Scotland
I. Title. II. Shaw, John

398.2′1′09411 GR144
ISBN 0-85224-564-5

The publisher acknowledges subsidy from the Scottish Arts Council towards the publication of this edition.


[DA 5]

[Dealbh]
Joe Neil MacNeil
Photo by Tom Ptacek


[DA 6]

<gai>Clàr-Innsidh

FACAL O’N ÙGHDAR / xiv

CUID A H-AON
SAOGHAL AN SGEULAICHE

Lathaichean anns a’ Rudha Mheadhonach / 2
Sgeulachdan ’gan Aithris / 22

CUID A DHÀ
SGEULACHDAN ’SA CHOIMHEARSNACHD

Na Ceanadaich / 40

1. Fear a’ Chòta Liathghlais / 46
2. O Cròileagan nan Each / 56
3. Ìseadal Mac Rìgh nan Sealg, Dalta Fhìnn / 60
4. Mar a Fhuair Osgar Aimn / 62
5. Osgar agus Mac a’ Luin / 64
6. Fionn agus na Cathagan Coimheach’ / 66
7. Mar a Fhuair Conan Aimn / 66
8. Diarmaid agus Bean Chaol a’ Chòt’ Uaine / 68
9. Bàs Dhiarmaid / 70
10. An t-Amhas Òrmanach / 74
11. Iagan ’s a Mhaighstir / 74
12. Brìd Mhór Each / 90


[DA 7]

[Beurla]


[DA 8]

13. Bàs Chù Chulainn / 96
14. An Rìgh agus an Searrach / 98
15. An Cairteal a Thog Boban Saor / 110
16. Boban Saor: Obair leis an Tàl / 114
17. Am Faca Sibh Mo Leithid Riamh / 114

Clann ’Illeain / 118

18. Duanach Mac na Banndraich / 126
19. Fear nan Sgeulachd Fada / 134
20. Mac Duine Làidir na Coilleadh / 140
21. Am Boireannach a Fhuair na Brògan mar Dhuais bho’n Donas / 160
22. Na Trì Snaoimeannan / 162
23. Mar a Chaidh an Suiriche Sìdhe a Mhealladh / 168
24. An Oidhche a Bha i Sileadh na Lite / 168
25. Cairteal Shruighle / 174
26. An Spìocaire agus an Tàillear / 176
27. Dithist Spìocairean / 180

Clann Ìosaig / 184

28. Jack Fury / 188
29. Am Fear a Fhuair na Trì Chomhairlean / 202
30. Am Ministear Dìochuimhneach / 210
31. Di-luain, Di-màirt / 220
32. An Turus a Chaidh Aonghus MacÌosaig dha ’n Ghealaich / 224
33. A’ Mhuc Mhór / 226

Clann ’acIllemhaoil / 232

34. Nighean Rìgh na h-Éipheit / 236
35. An Dotair Bàn / 248
36. Nighean na Droch-Mhàthar / 250
37. An Gille, an Nighean ’sa Chreathuill, agus am Fàinne / 256
38. Mac na Banndraich agus na Robairean / 258
39. An t-Eun Òir / 268

Aonghus MacCoinnich / 292

40. An Saighdear a Chaidh Deochan Uisge a Dhiùltadh Dha / 294

Eòs Mac ’Illeain / 302

41. Léine an Duine gun Chùram / 302


[DA 9]

[Beurla]


[DA 10]

Iain MacNìll / 308

42. An Gille Beag a Sguir dha’n Sgoil / 308

Bean Mhìcheil ’acNìll / 316

43. Bodachan an t-Sìlein / 316
44. An Sionnach, am Faol, ’s an t-Ìm / 318

Niall Caimbeul / 324

45. An Turus a Thug Boban Saor ’s a Mhac / 324
46. Mar a Fhuair Mac Boban Saor a Bhean / 326
47. Boban Saor: Loighne na Cailc / 328

Dòmhnall MacNìll / 330

48. Boban Saor: Aran Eòrna agus Bainne / 330

Ruairidh MacNìll / 334

49. Am Ballan a Thog Boban Saor / 334
50. Gilleasbuig Aotrom agus a’ Chearc / 336

Gun Urrainn / 340

51. Gilleasbuig Aotrom agus am Ministear Sùtar / 340
52. Gille Mór an Tuathanaich / 342

CUID A TRÌ
BRIATHRAN BEÒIL, SPÒRS IS EÒLAS

Freagairtean Amasach agus Daoine Beàrraidh / 360

Diarmaid MacCoinnich (Diarmaid Eòin) / 360
Mìcheal Dòmhnallach (Mìcheal Raonaill ’ac Dhòmhnaill Òig) / 362
Màrtainn MacAonghuis (Màrtainn Ruairidh Dhòmhnaill Mhóir) / 364
Alasdair MacÌosaig (Sandaidh ’Illeasbu’ Mhóir) / 366
Aonghus MacÌosaig (Aonghus ’Illeasbu’ Mhóir) / 366
Iain MacÌosaig (Iain ’Illeasbu’ Mhóir) / 370
Bean Ruairidh ’ic Ìosaig (Anna Ruairidh Ailein) / 372
Niall MacÌosaig (Mac do dh’Anna Ruairidh Ailein) / 374


[DA 11]

[Beurla]


[DA 12]

Ruairidh MacNìll (Ruairidh Iain ’ic Ruairidh Ruaidh) / 374
Eòs MacNìll (Eòs Nìll Bhig) / 376
Gun Urrainn / 378

Seanfhacail / 380

Gnàth-fhacail / 384

Rannan dha’n Chloinn / 390

Na Cleasan / 394

Fios Leannain / 398

Manaidhean, Giseagan, is Dà-Shealladh / 406

Taibhsichean is Bòcain / 420

Ceòl is Dannsa / 426

Fìdhleirean / 426
Pìobairean / 432
Dannsaichean / 436


[DA 13]

[Beurla]


[DA 14]

Facal o’n Ùghdar

A luchd-leubhaidh ghràdhach

’S e nì a tha seo nach robh dùil agam air uair dhe’ n t-saoghal gun tachradh e a chaoidh, na sgeulachdan agus na seanachasan a th’anns an leabhar seo a bhith air an clo-bhualadh. Ach ’s fheudar dhomh innse dhuibh aig an am seo nach biodh e comasach dhomhsa a leithid sin a bhith deante gu sìorraidh mur b’e am brosnachadh ’s a’ mhisneach agus am mór-chuideachadh a fhuair mi bho ’m charaid dìleas Iain Seathach; oir ’s esan a chunnaic iomchaidh agus cudthromach gum biodh a leithid seo do leabhar air a chuir an òrdugh, agus ’s e thug dhomh a h-uile cuideachadh bha feumail timcheall air a’ ghnothach.

Tha gach sgeulachd agus seanachas a th’ann air am faotainn bho mhuinntir ghasda, chòir nach eil maireann an diugh. ’S e mo mhiann gun co-phàirticheadh sibh leam ann a bhith a’ cuimhneachadh le aigneadh bhlàth orra agus a’ toirt mór-urram dha’n luchd a choisinn i, agus gun mise a bhith air mo chunntais air àrd-inbhidh idir, ach an urram agus an cuimhneachan mór mar charragh-cuimhne a bhith air a’ mhuinntir sin a bha ann anns an linn a dh’fhalbh agus a bha tàlanta agus gasda, ciallach agus fialaidh le’n cuid sgeul; agus air gach aon mar an ceudna a bha bàidheil rium anns a’ ghluasad seo agus bha a’ toirt misneach dhomh, agus gach aon a rinn cuideachadh ann an dòigh neo air rud sam bith nach eil ’nam chomas aig an am seo bhith ’ga ainmeachas. ’S e mo dhùrachd gun còrd an leabhar seo ribh uile ’s gum faigh sibh mór-thoileachadh as. ’S e sin a bheir toileachadh dhomhsa.

Eòs MacNìll, am Pòn Mór 1986


[DA 15]

[Beurla]


[DA 16]

<eng>Acknowledgements
[Beurla]


[DA 17-41]

Introduction
[Beurla]


[DA 42]

[Mapa]
Cape Breton Island


[DA 43]

[Mapa]
The Western Highlands and Islands of Scotland


[DA 44]

<gai>Cuid a h-Aon

SAOGHAL AN
SGEULAICHE

An nì nach cluinn cluas
cha ghluais cridhe


[TD 1]

[Beurla]


[TD 2]

Lathaichean anns a’ Rudha Mheadhonach

’S mise Eòsaiph MacNìll ’s thánaig mi dh’ionnsaidh a’ Rudha Mheadhonaich ann a’ Siorramachd Cheap Breatuinn nuair a bha mi sia mìosan a dh’aois. Chaidh mo thogail còmhla ri seannchàraid a bh’ ann a’ sin – bha iad aosda nuair a thànaig mise còmhla riu – agus dh’fhàs mi suas anns a’ sgìreachd a bha sin. Agus ’s e a’ Ghàidhlig a’ cheud chànail a bh’ agam. Cha robh Beurla ’ga cleachdadh ’san dachaidh agus ged a thigeadh cuideiginn a dh’ ionnsaidh an taighe cha bhruidhneadh bean an taighe Beurla ris; cha robh Beurla aice. Bha beagan do Bheurla aig fear an taighe ach ’s e a’ Ghàidhlig a bha air a cleachadh agus nan tigeadh coigreach na fear a bhiodh a’ falbh mun cuairt – mar a bheireamaid ceannaiche paca neo ’sa Bheurla mar a bheir iad <eng>peddler<gai> – chainte ris an fhear sin nach robh Beurla aca agus cha robh iad ach a’ deanamh a’ ghnothaich mar sin.

Bha mi a’ gràdhainn nach robh agam ach Gàidhlig nuair a bha mi ’nam òige. Ach bha mi deanamh seòrsa do dhìcheall air beagan fhacail do Bheurla a thogail a’ siod ’s a’ seo ach cha bhiodh agam ach facal thall ’s facal a bhos. Bhiodh fear nach maireann ri griasachd – a’ càradh bhròg – agus fhad ’s a bhithinn a’ foighneachd dha gu dé an t-ainm Beurla a bh’ air na nithean; dh’fhoighneachdainn anns a’ Ghàidhlig a’ facal ’s dé a’ Bheurla a bh’ air. Agus tha cuimhn’ agam gun do dh’fhoighneachd mi dha latha gu dé a’ Bheurla a bh’ air na gloinichean a bhiodh air a shùilean nuair a bhiodh e ri obair ghriasachd agus rinn mi seòrsa do dh’ionnsachadh air an fhacal a bh’ air a’ sin, agus ’s e <eng>glasses<gai> a thuirt e. Agus dh’fhoighneachd mi latha eile dheth gu dé an t-ainm a bh’ air a’ cheap griasachd – bha cip aca air a dheanamh air iarunn: an ceap a bhiodh iad a’ cuir am broinn nam bròg nuair a bhiodh iad a’ cuir tàirnean annta, a’ cuir as na buinn – agus thuirt e gura h-e <eng>last<gai> a’ Bheurla a bh’ air. Ach co-dhiubh bha trì dhiubh sin aca agus stéidh aca air an cuireadh tu gach fear dhiubh air réir mar a bha thu ’g obair. Bha fear mór ’s fear meadhonach ’s fear beag. Agus bho ’n a bha iad aca air feadh na dùthchadh as an nàbachd as


[TD 3]

[Beurla]


[TD 4]

an am bhite faighinn iasad dhe ’n a h-uile sian. Thànaig fear òg dh’ionnsaidh an taighe latha. Bha e na b’aosta na mi fhìn, ma dh’fhaoidte mu thrì bliadhna na b’aosta na mi fhìn. Agus cha robh Gàidhlig idir aige agus cha robh fear an taighe aig an taigh ’san am. Cha robh aig an taigh ach bean an taighe. Co-dhiubh dh’iarr an t-òganach bha seo na ceapan iaruinn agus cha do thuig bean an taighe gu dé bha e cantail bho nach robh Beurla aice. ’S bha i foighneachd a robh e faicinn a’ ghnothach a bh’ ann astaigh mun cuairt ’s bha e tuigsinn gu dé bha i cantail ’s chrathadh e a cheann ’s chanadh e nach robh. Bha ’n gnothach a’ dol seachad. Ach mar a bha iad ’gan cleachdadh ann an cumantas air an dùthaich co-dhiubh as an am a bh’ ann ge b’e thigeadh dh’ionnsaidh an taighe rachadh tea a thoirt dha agus rudeiginn – ma dh’fhaoidte briosgaid mhilis – còmhla rithe. Agus chaidh sin a dheanamh ris an òganach mar ri càcha. Ach chaidh fhoighneachd dheth turus neo dhà a robh e faicinn gu dé a bh’ ann ’s cha robh. Ach ’s e <eng>lasts<gai> a thuirt esan ’s chuir seo mise ceàrr. Cha robh mi cinnteach: cha chuala mise riamh aig an fhear nach maireann ach <eng>last<gai>. Cha tuirt e riamh <eng>lasts<gai>, ach <eng>last<gai> a thaobh cha robh e bruidhinn ach air aonfhear. Agus ge b’e có mheud a bh’ ann bha iad a dhìth air an fhear òg. Co-dhiubh thog e rithe a’ sin; bha e falbh ’s thuirt mise ris an t-seann-té a’ sin gura h-fheudar gura h-e an ceap a bha e ’g iarraidh.

“’S carson,” ors’ ise, “nach tuirt thu sin tràth?” Agus dh’éibh i air tilleadh air n-ais ’s chaidh i a null dha ’n àite ’sa robh na ceapan iaruinn an gléidheadh ann am bogsa: bha iad thall ann a’ seotal aig a’ staidhir. Thug i a nall fear dhiubh ’s dh’fhoighneachd i dha an e sin a bh’ ann ’s thuirt e gura h-e. Agus sin a’ cheud turus dhe ’m bheatha-sa a rinn mi eadar-teangachdainn.

Bha mi mu thuairmeachd seachd bliadhna nuair a thòisich mi air a dhol dha ’n sgoil Bha còir agam air a bhith dol dha ’n sgoil nuair a bha mi sia bliadhna a dh’aois, ach thànaig lionnadh mór air mo làimh ré an t-samhraidh agus bha mi cho deireasach le mo làimh a bhith cho dona a null anmoch as an fhoghar agus dh’aontaich iad nach cuireadh iad idir dha ’n sgoil mi air an fhoghar a bha sin. Agus bho nach deachaidh mi ann tràth cha robh iad a’ dol ’gam ligeadh ann tha mi cinnteach an còrr dhe ’n aimsir; gu h-àraid nuair a thànaig am an fhuachd cha ligeadh àsan ann mi co-dhiubh. Agus dh’fhàg sin na bu ghainne ’sa Bheurla mi buileach; bha mi bliadhna eile gun dad a Bheurla ionnsachadh agus a’ Bheurla a’ tighinn astaigh orm glé mhall gus an deachaidh mi dha ’n sgoil. Agus tha mi cinnteach gura h-e sin as coireach dh’ionnsaidh a’ latha an diugh gu bheil a leithid do


[TD 5]

[Beurla]


[TD 6]

spéis agam dha ’n Ghàidhlig, bho ’n as i a’ cheud chànail a bh’ agam. ’S i fhathast a’ chànail as fheàrr leam.

Agus nuair a thòisich mi air a dhol dha ’n sgoil cha robh do Bheurla idir agam ach corra fhacal thall ’s a bhos agus ma dh’fhaoidte gu robh iad cho fada thall ’s nach robh fios aig an fhear a bha bhos gu dé bha a’ dol. Ach co-dhiubh chaidh m’ionnsachadh air gu dé a chanainn nuair a dh’fhoighneachdadh iad c’ ainm a bh’ orm: chaidh sin a dh’ionnsachadh dhomh ann am Beurla agus chum mi cuimhn’ air. Ach nuair a rachadh iad seachad air na ceistean cha robh cus do fhreagairtean agam dhaibh. Cha n-e nach rachadh agam air beagan do leubhadh a dheanamh – ’s sin a’ rud tha neònach: gu dé mar a leubhadh duine ’s gun Bheurla aige? Ach tha mi ’n dòchas gun soilleirich sin dhaibh an diugh nuair a tha iad a’ smaointinn gun ionnsaich iad a’ chànail ghasda Ghàidhealach far nan leabhraichean le bhith ’gan leubhadh: cha n-eil iad a’ dol ’ga dheanamh cho math ’s a tha iad an dùil. Ach bha feadhainn a’ tighinn air chéilidh chon an taighe agus fhuaireadh leabhar beag an àite air choireiginn agus bha beagan do dh’fhaclan ann. Dh’aithnighinn iad ’s dh’aithnighinn an litreachas; dh’aithnighinn an aibidil uile. Agus sin na bh’ agamsa do Bheurla nuair a chaidh mi dha ’n sgoil agus b’fheudar dhomh tòiseachadh air ionnsachadh air adhart mar sin.

’S cha robh cleachdadh Gàidhlig againn ach nuair a bhithinn amuigh a’ cluich còmhla ris an fheadhainn eile bha dol dha ’n sgoil. A’ chuid bu mhotha dhiubh aig an am, bha Gàidhlig is Beurla aca a thaobh bha Gàidhlig is Beurla aig am pàrantan. Agus an fheadhainn a b’aosda dhe ’n chloinn a bha aig na dachaidhean, bha iad an deaghaidh Beurla gu leòr ionnsachadh as a’ sgoil agus bha ’n fheadhainn a b’ òige ’ga togail orra bho ’n am sin ’s bha Beurla aca, ach bha Gàidhlig gu leòr aig a’ chuid bu mhotha dhiubh. Nuair a thòisich mise air a dhol dha ’n sgoil cha n-eil beachd agam air gin idir nach robh Gàidhlig aca. Ma dh’fhaoidte gu robh feadhainn dhiubh nach robh cho math air labhairt na Gàidhlig: ma dh’fhaoidte gu robh a dhà dhiubh ann. Bha dithist ann nach bruidhneadh a’ Ghàidhlig ach bha corra fhacal aca; tha mi cinnteach gu robh a’ Ghàidhlig aca sin car cho gann ’s a bha a’ Bheurla agam fhìn. Ach bha gu leòr ann airson nuair a bhitheamaid amuigh bhitheamaid a’ seanachas agus bha a’ Bheurla ’ga labhairt cho pailt as an taigh-sgoil. Agus beag air bheag bha mi togail na Beurla, ach thug e ùine mhór dhomh mun do dh’ionnsaich mi a’ mhór-chuid dhi.

’S e sgliat a bh’ againn agus pìos caol do sgliat airson peann-sgrìobhaidh. Ach bhiodh bior dhe ’n aon t-seòrsa stuth agus a bh’ anns a’ sgliat ach nach robh e buileach cho cruaidh ris a’ sgliat fhéin. Agus a h-uile litir na comharra na ge b’e gu dé chuireadh sibh sios air a’ sgliat leis a’ chumadh sin mar a tha ri cuir nithean air a’ bhòrd dhubh leis a’


[TD 7]

[Beurla]


[TD 8]

chailc, nuair a bha seo air a rannsachadh agus air a cheartachadh na air a ghabhail a null gu robh e ceart mar a bha e, dh’ fhaodadh sibh sin a shuathadh far na sgliat: drapan do dh’uisge a chuir oirre agus a suathadh le bréid agus bha i deiseil airson tòiseachadh air a’ chuid eile.

Agus bha ’n gnothach a’ dol gu sàmhchair anns a’ sgoil agus bha ’n fheadhainn nach robh anns a’ bhuidhinn againn idir – canaidh sinn an fheadhainn a bha ann am buidhinn a dhà ’s a trì agus feadhainn a bh’ ann am buidhinn a sia ’s a seachd – bha iad sin a’ toirt an aire air obair shocair air na sgliatan agus bha iad air ionnsachadh rud agus bha iad socair, sàmhach.

Cha robh a h-uile ban-sgoilear a bhiodh ’gar teagasg ’gar cuir thro ’n obair seo. Bha feadhainn dhiubh nach robh gabhail uibhir seo do chùram dhinn. Ach tha mi dol air an fheadhainn as fheàrr agus ’s e an t-aobhar a th’ agam air a dhol a’ sin, gu bheil mi smaointinn nuair a thàna mi gu aois gum b’ e seo bean-teagaisg sgoile a b’fheàrr a chunnaic mise na a chuala mi mu dheoghainn idir. Bhithinn glé thric a’ smaointinn ’s a’ meòrachadh air na dòigheannan sònraichte a bh’ aice airson ’s gun cuireadh i fòghlum ’nar cinn, cho cruaidh ’s gu robh an t-slige. Agus còmhla ris a h-uile rud eile cha bhiodh tàmh mionaid idir idir air an té sin. Nuair a thigeadh an t-earrach bhite cuir ceist air gach h-aon dhe na h-oileanaich: “An cuala a h-aon agaibh losgann a’ ceileireadh fhathast?” agus cha ghluaiseadh neach ach ann an ceann ma dh’fhaoidte latha neo dhà as a dheaghaidh sin, “An cuala a h-aon agaibh losgann a’ ceileireadh fhathast?” Thogadh neach neo dhà a làmh agus bha ainm an oileanaich sin air a chuir sios air an fhéillir’ – bha féillir’ air a’ bhalla – neo bha i ’ga chuir ’sa leabhar co-dhiubh; bha i cumail cunntais air cuine chuala tu losgann. Rachadh fhoighneachd latha eile “Có chunnaic nathair?” A’ cheud neach a chunnaic nathair fhathast, thogadh an neach a bha sin a làmh ’s chaidh a’ cunntais a chuir sios air a’ sin. Agus airson eòin, cha robh eun a bha mun cuairt ach “Có chunnaic smeòrach?” ’s “Có chunnaic dealan-dé?” Agus airson a bhith bruidhinn air eòinteinean na a h-uile dìthein beag a bha fàs air feadh na machair (na) na coilleadh ’s a h-uile h-àite a bh’ ann agus flùrs na Màighe agus gach sian a bha sin, bha iad ’gan trusadh sin dh’ionnsaidh na sgoil a h-uile latha agus bha iad ’gam faotainn. Agus ma fhuair duine nead eòin sam bith mas do dhùin a’ sgoil bha sin sònraichte. Bha a h-uile sian riamh ri chumail suas. Bha i ’gan cumail suas ri dòigheannan an t-saoghail mun cuairt dhinn gu sònraichte ’s tha mi smaointinn gum b’e sin dòigh teagaisg clann cho math ’s a chaidh riamh a chuir air adhart.

Nuair a chaidh mise dha ’n sgoil faodaidh mi a ghràdh gu robh a’ Ghàidhlig cho math ri bhith air a bacadh ann: cha robh i ri bhith ’ga


[TD 9]

[Beurla]


[TD 10]

cleachdadh againn idir ach amuigh. Nuair a bhitheamaid a’ cluich amuigh air feadh achadh na cluich bhitheamaid a’ bruidhinn na Gàidhlig ri chéile ’s cha robh dòigh air ar ceannsachadh aig an am sin idir. Dh’fheumainn-sa bruidhinn ri cuideiginn ann an Gàidhlig air neo cha bhruidhinn idir; agus dh’fheumadh cuideiginn bruidhinn rium ann an Gàidhlig air neo cha bhiodh fhios agam gu robh iad a’ bruidhinn rium fhìn. Ach tha cuimhn’ agam a’ latha a lean an cù dh’ionnsaidh an taigh sgoil mi ’s cha robh mi ach glé òg as an am. Agus thuigeadh a’ bhan-sgoilear a bh’ againn – an té bha teagasg sgoil ’san am sin – thuigeadh i Gàidhlig: bha beagan fhaclan aice cuideachd do Ghàidhlig. Ach chaidh an cù astaigh dha ’n taigh sgoil agus bha e ’gam leantail fhéin astaigh agus thòisicheadh air an cù a chuir amach as a’ sgoil. Agus thuirt fear dhe na gillean “Amach thu!” neo “Cuir amach e”. Agus tha mi smaointinn air réir nam beagan fhaclan a dheanainn seòrsa do thuigsinn air do Bheurla gun deachaidh a bhruidhinn ris – a bhacail – airson Gàidhlig a bhruidhinn. Sin a thuig mise dhe ’n ghnothach a bh’ ann co-dhiubh. Ach cha deachaidh dochann na casg na sian a dheanamh oirnn riamh amach aig an taigh sgoil airson guth Gàidhlig a bhruidhinn. Tha fios gum bitheamaid aig amannan ri seachachas ’nar measg fhéin amach ged a bha cuid mhór do Bheurla feuchainn ri cuir air adhart. Agus b’e sin cor na Gàidhlig. Agus tha mi cinnteach airson cho beag ’s a bha a’ dol-air-’n-aghaidh amach nach biodh an còrr ann air a’ chluich a bh’ againn mu chuairt a’ dol amach mun sgoil.

Tha mi cinnteach aig an am seo gura h-fheudar dhomh innse dhuibh airson dearbhadh a thoirt gu robh mi fhìn car gann ann an cuimhne nuair a bha mi dol dha ’n sgoil. Cha deachaidh mi as an ùine bheag a bha mi dol ann ach dh’ionnsaidh an cóigeamh leabhar agus cha robh mi ach air m’àrdachadh thuige sin fhéin aig deireadh na bliadhna bha sin agus chaidh mi beagan sheachdainnean ann air an ath-teàrma sgoil agus mi anns a’ chóigeamh leabhar a bha sin a’ tòiseachadh. Ach an ceann mu mhìos gu leth na ’n uibhir sin dh’fhàg mi ’n sgoil agus cha deachaidh mise air ais dha ’n taigh sgoil airson fòghlum fhaighinn tuilleadh. Agus b’fheudar dhomh a bhith taghadh air beag air bheag air feadh an t-saoghail. Ach thug mi fo near a’ sin gu robh feadhainn aosda ann a bha fuathasach fòghluamichte soilleir agus gun iad comasach air leubhadh na sgrìobhadh; ach ’s e an cuimhn’ a bh’ aca air gnothaichean a bha ’gan toirt air ’n aghaidh. Agus rinn mi dìcheall an uair sin feuch am faighinn fhìn gum fàsainn car beag cuimhneach. Agus sin mar a fhuair mi gu bhith cuimseach cuimhneach air gnothaichean mar a bha tachairt.

Chaidh mi thro shaoghal cumanta gu leòr, tha mi cinnteach, mar a bha ògradh na dùthchadh as an am, ach bho nach robh balach neo


[TD 11]

[Beurla]


[TD 12]

nighean as an taigh ach mi fhìn bhithinn mar bu trice cuide ris an t-seannchuideachd. Agus nuair a thigeadh feadhainn air chéilidh bhithinn a’ faighinn barrachd spéis, tha mi cinnteach, as an còmhradh ’s as an dol-air-’n-aghaidh. Nuair a bhiodh feadhainn òga, dithist na triùir na ceathrar dhiubh còmhla, bhiodh iad air an cuideachd fhéin barrachd agus ri fearas-chuideachd dhaibh p-fhéin. Ach cha b’ ann mar sin a bha dhomhsa ach a bhith còmhla ris a’ chuideachd a b’aosda agus ’s ann as an dòigh sin a fhuair mi mór-spéis dhe ’n t-seannchuideachd agus bha mi spéiseil air na naidheachdan ’s air an cuid seanachais.

Cha robh daoine sònraichte na àraid ’gan cuireadh gu céilidh ’s cha robh aca ri duais doruis a phàidheadh airson faighinn astaigh gu céilidh: ach bhathar a’ deanamh toileachadh riu nuair a thigeadh iad air chéilidh agus bha iad a’ faighinn fàilt is furan. Agus bu choingeis có thigeadh air chéilidh; co-dhiubh thigeadh aon neach na thigeadh àireamh dhiubh. Ged a thigeadh sianar neo ged a thigeadh ochdnar neo còrr air a’ sin b’ e ’n aon toileachadh a bha iad a’ faighinn. Agus ’s e a’ cheud nì a bha air a foighneachd do neach nuair a thigeadh e dh’ ionnsaidh an taighe gu dé mar a bha e agus gu dé mar a bha a chuideachd. Agus ’s e an ath nì a bha air a foighneachd dheth, a robh ùrachadh sgeul aige – bu tric a chanadh iad “Bheil ùrachadh agad?” neo “Bheil guth as ùr agad?” – agus bha na naidheachdan a’ falbh mu chuairt mar sin.

Tha ’n diugh againn, tha gnothaichean car ealamh agus furasda. Tha paipear-naidheachd laitheil againn agus tha an cagar-céin againn agus tha an ìnneal sin feairt-dealain ris an can iad an <eng>television<gai> againn an diugh. Agus tha ’n uidheam eile – agus tha mi smaointinn gun canadh iad ann am fìor-Ghàidhlig ‘craolan’ ris ach ’s e <eng>radio<gai> a bheirte ris as an am seo co-dhiubh. Agus bha an céilidh ’na am fhéin air an dùthaich, air réir cor na dùthchadh, bha e iomchaidh agus bha e freagarrach agus bha e deanamh ’na dhòigh fhéin na tha na nithean seo a dh’ainmich mi a’ deanamh an diugh agus barrachd. Canaidh sinn barrachd ged nach robh e ’gan deanamh cho ealamh.

Gheobh sinn an diugh anns a’ phaipear laitheil ùirsgeul: gheobh sinn na naidheachdan ann air mar a tha cor an t-saoghail. Ach gheobh sinn ma dh’fhaoidte barrachd leudachadh – barrachd astar – anns ’s a bha ri faotainn air a’ chéilidh. Ach ’s e na h-aon nithean a th’ ann a bh’ anns a’ chéilidh ann an tomhas ma dh’fhaoidte na bu lugha; agus bhite naidheachdan agus sgeul na tìr’ mu chuairt uileadh ’ga thoirt seachad. Bha cunntais ann air pòsadh ’s air bainnsean ’s air breith agus bàs agus iomadh nithean dha ’n ghné sin: bhiodh an sgeul as a robh an toileachadh agus an sgeul as a robh am bròn mar a gheobhar iad an diugh anns a’ phaipear-naidheachd.


[TD 13]

[Beurla]


[TD 14]

Agus ’s fheudar dhomh a nist beagan innse air a’ chagair-céin, neo mar a thuigeas cuideachd an diugh, <eng>telephone.<gai> Tha a’ ghné sin fhéin gàbhaidh furasdsa, freagarrach agus ealamh agus tha i gu math feumail an diugh do mhuinntir gu h-àraid amach air an dùthaich far a bheil an t-astar aca ri falbh. Ach as an aimsir a bha seo, bha an céilidh a’ gabhail a h-àite. Gheobhadh sibh amach gu dé mar a bha cùisean a’ dol: a robh an gobhainn aig saod agus an d’fhuair an ceannaiche astaigh luchd bathair a bha e faotainn air a’ bhàta? Bha am bàta smùideadh a’ toirt nan gnothaichean a dh’ionnsaidh a’ mharsanta: a’ toirt thuige na ceannachd dh’ionnsaidh na laimhrig. Agus bhite foighneachd an d’fhuair e astaigh cuid a’ gheamhraidh fhathast mar a bha flùr is min agus ceannachd mar sin a bhiodh e faotainn airson a’ gheamhraidh a bhiodh aige do mhuinntir na dùthchadh nuair a thigeadh an Dùbhlachd. Agus bhiodh iad a’ foighneachd dh’a chéile an tànaig am bàta dha ’n laimhrig fhathast airson ’s gu rachadh iad a dh’iarraidh nithean a bha dhìth orra. Agus bhite a’ foighneachd an do thòisich am muillear air bleith gràin neo ’n do thòisich e air càrdadh neo a robh e réidh do bhleith a’ ghràin, agus mar sin. Agus gu ruige ’s gum biodh iad a’ toirt seachad cunntaisean air gnothaichean bhiodh iad ag innse gu robh flùr fìor mhath aig Murchadh Ceannaiche aig an am seo agus bhite cho toilichte seo fhaighinn amach. Bhiodh amannan ann nach robh e air a chunntais gu robh a h-uile flùr a bha tighinn dh’ionnsaidh nam bùthan cho math. ’S bhiodh iad a’ seanachas cuideachd mu dheidhinn an aodach ghàbhaidh ghrinn a bh’ aig a leithid seo a mharsanta: ’s e bhiodh math airson deiseachan – clò dhe ’n chuid a b’ fheàrr na aodach math. Agus bhite a’ bruidhinn air anartan ’s air drògaid is <eng>calico<gai> ’s na nithean a bha sin. Bhiodh sin as an t-seann chéilidh gu math tric.

Agus an fheadhainn a bha iad a’ tachairt riu nuair a bha iad a’ dol dha ’n mhuileann neo nuair a bha iad a’ dol dha ’n cheàrdaich na a’ dol dh’ionnsaidh àite a’ mharsanta, na ge b’e c’ àite an ceann-turuis air am biodh iad a’ dol; bha iad a’ faighinn móran do sgeul air am falbh neo air an tighinn agus bha seo air a riarachadh mun cuairt airson ’s gun cumte suas iad air gach dòigh. Nuair a thànaig iasg sònraichte astaigh ann an abhainn bha fios air a’ seo bho am gu am bho mhuinntir na céilidh agus bha iad fìor mhath gus a bhith a’ toirt nan naidheachd mun cuairt. Tha mi creidsinn gu faodadh feadhainn a bhith ann a bhiodh beagan an tuilleadh ’s a chòrr aca ri ghràdh mu dheoghainn rudan ach ann am bitheantas bha iad fìor mhath as an am gus an aire thoirt mar an tuirt iad air an gnothach fhéin. Cha bhiodh iad ri móran do sheanachas – mar a bheireamaid smodal – ’ga tharraing eadar


[TD 15]

[Beurla]


[TD 16]

thaighean; cha robh a leithid sin fo near do mhór-chuid dhiubh idir.

Ach co-dhiubh ’s fheudar dhomh a nist leigeil leis cuid a’chagair-chéin dheth agus feumaidh sinn a dhol sios gu cuid an dithist eile mar a bha a’ sealladh-dealain agus an craolan, neo mar a thogras iad ’sa Bheurla, <eng>television<gai> agus <eng>radio.<gai> Gheobh iad a h-uile sian air an dà ìnneal sin an diugh; gheobh iad ceòl agus naidheachd is rudan dha ’n ghné sin. Ach gheobhadh iad as an aimsir ud fearas-chuideachd a bha grinn. Bha feadhainn ann a bha math gu seinn òrain agus feadhainn ann a bha math gu aithris dhuain agus feadhainn a bha fìor mhath gu sgeulachdan. Agus bha cuid dhiubh bha math gu cluich ceòl agus bha cuid dhiubh math gu dannsa. Agus bha fearas-chuideachd aca a bha cho math ’s a ghabhadh a bhith ann, tha mi ’n dùil. Agus thuirt mi cheana gum faigheadh iad a h-uile sian a tha na gnothaichean seo a th’ againn an diugh a’ toirt dhaibh agus còrr. Agus ’nam bharail-sa ’s e ’n còrr a bh’ ann, nuair a bha sibh ag éisdeachd ris an fheadhainn a bha toirt dhuibh a’ fearas-chuideachd seo co-dhiubh ’s e cluich na seinn na rannan a bha iad a’ gabhail neo òrain na bha iad a’ deanamh dannsa a bha sibh a’ faicinn bha sibh còmhla riu beò anns an fheòil agus bha sibh a’ gabhail pàirt anns a’ ghnothach. Dh’fhaodadh sibh a bhith a’ seanachas riu fhéin agus ged a bhiodh sibh a’ seanachas ris na h-uidheamannan a dh’ ainmich mi, cha fhreagair iad sibh. Agus bha ’n toileachadh sin ann – bha ’n aonachd. Tha mi’n dùil gu robh iad aonaichte. Bha iad aonaichte ’nam feòil agus ’nan spiorad. Agus an uair sin bha fialachd a’ tighinn an àirde a bhuineadh dha ’n chéilidh, agus tha sin ri faotainn co-dhiubh amach air an dùthaich. An fhialachd a bha seo, bha i air a cleachadh gum feumte biadh – rudeiginn beag – a thoirt dha ’n luchd-tadhail. Dh’fheumte aig amannan drama thoirt dhaibh ma bha e pailt, neo co-dhiubh co-dhiubh bheirte dhaibh deoch do bhainne neo deoch do bhlàthaich, agus bu tric a thoirte dhaibh an tea. Agus bhiodh biadh beag air choireiginn co-dhiubh – a bheag na mhór gum biodh ann, bha iad ’ga thoirt sin seachad. Agus tha e coltach air réir mar a bha cùisean ’nam bheachd fhéin ged nach biodh an gnothach ach gann gu robh daoine a’ smaointinn gu robh ’m pailteas ann agus bha mór-thoileachadh aca as uile gu léir. Agus bheir mi fhathast gu robh an céilidh math airson aonachadh nan daoine airson an cumail ann an toileachadh agus gu robh e ’gan cumail dlùth dha chéile ann an càirdeas agus ’nam feòil agus ’nan spiorad, agus gura h-e call mór a bh’ ann ’na mo bheachd-sa agus ’nam bharail gun deachaidh uibhir dheth a dhìth: gu bheil e air fàs cho gann.


[TD 17]

[Beurla]


[TD 18]

Bha fear Eachann Mac ’Illemhaoil thall. Bhiodh e tighinn air chéilidh oirnn sios dh’ionnsaidh a’ Rudha Mheadhonach glé thric agus leubhadh esan a’ Ghàidhlig. Agus nam biodh bìdeag do phaipear as a robh beagan do Ghàidhlig mu chuairt bhite ’ga gléidheadh gun tigeadh e. Agus bhuail e ’nam inntinne fhéin gum bu toil leam tòiseachadh air leubhadh Gàidhlig as an am a bha sin. Agus fhuair mi leth-bhreac dha ’n Mhac-Talla, seann phaipear a bha air a dhol à clo-bhualadh ro ’m am-sa ach fhathast bha naidheachdan is gnothaichean annta. Agus ’s e na sanaisean a bh’ aig na marsantan bathar a bhiodh iag ag reic mar a bha ’m bathar cruaidh ’s flùr ’s min ’s tea agus deiseachan ’s gnothaichean dhe ’n t-seòrsa sin. ’S chaidh mi ’n sin air ’n aghaidh beag air bheag. Agus bha fhios gu robh barail agam gu dé bu chòir dha na marsantan seo a bhith reic agus uime sin bha mi tuigsinn ’s bha mi tighinn air ’n aghaidh le leubhadh o chionn bha a’ Ghàidhlig agam mar chainnt.

Agus fhuair mi leth-bhreac do Shàr-Obair nam Bard. Bhithinn a’ feuchainn ri sin a leubhadh agus bha ’n gnothach gu math doirbh. Bha cuid mhór do dh’fhaclan ann a bha gu math fada fos mo chionn – duilich faighinn timcheall orra. Fhuair mi iasad do Chlàrsach na Coille agus bhithinn a’ feuchainn ri òrain a leubhadh as a’ sin. ’S bha cuid dhe na h-òrain a bha mi air a chluinntinn agus air ionnsachadh ’gan cluinntinn bho bheul-aithris agus thug sin cuideachadh mór dhomh. Bha paipear air a chlo-bhualadh ann an Baile Shudni aig an am ris an canadh iad Teachdaire nan Gàidheal ’s bhithinn a’ faighinn leth-bhreac dheth sin bho charaide dhomh a bh’ anns an tìr ’s e féin an deaghaidh togail gu leubhadh Gàidhlig. Agus bha e fìor dhìcheallach gu leubhadh Gàidhlig ged nach robh Gàidhlig aige ’na òige. ’S e fear Seumas Mac a’ Ghobha a bh’ ann ’s rinn e fhéin oidhearp ghàbhaidh air leubhadh ’s air sgrìobhadh na Gàidhlig.

Agus bhithinn suas bho ’n am sin a’ faighinn iasad do leabhraichean ’s a h-uile Gàidhlig a bhiodh air a clo-bhualadh ann am paipearan mar a bha an <eng>Casket<gai> a bha iad a’ clo-bhualadh an Antigonish. Bhiodh iomaire ann ris an canadh iad “Achadh nan Gàidheal” agus ’s e òrain bu trice bhiodh ann na seanachas beag na litrichean a bhite cuir thuca ’s a leithidean sin. Agus thànaig an seanachas-phaipear a bha iad a’ clo-bhualadh an Sudni am <eng>Post<gai> amach, ’s bhiodh roinn bheag do Ghàidhlig anns an fhear sin uair ’san t-seachdain. Agus leis a h-uile sian a thànaig amach bha mi cumail suas ris a’ Ghàidhlig. ’S neo-ar-taing as a dheaghaidh sin nach robh mi faighinn gu leabhraichean, agus mu dheireadh fhuair mi briathradair airson gum faighinn a h-uile facal a bhiodh cho mhór uile dhìth orm. Agus sin agaibh mar a fhuair mise tòiseachadh agus dhol air adhart le leubhadh na Gàidhlig.


[TD 19]

[Beurla]


[TD 20]

Ach co-dhiubh cha robh mi ach glé òg nuair a b’fheudar dhomh tòiseachadh air mo chosnadh – mo chosnadh cruaidh. Bhiomaid ag obair gu math trang agus gu math cruaidh nuair a rachamaid gu tuathanach a dheanamh beagan cosnadh agus ’s e tuarasdal glé bheag a bhiodh againn. Tha mi cinnteach gun do dh’obraich mi lathaichean a bha gu math cruaidh air tuarasdal cho beag ri deich centaichean ’san uair agus cuid na bu lugha na sin. Agus nuair a ràna mi suas gu bhith mu chóig bliadhn’ deug a dh’aois – sia bliadhn’ deug a dh’aois – bha mi ri beagan tuathanachas ach ’s e obair a bha mi coma dheth riamh a bh’ as an tuathanachas ’s tha mi coma dheth fhathast. Agus thòisich mi air feuchainn ri bhith togail beagan do chiùirdean air choireiginn: bhithinn air beagan saoirsneachd. Agus o, bhithinn ri obair chruaidh còmhla ris na tuathanaich air na bailtean cuideachd, mar a bhiodh spealadh feòir ’s mìreachadh feòir agus cuir gràn fo dhìon ’s a leithidean sin. Ach nuair a thòisich mi air beagan do shaoirsneachd a dheanamh chaidh an tuathanachas air chall buileach agus cha robh mi diombach. Thug mi greis dha ’n ùine ag obair mun cuairt air ìnnleachd nan carbadan ola; dheanainn beagan do dh’obair ’nam ìnnleadair agus as a dheaghaidh sin ri beagan do shaoirsneachd agus ri beagan do chuir astaigh gnothaichean airson feairt-dealain neo <eng>electricity<gai> anns na taighean: cùisean nan soluist. Agus lean mi suas ris an obair sin. Cha deachaidh mi riamh a dh’obair gu cuideachd mhór sam bith mar a bhiodh cuideachd aig obair iaruinn na aig meinneadaireachd guail na aig obair mhór ann a’ fiodh na coilleadh na aig cuideachd sam bith ach gum bithinn ri sàbhadh fiodh do dh’fheadhainn; ach cha robh mi ach air m’ fhasdadh aig aon duine. Agus sin mar a chosg mi mo chuid ùine. Tha mi a nist an aois nach eil mi deanamh móran do dh’obair ach gum bi mi ri beagan air m’urradh fhéin – ri beagan do shaoirsneachd agus dh dh’obair mar sin. Agus sin mar a tha gnothaichean a’ dol dhomh.

Ach thànaig atharrachadh mór air a’ Rudha Mheadhonach bho ’n a bha mise ann aig beagan do bhliadhnaichean a dh’aois. Bho ’n am a bha mi cóig na sia bhliadhnaichean ’s a bha mo chuimhne gu math air mar a bha cùisean a’ dol thànaig mór-atharrachadh air as an aimsir sin. Cha n-eil àiteachd idir ’ga dheanamh ann: cha n-eil tuathanachas ’ga dheanamh idir aig a’ Rudha Mheadhonach an diugh ged a bha iad a’ deanamh cuid mhath do thuathanachas ann nuair a bha mise ’nam òige. Agus cha n-eil cus fuireach ann. Cha n-eil ann ach aon teaghlach an diugh aig a’ Rudha Mheadhonach dhe na bh’ ann as an t-seann aimsir. Thànaig feadhainn eile ann ’s bha iad a’ togail taighean ann ’s bha iad a’ fuireach ann agus bha iad ag obair aig na h-obraichean iaruinn agus iasgach ’s na leithidean sin. Agus sin agaibh mar a chaidh do ghnothaichean aig a’ Rudha Mheadhonach.


[TD 21]

[Beurla]


[TD 22]

Sgeulachdan ’gan Aithris

Bha mi cluinntinn sgeulachdan gu math bitheanta bho ’n a bha mi ’nam ghille òg; cha robh mi ach glé òg nuair a chuala mi bhith ’g innse sgeulachd. Tha mi cinnteach nach robh mi ach cho òg agus a bhiodh cuimhne agam – ma dh’fhaoidte gum biodh cuimhne agam air nuair a bha mi mu cheithir bliadhna a dh’aois feadhainn a bhith ’g innse sgeulachd. Agus airson seinn nan òran, dh’fhaodadh cuimhne bhith agam air a’ sin bho ’n a thànaig cuimhne thugam: cha robh mi bliadhna idir a dh’aois nuair a bhithinn cluinntinn nan òran agus nam puirt-a-beul.

Tha cuimhne agam gur e a’ cheud sgeulachd a chuala mi riamh ’ga h-aithris; ’s e boireannach a bhiodh a’ tadhal ann an taighean mun cuairt, ach ’s i seo a ghabh a’ sgeulachd agus b’e a’ sgeulachd a tha cuimhne agam a ghabh i Biorachan Beag agus Biorachan Mór. Agus tha cuimhne agam air sgeulachd eile a chuala mi fear a’ gabhail ’s bha mi ’n uair sin mu thuairmeachd ma dh’ fhaoidte cóig bliadhna a dh’ aois agus co-dhiubh ghabh e dà sgeulachd aig an dachaidh. Agus tha cuimhne agam air na sgeulachdan tha sin a leubhadh ann a’ leabhar àireamh mhór bhliadhnaichean as a dheaghaidh sin, ma dh’fhaoidte còrr is dà fhichead an deaghaidh dhomh an cluinntinn an toiseach. Agus a bhith bruidhinn air an fheadhainn a bhiodh a’ gabhail sgeulachd, bha am boireannach aig an cuala mi sgeulachd air Biorachan Beag is Biorachan Mór, ’s e Anna NicNìll a b’ ainm dhi, agus cha b’urrainn dhomhsa a sloinneadh ro mhath mura h-e Nighean ’ic Ruairidh Bhàin. Co-dhiubh, ’s e boireannach nach do phòs riamh a bh’ innte. Bha e mar chleachdadh aig a’ bhoireannach bhochd a bha seo a bhith falbh mu chuairt air feadh na sgìreachd agus chuireadh i seachad greis dha ’n aimsir ann an taigh agus dheanadh i cuid mhath do dh’ obair ann, mar a bha nigheadaireachd agus sgùradh agus nithean mar sin. O, dh’ innseadh i sgeulachdan beaga ach cha n-innseadh i sgeulachdan nuair a thigeadh cuideachd air chéilidh idir; ach nuair a bhiodh i ann an taigh ma bha clann astaigh – ògradh – dh’innseadh i sgeulachdan beaga anns na taighean sin. Ach ’s e na h-òrain bu trice leatha. Cha robh òran a chaidh a dheanamh mu


[TD 23]

[Beurla]


[TD 24]

chuairt ’s a chual’ i idir air feadh na dùthchadh gu léir … agus bha cuid mhath air an deanamh anns an aimsir sin do dh’òrain air feadh nan ceàrna sin. Agus bha i ’gan ionnsachadh agus ’gan seinn anns na taighean agus bha cuid ann bliadhnaichean an deaghaidh bàs a’ bhoireannaich bhochd sin a bhiodh a’ seinn òrain agus chanadh iad gura h-ann aig Anna a chual’ iad na h-òrain agus gura h-ann aice fhéin a bha an co-chruinneachadh do dh’òrain. ’S sin mar a bhiodh na seann bhoireannaich ghasda bha siubhal na dùthchadh a bhith toirt fearas-chuideachd agus toileachadh dha na daoine. Cha robh iad a’ faireachdainn doirbh am beathachadh sin ann. Ged a bha ’n gnothach uaireannan gann bha pailteas ann; bha iad daonnan toirt pailteas do bhiadh agus do dh’fhasgadh ’s do bhlàthas dhaibh. Agus sin mar a bha ’n saoghal toilichte a’ dol.

Bha cuid ann do dh’fheadhainn a bha sònraichte gu sgeulachdan nach eil cuimhne agam idir orra. Agus nuair a bhitheamaid air chéilidh agus a’ seanachas thigeadh a’ seanachas gu bhith bruidhinn air feadhainn a bha math gu aithris sgeulachd. Agus tha mi ’n dùil ’nam measg gu robh fear ris an canadh iad Dòmhnall Bàn air a chunntais air fear cho math ’s a bha idir ’san tìr airson innse sgeulachd. Agus bha fear eile ann – chunna mi ’n duine bha sin; tha cuimhne agam air an duine sin fhaicinn ach cha robh mi riamh ’na sheanachas agus cha chuala mi e ’g innse sgeulachd ach gum faca mi ’n duine caochladh uaireannan agus bha mi eòlach air cuid dha ’n teaghlach. ’S e Mìcheal Dòmhnallach (Mìcheal Iain Bhàin na Banndraich) a theirte ris an duine bha seo agus bha e fhéin air a chunntais aig an fheadhainn a bha eòlach air sgeulachdan a chluinntinn air a bhith glé mhath. Ma dh’fhaoidte nach robh e cho math ri Dòmhnall Bàn MacNìll a bha seo, agus ma dh’fhaoidte gu robh, ach gum bitheadh esan air a chunntais co-dhiubh anns an t-sreath còmhla ris an fheadhainn a bha fìor mhath.

’S ann nuair a thigeadh daoine gu na taighean a bha na sgeulachdan air an cleachdadh, agus bhiodh seòrsa do bhrosnachadh as a’ chùis. Thòisichte air seanachas beag an toiseach ’s air foighneachd mu dheidhinn dol anns a’ sgìreachd mu chuairt agus a robh ùirsgeul na sian ann. Rachadh an uair sin ma dh’fhaoidte fhoigneachd do chuideiginn dhe na bh’ ann am biodh e gabhail sgeulachd fhathast. Agus dh’aidicheadh an neach a bh’ ann gu robh beagan, agus ma dh’fhaoidte gu robh iad air chéilidh ann an taigh fear dha na sgeulaichean móra: fear dha ’n fheadhainn a bha na sgeulachdan troma aige. Agus mar a thuirt an seanfhacal, “Cha n-ann a h-uile latha a bhios mòd aig Mac-an-Tòisich.” Agus bha seanfhacal eile air a sheanachas ann: “Cha n-ann a h-uile latha


[TD 25]

[Beurla]


[TD 26]

a théid MacNìll air each.” Bha cuid dhe mhuinntir nan sgeulachd seo a bha àraid gu innse sgeulachdan ach bha na sgeulachdan a bh’ aca cho fad; agus cha chluinnte na sgeulachdan fìor fhada bha seo glé thric. Nuair a bhiodh feadhainn a’ dol air chéilidh bhiodh seanachasan aca na bu ghiorra na na sgeulachdan fada bha seo. Agus air an aobhar sin bha cuid do dh’fheadhainn ann ma dh’fhaoidte nach cuala gin dhe na sgeulachdan fada bha seo ’gan aithris aig sgeulaiche gàbhaidh math a bh’ as a’ cheàrn. Ach nuair a thigeadh feadhainn air chéilidh – feadhainn a bha math gu siubhal mun cuairt is gu togail sgeulachd – bhiodh iad ’gan innse fheadh nan taighean agus bha iad daonnan ’gam brosnachadh.

’S na h-oidhcheannan fada geamhraidh ’s ann bu mhotha a bhite deanamh an obair seo. Bha ’n oidhche cho fada. Tràth bha ’n oidhche a’ tighinn orra ’s bha obair a’ latha deante. Bhiodh iad réidh dha ’n obair feasgair mu chiaradh na h-oidhche. Cha robh iad a’ deanamh sian ach ri solust gum faiceadh iad gu dé bhiodh iad a’ deanamh – cha robh iad a’ deanamh móran do dh’obair le solust lanntair na sian ach gum biodh solust nan coinnlean ’s solust nan lampaichean aca ’s na taighean. Ach bha iad deiseil airson dol air chéilidh cho luath ’s a ghabh iad am biadh-suipeir agus a dhorchnaich an oidhche. ’S bha na h-uibhir ann air an dùthaich as an am agus bhiodh an t-ògradh – na gillean òga ’s na h-igheannan òga – a’ falbh air chéilidh co-dhiubh. Agus feadh na h-oidhche air an tàilleabh sin bha ’n ùine cho fada ’s oidhcheannan fada geamhraidh a’ cuir seachad na h-ùine, ma dh’fhaoidte gun innseadh dithist sgeulachd mhór, ghasda.

Cha b’ ann à aon taigh na dà thaigh a thigeadh feadhainn air chéilidh; ma dh’fhaoidte gun tigeadh feadhainn à trì neo ceithir do thaighean. Agus ma dh’fhaoidte gum biodh feadhainn air tighinn suas ri trì mìle a dh’astar.

’S e na sgeulachdan fada mar bu trice a b’fheàrr a chòrdadh ris na daoine. Bu choingeis fear neo té a bha math gu innse sgeulachd. Nuair a thòisicheadh an té sin neo ’m fear sin air sgeulachd, bha ’n sgeulachd cho taitneach agus bha ’n sgeulachd a’ còrdadh ribh cho math ’s mar a bha i dol air ’n aghaidh ’s gum biodh sibh an dòchas nach tréigeadh i fad ùine mhór; gum biodh an t-uamhas buileach do dhol mu thimcheall a’ ghnothaich air dòigh ’s gun cumadh e fada, fada, fada an gnothach mun tigeadh e gu ceann na sgeulachd. Bhiodh barail co-dhiubh gu dé bha dol a thachairt ach cha robh sibh a’ tuigsinn ma’s fhìor, cha robh sibh a’ faicinn ’nur n-inntinne mar a bha a’ gnothach a’ dol ’s cha robh sibh a’ smaointinn air a’ chrìoch a bha dol a thighinn oirre idir. ’S e na sgeulachdan fada a b’ fheàrr


[TD 27]

[Beurla]


[TD 28]

leo ach bhiodh cuid mhór do sgeulachdan goirid ann agus ’s iomadh uair nach freagradh sgeulachd a bhiodh tuilleadh is fada. Bhiodh a h-uile h-aon a’ deanamh tacan beag do sheanachas; bhiodh sgeulachdan beaga goirid aig feadhainn agus rannan beaga agus sgeulachdan ait ’s a leithidean sin agus uime sin cha bhiodh na sgeulachdan fada ’gan aithris cho tric.

A nist, nuair a bhiodh neach ann aig a robh sgeulachdan air an Fhéinn, bha iad sin fada. Sgeulachdan fada, fada a bh’ annta, agus bha ’n gnothach a bh’ ann cho neònach. Bha e cho mì-choltach ri rudan a thachradh mar gum biodh as an aimsir seo fhéin air dòigh, ach ’na dheaghaidh sin bha e cho tuigseach; ghabhadh e tuisginn a h-uile rud a bh’ ann: a h-uile mì-fhortan ’s a h-uile cruaidh-chàs as a rachadh iad. Agus tha mi ’n dùil gura h-e sgeulachdan na Féinne a b’ fheàrr leo uile. Ach bha sgeulachdan eile ann, sgeulachdan cuimseach fada. Agus bha cuid mhór do sgeulachdan air fuamhraichean ann, agus bhiodh cuid dhiubh sin fhéin a bhiodh gu math fada. Cha robh na sgeulachdan air cath agus air gnothaichean eile buileach cho fada ris na sgeulachdan a bhiodh air na fuamhraichean agus gu h-àraid ri sgeulachd na Féinn.

Bha duine sònraichte as a’ cheàrn ’s a robh mi fhìn thall agus cha robh sgeulachdan na Féinn aige idir, ach sheinneadh e rann. Chuireadh e ceòl air a’ rann agus sheinneadh e e. Agus nan tachradh dhuinn a bhith air chéilidh air an fhear a bha math dh’ionnsaidh sgeulachd na Féinn, chanadh Mìcheal – Mìcheal Mac ’Illeain a bha seo (Mìcheal Iain Chaluim Òig ’ic Iain ’ic Lachlainn Ghobha). Agus nam bitheamaid air chéilidh air Gilleasbuig Ceanadach, Gilleabu’ Mhurchaidh Ceanadach, nuair a ghabhadh esan a’ rann a bha seo, neo a sheinneadh e a’ rann, chanadh e, “Tha mise réidh a nist agus gheobh sibh an còrr bho Ghilleasbuig. ’S ann aige tha na sgeulachdan.” Agus ma dh’fhaoidte as an am a bha sin gun tòisicheadh Gilleasbuig Ceanadach agus gun innseadh e sgeulachd cuimseach taitneach air an Fhéinn as an am. Agus bha ann an aon chuid dha ’n rann a bh’ ann, bha an cruinneachadh a bhiodh ann timcheall air. Bha cuid mhór air ainmeachas ach cha n-eil chuimhn’ agamsa air sian ach gu robh ‘Birlidhean fo thighearnan’ air an ainmeachas. ’S bha iad sin tha e coltach a’ dol a thighinn ann am bàtaichean. Agus bha rann eile aige as a’ robh ‘A’ Mhuilgheartach Maol Ruadh’ a bh’ air a h-ainmeachas. Agus nuair a chuireadh a’ cheathrar bu làidire a bh’ as an Fhéinn:


[TD 29]

[Beurla]


[TD 30]

(A) chuireadh cogadh ris a’ bhéist
Is bha i ’gam fighe mu seach
Mar leaghadh sneachda ro lasair.

Cha n-eil cuimhe agamsa air a’ chòrr dheth ach sin fhéin.

Bha taighean sònraichte ann airson sgeulachd. A’ mhór-chuid dhe na taighean céilidh, bha iad math gu leòr. Bha taighean taitneach sam bith ann airson dhol air chéilidh ach bha iad na bu deònaiche agus na bu tìthiche air a dhol gu taighean sònraichte a thaobh bha am barrachd tàthaich air na taighean seo. Bhiodh taighean as am biodh feadhainn a’ dol airson sgeulachd a chluinntinn. Ach an oidhche rachadh móran dh’ionnsaidh an taighe cha robh e math, a thaobh bha móran ann ’s bha na h-uibhir do sheanachas ri dheanamh gum faighte sgeul a h-uile h-aon a thànaig agus nach biodh ùine air sgeulachd mhór a ghabhail. Agus uime sin, ’s e fortan mór a bhiodh ann a bhith sona gu leòr ’s gun d’fhuair sibh do thaigh. Ma dh’fhaoidte nach deachaidh ann ach sibh p-fhéin neo aon neach eile còmhla ribh agus an deaghaidh beagan seanachas a dheanamh chaidh sgeulachdan móra, fada innse. Ach bhiodh iad daonnan a’ cruinneachadh ann an àite ’s a robh ’n seanachas pailt. Agus thall as a’ cheàrna as a robh mi fhìn, airson seanachas, sgeulachd, is òrain ’s e an taigh aig Mìcheal Mac’Illeain (Mìcheal Iain Chaluim); b’ e sin an taigh a b’ fheàrr airson seanachasan agus òrain. Agus nuair a bha iad airson na sgeulachdan fhaighinn, b’ e taigh Illeasbuig Cheanadaich; b’e sin taigh nan sgeulachdan a chionn nam biodh idir fearas-chuideachd a’ sin ’s e sgeulachdan a bheireadh bàrr. Ach nan tigheadh cuid do dh’fheadhainn ann agus iad math gu seinn òrain, tha fios gu seinneadh àsan òrain an àite a’ Cheanadaich agus cha n-fhaighte an oidhche sin sgeulachdan cho math. Ach nam bitheamaid amach airson sgeulachd fhaighinn, bhitheamaid car air ar mealladh ma thànaig móran dh’ionnsaidh an taighe agus gu robh móran do sheanachas a’ dol air ’n aghaidh is òrain.

Agus a’ bruidhinn air sgeulachdan, bha taigh na faire sònraichte airson sgeulachdan. Mar bu trice, bhiodh cuid do dh’fheadhainn a’ fuireach ann an taigh na faire fad na h-oidhcheadh agus mura robh seann-fheadhainn ann a dh’innseadh sgeulachdan bha feadhainn òga ann a bheireadh greis air sgeulachdan a bha iad a’ cluinntinn nuair a bhiodh iad a’ siubhal mun cuairt a’ dol dh’ionnsaidh nan taighean air chéilidh. Agus bha duine sònraichte a chuir mi fhìn eòlas air: Iain MacÌosaig, mac ’Illeasbu’ Mhóir ’acÌosaig. Bha esan sònraichte gu innse sgeulachdan. Bhiodh e ann an taigh faire ’s nuair a rachadh a’ gnothach sios gu tàmh, nuair a sguireadh na bha a’ falbh


[TD 31]

[Beurla]


[TD 32]

’s a’ tighinn a’ cheud chuid dha ’n oidhche is sguireadh a’ chabhag a’ dol mun cuairt – mar an tuirt iad a’ cadharlaid – bha ’n uair sin a’ gnothach air a dhol sios gu barrachd sàmhchar is thòisicheadh na sgeulachdan. Tha fios ged a bhiodh àireamh mhór astaigh chruinnicheadh iad mu chuairt timcheall air an duine bha seo agus dh’éisdeadh iad ris na sgeulachdan agus bhiodh iad cuir seachad na h-oidhcheadh as an dòigh sin.

A nist bha feadhainn anns an dùthaich a bha beagan na b’fheàrr gu innse sgeulachdan na feadhainn eile. Bha mi ’g ainmeachas air MacÌosaig; bha e sònraichte gu bhith ’g innse sgeulachad. Agus a bhith bruidhinn air iad a bhith socrachadh sios cha robh taigh faire ach mar gum biodh taigh còmhnaidh. Bha gnothaichean a’ dol air ’n aghaidh ach cha robh sian a’ dol a chuireadh tilleadh na dragh air fear na sgeulachd. Bhiodh bean an taighe ma dh’fhaoidte a’ fighe sogsaichean neo miotagan. Bhite ag obair leis na biorain fighe as an am ’s bhite toinnteachadh snàth ’s cha robh tilleadh a’ dol oirre air a thàilleabh sin. Ach ma dh’fhaoidte airson càrdadh nach biodh iad buileach cho tìtheach air sin a dheanamh eagal ’s nach cluinneadh iad gu dé bha dol: gun cailleadh iad brìgh faclan dhi. Ach airsron cuibhle-shnìomh, cha deante car le cuibhle-shnìomh nuair a bha sgeulachdan ’gan innse, ged a dheanadh iad obair leis a’ chuibhle-shnìomh agus gnothaichean nuair a bhiodh céilidh a’ dol; cha robh sin a’ cuir tilleadh orra. Agus a bhith bruidhinn air an fheadhainn a bha sònraichte airson innse nan sgeulachdan, bha feadhainn aost’ ann. Agus ’nam chuimhne fhéin ’s e Mìcheal Mac’Illeain agus Gilleasbuig Ceanadach; ’s èad an dithist a b’aosta agus tha mi cinnteach gura h-èad a b’fheàrr a gheobhadh cothrom. Bha Fionnlagh Dòmhnallach, bha e cho sean riu – ma dh’fhaoidte gu robh e beagan na bu shine na iad. Ach ’s e deifir naidheachdan a bhiodh aige ach bha iad fhéin aige math le cuimhne. Agus bha cothrom aig an fheadhainn sin air a bhith cluinntinn; ach, gu h-àraid an fheadhainn a bha na sgeulachdan móra aca. Tha mi smaointinn gura h-ann aig an athair ’s aig bràthair an athar agus aig feadhainn a bha ’n dlùth-chàirdeas dhaibh mar sin a bha iad a’ faighinn nan sgeulachd. Agus cha robh aca ri bhith deanamh uibhir do shiubhal mu chuairt aison sgeulachdan fhaotainn ’s a bh’ aig an fheadhainn na b’ òige na sin. Tha mi ’n dùil gura h-e sin aobhar air a robh an fhìor sheann-fheadhainn, gu robh cuimhne cho math aca agus na sgeulachdan aca cho glan. Tha fhios gu robh an fheadhainn a bha siubhal mu chuairt air feadh na dùthchadh, gu robh cothram aca air barrachd a bhith aca do naidheachdan beaga – do sgeulachdan beaga – agus do dh’òrain, a thaobh bha iad a’ dol air feadh nan


[TD 33]

[Beurla]


[TD 34]

taighean agus bha ’n cothrom sin aca. Tha mi ’n dùil gun do dh’ionnsaich an fheadhainn sin a bhiodh ri obair anns na taighean – ri obair mu chuairt – cuid mhór do sgeulachdan agus do dh’òrain ’s do dhuain is dhe gach nì mar sin air an tàilleabh iad a bhith ris an t-siubhal sin. Cha n-eil mi fìor-chuimhneach ach air Anna NicNìll a bhiodh a’ falbh air feadh na dùthaich a’ cuir seachad na h-ùine a measg na cuideachd agus gu dearbh dheante toileachadh rithe.

Glé thric nuair a ghabhadh fear sgeulachd mhór, mhór fhada agus gu h-àraid ma ’s e sgeulachd a bh’ ann a chuala fear pàirt dhi ma dh’fhaoidte aig piuthar a sheanair na aig cuideiginn fad air n-ais agus chanadh iad, “Beannachd Dhia dhuibh, a dhuine. Nach fhada bho ’n a chuala mi roimhe pàirt dhe ’n sgeulachd sin.” Agus chanadh mór-chuid dhe na bhiodh astaigh, “Móran taing dhuibh, móran taing dhuibh. ’S ann a bha sgeulachd a bha gasda ri éisdeachd rithe.” Agus ma dh’fhaoidte gu foighneachdadh iad dha a robh cuimhne aige air duine sònraichte a bh’ ann bho chionn àireamh mhór bhliadhnaichean – gun cual’ e esan ag innse sgeulachd – agus ma dh’fhaoidte gun canadh e gun cuala. Ma dh’fhaoidte gun canadh e, “Chuala mi e ’g innse sgeulachd.” Agus, “An do dh’ionnsaich sibh gin bhuaithe?” “O, tha mi smaointinn gun tug mi leam té dhiubh,” chanadh e, “ach tha i cho fada.” “O, ma tha, théid sinn oidhche a null air chéilidh oirbh agus cluinnidh sinn bhuaibh i.” “Glé cheart, ma tha. Thigibh a nall oidhche air chéilidh agus bheir mi dhuibh a’ sgeulachd sin.” Is sin mar a bha na sgeulachdan fada a’ dol.

Bha mi uair dhe ’n aimsir a’ feuchainn ri beagan dhe na sgeulachdan a bhith ’gan aithris. Agus tha cuimhn’ agam gun deachaidh mi air feasgar di-Dòmhnaich air chéilidh do thaigh – ’s ann anns a’ gheamhradh a bh’ ann – agus dh’aithris mi trì sgeulachdan beaga, goirid air an fheasgar a bha sin mus do dh’fhàg mi. Agus cha chreid mi nach do ghabh bean an taighe aon sgeulachd bheag a bha taitneach. Agus sin mar a bha na sgeulachdan a’ dol agus bha ’n fheadhainn a bhiodh ’nan suidhe ag éiseachd ris na sgeulachdan, bha iad a’ cluinntinn cuid mhór. Agus tha mi ’n dùil an deaghaidh a h-uile rud gum faigheadh iad mór-thoileachadh as a bhith suidhe ag éisdeachd ris na sgeulachdan. Bha a’ mhuinntir cho aonaichte; bha iad mar gum biodh aon duine – aon neach – astaigh. Agus sin mar a bha a’ fearas-chuideachd a bh’ aca air sgeulachdan is duain is òrain is rannan dhe gach seòrsa mar sin.

Bha neach a’ foighneachd dhiom turus a robh e ’na chleachdadh aig muinntir nan sgeulachdan – aig na sgeulaichean móra mar a bha Mìcheal Mac’Illeain agus Gilleasbuig Ceanadach – nuair a bhiodh


[TD 35]

[Beurla]


[TD 36]

iad ag innse sgeulachdan am biodh iad fhéin a’ dol thro ghluasadan air neo chòmharraichean sònraichte le ’n lamhan, agus cha n-eil cuimhne agam gun deanadh iad móran dheth sin. Tha mo chuimhne glé mhath air Mìcheal Mac’Illeain a bhith ’na shìneadh air seòrsa do bheing anns a’ chidsin agus e ’g innse naidheachd dhuinn, agus bha i gu math taitneach cuideachd. Agus tha cuimhne agam glé mhath air oidhche bha mo dheagh-charaide Gilleasbuig Ceanadach ’na shìneadh anns a’ leabaidh thall as an t-seòmbar agus mi fhìn amuigh aig dorust an t-seòmbair agus esan gu socair sùmhail ’na shìneadh anns a’ leabaidh agus e ’g innse na sgeulachd dhomh. Agus cha robh móran do ghluasad na do shian ri shealltainn le lamhan. Cha n-fhaicinn: cha robh mi coimhead co-dhiubh. Bha a’ seòmbar dorcha ach gu robh solust a’ soillseadh astaigh thro ’n dorust. Agus cha n-eil mi ’n dùil gun d’rinn iad móran idir. Ach cha n-e nach robh fear ag innse dhomh gu robh duine sònraichte ann a bha e fhéin eòlach air agus bhiodh iad a’ dol a dh’éisdeachd ris an duine sin a dh’innse sgeulachd agus tha e coltach gu robh e fhéin sònraichte gu innse sgeulachd. Agus nuair a thigeadh e gu sgeulachd ghàbhaidh – rudan uamhasach a rinn gaisgeach a bha fos cionn gaisge iomadh fear – dh’fheumadh e fhéin éirigh ’na sheasamh agus na lamhan a chuir suas agus cuid dhe sheanachas fhéin a chuir ’na measg. Agus ’s e ma dh’ fhaoidte gur e faclan do Bheurla a bha e cuir astaigh am measg a’ rud a bh’ ann. Ach cha robh e cumanta idir ann am measg na cuideachd gum biodh iad a’ deanamh móran a thaobh feadhainn a chunna mi tric ag innse sgeulachd agus ma gheobh thu a h-aon fhathast dhe ’n t-seannfheadhainn a dh’inneas sgeulachd chì thu gum fuirich iad glé shocair: nach dean iad móran ùpraid idir leis a’ ghnothach a bh’ ann. Ach tha mi dol a thoirt rud beag éibhinn an àirde air a’ seo. Bha sinn oidhche air chéilidh air Mìcheal Mac’Illeain agus bha e ’g innse dhuinn naidheachd. Agus ’s ann oidhche fhuar ’sa gheamhradh a bh’ ann agus cha robh e ’n dùil as an am gu robh ’n teine gabhail le luasgar oirr’ – gu robh e toirt dhuinn gu leòr do theas – agus dh’éirich e airson brodachadh a thoirt air a’ chonnadh a bh’ as a’ stòbh. Agus nuair a thog e na còmhdaichean uachdair far a’ stòbh fear mu seach, chuir e fear an iar mar gum biodh an ear ’s chuir e fear an ear an iar, nuair a chaidh e air iomrall as a’ ghnothach air tàilleabh e bhith cho trang a bhith ag innse dhuinn na naidheachd, agus e faighinn an teine air a chumail aig astar aig an aon am. Agus sin na bheil beachd agamsa air a chluinntinn neo air fhaicinn dhe’n fheadhainn a dheanadh ùpraid na comharradh mór sam bith ann an am innse sgeulachd.


[TD 37]

[Beurla]


[TD 38]

Cuid a Dhà

SGEULACHDAN ’SA
CHOIMHEARSNACHD


[TD 39]

[Beurla]


[TD 40]

Na Ceanadaich

’S e Clann Mhurchaidh Cheanadaich a bh’ annta agus ghabhainn-sa ’na mo bheachd fhéin gu robh Murchadh Ceanadach òg a’ tighinn a nall à Albainn a thaobh ’s e té ris an canadh iad Seònaid NicIain a bha pòsd’ aige agus ’s ann thall aig àite ris an canadh iad na h-Eileanan Dearga neo Camus an Fheòir neo uime sin – ’s ann a bha Cloinn Iain sin a’ fuireach. Agus bha mi smaointinn air a réir sin gura h-ann a bhos ann an Ceap Breatunn fhéin a phòs e.

Le m’fhiosrachadh fhéin, bha triùir ghillean aig Murchadh. Bha Seumas is Dòmhnall is Gilleasbuig ann. A nist bha fear Mìcheal Ceanadach ’nam measg agus bha Alasdair ann ach cha d’fhuair mise eachdraidh idir air an fheadhainn sin ach gun cuala mi iad a’ seanachas mun deoghainn.

Bha triùir pheathraichean aig Seumas ’s aig Gilleasbuig ’s aig Dòmhnall. Bha Mór agus Catrìona, neo Ceit Mhór mar a bheireamaid rithe. Agus b’e sin i dha rìreabh; ’s e boireannach mór, foghainneach a bh’ innte – boireannach éibhinn, aighearach agus boireannach aig a robh sgeulachdan mar an tuirt iad, beag agus mór. Agus bha i gu math iasgaidh gus a bhith ’gan aithris. A nist Mór, bha i pòsd’ aig fear, mac do Chloinn a’ Phearsain: Eachann, mac do Mhurchadh ’ic a’ Phearsain. ’S bha Anna pòsd’ aig Niall Mac a’ Phearsain. Cha chuala mi i sin ag aithris sgeulachd. Cha robh mi eòlach gu leòr oirre. Agus uime sin, dh’fhaodadh i fhéin a bhith math gu sgeulachdan.

Ach co-dhiubh, a’ tilleadh air n-ais dh’ionnsaidh an feadhainn eile, cha b’ aithne dhomh Seumas; chaochail e mun tànaig cuimhne thugamsa. Agus cha b’ aithne dhomh Dòmhnall. Dh’fhalbh esan tràth mun do rugadh mise ’na mo chuimhne. Ach bha caraide dhomh fhìn, fear Iain Mac’Illeain (Mac Chaluim Iain Chaluim Òig ’ic Iain ’ic Lachlainn Ghobha) – b’e sin bràthair do Dhòmhnall Mac’Illeain bho ’n a robh mi faighinn nan sgeulachdan – bha e ’g innse dhomh latha a chaidh e dha ’n sgoil. Agus bha rudeiginn ceàrr anns an taigh sgoil. Cha robh dòigh aca air blàthas a bhith ann, co-dhiubh ’s e pìob a bheireadh amach an deathach a bhrist ’s a thuit na gu dé a thachair, b’fheudar dha tilleadh dhachaidh. Agus nuair a


[TD 41]

[Beurla]


[TD 42]

bha e air a cheum dhachaidh bha Dòmhnall Ceanadach ag obair amuigh faisg air an taigh agus dh’éibh e air suas chon an taighe.

“‘Trobhad anuas, a laochain,’ ors’ esan, ‘agus gum faigheadh tu tea agus gun gabhainn sgeulachd dhut.’

“Agus chaidh mi suas a thaigh a’ Cheanadaich agus fhuair mi cupa tea bho Pheigi agus ghabh Dòmhnall a’ sgeulachd dhomh. ’S e seo Dòmhnall Mhurchaidh Cheanadaich. Agus thug mi greis gun tighinn dhachaidh. Agus dh’fhoighneachd m’athair dhiom nuair a thàna mi gu dé thachair: gu robh mi aig an dachaidh na bu tràithe na b’àbhaist dhomh tighinn dhachaidh as a’ sgoil. Agus dh’innis mi dha nach robh sgoil idir ann ’ga teagasg an diugh, agus dh’innis mi dha mar a thachair.

“‘’S gu dé,’ ors’ esan, ‘a bha ’gad chumail cho fada gun tighinn dhachaidh bho nach robh sgoil ann an diugh ’ga teagasg?’

“‘Bhà,’ ors’ mise, ‘gun do dh’éibh Dòmhnall Mhurchaidh orm suas dh’ionnsaidh an taighe airson ’s gum faighinn cupa tea agus dh’innis e sgeulachd dhomh.’

“‘Agus dé ’n sgeulachd a ghabh e dhut?’ orsa m’athair – b’e seo Calum Iain Mac’Illeain.

“‘Dh’innis,’ orsa mise, ‘dh’innis e dhomh sgeulachd air Fear a’ Chòta Liathghlais.’

Agus rinn m’athair gàire agus thuirt e, “‘Nach neònach leam,’ ors’ esan, ‘thu bhith air tighinn dhachaidh cho tràth ’s a thànaig thu ma ’s e sin a’ sgeulachd a chuala tu.’”

Agus b’aithne dhomh clann Sheumais Cheanadaich. Bha mi eòlach air an té a b’ aosda dhe na h-igheannan agus bha mi eòlach air fear dhe na gillean, Murchadh. Fhuair mi sgeulachd neo dhà bhuaithe fhéin agus bha mi glé eòlach air. ’S iomadh spòrs a bh’ againn.

Ach ’s ann air Gilleasbuig a b’ eòlaiche mi dhiubh uile agus ’s ann aige bu mhotha fhuair mi obair sgeulachdan. Bha e sònraichte air sgeulachdan na Féinneadh agus a h-uile rud a bhuineadh dhaibh sin. Ach a’ mhì-fhortan a thànaig orm, nuair a bha e mu chuairt air trì fichead bliadhna ’s a deich a dh’ aois, dh’ iomraich iad as a’ cheàrn as a robh iad a’ fuireach shuas – mar a bheireamaid aig Gleann nan Eireannach – agus chaidh iad sios dha’n Bhàigh an Ear agus thug iad mu sheachd bliadhna a’ còmhnaidh anns a’ Bhàigh an Ear. ’S co-dhiubh bha e air a chleachdadh aige a bhith ’g aithris sgeulachdan an sin neo nach robh, tha mi smaointinn nach robh cus dol air aghaidh agus nuair a thill e air n-ais an ceann nan seachd bliadhna bha an duine bochd air fàs dìochuimhneach. Bha e suas greis mhór an aois an uair sin. Agus thug sin call mór ormsa nach robh e fad nan seachd bliadhna sin anns an nàbachd agus gum bithinn ag ionnsachadh sgeulachdan bhuaithe. Agus tha mi an diugh a’ toirt fo near an call mór a thànaig orm.


[TD 43]

[Beurla]


[TD 44]

Agus bho ’n a tha mi còmhradh mu dheidhinn Gilleasbuig, ’s e duine mór foghainneach a bh’ ann an Gilleasbuig. Duine làidir a bh’ ann agus duine aighearach – duine éibhinn a bh’ ann, ’s bhithinn tric a’ dol air chéilidh. Bha e mu mhìle is cairteal a dh’astar bho ’n àite as a robh mi fhìn a’ còmhnaidh. Ged a bha mise a’ fuireach shios ann an àite ìseal – ma dh’fhaoidte gun canadh sibh gleann beag ris an àite a bh’ ann – bha esan a’ fuireach suas air àite na b’ àirde na sin. O, ’s ann suas air car do bhruthach cuimseach cas a bha e. Bha gleann beag sios ro ’n àite ’sa robh iad ach bha esan shuas gu h-àrd, suas os cionn a’ ghlinne bha seo. ’S e àite car ana-cothromach a bh’ aca aison tuathanachas, ach mi creidsinn as an am a bh’ ann gun deanadh iad dìcheall air beagan do thuathanachas a dheanamh a chumadh beò iad. Agus nuair a chaidh mi a null dha ’n Ghàidhealtachd thuig mi gu robh e nàdarra gu leòr dha na Gàidheil gun deanadh iad beòshlaint a chionn chunna mi gu robh àiteachan a chanainn a bha car ana-cothromach thall anns a’ Ghàidhealtachd fhéin; nach robh móran do mhachairean briagha, leathan, còmhnard aca. Agus tha mi creidsinn air an aobhar sin gu robh daoine a’ deanamh mar an tuirt iad a’ bheairt a b’ fheàrr dhe ’n bheairt bu mhiosa.

Bha mi eòlach air teaghlach Ghilleasbuig Cheanadaich. Chaidh an dithist a b’òige dhe na gillean aige agus an nighean a b’ òige dha ’n sgoil nuair a bha mi fhìn a’ dol ann. Agus tha fios gu robh mi ’g ionnsachadh bho na gillean pàirt dhe na toimhseachain ’s dhe na sgeulachdan ’s dhe na rudan a tha mi toirt creideas dha na Ceanadaich air a shon an diugh. Agus ’s fheudar dhomh a ghràdh anns an am seo gu bheil mór-bharail agam ri thoirt air na Ceanadaich gu sònraichte a thaobh iad a bhith cho math air gnothaichean nan sgeulachd. Agus tha mi tuigsinn air réir an t-seanachais gu robh Seumas e fhéin math air an obair seo agus gu robh Dòmhnall sònraichte air innse nan sgeulachdan.

Agus a bhith seanachas mar an tuirt iad mar a bha Gilleasbuig a’ deanamh beòshlaint, uill ’s ann air beagan do thuathanachas a bha iad a’ deanamh air àite. ’S o, bha iad còmhartail. Cha robh iad ann an éis sian cho fad ’s a b’ fhiosrach dhomhsa. Tha fios ’na òige, tha mi creidsinn, gu robh e amach aig obraichean agus bha e ’g obair greis còmhla ri cuideachd a bha cuir suas nan cabraichean àrda airson gnothaichean a chuir air airson fios a chuir bho thaobh gu taobh na dùthchadh. Tha mi creidsinn gur e <eng>telegraph<gai> a bha iad ag obair air an uair sin.

Agus tha mi dol a thoirt sgeul beag air rud a chuala mi mu dheoghainn sin agus ’s e an fhìrinn a bha seo. Nuair a bha iad ag obair air an obair a bha seo bha feadhainn ann agus bha iad a’ gabhail orra fhéin gu robh iad gu math foghainneach, làidir; agus mar gun gabhadh esan droch-bharail air mar a bha cùisean a’ dol,


[TD 45]

[Beurla]


[TD 46]

agus gum bu toil leo idir nam biodh iad an dùil gu rachadh an gnothach leo làmh an àird fhaighinn air. Ach b’ e gòraiche dhaibh a bhith ’ga smaointinn sin. Latha dhe na lathaichean ghabh e droch-bharail air mar a bha gnothaichean agus airson a shealltainn dhaibh gum faodadh gu robh e fhéin comasach gu leòr airson a cheann fhéin a thoirt as an fhinid, ghlac e cabar mór. Tha fhios gur e fiodh nach robh gàbhaidh trom a bh’ ann agus bha an toll air a chladhach deiseil anns an talamh airson an cabar seo a chuir ann. Agus am bitheantas bhiodh dithis na thriùir timcheall air na cabair ’gan cuir suas. Ach ghabh e dh’ionnsaidh a’ chabair ’s chuir e an cabar air a ghualainn; choisich e a null agus thog e an ceann suas mar gum biodh e dol a thilgeadh cabar agus lig e bun a’ chabair sios as an talamh. Agus tha mi creidsinn glé fhurasda bho ’n latha a bha sin gun do dh’fhuirich càcha air an taobh bu shàbhailte dheth; nach gabhadh iad os làimh idir a dhol cho dlùth air agus gum biodh iad ann an cunnart. Agus creididh mi e furasda gu leòr o chionn tha mi eòlach air an duine fhaicinn agus chunna mi dealbh a chaidh a tharraing air nuair a bha e ’na dhuin’ òg, agus b’ e sin an duine foghainneach; agus duine gu math briagh cuideachd ann an creubhachd aodainn. ’S e fìor dhuine briagha a bh’ ann.


1. Fear a’ Chòta Liathghlais

’S e sgeulachd gu math fada a th’ann agus cha teid agam air an fheasgar seo ach beagan dhi a chuir air clàr a thaobh tha i cho fada agus tha cuid mhór dhi air a dhol air dìochuimhn’ orm. ’S e sgeulachd a chuala mi aig seann duine còir amuigh air an dùthaich bho chionn àireamh mhór bhliadhnaichean. Tha còrr agus dà fhichead bliadhna bho’n chuala mi i.

Co-dhiubh ’s ann mu dheoghainn na Féinn; nuair a bha Fionn agus na gillean amuigh a’ sealg. As an am tha e coltach gu robh an t-sealg a’ fàs car gann air an Fhéinn; gu robh i air ceiltinn orra, agus bhitheadh iad a’ dol amach dha’n bheinn-sheilg. Nuair a ruigeadh iad amach a’ bheinn-sheilg, mar a bheireadh iad, shuidheadh na fir air Cnoc nam Fear agus shuidheadh na gillean air Cnoc nan Gillean agus ged a bhitheadh iad ann fad an latha cha robh sealg ri faotainn. Agus bha ’n ùine a’ dol seachad ’s bha ’n gnothach a’ fàs gu math gann, ach latha dhe na bha iad amuigh chunnaic iad ann am fuaradh na froiseadh Fear a’ Chòta Liathghlais a’ tighinn orra bho’n àird’ an iar, agus e tighinn gu math luath. Agus aig an am a thànaig e far a robh iad chunnaic iad fiadh shuas air bruthaich agus chuir


[TD 47]

[Beurla]


[TD 48]

iad Caoilte as deaghaidh an fhéidh agus amach a thug Caoilte. Ma thug bha ’m fiadh a’ falbh. A dh’aindeoin cho luath ’s gu robh Caoilte tha e coltach gu robh am fiadh na bu luaithe agus an ceann greis do dh’ùine thuirt Fear a’ Chòta Liathghlais ri Fionn, “Cuir do mheur fo do dheud-fios feuch am faigh thu amach gu dé mar a tha cùisean a’ dol.”

Agus rinn Fionn sin agus thuirt e, “Tha iad beinn agus gleann agus àite-suidhe samhraidh air falbh bhuainn a nist, agus cha n-eil Caoilte dha’n fhiadh ach mar a chunna tu shuas ud e.”

“’S eadh,” ors’ esan, Fear a’ Chòta Liathghlais.

Thug iad greis eile ’nan suidhe air na cnuic agus thuirt an sin Fear a’ Chòta Liathghlais ri Fionn, “Cuir do mheur fo’d dheud-fios feuch am faic thu gu dé mar a tha cùisean a’ dol.”

Agus rinn Fionn sin agus thuirt e ri Fear a’ Chòta Liathghlais, “Tha iad dà bheinn agus dà ghleann agus dà àite-suidhe samhraidh air falbh bhuainn a nist ach cha n-eil Caoilte dha’n fhiadh ach mar a chunna tu shuas ud e.”

“’S eadh, matà,” ars’ esan, Fear a’ Chòta Liathghlais, agus thug iad greis mhath eile ’nan suidhe. Agus thuirt e ris an treas uair, “Cuir do mheur fo’d dheud-fios, Fhìnn, feuch am faic thu gu dé mar a chaidh do Chaoilte agus dha’n fhiadh.”

’S rinn Fionn sin. “An dà,” ars’ esan, Fionn, “tha iad trì bheannaibh agus trì ghlinn agus trì àiteachan-suidhe samhraidh air falbh a nist agus cha n-eil Caoilte dha’n fhiadh ach mar a chunna tu shuas ud e.”

“O, ma’s ann mar sin a tha,” orsa Fear a’ Chòta Liathghlais, “’s fheudar dhomh fhìn falbh.” Agus amach a thug e.

Ach co-dhiubh, bha e faireachdainn a’ ghùin a bha e cosg ro fhada, agus bha e a’ goirteachadh a shàiltean. Agus thill e agus thuirt e nach b’urrainn dha dhol air ’n aghaidh anns an t-suidheachadh a bha ’seo: gu’n robh an gùn cho fada ’s gu’n robh e a’ goirteachadh a shàiltean. Shuidhich iad tàillearan na Féinn’ an uair sin agus gheàrr iad pìos far a’ ghùin. Thugadh dha an gùn, chuir e siod uime agus amach a thug e.

Agus fada neo goirid gu robh e falbh, thionndaidh an t-sìde car fliuch, fuar agus thill Fear a’ Chòta Liathghlais air n-ais. Thuirt e gu robh an t-sìde air fàs cho fuar agus gu robh an gùn ro ghoirid: gu robh e a’ faireachdainn fuachd ’n caol a chas agus nach b’urrainn dhasan fuireach amuigh na b’fhaide anns an t-suidheachadh a bha sin. Chaidh an uair sin tàillearan na Féinn’ a chuir air suidheach’ an


[TD 49]

[Beurla]


[TD 50]

darna h-uair agus chaidh pìos beag a chuir air ìochdar a’ ghùin airson fhàgail na b’fhaide na bha e. Chuir Fear a’ Chòta Liathghlais an gùn uime agus amach a thug e.

Agus ge b’ e ùine a bha e ruaig as deaghaidh an fhéidh, bha e tighinn suas ris an fhiadh. Bha e buannachd air beag air bheag ach bha ’m fiadh a’ deanamh air abhainn. Agus nuair a ruigeadh am fiadh bruaich na h-aibhneadh ’s a leumadh e fairis, nuair a bhuaileadh e air an taobh eile cha robh air an t-saoghal neo air an domhan gu léir aon neach a bheireadh air. Ach nuair a chunnaic Fear a’ Chòta Liathghlais gu robh an gnothach air chunnart – gum faigheadh am fiadh teicheadh air – dh’astaraich e na bu luaithe na bha e deanamh agus anns an am a bha ’m fiadh a’ tomhas a leum airson a dhol fairis air an t-sruth – air an abhainn – ghlac Fear a’ Chòta Liathghlais am fiadh ’s leag e e. Agus chaidh am fiadh a mharbhadh ’s a ghiùlan air n-ais.

Agus, o, nuair a rànaig iad dhachaidh an uair sin neo-ar-thaing nach d’rinn ise eud mór ri Fear a’ Chòta Liathghlais (bean Fionn) agus rinn i eud cho mór ris agus gur ann a bha i airson cuir as do dh’Fhionn. Agus thuirt i ri Fionn,

“Tha,” ors’ ise, “tha mise ’gad chuir fo gheasaibh,
Agus fo chroisibh
Agus fo naoidh buar màthraichean
Silein, siùbhlain, seachrain.
’S an t-uan as meataiche is as mi-threòraiche na thu fhéin
A thoirt dhiot do chinn, agus do chluais
Agus do chaitheamh-beatha
Mura toir thu thugamsa ceann an Fheamain-Fheòir.”

(Agus tha mi cinnteach nach bitheadh sin furasda fhaighinn ge b’e gu dé ’n seòrsa beathach a bh’ann).

Agus b’fheudar dhaibh an uair sin tòiseachadh air long a thogail. Agus ge b’e ùine a bha iad a togail na long a bha sin faodar bhith cinnteach gu robh iad greis do dh’ùine rithe. Agus nuair a bha an long deiseil ’s a fhuaireadh a sgioba a chaidh air bòrd, sheòl iad.

Agus thug iad ùine mhór a’ seòladh agus mu dheireadh rànaig iad a’ cheàrna anns an robh an creutair a bha seo a bha ri an ceann a thoirt dheth. Agus nuair a rànaig iad cala tharraing iad an long suas a seachd fad fhéin air talamh glas far nach bitheadh beadagan a’ bhaile mhóir a’ magadh orra. Agus air an adhart a ghabh iad. Agus ge b’e gu dé gach nì a thachair riu na dh’amais dhaibh na ge b’e dé


[TD 51]

[Beurla]


[TD 52]

b’fheudar dhaibh a dheanamh, air deireadh na cùis’ fhuair iad a dh’ionnsaidh an àite anns an robh am Feamain-Feòir agus chaidh an ceann a thoirt dheth. Agus chaidh an sin falbh leis a dh’ionnsaidh na long agus chaidh an long a chuir air cuan agus thill iad dhachaidh.

Ach cha robh ise idir riaraichte as a’ ghnothach a bh’ann. Bha i smaointinn gum fàilligeadh an gnothach oirre buileach. Ach co-dhiubh airson an gnothach a dheanamh na bu duilghe dh’fheumadh tuilleadh a bhith ri dheanamh, agus thuirt i ri Fionn,

“Tha mise ’gad chuir-sa fo gheasaibh
Agus fo chroisibh
Agus fo naoidh buar màthraichean
Silein, siùbhlain, seachrain.
An t-uan as meataiche is as mì-threòraiche na thu fhéin
A thoirt dhiot do chluas agus do chinn
Agus do chaitheamh-beatha
Mura toir thu thugamsa ceann a’ Bhogain Bhalachaidh.”

Agus cha robh àrach air a’ sin ach gum feumadh iad togail rithe air n-ais agus falbh ge b’e gu dé a’ cheàrn anns a robh a’ chulaidh-uamhais a bha sin. Sheol iad agus ge b’e ùine gun tug e dhaibh an turus a dheanamh rànaig iad an t-àite bha seo. Agus ge b’e b’fheudar a dheanamh ann a’ sin – cath neo còmhrag neo cuir-air-n-aghaidh – co-dhiubh fhuair iad cuir as dha ’n bhéist a bha sin agus an ceann thoirt dheth, agus sin a thoirt leo agus tilleadh air n-ais.

Ach cho robh ise riaraichte fhathast as a’ ghnothach a bh’ann agus thuirt i ri Fionn,

“Tha mi,” ors’ ise, “’gad chuir fo gheasaibh
Agus fo chroisibh
Agus fo naoidh buar màthraichean
Silein, siùbhlain, seachrain
An t-uan as meataiche ’s as mì-threòraiche na thu fhéin
A thoirt dhiot do chinn agus do chluais
Agus do chaitheamh-beatha
Mura toir thu thugamsa an cupan ìneach
Aig a’ cheàrd mhór.”


[TD 53]

[Beurla]


[TD 54]

Ach co-dhiubh, cha robh àrach air; dh’fheumte falbh agus tha fhios gu robh astar uamhasach ri shiùbhal air an turus sin. Agus sheòl iad air adhart agus rànaig iad an talamh a bha seo, agus mar a b’àbhaist nuair a rànaig iad tharraing iad an long suas a seachd fad fhéin air feur glas far nach bitheadh beadagan a’ bhaile mhóir a’ magadh orra. Agus nuair a rànaig Fear a’ Chòta Liathghlais shuas àite a’ cheàird mhóir, chaidh e astaigh a sheanachas ris. Agus thug iad greis mhór a’ seanachas – dh’fheumadh e dhol mun cuairt gu math seòlta. Agus co-dhiubh thànaig iad gu seanachas mu dheidhinn a’ chupain ìneach. Agus sheall an ceàrd mór dha an cupan ìneach agus bha e tionndadh an sin a’ chupain ’na lamhan agus a’ coimhead air ’s a’ bruidhinn air cho maiseach ’s a bha e agus lig e leis a’ chupan tuiteam air làr ’s bhrist an cupan. O, cha mhór nach deachaidh Fear a’ Chòta Liathghlais gu caoineadh leis mar a thachair is thuirt an ceàrd mór ris,

“Coma leat,” ors’ esan, “dheth sin. ’S ann a tha mi toilichte,” ors’ esan, “a leithid a thachairt dha. Tha fios agams’ a nist,” ors’ esan, “gu robh fàillinn ’sa chupan. Agus feumaidh sinn, ” ors’ esan, “na ceàird uile a shuidheachadh agus an cupan a dheanamh as ùr, agus a bhith cinnteach air an turus sin gu bheil e math gu leòr ’s gu seas e ri buille neo ri tuiteam neo sian sam bith a thachras dha.”

“O,” ors’ esan (am fear eile), “ma’s ann mar sin a tha,” ors’ esan, “cha n-eil an gnothach buileach cho duilich leam.”

Agus chaidh na ceàrdan uile gu léir gu obair agus chaidh an cupan ìneach a dheanamh a null as ùr. Agus chaidh fheuchainn an uair sin le cinnt agus bha an cupan cho làidir agus cho math ’s a ghabhadh e. Agus neo-ar-thaing nach robh Fear a’ Chòta Liathghlais a’ gabhail a’ chothrom agus e a’ tionndadh a’ chupain. Agus nuair a fhuair e an cothrom gheàrr e leum agus amach a thug e leis a’ chupan. Agus thog fear le càch uile gu léir airson a dhol as a dheaghaidh agus dh’éibh an ceàrd mór,

“O,” ors’ esan, “ligidh sinn leis a bhith falbh,” ors’ esan. “Cha ruig sinn a leas a dhol as deaghaidh an fhir ud tuilleadh,” ors’ esan. “Tha fios agam a nist,” ors’ esan, “cò a th’ann. Siod agad,” ors’ esan, “Mac Rìgh nan Collachan Òir, agus cha n-eil,” ors’ esan, “air an t-saoghal seo neo air an domhan aon a chumas uidh ris. Agus tha e cho math dhuinn,” ors’ esan, “a ligeadh air falbh.”

Agus rànaig iad shios far an robh an long agus chuir iad an long air a’ mhuir agus amach a thug iad. Agus nuair a thill iad air n-ais bha an cupan ìneach aca deiseil. Agus thug Fear a’ Chòta Liathghlais an cupan ìneach do Fionn agus sheall Fionn an cupan ìneach dhi-se.


[TD 55]

[Beurla]


[TD 56]

“Agus a nist,” ors’ esan (Fionn), “tha mise ’gad chuir-sa fo gheasaibh:

Tha mi ’gad chuir fo gheasaibh agus fo chroisibh
’S fo naoidh buar màthraichean
Sìlein, siùbhlain, seachrain
An t-uan as meataiche ’s as mì-threòraiche na thu fhéin
A thoirt dhiot do chinn agus do chluas
Agus do chaitheamh-beatha
Mura bi cas air an taigh bheag
Agus cas air an taigh mhór
Agus t’aghaidh ris gach sian a thig à adhar agad
’Nuair a thilleas mise.

Agus ge b’e an turus air an deachaidh Fionn agus an cuideachd dha’n bheinn-sheilg, neo ge b’e c’àite an deachaidh iad, nuair a thill iad bha ise an deaghaidh tuiteam marbh leis an àrdan. Agus sin na bheil cuimhne agam air an sgeulachd air Fear a’ Chòta Liathghlais.


2 O Cròileagan nan Each

Pàirt dhe ’n naidheachd air O Cròileagan: tha e coltach gun d’fhuair iad gille an àiteiginn. Bha e faisg air a bhith marbh nuair a fhuaireadh e, ge b’e c’àite amach an d’fhuaireadh e, agus dh’fhoighneachd Rìgh Éirinn a robh e bèo ’s fhreagair fear dha ’n chuideachd aig a’ rìgh gu robh an deò ann – an crònan ann – fhathast co-dhiu.

“Ma tha,” ors’ esan, “bheir sinn O Cròileagan fhéin mar ainm air agus thogaibh leibh e.”

Co-dhiubh nuair a dh’ fhàs an gille suas bhiodh e gabhail cùram dhe na h-eich ’s tha e coltach gu robh e fìor-mhath timcheall orra cuideachd. Agus bhiodh càch’ a’ magadh air: ’s e O Cròileagan nan Each, Dalta Rìgh Éirinn a bheireadh iad ris.

A nist, bha cuid mhór do dhol-air-’n-aghaidh as a’ sgeulachd, ach bha iad a’ tighinn anuas gu deireadh as a’ sgeulachd mu dheidhinn Céin: mu dheidhinn cois Céin. Tha e coltach gun deachaidh a’ chas aige sgealbadh suas agus bha a’ sin fear a’ tighinn – lighiche air choireiginn a’ tighinn – dh’a leigheas. Dheanadh e leigheas agus bha rann aige ’ga ghabhail. ’S chanadh e,


[TD 57]

[Beurla]


[TD 58]

“Sìn thusa do chas a Chéin
Gun cuirinn-sa oirre ceirean furtachd is fòir is foir-leigheas
A ruigeas an cnàimh ’s a sheachnas an fheòil …
A rugadh ann am Baile Àirde na Fraingeadh
’S a bhristeadh am Baile Boirbh(e) an Lochlann
’S a dh’éisd ri aifreann am Baile Cliath an Éirinn ’san aon latha.”

“Cha sìn mise mo chas,” orsa Cein.
”Gu ceirean furtachd na fòir na foir-leigheas
A ruigeas an cnàimh ’s a sheachnas an fheòil
Gun inns’ thusa trì sgeòile fhìora gun bhreug.”

Nuair a thòisicheadh e ’n sin air innse na naidheachd – a’ cheud sgeul – bha e tighinn gu pàirt dhe ’n naidheachd far an tànaig iad gu àite sònraichte agus bha e coltach gu robh an té bha seo, gu robh i air a goid aig na laoich a bh ’ann. Agus bhuaileadh iad aig an dorus is dh’éibheadh iad cath neo còmhrag neo Anna an Diochlais nighean Rìgh Éirinn chuir amach dha ’n ionnsaidh. Agus sin a gheobhadh iad: cath agus còmhrag. ’S bha cóig ceud lùth-ghaisgeach ’s cóig ceud làn-ghaisgeach ’s cóig ceud treun-ghaisgeach agus Cù Chulainn air an ceann. ’S nuair a chaidh an cath a bha sin seachad, dh’fhalbh iad an sin agus rànaig iad àite ’s dh’éibh iad nuair a bhuail iad aig an dorust cath agus còmhrag neo Anna an Diochlais nighean Rìgh Laighinn a chuir amach dha ’n ionnsaidh. Sin a gheobhadh iad: cath agus còmhrag. Agus thànaig cóig ceud làn-ghaisgeach ’s cóig ceud lùth-ghaisgeach agus cóig ceud treun-ghaisgeach agus Iall Greugach air an ceann. Ach mar a thuirt e mun do dh’inns’ e a’ cheud naidheachd chanadh e,

“Ach sìn thusa do chas, a Chéin,
’S gun cuirinn-sa oirre ceirean furtachd is fòir is foir-leigheas
…
A rugadh ann am Bail’ Àirde na Fraingeadh
’S a bhristeadh ann am Baile Boirbh(e) an Lochlann
’S a dh’éisd ri aifreann ann am Baile Cliath an Éirinn anns an aon latha.”

”Cha sìn mise mo chas,” orsa Céin,
Airson ceirean furtachd na fòir na foir-leigheas


[TD 59]

[Beurla]


[TD 60]

A ruigeas an cnàimh ’s a sheachnas an fheòil
Gus an inns’ thusa trì sgeòile fhìora gun bhreug.”

’S nuair a thòisich e air an tritheamh sgeul innse thuirt e gun deach iad dh’ionnsaidh an àite seo agus bhuail iad aig an dorus ’s dh’éibh iad cath neo còmhrag neo Anna an Diochlais nighean Rìgh Laighinn a chuir amach dha ’n ionnsaidh. ’S i a gheobhadh iad: cath agus còmhrag. Chaidh cóig ceud lùth-ghaisgeach ’s cóig ceud làn-ghaisgeach agus cóig ceud treun-ghaisgeach a chuir amach agus Fear Liath Mac Deamhain air an ceann.

Ach a nist air a h-uile sgeul a bha e ’g innse, chanadh am fear eile, “Taing dhut-s’ a Dhia, do Rìgh nan Ceud agus nan Cumhachd. Tha mise na’s làidir an diugh na bha mi ’n dé, agus na bu làidir an dé na bha mi ’n latha roimhe sin.”

Agus mar sin an dol-air-’n-aghaidh gus an do leighiseadh a chas agus gun d’fhuaireadh amach le cinnt a h-uile sian mar a bha. Agus sin na bh’air cuimhn’ agamsa air an naidheachd mar a bha Gilleasbuig Ceanadach aig aithris.


3 Ìseadal Mac Rìgh nan Sealg, Dalta Fhìnn

’S e naidheachd air Ìseadal Mac Rìgh nan Sealg an sin agus tha e coltach gura h-e dalta Fhìnn a bh’ ann. Agus nuair a bha iad aig a’ chath, nuair a thigeadh iad a thoirt cunntais air na thachair, chanadh Fionn nuair a bhuaileadh iad aig an dorust, có bha siod aig an dorust. Chanadh e.

“Thà mise, Fiachaire do mhac agus Ìseadal Mac Rìgh nan Sealg do dhalt’.”

Is reachadh an uair sin an ligeadh astaigh agus dh’fhoighneachd e dha ciamar a chaidh dhaibh an diugh agus dh’innseadh a mhac dha mar a chaidh an cath. Agus a dh’aindeoin mar a dh’fheuch e bha Ìseadal Mac Rìgh nan Sealg a’ cumail ris agus chanadh e, “O, Fhiachaire, Fhiachaire, tha thusa ro throm air Ìseadal Mac Rìgh nan Sealg agus gun e ach òg. Feuch nach bi thu a’ ligeadh a’ chudthrom cho mór air.”

Agus dh’fhalbhadh iad gu cath eile agus bha an cath a’ dol air aghaidh ’s mar sin greis agus mu dheireadh thànaig iad gu cath. Bhiodh iad a’

[TD 61]

[Beurla]


[TD 62]

dol amach ann an cath agus a h-uile h-uair a thigeadh iad dhachaidh, dh’fhoighneachdadh Fionn ciamar a chaidh dhaibh. Dh’innseadh Fiachaire mac Fhìnn mar a chaidh agus a dh’aindeoin cho math ’s a dh’fheuchadh e bhiodh ’m fear eile suas ris is chanadh e ri Fiachaire, “Fhiachaire, tha thu ro throm air Ìseadal Mac Rìgh nan Sealg agus gun e ach òg.”

Ach mu dheireadh thànaig iad gu cath agus chaidh a mharbhadh. Agus bha iad ag obair air cath – ri sìor-chuir cath – agus bha Fiachaire air cath is a’ cuir air n-aghaidh is mu dheireadh nuair a chaidh Ìseadal Mac Rìgh nan Sealg a mharbhadh ’s chaidh an ceann a chuir dheth, cha robh àrach aig’ ach an ceann a bhualadh air feadh an fheadhainn eile is leag e marbh e.

Bha ’m batail an uair sin a’ dol air n-aghaidh agus tha e coltach gu robh an Fhéinn a’ buannachd co-dhiubh agus an uair sin, bha na gadan ri ’n lìonadh le cinn agus air thoiseach agus air deireadh na h-àireamh a bh’air a’ ghad bha ceann Baoth Maol a’ Chruachain ri chuir air. Agus dh’ fhoighneachd fear dhiubh dha’n fhear eile có mheud a bh’ ann agus thuirt iad gu robh iad ann uile ach aon-fhear.

“Ma tha,” ors’ esan, “feumaidh sinne cath a chuir agus ’s e do cheann-s’ neo mo cheann-sa a dh’fheumas a dhol air a’ ghad.”

“O,” ors’ esan, “cha n-ann mar sin a tha idir,” ors’ esan. “Ach tha na naoidh gadan làn a nist agus air thoiseach agus air deireadh air a h-uile làn tha ceann Baoth Maol a’ Chruachain.”

“Ma tha,” ors’ esan, “ma’s ann mar sin a tha, faodaidh sinn sgur: tha ’n cath seachad.”


4 Mar a Fhuair Osgar Ainm

Chuala mi’n naidheachd aig Gilleasbuig Ceanadach air Ludair an Eanraich, fear dhe na Fianntaichean. Leis na bhiodh e ag òl do dh’eanrach ’s e Ludair an Eanraich a thug iad air. Ach bha iad a’ seo ann an àite: bha e coltach gu deach iad air seachran an àiteiginn neo gu robh iad amuigh air turus agus thachair nàimhdean gu math dona riu agus nuair a dh’ionndrannaich iad Ludair an Eanraich thòisich iad air siubhal mun cuairt agus dh’éibh fear dhiubh sin gun d’fhuair iad e.

“Agus a bheil e beò?” orsa Fionn. “O, tha ’n t-osgar ann,” fhreagair am fear eile.

[TD 63]

[Beurla]


[TD 64]

“Ma tha,” ors’ esan, Fionn, “bheireamaid Osgar fhéin air agus giùlaineamaid dhachaidh e.”

Agus sin mar a fhuair Osgar an t-aimn.


5 Osgar agus Mac a’ Luin

Chuala mi naidheachd aig Gilleasbuig Ceanadach nach maireann air na sgeulachdan air an Fhéinn, ’s an naidheachd a bh’ aige air turus a chaidh Fionn agus Osgar; ’s ge b-e có mheud eile a chaidh ann còmhla riu cha n-eil ann am chuimhne aig an am. Ach co-dhiubh chaidh iad air turus.

Agus air réir seanachas a’ Cheanadaich ’s ann a choimhead air a’ phapa a chaidh iad. Ach co-dhiubh tha e coltach gun deachaidh an turus gu math leo agus nuair a bha iad a’ fàgail dh’fhàg Fionn an claidheamh mór Mac a’ Luin aig a’ phapa mar thìodhlac. Agus dh’fhàg iad beannachd aig a chéile agus dh’fhalbh iad. Ach gun fios do chàcha, ghoid Osgar leis an claidheamh agus dh’fhalaich e fo chleòc’ e. ’S nuair a bha iad air an t-slighe a’ tilleadh dhachaidh thuirt e ri Fionn,

“Cuir do mheur fo ’d dheud-fios feuch gu dé chì thu neo chluinneas tu.” Agus thuirt Fionn,

“Cath ’ga chuir ’s feum air fir,
’S tha a’ ghaoth far sluagh.
’S truagh gun Mac a’ Luin,”

“Agus gu dé dheanadh tu le Mac a’ Luin?” “Dheanadh,” ors’ esan, “gun cuirinn as dha ’n a nàmhaid, gun tugainn sgrios orra.”

Tha mi ’n dùil gur e na Lochlannaich a bha cuir cath ris an Fhéinn aig an am. Ach co-dhiubh an ceann greiseadh thuirt Osgar ris a rithist, “Cuir do mhéur fo ’d dheud-fios.”

Rinneadh sin agus ’s e an aon naidheachd a bh’ ann.

“Cath ’ga chuir ’s feum air fir
Tha a’ ghaoth far sluagh.
’S truagh gun Mac a’ Luin.”

Agus dh’fhoighneachd e gu dé dheanadh e le Mac a’ Luin agus fhuair


[TD 65]

[Beurla]


[TD 66]

e ’n fhreagairt mar a b’àbhaist: gun cuireadh e as neo gu sgriosadh e na nàimhdean.

Ach an treas turus a thuirt e sin ’s e an aon naidheachd a bh’ ann ach gu robh coltas gu robh Fionn gu math duilich air an naidheachd seo fhaighinn an treas turus. Ach co-dhiubh dh’fhairich e rudeiginn a’ dol suas air a dhruim fo ’n chleòc agus,

“Gu dé,” ors’ esan, “a tha air mo dhruim an sin?”

“’S ann air fheuchainn a bhios fhios agaibh,” ors’ Osgar agus nuair a dh’fheuch e bha Mac a’ Luin an sin.

“Nach math mar a rinn thu,” ors’ esan. ” ’S tu rinn glic. Nam biodh tu air Mac ’a Luin a thoirt dhomh ’s tu ’nad sheasamh air mo bheulaibh bheireadh e na h-uibhir do thoileachadh dhomh agus gun caillinn cumhachd air mi-fhìn a cheannsachadh agus chuirinn dhiot an ceann.”

Agus sin mar a bha ’n naidheachd a bh’ aig a’ Cheanadach air Mac a’ Luin ’s tha e coltach nuair a rànaig iad air n-ais gun deachaidh ac’ air sgrios a thoirt air na Lochlannaich co-dhiubh le Mac a’ Luin.


6 Fionn agus na Cathagan Coimheach’

Chuala mi naidheachd aig Gilleasbuig Ceanadach bho chionn àireamh mhór bhliadhnaichean. ’S ann mu dheidhinn Fionn mac Cumhail a bha ’n naidheachd is tha e coltach gu robh iad ann am batail neo ann an cath bha doirbh agus nuair a bha ’n gnothach a’ fàilleachdainn air an fhear eile fhuair e fhéin cuideachadh. Bha Cathagan Coimheach’ aig an fhear eile agus bha iad sin a’ tighinn a chuir air Fionn agus cha robh e ’gam faicinn. Is mu dheireadh thug e fo near mar a bha gnothaichean is thuirt e, “Tog dhiom an fheadhainn nach eil mi faicinn.”

Agus cha tug am fear eile feairt, ach ri ùine thog e dheth na Cathagan Coimheach’ agus chaidh iad an uair sin gu cath dha rìreabh – tha mi cinnteach duine an aghaidh duine – agus chaidh aig Fionn air an gnothach a dheanamh air.

Tha cuid mhór dha ’n naidheachd nach eil agam idir agus bha Gilleasbuig e fhéin air a’ mhór-chuid dha ’n naidheachd a dìochuimhneachadh.


7 Mar a Fhuair Conan Ainm

’S ann aig Gilleasbuig Ceanadach a chuala mi ’n naidheachd sin air

[TD 67]

[Beurla]


[TD 68]

Conan, am fear bu shuaraiche a bh’ as an Fhéinn. Tha e coltach gu robh Conan a’ tighinn tarsainn air garbh-chrìochan neònach air choireiginn latha agus thànaig e gu bothan ann a’ sin agus thug e sùil astaigh agus bha béist mhór do dh’fhuamhaire neo culaidh-uamhais air choireiginn ’na shuidhe astaigh as an àite bha sin agus thuirt Conan,

“Cha n-fhaca mi riamh dorust fosgailte nach do choisich mi astaigh throimhe.”

Agus ghabh e astaigh. Bha àite air an suidheadh e ann a’ sin taobh bòrd is thuirt e, “Cha n-fhaca mi riamh suidheachan an àite nach do shuidh mi air.”

Agus shuidh e air an àite bha seo. ’S thug e sùil ’s bha biadh air a’ bhòrd agus thuirt e, “Cha n-fhaca mi riamh biadh air bòrd nach do dh’ith mi pàirt dheth.”

Chaidh e dh’ionnsaidh a’ bhùird is thòisich e air a’ bhiadh ithe agus as an am a bha seo bha a’ bhéist – am fuamhaire – bha e coimhead air ’s a pheirceall gu math faisg air Conan agus e coimhead air. Tha mi cinnteach gu robh e gabhail beachd gu dé a nist an dòigh air a robh e dol ’ga chuir gu bàs is nuair a bha Conan réidh dha ’n bhiadh thuirt e, “Cha n-fhaca mi riamh cothrom air buille mhath a thoirt nach tug.”

Is chuir e fairis a’ bhéist ’s bhrist e an citheal aige. Agus chuir e as dha ’n fhuamhaire bha sin. Is nuair a thill e dh’ionnsaidh na Féinn ’s a dh’inns’ e mar a thachair thuirt iad uile gu léir gun deanadh an duine bu shuaraiche a bh’ as an Fhéinn sin. Cha ligeadh an t-eagal leo aideachadh gu robh e gaisgeil air neo thòisicheadh e orra fhéin.

Agus sin mar a fhuair e an t-ainm gura h-e Conan an duine bu shuaraiche a bh’ as an Fhéinn. Agus cha chreid mi nach e Conan a thuirt. “Ma’s olc dhomh cha n-fheàrr dhut, mar a thuirt Conan ris an deamhan.”

Bha siod ann an sean-fhacal. Sin agaibh an sgeulachd air Conan, am fear bu shuaraiche a bh’ air an Fhéinn.


8 Diarmaid agus Bean Chaol a’ Chòt’ Uaine

Ge b’e có an té a bh’ ann a’ Bean Chaol a’ Chòt’ Uaine, tha e coltach air réir mar a bha as an t-seanachas a bhiodh aca gu robh Diarmaid O Duinn glé dheònach a bhith ’na cuideachd; gu robh fìor-spéis aige dhi. Tha beachd agam air Gilleasbuig Ceanadach nach maireann a bhith


[TD 69]

[Beurla]


[TD 70]

’g innse sgeul agus ’s ann timcheall sgeulachdan na Féinn’ a bha e. Agus tha e coltach gu robh iad ann an càs éiginn co-dhiubh agus bha iad fo bhuidseachd tha e coltach agus iad air leantail ris an àite air a robh iad ’nan suidhe. Agus fhuaireadh cupan do dh’uisge as a robh rud a rachadh an aghaidh na geasachd agus bha e a’ crathadh an uisge orra agus theirg na bh’ anns a’ chupan ’s bha aonfhear dhiubh nach robh air a thoirt far a’ làir idir. Agus bha e ’g éigheachd esan a thogail agus cha robh dòigh a thoirt far a’ làir. Agus thuirt e,

“O Dhiarmaid, a Dhiarmaid! Nam b’e Bean Chaol a’ Chòt’ Uaine a bhiodh anns a’ chàs seo dheanadh tusa do dhìcheall airson a cuideachadh.”

Agus air réir na naidheachd chuir e fearg air Diarmaid agus ghlac Diarmaid e agus tharraing e leis e agus dh’fhàg e craiceann a dhroma ’s a shléisninn air a’ làr. Agus sin mar a chuala mi aig Gilleasbuig Ceanadach mu dheidhinn Bean Chaol a’ Chòt’ Uaine.

Ach bha e aig feadhainn a bha ’g éisdeachd ris na sgeulachdan aige tric, chanadh iad nam b’e Bean Chaol a’ Chòt’ Uaine a bhiodh ann … Ma b’fhìor gum b’e Diarmaid a thuirt seo agus sin na bheil cuimhn’ agamsa mu dheidhinn Bean Chaol a’ Chòt’ Uaine.


9 Bàs Dhiarmaid

Bha naidheachd aig Gilleasbuig Ceanadach air Diarmaid agus air Fionn; bha cuid mhór do naidheachdan na Féinneadh aige. Ach bha ’n naidheachd aige… tha e coltach gu robh rud air bathais Dhiarmaid agus boireannach sam bith a chìtheadh an rud a bh’ air a bhathais, cha b’ urrainn dhi chuideachadh gun tuiteam ann an gaol air Diarmaid. Agus tha e coltach gu fac’ a’ bhean aig Fionn seo agus thuit i ann an trom-ghaol air Diarmaid. Bha eud mór aice ris agus chuir seo gu robh gamhlas aig Fionn ri Diarmaid o chionn gun do dh’fhalbh a’ bhean aige còmhla ris. Agus tha e coltach gun do ghabh Fionn dona a’ chùis agus gu robh e airson Diarmaid a chuir gu bàs. Ach cha robh e idir airson làmh a bhith aige fhéin ’na bhàs, gun rudeiginn a bhith mu thimcheall agus nach coimheadadh e coltach ri coire a bhith aig Fionn ris. Agus mu dheireadh chuir e Diarmaid a mharbhadh torc


[TD 71]

[Beurla]


[TD 72]

nimhe ann an àite; tha mi creidsinn gun do dh’fheuch e iomadh dòigh an toiseach ri chuir gu bàs ach cha robh sin furasda: bha Diarmaid cho gaisgeil. Ach chaidh a chuir a mharbhadh an torc nimhe. Bha iad an dùil nuair a rachadh e a shealg an torc nimhe gun cuireadh an torc nimhe crìoch air agus cha bhiodh coire ri chuir air Fionn co-dhiubh. Ach mharbh Diarmaid an torc nimhe agus cha robh Fionn buileach riaraicht’ as a’ ghnothach: bha Diarmaid fhathast beò agus bha leithid do ghamhlas aige ris.

Bha gamhlas cho mór aig Fionn ri Diarmaid agus ged a bha Diarmaid cho gaisgeil ’s gun do mharbh e an torc nimhe cha robh Fionn riaraichte nach deachaidh e gu bàs agus chunnacas iomchaidh gun tomhaiseadh e an torc agus bha an torc ri tomhas air a fad. Agus ’s ann le cas-cheum a bha sàil ri bàrr coiseadh ri dol air bho cheann gu ceann. ’S thòisich e aig ceann an tuirc agus thomhais e sios e dh’ionnsaidh a’ chinn eile – mar gum biodh bho ’n ghnos ’s bho shròn na muiceadh sios chon an earbaill. Rinn e sin agus chaidh an uair sin iarraidh air a tomhas air n-ais suas dh’ionnsaidh na sròineadh. Agus bha e dol an aghaidh nan cuilg a’ tomhas as an dòigh sin. Nist, bha dorus bàis air bonn na coiseadh aig Diarmaid agus nan rachadh bior nimhe ann, bhiodh e marbh. Nuair a bha e dol suas sheas e air a’ bhior nimhe agus chaidh e anns an dorus bàis na ’m ball-dòbhrain a bh’ air bonn a choiseadh agus thuit Diarmaid.

Nuair a bha e dol dh’ionnsaidh a’ bhàis dh’iarr e uisge is tha mi creidsinn nam faigheadh e uisge ma dh’fhaoidte gum biodh e beò ’s ma dh’fhaoidte nach biodh. Co-dhiubh b’e iarrtas deireannach a bh’ ann agus dh’fhalbh Fionn sios dh’ionnsaidh uisge: bha abhainn neo alltan neo lòn neo àite ’sa robh uisge agus thaom e uisge. Chuir e a dhà bhois an taic ri chéile is thaom e uisge agus bha e dol suas dh’a ionnsaidh leis a’ seo ach smaointich e air a’ ghamhlas a bh’ eatorra agus mar a ghoid e a bhean air – mar a dh’fhalbh a’ bhean aige fhéin còmhla ris – agus lig e as a lamhan. Ach smaointich e an uair sin gun d’rinn e ceàrr: ghabh e aithreachas nach do cho-lìon e ’n t-iarrtas mu dheireadh a rinn Diarmaid ged a bha iad aig gamhlas agus thill e air n-ais dh’ionnsaidh an uisge a dh’iarraidh tuilleadh. Ach cha b’urrainn dha uisge ghiùlain ’na lamhan tuilleadh.

Agus bha an Ceanadach ag ràdhainn, “Sin an t-aobhar air nach teid


[TD 73]

[Beurla]


[TD 74]

aig aon air uisge a thaomadh le lamhan agus a ghiùlain air astar.” Agus siod na bheil agamsa do chuimhne air an naidheachd air bàs Dhiarmaid O Duinn.


10 An t-Amhas Òrmanach

Fhuair mi sgeul beag bho Ghilleasbuig Ceanadach air – cho fad ’s is cuimhneach leam ’s e an t-Amhas Òrmanach an t-ainm a bh’ air an neach a bh’ ann. Agus bha e cho misneachail, gaisgeil; cha robh eagal aige ro sian idir an àite sam bith. Agus dh’fhalbh e shiubhal an t-saoghail feuch an tachradh sian ris a chuireadh eagal air. Agus tha e coltach gun do shiubhail e ’n saoghall – na b’ urrainn dha shiubhal dhe ’n t-saoghal – ’s cha do thachair sian ris a chuir eagal air. ’S bha e tilleadh dhachaidh ’s cha robh sian a’ tachairt ris. Ach nuair a bha e faisg air an dachaidh aige fhéin – bha e air fhearann fhéin as an am; bha e glé fhaisg air an dachaidh – bhuail am pathadh e agus chrom e sios taobh sruthan beag a bh’ ann ’s e dol a dh’òl deoch as an t-sruthan. Agus nuair a chrom e sios ’s a bha e dìreach gus a bhilean a chuir ris an uisge, shnàmh iasg beag seachad air ’s chrath e ’n t-uisge. ’S thog e a cheann suas ann an cabhaig agus smaointich e ’n uair sin cho gòrach ’s a bha e fhéin a dhol a shiubhal an t-saoghal uile feuch am faiceadh e sian na ’n tachradh sian ris a chuireadh eagal air, agus gun do chuir an t-iasg beag meanbh a bh’ as an t-sruth taca ris an taigh aige fhéin uibhir do dh’eagal air ’s gun tug e maoimeadh as.


11 Iagan ’s a Mhaighstir

Uair dha ’n aimsir bha banndrach bhochd ann aig a robh triùir mhac agus bha iad gu math bochd anns an t-saoghal. Ach bha an dithist a b’ aosda dha na mic fìor ghleusda, seòlta, ach am fear a b’ òige dhiubh, Iagan, cha robh ann ann am beachd a h-uile h-aon ach amadan. Agus co-dhiubh thuirt a’ fear a b’ aosda dha na gillean gu robh esan a’ dol a dh’fhalbh air ceann an fhortain. Agus thuirt e nuair a dheanadh e fortan math gun tilleadh e dhachaidh dh’ionnsaidh na dachaidh agus gum bitheadh iad gu math dheth an uair sin.

Co-dhiubh dh’fhalbh e agus fada neo goirid an ùine gu robh e falbh, thànaig e gu àite tuathanach mór: bodach mór glas ann a’ sin agus bha croit mhór fearainn aige ’s spréidh ’s bha e fìor mhath air a dhòigh.

[TD 75]

[Beurla]


[TD 76]

Ach tha e coltach gur e seòrsa do dhuine gu math doirbh a bh’ ann. Agus rinn iad cumhntannan co-dhiubh agus chaidh roinneachadh air an tuarasdal a phàidheadh e. Ach bha cumhntannan ri bhith ann, nan gabhadh an gille aithreachas airson tighinn a dh’obair dh’ionnsaidh an tuathanaich ro cheann na bliadhna nach fhaigheadh e tuarasdal idir – gum biodh e air ligeil air falbh falamh – agus gu rachadh stiall òirleach a leud a thoirt à craiceann a dhroma bho mhullach a ghuailinneadh sios gu chruachann. Agus co-dhiubh dh’fhuirich an gille tacan do ’n ùine aig an tuathanach, ach tha e coltach gu robh gnothaichean cho doirbh agus mu dheireadh aon latha bha ’n gnothach air a dhol fairis air cho mór ’s nach do smaointich e air fhéin idir ’s thuirt e gu robh aithreachas air tighinn an seo idir. Agus rinn sin an gnothach: cha robh aige ach a bhith falbh gun taing gun tuarasdal agus chaidh iall dhe chraiceann – stiall òirleach a leud – a ghearradh as a dhruim bho mhullach a ghuailinneadh sios gu chruachann. Agus thànaig e dhachaidh as an t-suidheachadh a bha sin, glé thruagh leis cho cruaidh ’s a bha e air obrachadh agus cho gann ’s a bha am biadh air agus mar a bha e air a dhochann. Agus o, bha a mhàthair fuathasach feargach agus bha a bhràthair eile gu math feargach cuideachd mar a thachair agus thuirt e gu robh esan a’ falbh agus gu rachadh e dh’ionnsaidh an tuathanaich a bha sin agus gun toireadh esan amach an t-aichbheil.

Ach co-dhiubh dh’fhalbh e agus mo thruaighe! Cha do dh’éirich dhasan na b’fheàrr na dh’éirich dha ’n cheud fhear. Tha mi cinnteach leis cho cruaidh ’s a bha ’n gnothach agus cho dona ’s a bhathar dha gun do ghabh e an t-aithreachas agus lig e air latha dhe na lathaichean gu robh an t-aithreachas air agus cha do dh’éirich dha ach mar a dh’éirich dha bhràthair. Thànaig e dhachaidh co-dhiubh agus bha e fhéin gu math truagh agus gu math leòinte. Agus o, bha a mhàthair fìor dhìombach mar a thachair.

Agus thuirt am bràthair a b’ òige – Iagan an t-amadan – gu robh esan a’ dol a dh’fhalbh. O, chomhairlich a mhàthair air gum b’fheàrr dha gun falbh idir; nach éireadh dha ach ma dh’fhaoidte na bu mhiosa na dh’éirich do chàch’. O, thuirt e gum falbhadh e co-dhiubh agus dh’fhalbh e agus rànaig e àite a’ bhodach ghlas a bha seo, an tuathanach mór. Agus co-dhiubh dh’inns’ e an turus air a robh e agus thuirt an tuathanach ris gum b’fheàrr dha bhith tilleadh dhachaidh: gura h-olc a dh’éirich dha bhràithrean agus gur ann ma dh’fhaoidte na bu mhiosa bhiodh dhasan. O, thuirt e gu fuirgheadh esan co-dhiubh; gun toireadh e deuchainn dha ’n ghnothach a bh’ ann.

[TD 77]

[Beurla]


[TD 78]

Agus co-dhiubh rinn iad cumhntannan agus ’s e ’n tuarasdal a bh’ aige ri fhaighinn fichead punnd Sasannach anns a’ bhliadhna. Bha sin math gu leòr: chòrdadh sin math gu leòr ris ach thuirt an tuathanach ris gum biodh cumhtannan ann: “Ma ghabhas tu an t-aithreachas tighinn an seo mun ruith an ùine cha n-fhaigh thu tuarasdal idir. Agus théid stiall dha ’n chraiceann a thoirt as do dhruim bho mhullach do ghuailleadh gu bàrr do chruachainneadh.”

“Tha mi riaraichte,” ors’ esan, “as na cumhntannan sin.”

“Tha cumhntan eile ann cuideachd,” ors’ am bodach liath. “Ma dhiùltas tu sian a dh’iarras mise ort a dheanamh a tha comasach dhut a dheanamh, bidh mìos dha’d thuarasdal dha ’d dhìth.”

“Tha mi riaraichte gu leòr as a’ sin,” ors’ Iagan. “Ach,” ors’ esan, “tha cumhntan a nist bhuamsa.”

“’S eadh,” ors’ esan, an duin’ uasal, an tuathanach.

“S e sin,” ors’ esan.’“Ma dh’fhuirgheas mi còmhla ribh,” ors’ esan, “bliadhna, gum bi mo thuarasdal air a dhùbladh.”

“Tha mi riaraichte leis a’ sin,” ors’ an duin’ uasal.

“Agus tha mi,” ors’ esan, “a’ cuir cumhntan eile oirbh.”

“’S eadh,” ors’ esan.

“Ma dh’iarras sibh sian sam bith orm a dheanamh agus gum bac sibh mi – gun caisg sibh mi ’ga dheanamh a rithist – tha mi ’g iarraidh,” ors’ esan, “tuarasdal mìos.”

“Tha mi riaraichte leis a’ sin,” ors’ am maighstir.

“Agus tha cumhntan eile ann,” ors’ esan. “Ma throdas sibh rium agus ma ghearaineas sibh air sian sam bith a nì mi, gum faigh mi tuarasdal mìos.”

“Tha mi riaraichte leis a’ sin,” ors’ an tuathanach.

Agus co-dhiubh dh’fhuirich am fear eile ag obair. Ach a’ cheud latha cha d’fhuair e ach glé bheag do bhiadh agus chaidh a riasladh le obair gus a robh e cha mhór sgìth sios gu bhrògan. Ach air a’ la’r-na-mhàireach nuair a chaidh e amach a dh’obair – cha robh i idir am na dinnearach – ghabh e astaigh dha ’n t-seòmbar còcaireachd agus bha giadh mór air a’ bhior-ròsdaidh ann a’ sin agus spìon e ’n giadh far a’ bhior agus thug e thuige sgian mhór agus thug e stràcan air a’ ghiadh agus thug e leis aon taobh dhe ’n uchd agus thug e leis sgiath agus luirg. Thànaig am maighstir astaigh.

“Agus gu dé,” ors’ esan, “a tha thu deanamh mar sin?”

“O,” ors’esan, an gille, “nach eil e iomchaidh gu leòr gum faigheadh


[TD 79]

[Beurla]


[TD 80]

seirbhisich am biadhadh? Agus far an teid an giadh,” ors’ esan, “aig an am seo, cha ruig an còrr leas a dhol ann tuilleadh, co-dhiubh gu am na suipeireach.”

Agus cha robh ’n gnothach a’ còrdadh ris a’ bhodach idir ach dh’fhoighneachd an gille dheth, “A bheil sibh a’ gabhail an aithreachas?”

“O, cha n-eil,” ors’ esan.

Agus co-dhiubh ghabh esan a bhiadh agus tha mi cinnteach gu robh e a’ gabhail air a shocair an còrr dha ’n latha.

Ach thuirt e ris air a’ la’r-na-mhàireach,

“Feumaidh tu,” ors’ esan, “a dhol amach a bhuain fòid mòineadh.”

“’S eadh,” ors’ esan, an gille.

Agus nuair a chaidh e a ghabhail a bhiadh-maidneadh tha e coltach nach d’fhuair e ach glé bheag do bhiadh.

“An dà,” ors’ esan, “tha mi smaointinn gum biodh cho math dhomh mo dhinneir fhaighinn, agus fòghnaidh sin gu bhith a’ coiseachd air ais ’s air aghaidh bho’n a’ bhogalach far na bheil na fòid mòineadh.”

“Gheobh thu sin,” ars’ an t-searbhanta agus thànaig i astaigh agus bonnach aice agus cnap mór do dh’ìm agus botal do bhainne. ’S bha i ’n dùil gu robh e dol ’ga thoirt leis dh’ionnsaidh far a robh e dol a bhuain nam fòid mòineadh. Ach cha do ghluais e as an àite ’s a robh e ’na shuidhe, ach dh’ith e a h-uile mìr dha ’n bhonnach agus dha ’n ìm agus dh’òl e ’m bainne.

“An dà,” ors’ esan, “tha mi smaointinn gum faodainn éirigh na bu tràithe, tòiseachadh na bu tràithe as a’ mhadainn nam bithinn,” ors’ esan, “’nam chadal ann am fasgadh na cruach mòineadh air an fheur thioram. Agus nach biodh e cho math dhomh,” ors’ esan, “mo shuipeir a ghabhail?”

“Glé cheart,” ors’ an t-searbhanta. “Bheir mi thugad do shuipeir.”

Agus bha i smaointinn gum falbhadh e co-dhiubh leis a’ sin. Ach ’s ann a dh’fhuirich e ’na shuidhe agus dh’ith e a shuipeir. Agus nuair a bha e réidh dheth sin dh’éirich e agus chaidh e a choimhead airson a mhaighistir.

“Gu dé,” ors’ esan, “is cleachdadh dha na seirbhisich as an dùthaich seo a dheanamh nuair a ghabhas iad an suipeir?”

“O, gu dé,” ors’ esan, a mhaighistir, “ach a dhol a chadal?”

“Móran taing dhuibh,” ors’ esan, an gille.

Co-dhiubh ghabh e a null a sin dh’ionnsaidh an stàbuill – na bàthaich – agus chaidh e suas air a’ lobhtaidh agus chuir e dheth pàirt dhe aodach ’s lig e e-fhéin sios ’na laighe ann a’ sin airson cadal. Agus dh’inns’ fear dhe na seirbhisich dha mhaighstir gu robh e thall air lobhta an t-sabhail sin air neo an stàbuill a’ dol a chadal ’s chaidh a mhaighstir a null.


[TD 81]

[Beurla]


[TD 82]

“Gu dé,” ors’ esan, “tha thu deanamh an sin?”

“O,” ors’ esan, “nach eil mi dol a chadal? Thug,” ors’ esan, “an t-searbhanta dhomh mo shuipeir agus nach tuirt sibh p-fhéin rium gura h-e a dhol a chadal a bhiodh muinntir na dùthchadh a’ deanamh nuair a ghabhadh iad an suipeir? Agus a bheil an gnothach mar a rinn mi còrdadh ribh?”

“Cha n-eil,” ors’ esan.

“Dhomhsa,” ors’ esan, “punnd Sasannach agus trì tasdain deug agus ceithir sgillinnean.”

“Gheobh thu sin matà,” ors’ esan, “nuair a nì thu norradh cadail.”

“Bheil an t-aithreachas oirbh mi thighinn an seo?”

Agus o, bha e dol a ghràidhinn “Tha”. “O, tha mi riaraichte gu leòr fhathast,” ors’ esan. Agus chaidh aig’ air an gnothach a dheanamh air fhéin.

Ach co-dhiubh, nuair a bha an cadal aig an fhear eile seachad thànaig e agus fhuair e an duais.

Ach co-dhiubh thuirt e ris, “Tha thu,” ors’ esan, “ri dhol am màireach a threabhadh as an iomair,” ors’ esan, “taca ris a’ bhuailidh shios. Cumaidh tu ’n crann.”

Co-dhiubh ’sa mhadainn dh’fhalbh e sios agus a null mu mheadhon-latha thànaig an tuathanach feuch gu dé ’n seòrsa treabhaiche a bh’ ann an Iagan; agus bha e falbh ’s an crann a’ ruith air uachdar an talmhainne agus an t-òganach a bha còmhla ris a’ treòrachadh nan each.

“Gu dé,” ors’ esan, “a tha thu deanamh ann a’ seo?”

“An dà,” ors’ esan, “tha mi deanamh mar a dh’iarr sibh orm. Nach do dh’iarr sibh orm,” ors’ esan, “an crann a chumail? ’S tha mise feuchainn ris an crann a chumail mar as fheàrr as urrainn mi. Agus tha ’m burraidh gille ud,” ors’ esan, “a’ saodachadh nan each ’s ’gan greasad agus cha n-urrainn dhomhsa deanamh ach mar a tha mi deanamh.”

“O,” ors’ esan, “nach ann a dh’iarr mis’ ort an talamh a dheargadh is an ùr a thionndadh?”

“O carson,” ors’ esan, “nach do dh’inns’ thu sin dhomh ceart bho thoiseach? Agus a bheil sibh,” ors’ esan, “ag iarraidh orm stad dheth seo a dheanamh?”

“Tha,” ors’ esan.

“Ma tha,” ors’ esan, “punnd Sasannach agus trì tasdain deug agus ceithir sgillinnean dhomh. A bheil sibh,” ors’ esan, “toileach as a’ ghnothach a tha mi deanamh?”

“O, tha,” ors’ esan.

Agus thòisich e ’n uair sin ’s rinn e an treabhadh air a shocair.


[TD 83]

[Beurla]


[TD 84]

Ach co-dhiubh thuirt a mhaighstir ris air la’r-na-mhàireach; “Tha,” ors’ esan, “trì aighean air chall orm agus tha mi airson thu ’gam faighinn.”

“Agus c’àite faigh mi iad?” ors’ esan.

“O,” ors’ esan, “coimhead far am biodh e iomchaidh na nàdarra dhaibh a bhith agus far nach biodh e nàdarra na iomchaidh dhaibh a bhith.”

Ach co-dhiubh dh’fhalbh Iagan agus bha e sireadh airson nan aighean ’s rànaig a mhaighstir thall far a robh a’ bhàthach air greis mhór dhe ’n latha agus bha smùid aig Iain air tarraing an tughadh far mullach na bàthchadh agus a’ coimhead astaigh; choimheadadh e astaigh thro ’n toll a dheanadh e far an draghadh e an tughadh far na bàthaich. Agus dh’fheuchadh e sin ’s thàirneadh e tom eile amach agus choimheadadh e astaigh.

“Gu dé,” ors’ esan, “a tha thu deanamh an sin?”

“Nach eil mi coimhead airson nan aighean a bh’ air chall?”

“Agus a robh thu ’n dùil gu robh thu dol ’gam faighinn … dé chuireadh gu h-àrd ann a’ sin iad?”

“’S gu dé fios a bhiodh agamsa,” ors’ esan, “gu dé chuireadh a’ seo iad? Ach dh’iarr sibh orm coimhead as an àite far am biodh e iomchaidh na ’m biodh e nàdarra dhaibh a bhith ’s choimhead mis’,” ors’ esan. “Choimhead mi as a’ bhàthaich ’s choimhead mi as a’ bhuailidh agus choimhead mi as a’ mhachair taice na buaile ’s cha robh iad idir ann. Agus tha mi a nist,” ors’ esan, “a’ coimhead feuch am faodadh iad a bhith a’ seo an àite mì-iomchaidh.”

Cha do chòrd seo idir ris an tuathanach agus,

“A bheil sibh a’ gabhail an aithreachais?” ors’ esan.

“O, cha n-eil,” ors’ esan. “’S fheàrr dhut,” ors’ esan, “a’ bhàthach a thughadh mar gum b’e bothan do mhàthar a bhiodh ann.”

“Glé cheart,” ors’ esan. Agus thòisich e air tughadh na bàthchadh air ais. Agus an ceann greis do dh’ùine bha a’ bhathach air a tughadh na b’ fheàrr na bha i roimhe ’s thug e air a’ ghille a bha freasdaladh air fodar ùr a thoirt dha airson mullach na bàthaich a thughadh. Agus thuirt a mhaighstir ris, “Halla a nist agus faigh na h-aighean mar gum b’ann leat fhéin a bhiodh iad.”

Agus dh’fhalbh esan agus mun deach a’ ghrian fodha bha na trì aighean anns a’ bhuailidh. Ach co-dhiubh, thuirt a mhaighstir ris air la’r-na-mhàireach,

“Tha,” ors’ esan, “bogach gu h-àrd anns an innis agus bidh na


[TD 85]

[Beurla]


[TD 86]

caoraich an impis a’ dol an sàs ann mar a bhios iad a’ dol throimhe sin. Agus halla thus’,” ors’ esan, “agus dean rathad math ann do chasan caorach.”

Ach co-dhiubh dh’fhalbh an gille. Agus rànaig an tuathanach shuas air greis dha ’n latha agus bha smùid aig Iain a’ geurachadh sgian mhór.

“An e sin an dòigh a th’ agad-sa,” ors’ esan, “air cuir air dòigh a’ rathaid mar a dh’iarr mi ort?”

“O” ors’ esan, “seo an tòiseachadh. Agus sian sam bith,” ors’ esan, “a bhios air a thòiseachadh gu math, tha e leathach deante.”

“Gu dé,” ors’ esan, “a tha thu air deanamh mar sin?”

“Nach eil mi,” ors’ esan, “a’ geurachadh na sgian agus gun geàrr mi na casan far nan caorach?”

“Carson,” ors’ esan, “a tha thu dol a ghearradh nan casan far nan caorach?”

“’S nach do dh’iarr sibh orm a’ rathad seo a dheanamh math do chasan caorach?”

“O, cha n-e sin a bha mi ’g iarraidh ort idir. ’S ann a bha mi ’g iarraidh ort-s’ an rathad a dheanamh math gu leòr airson chasan chaorach.”

“Agus carson,” ors’ esan, “nach tuirt sibh sin bho thoiseach?" Is a bheil sibh a’ cuir stad orm?”

“Tha,” ors’ esan.

“Punnd Sasannach agus trì tasdain deug agus ceithir sgillinnean. Agus a bheil sibh a’ gabhail an aithreachas gun tug sibh mise thighinn an seo?”

“O, cha n-eil, cha n-eil,” ors’ esan. Thug e greis ’na thàmh. “Cha n-eil, cha n-eil,” ors’ esan.

Agus co-dhiubh chaidh an gnothach seachad aig a’ sin fhéin. Ach thuirt an sin a mhaighstir ris, ors’ esan, “Fhuair mise cuireadh gu bainis. Agus tha mi dol ’gad thoirt-sa liom còmhla rium air dòigh agus nach teid mo mhealladh leis a’ stuth làidir: bidh agam ri bhith aig an taigh ro mheadhon oidhche agus bidh tusa còmhla rium. Agus nuair chì thu gu bheil mise an deaghaidh gu leòr a ghabhail dha ’n stuth;” ors’ esan, “nuair bhios tu airson stad a chuir orm, tilgidh tu,” ors’ esan, “sùil caora orm (tha sin sealladh a thoirt air a null bho thaobh).”

Agus co-dhiubh dh’fhalbh iad dh’ionnsaidh na bainnseadh. Agus bha esan a’ fàs gu math aighearach an deaghaidh cuid mhór òl. Agus bha e dol a thogail nam pinnt fìon a bha air a bheulaibh suas – nan stòp fìon a’ dol ’ga thogail suas ri bheul – agus fhuair e sad bog ann an taobh a pheircill agus thuit a’ rud a bh’ ann ’s nuair a choimhead e dé bh’ ann

[TD 87]

[Beurla]


[TD 88]

ach sùil caora. Agus thilg e sin an darna taobh agus bha e cuir iaonadh air có ’m beadagan a bha astaigh na có bhiodh a’ caitheamh seo air. Agus bha e dol an ceann tacain air ruitheachas air a’ chuinneag fìon agus nuair a bha e ruith a làmh sios dh’ionnsaidh a’ stòp fìon, fhuair e sad anns a’ pheirceall eile agus thuit a’ rud a bha seo air a’ bhòrd. Agus choimhead e ’s gu dé a bh’ ann ach sùil caora. Ach chum e air – bha ’n fhearg a’ tighinn air gu mór gu dé bha tachairt agus chum e air co-dhiubh – ach nuair a bha e a’ fosgladh a bheòil ’s e dol a chuir suas balgam math dhe ’n fhìon, thànaig an treas rud agus chaidh e ’na bheul. ’S smugaidich e sin amach as a bheul ’s gu dé a bh’ ann ach sùil caorach. Agus dh’éibh e do dh’fhear an taighe có bha seo a’ tilgeadh seo airsan agus bha e tòiseachadh air trod.

“Gabhaibh air ur socair e,” orsa Iagan. “Cha n-eil sian coire aig fear an taighe ris a seo. Nach do dh’iarr sibh orm seo a dheanamh airson ’s nach gabhadh sibh móran?”

“’S c’àite an d’fhuair thu,” ors’ esan, “sùilean nan caorach?”

“O, c’àite an d’fhuair mi iad,” ors’ esan, “ach ann an ceann nan caorach? Ann an ceann nan caorach agaibh p-fhéin,” ors’ esan. “Bho nach ann a bha mi dol mun cuairt a thoirt nan sùilean à caoraich nan coimhearsanach, gus mo chuir an greim,” ors’ esan, “ma dh’fhaoidte mi bhith ’n sàs mar an tuirt iad clach ’san aol.”

“O’” ors’ esan, am maighstir ’s e ’g éigheach, “tha mi duilich,” ors’ esan. “Tha ’n t-aithreachas orm gun do thachair thu riamh rium.”

“Tha fianuis agam oirbh,” ors’ esan, “a nist far an tuirt sibh gu robh an t-aithreachas oirbh. Agus,” ors’ esan, “faighibh dhomhsa ’sa mhionaid,” ors’ esan, “mo thuarasdal air a dhùbladh,” ors’ esan. “’S e sin dà fhichead punnd Sasannach. Agus tiugainnibh,” ors’ esan, “astaigh dha ’n t-seòmbar ud thall còmhla riumsa,” ors’ esan, “agus laighibh sios air an ùrlar.”

Agus chaidh am maighstir astaigh dha ’n t-seòmbar gu leth-èiginneach agus thòisich Iain air geurachadh na sgéin mhóir airson an craiceann thoirt as a dhruim. Dh’éibh càcha ’s dh’éibh iad ’s dh’éibh iad stad.

“O,” ors’ esan, “cha do dh’éibh duine guth,” ors’ esan, “dhasan stad nuair thug e ’n craicionn far druim mo dhithist bhràithrean,” ors’ esan, “’s a thill e dhachaidh iad falamh gu ’m màthair bhochd.”

Agus nuair a chual’ iad mar a bha, dh’aontaich iad gu robh e iomchaidh gu leòr. Agus nuair a fhuair Iain an sgian air a geurachadh


[TD 89]

[Beurla]


[TD 90]

gu math geur thug e trì sgrìoban air an ùrlar ri thaobh.

“Bheir mi dhut cumhntan,” ors’ esan. “Fàgaidh mi ’n craicionn air do dhruim ma bheir thu dhomh dà cheud ginidh.”

“Cha toir,” ors’ esan, “ged a bheireadh tu ’n craicionn dhiom bho mhullach mo chinn gu ’m shàiltean.”

“Glé cheart,” ors’ Iain. “Bheir mi dhiot,” ors’ esan, “stiall dha ’d chraicionn.”

Agus thòisich e ach nuair a thug e criomag bheag dha ’n chraicionn far a dhruim dh’éibh e, “Stad! Stad! Stad ora làimh agus bheir mise dhut,” ors’ esan, “an dà cheud ginidh.”

“A nist,” ors’ esan, Iain, ris an fheadhainn a bha mun cuairt, ors’ esan, “na gabhaibh droch-bharail orm idir,” ors esan. “Cha robh do chridhe agamsa,” ors’ esan, “gun tugainn sùil à rodan gun deachd air sùilean thoirt as na caoraich. Ach ’s ann a fhuair mise,” ors’ esan, “leth dusan do shùilean chaorach bho ’n bhùidsear agus cha do dh’ùsaid mi ach a trì dhiubh.”

Agus nuair a chual’ iad seo thug iad an dithist aca astaigh dha ’n t-seòmbar air n-ais agus fhuair iad uile gu léir stòpan beag fìon agus dh’òl iad deoch-slàinte Iain agus thug iad dhasan an uair sin, thug iad searrag fìon dha agus dh’òl e fhéin aon deoch-slàinte air a h-uile h-aon aca agus thog iad rithe gu taigh an tuathanaich mhóir. Agus b’ fheudar dha dhol dh’ionnsaidh seòmbar a bha gu h-àrd air a’ lobhtaidh agus na ginidhean òir a thoirt anuas, agus an dà fhichead punnd Sasannach do dhuais a thoirt dha ’n ghille.

Agus dh’fhalbh am fear sin dhachaidh. Agus bha a thuarasdal fhéin aige glé mhath a’ dol dhachaidh agus a dhruim slàn, gun dochann a dheanamh oirre. Agus bha dà cheud ginidh aige airson a bhith aig a mhàthair agus air a bhràithrean, agus ged a bha iad ’nan crìblich, dh’fhaodadh iad a bhith gu math dheth greis mhath dhe ’n ùine. Agus bho ’n am sin tuilleadh, cha chanadh iad Iagan an t-Amadan ris an fhear sin, ach Iagan Craicinn a’ Bhodaich. Agus seo agaibh an sgeulachd mar a chuala mis’ i.


12 Brìd Mhór Each

Tha pàirt do naidheachd neo sgeulachd agam a chuala mi aig fear, Murchadh Ceanadach nach maireann. Chaochail e bho chionn àireamh bhliadhnaichean. Tha leithid do dh’ùine bho ’n a chula mi


[TD 91]

[Beurla]


[TD 92]

’n naidheachd a bha seo agus cha chuala mi ach an aon turus i agus cha do dh’ionnsaich mi uile gu h-iomlain i ach gun do thog mi pàirt dhi.

’S ann mu dheoghainn rìgh a bh’ ann an Éirinn agus bha triùir mhac aige: bha Ullabhan air fear dhiubh agus bha Marbhan air fear, ’s cha n-eil cuimhn’ agam air an ainm a bh’ air an treas fear dhiubh idir. Ach co-dhiubh, bha fear dhe na gillean sin, bha e air a’ rìoghachd an deaghaidh bàs athar agus bha buidheann a’ falbh mu chuairt as an am a bh’ ann agus bha iad ri deanamh cosgais mhór dha’n rìoghachd: dh’fheumte a bhith ’gan cumail air aoidheachd ge b’e cuine thigeadh iad. ’S e seòrsa do luchd-ciùil neo dhe ’n t-seòrsa sin a bh’ ann. ’S e a’ Chleith Sheanachair a bheireadh iad riu.

Agus leis mar a bha iad cho cosgail dha ’n rìoghachd, ’s ann a smaointich an rìgh òg gun toireadh e suas a’ rìoghachd agus nach biodh an còrr gnothach aige ri cùisean idir. Agus chaidh fios a chuir mun cuairt agus reic iad amach a h-uile sian a bh’ air a’ rìoghachd. O, cheannaich muinntir na rìoghachd gnothaichean a null ’s a nall agus chaidh a’ rìoghachd a bhristeadh suas.

Co-dhiubh an ceann ùine ghabh a’ rìgh òg an t-aithreachas gun do dh’fhàg e ’n rìoghachd ’s gun do lig e ’n gnothach seachad. Bha e faicinn gu robh e dona muinntir na rìoghachd a bhith gun rìgh agus gnothaichean air a dhol car mar a chaidh iad. Agus chuir e fios air n-ais gum bu mhath leis tilleadh air a’ rìoghachd agus gnothaichean a chuir air saod mar a bha iad. O, bha iad cho fìor thoilichte as a’ seo, agus a h-uile h-aon a cheannaich sian bhuaithe, ge b’e gu dé a’ phrìs a phàidh iad orra nuair a bha iad ’gan ceannach, thug iad dha iad air n-ais air leth na prìs agus chaidh an gnothach a shuidheachadh cho math ’s a ghabhadh e.

’S bha gnothaichean a’ dol math gu leòr fad tacain, ach tha e coltach gun d’fhuair Brìd Mhór Each – ’s i a bha ’na h-uachdaran air a’ Chleith Sheanachair ’san am – amach gu robh a’ rìoghachd air a suidheachadh as ùr agus ’s ann a thànaig iad a rithist ann. A nist, cha robh a’ rìgh òg deònach idir iad a bhith air a’ rìoghachd agus thug e òrdan dhaibh a bhith falbh: nach robh iad a’ dol a dh’fhuireachd idir air a’ rìoghachd ’s a’ dol a bhith ’nan aoidhean mar a b’àbhaist dhaibh a bhith. Agus thuirt Brìd Mhór Each nach fhalbhadh iad gus am faigheadh iad an trì mianntannan. ’S thuirt e gum faigheadh iad sin ma tha, ach cha do dh’fhalbh e ach gum feumadh e fhaighinn amach gu dé a bh’ ann agus ma dh’fhaoidte gum biodh cumhntannan air. Thuirt i


[TD 93]

[Beurla]


[TD 94]

gu robh i ag iarraidh a sàth do smeuran dubha ’san Fhaoilleach, agus gu robh i ag iarraidh a sàth do dh’fheòil an tuirc nach deachaidh a bhreith riamh, agus gu robh i ag iarraidh gus a bhiodh i sgìth a’ marcachd air each bàn na cluais’ dheirg. Thuirt e gum feuchadh e ri sin fhaighinn dhi, ach gu robh cumhntannan ri bhith ann mun gabhadh seo toirt seachad. Agus chaidh e gu fear-comhairle agus dh’inns’ e dha mar a bha cùisean.

“An dà,” ors’ esan, “mar a bha thusa a’ falbh ghabh thu an t-àrdan ’s chaidh gnothaichean ’nad aghaidh – chaidh thu fhéin agus t’athair car amach air a’ chéile agus dh’fhalbh thu – agus thilg thu dhiot do chleòc’ is chaith thu e air uachdar tom. Agus falbh thusa a dh’ionnsaidh an tom a tha sin ’s tog an cleòca ’s gheobh thu smeuran dubha ann a’ sin as an Fhaoilleach.”

“’S eadh,” ors’ esan, “ach c’àit’ a bheil mi dol a dh’fhaighinn feòil an tuirc nach do rugadh riamh?”

“O’” ors’ esan, “bha muc àil aig t’athair agus cha b’urrainn dhi ’n àl fhaotainn agus fhuair iad duine a bha math mu chuairt air stoc agus chunnaic am fear sin iomchaidh nach robh dòigh air an àl fhaighinn bho ’n mhuic ach cliathach na muiceadh fhosgladh. Agus sin mar a chaidh an àl fhaotainn: thog iad na h-uirceinean bho ’n mhuic thro ’n fhosgladh a rinn iad air a cliathaich agus tha fear dhe na h-uirceinean sin beò fhathast agus cha do rugadh an t-uircein seo riamh: chaidh a thoirt amach thro thaobh na muiceadh. Agus faodaidh tu,” ors’ esan, “an torc tha sin fhaighinn agus a mharbhadh agus a sàth a thoirt dhi dhe ’n fheòil sin.”

“’S eadh,” ors’ esan. “Ach c’aite,” ors’ esan, “a bheil mi a’ dol a dh’fhaighinn each bàn na cluaise deirgeadh?”

“O, tha sin furasda gu leòr dhut fhaighinn a nist,” ors’ esan. “Nuair a mharbhas tu an torc gléidh an fhuil agus suathaidh tu fuil an tuirc ri cluas an eich agus tionndaidh a’ chluas dearg agus cha do shil riamh do dh’uisge an Éirinn na leaghas neo na nigheas dheth sin. Agus faodaidh tu a niste falbh.”

Agus rànaig e co-dhiubh far a robh a’ Chleith Sheanachair agus thuirt e rithe gu gabhadh na cumhntannan seo – na h-iarrtasan seo – co-lìonadh dhi uile gu léir ach gum feumadh i iarrtas a thoirt dhasan. Agus mura co-lìonadh i an t-iarrtas sin nach fhaigheadh iad cuid seach cuid. Agus thuirt iad gura h-e a sheachd mianntan dhe ’n Chrònan Shnagach agus tha e coltach gura h-e sin bualadh alt na h-òrdaig air am fiaclan ’s a’ deanamh seòrsa do chrònan leis. Agus


[TD 95]

[Beurla]


[TD 96]

co-dhiubh dh’fheuch iad ris a’ sin agus gum b’fheudar dhaibh an gnothach a thoirt suas neo gu dé mar a thachair, air réir mar a fhuair mi ’n naidheachd bho Murchadh Ceanadach dh’fhalbh a’ Chleith Sheanchair air ais. Thog iad rithe gu rìoghachd air choireiginn eile ’s cha do thill iad riamh tuilleadh a chuir dragh air a’ rìgh òg a bha an Éirinn. Agus sin agaibh na bheil agam air fhaotainn dhe ’n naidheachd air Brìd Mhór Each agus Rìgh Éirinn agus a’ Chleith Sheanachair, mar a bheireadh iad.


13 Bàs Chù Chulainn

Cha n-eil agam ach bliogh a’ siod ’s a’ seo dha ’n naidheachd a bh’ ann. Chuala mi aig Murchadh Ceanadach i bho chionn ùine mhór. Tha mi cinnteach nam bithinn air barrachd suim a chuir ’sa naidheachd gu robh mi air a h-ionnsachadh gu h-iomlain. Ach bha fhios a’m gu robh laoich air ainmeachas mar a bha Cù Chulainn agus feadhainn mhór dhiubh sin ’s bha fear ann ris an abradh iad am Fitheach. Is tha e coltach ann an cath a bh’ ann gun deachaidh fear a mharbhadh agus dh’éibh a’ Fitheach gur e Cù Chulainn a mharbh e. Ach chaidh cuideiginn seachad as an am agus dh’éibh iad gur e a’ Fitheach a mharbh e. Ach co-dhiubh am measg gach cath a bh’ ann chaidh Cù Chulainn fhéin a mharbhadh. Agus cha ligeadh an t-eagal leis an fhear a bha fios aige gun deachaidh Cù Chulainn a mharbhadh innse dha ’n fhear eile mar a thachair – ma ’s e Fionn neo có bh’ ann. Tha mi smaoin’ gur e Fionn a bh’ ann ’san am. Ach thug e fo near gu robh coltas air gu robh rudeiginn a’ cuir air inntinne agus dh’fhoighneachd e dheth, “A bheil Cù Chulainn marbh?”

“’Sibh p-fhéin,” ors’ esan, “a thuirt an toiseach ‘Cù Chulainn marbh’ ’s tha feum agad air a’ sin,” ors’ esan. “Nam biodh tu air a chantail air thoiseach dh’fheumainn-sa do mharbhadh.”

A nist, bha tuilleadh ann mu dheidhinn Leac Fhearghuis Mhóir: gus an gluaiseadh Leac Fhearghuis Mhóir. Agus chaidh an duin’ olc a bha seo a dh’ionnsaidh na leac agus thòisich e air iarraidh air an fhear eile gluasad neo éirigh agus chanadh Fearghus Mór, “Seachainn mi, a mhic mhollaichte.”

Ach lean esan air agus mu dheireadh b’fheudar dha a’ leac a ghluasad – Leac Fhearghuis Mhóir – agus ge b’e gu dé na cumhntannan a


[TD 97]

[Beurla]


[TD 98]

bh’ann neo gu dé ’m fiosrachadh a bha ri fhaighinn, sin mar a fhuair iad e. Cha n-eil cuimhn’ agam air a’ chòrr dhe ’n naidheachd a bh’ aige air a’ sin.


14 An Rìgh agus an Searrach

Co-dhiubh chaidh an duine bha seo amach air rìgh, neo gu dé mar a thachair dha, bha duine sònraicht’ ann agus chaochail a bhean. Bha e fhéin ’s a nighean a’ cumail taighe. Bha e coltach gu robh i uamhasach seòlta ’s bha i math ’s a h-uile gné. Ach co-dhiubh chuir a’ rìgh fios airsan, ge b’e dé ’n t-aobhar a bh’ aige agus chaidh e ann. Agus as an dealachadh thuirt a’ rìgh ris gum feumadh e bhith air n-ais ann a’ seo am màireach agus innse dhasan gu dé bu phailte a bh’ air an t-saoghal, air neo mura rachadh aige sin innse dha gu rachadh a chuir gu bàs. Thànaig an duine truagh dhachaidh agus thug an nighean an aire gu robh coltas uamhasach brònach air. Dh’fhoighneachd i dheth gu dé bha cuir air: gu robh e coimhead car mì-shunndach.

“Gu dé feum dhomh innse dhut-s’?” ors’ esan.

“An dà,” ors’ ise, “ma dh’fhaoidte nach eil ach có dha an innseadh sibh e mura dh’innseadh sibh dhomhsa?”

’S dh’innis e dhi mar a bha.

“Is carson,” ors’ ise, “nach do dh’inns’ sibh dha nuair a bha sibh thall astaigh aige?”

“Gu dé dh’innsinn dha?”

“Nach innseadh sibh dha,” ors’ ise, “nach robh sian air an t-saoghal cho pailt ris na taobhannan?”

“’S a bheil thu fhéin a’ smaointinn,” ors’ esan, “gura h-èad na taobhannan as pailte?”

“O, nach eil fios agaibh, athair,” ors’ ise, “gura h-èad? Cha n-eil e cuir sian a dheifir gu dé cho pailt ’s a tha rud sam bith air an t-saoghal; agus air a’ lughad tha dà thaobh air ’s tha cuid mhór air a bheil barrachd is dà thaobh. Ma dh’fhaoidte gum biodh mar a tha taobh astaigh ’s taobh amuigh ’s taobh àrd ’s taobh ìseal, agus air iomadh rud ’s taobh thall ’s taobh a bhos. Ainmichidh sibhse,” ors’ ise, “gura h-ann a tha na taobhannan nas pailte na sian sam bith.”

Dh’fhalbh e a null air la’r-na-mhàireach ’s e cho toilichte. “’S eadh,” ors’ a’ rìgh, “tha thu air tighinn.”


[TD 99]

[Beurla]


[TD 100]

“Tha, ur Mhórachd,” ors’ esan.

“A bheil freagairt na ceist agad?”

“O, tha,” ors’ esan.

“’S eadh matà. Dé a nist as pailte air an t-saoghal?”

“O, cha n-eil sian air an t-saoghal cho pailt ris na taobhannan.”

“O, tha,” ors’ esan. “Tha mi ’n dùil gu bheil.”

“O, cha n-eil le ’r cead,” ors’ esan, “sian ann cho pailt riu.”

“Agus gu dé ’n dearbhadh a th’ agad gura h-èad as pailte?”

“Thà,” ors’ esan, “gu bheil air a’ lughad gu bheil dà thaobh air a h-uile rud. Cho pailt ’s gu bheil rud sam bith feumaidh dà thaobh a bhith air ’s tha cuid do rudan a bhiodh trì taobhan orra is ceithir taobhan air feadhainn dhiubh.”

“Tha mi riaraichte,” ors’ esan, “as an fhreagairt gu bheil thu ceart gu leòr. Ach bidh thu seo am màireach,” ors’ esan, “agus innsidh tu dhomhsa dé as beairtiche air an t-saoghal.”

Dh’fhalbh an seann-duine dhachaidh agus bha coltas a cheart cho muladach, brònach air ’s a bh’ air ’n latha roimhe sin.

“Gu dé,” ors’ ise, “a tha cuir trioblaid oirbh an diugh? Tha sibh a’ coimhead car trom-inntinneach.”

“O, gu dé feum dhomh a bhith ’g innse do dhuine neo do neach gu dé tha cuir orm? Nach eil iad a’ dol ’gam chuir-sa gu bàs am màireach mura h-inns’ mi dha ’n rìgh gu dé as beairtich’ a th’air an t-saoghal?”

“’S carson nach do dh’inns’ sibh dha?”

“Dé dh’innsinn dha?”

“Nach urrainn sibh a chantail ris nach robh sian ann cho beairteach ris a’ mhuir?”

“Cho beairteach ris a’ mhuir! A bheil thu fhéin a’ smaointinn?”

“O, tha mi cinnteach,” ors’ ise. “Ainmichidh sibhse rudan a th’ air talamh ’s tha a’ mhuir fada na’s motha na sin agus tha ’m barrachd innte dhe ’n a h-uile rud a th’ ann. Agus leis a sin,” ors’ ise, “nach i as beairtiche dhe ’n t-saoghal?”

Co-dhiubh dh’fhalbh esan a null gu àite a’ rìgh. “Tha thu air tighinn,” ors’ a’ rìgh.

“Tha, ur Mhórachd,” ors’ esan. “Tha mi air tighinn a rithist.”


[TD 101]

[Beurla]


[TD 102]

“’S a bheil fuasgladh na ceist agad?”

“O,” ors’ esan, “tha.”

“’S eadh, matà,” ors’ esan. “Gu dé as beairtich’ a th’ air an t-saoghal?”

“O, cha n-eil sian,” ors’ esan “na ’s beairtiche air an t-saoghal na a’ mhuir.”

“O, tha,” ors’ esan. “Nach eil mi fhìn na’s beairtiche na a’ mhuir?”

“O, cha n-eil, le ’r cead, sibh cho beairteach. Ach cuimhnichibh,” ors’ esan, “gu bheil a’ mhuir na’s motha na ’n còrr dhe ’n t-saoghal. Tha i na’s motha na ’n tìr agus tha ’m barrachd innte dhe ’n h-uile sian agus uime sin ’s i as beairtiche.”

“Feumaidh mi aideachadh gu bheil mi riaraichte leis a’ sin,” ors’ a’ rìgh. “Ach bidh tu seo am màireach agus mura h-inns’ thu dhomhsa gu dé as luaith’ a th’ air an t-saoghal caillidh tu ’n ceann.”

Chaidh esan dhachaidh agus bha e gu math tùrsach nuair a rànaig e dhachaidh.

“’S eadh,” ors’ an nighean. “Gu dé a nist a tha cuir oirbh, athair? Tha sibh a’ coimhead fuathasach mì-shunndach.”

“O, nach coma,” ors’ esan, “dé tha cuir orm. Bidh mise,” ors’ esan, “a’ call a’ chinn am màireach mura h-inns’ mi dha ’n rìgh gu dé is luaithe a th’ air an t-saoghal.”

“’S carson nach do dh’inns’ sibh dha?”

“Gu dé dh’innsinn dha?” ors’ esan.

“Nach urrainn sibh a bhith air innse dha nach robh sian air an t-saoghal cho luath ris a’ smaointinn?”

“’S a bheil thu fhéin,” ors’ esan, “a’ creidsinn gu bheil a’ smaointinn cho luath sin? A bheil thu an dùil gu bheil?”

“O, nach eil fios agam gu bheil?” ors’ ise. “Nach fhaodadh sibh p-fhèin smaointinn air a bhith ann an ceàrna sam bith dhe ’n t-saoghal cho fad air taobh thall an t-saoghail? Agus a bheil eun na each na creutair eile ann a rachadh a null gu taobh eile ’n t-saoghail cho luath ’s a théid ur smaointinn?”

“’S fhìor sin,” ors’ esan.

Dh’fhalbh e air la’r-na-mhàireach a null is rànaig e àite a’ rìgh. “’S eadh,” ors’ esan, “tha thu air tighinn.”


[TD 103]

[Beurla]


[TD 104]

“Tha, ur Mhórachd,” ors’ esan, “mi air tighinn turus eile.”

“’S eadh, matà,” ors’ esan. “A bheil fuasgladh na ceist agad?”

“O, tha sin agam,” ors’ esan.

“’S eadh, matà,” ors’ esan, “gu dé as luaith’ a th’air an t-saoghal?”

“O, thà,” ors’ esan, “a’ smaointinn.”

“O, cha n-eil,” ors’ esan, a’ rìgh. “Tha mi ’n dùil gu bheil each agam fhìn cho luath sin.”

“O, cha n-eil,” ors’ esan. “Cha n-eil sian air an t-saoghal cho luath ris a’ smaointinn.”

“’S gu dé ’n dòigh,” ors’ esan, “a bheil thu a’ dearbhadh sin? Dé an dearbhadh a th’ agad gu bheil a’ smaointinn cho luath sin?”

“O, le ’r cead,” ors’ esan, “faodaidh ur smaointinn a bhith air taobh eile na rìoghachd na taobh eile an t-saoghail, agus bidh sibh ann cho ealamh agus nach eil each na eun na beathach eil’ ann a bheireadh ann sibh faisg cho ealamh sin.”

“A,” ors’ esan, “tha mi riaraichte leis an fhreagairt a tha sin. Tha mi a nist,” ors’ esan, “a’ dol a chuir ceist eile ort, ach tha i seo furasda gu leòr. Có tha còmhla riut, neo a bheil thu fuireach leat fhéin, neo ciamar a tha cùisean?”

“Tha mo nighean a’ cumail taighe dhomh,” ors’ esan, “bho’n a tha i fuireach còmhla rium.”

“’S eadh,” ors’ a’ rìgh. “Tha mise dol a dh’iarraidh na h-ighinn sin airson a pòsadh.”

“Faodaidh sibh sin,” ors’ esan, “ur Mhórachd a dhol dh’a h-iarraidh, ach,” ors’ esan, “tha e aig a toil fhéin. Cha n-iarr mise oirre ur pòsadh ’s cha mhotha a bhacas mi i.”

“Tha sin math gu leòr leam,” ors’ esan, a’ rìgh. “Gabhaidh mise ris a’ sin.”

Agus co-dhiubh thànaig e agus dh’iarr e i airson a pòsadh ’s bha i deònach gu leòr a phòsadh. Agus co-dhiubh nuair a bha am pòsadh réidh ’s a h-uile sian seachad, “Ach,” ors’ esan, “bidh cumhntan ann.”

“O, glé cheart,” ors’ ise. “Agus cluinneam na cumhntannan.”


[TD 105]

[Beurla]


[TD 106]

“Tha,” ors’ esan, “cumhntan ri bhith ann, ma thig sian gu sìorraidh eadarainn gum feum thu falbh: an cairteal fhàgail.”

“Tha sin,” ors’ ise, “math gu lèor. Ach feumaidh mise,” ors’ ise, “cumhntannan a dheanamh cuideachd neo cha bhi mi idir deònach dhol le cumhntannan sam bith.”

“’S eadh,” ors’ esan, “tha sin iomchaidh gu leòr.”

“Tha mi ’g iarraidh cumhntannan,” ors’ ise, “a bhith ann, ma thig sian eadarainn gum fàg mise an cairteal ach gun ceadaich sibh dhomh trì eallaich a thoirt leam amach as a’ chairteal nuair a bhios mi fàgail a’ tighinn dhachaidh.”

“Tha sin,” ors’ esan, “iomchaidh gu leòr, na cumhntannan sin a bhith ann.”

Agus chaidh na cumhntannan a chuir sios freagarrach gu leòr is bha iad ceangailte: dh’fheumadh iad a bhith air an co-lìonadh nan tachradh cùisean.

Ach co-dhiubh bha gnothaichean a’ dol air ’n aghaidh math gu leòr ’s fhuair iad teaghlach: rugadh leanabh gille. Agus as an am a bha sin, an cleachdadh a bhiodh ann, bhite cuir leanabh ann an creathall agus ’ga tulgadh a null ’s a nall. Agus bha ’n leanabh anns a’ chreathaill; ma dh’ fhaoidte gu robh e mu bhliadhna a dh’aois. Ach co-dhiubh bha tuathanach as an àite a’ fuireach taice ris a’ rìgh agus bha làir aige is searrach aice agus chaidh i dha ’n bheinn. Agus bha eich aig a’ rìgh amuigh air a’ bheinn, agus gearrain. Ach co-dhiubh ge b’e gu dé mar a thachair a’ chùis, lean a’ searrach fear dhe na h-eich dhachaidh dh’ionnsaidh a’ stàbuill. Agus bha a’ rìgh a’ còmhdach gura h-ann leis-san a bha a’ searrach: gum buineadh sin dhasan ’s gur e a chòir-san a bh’ ann; bha e còmhla ris an each. Agus cha n-fhaigheadh an duine a’ searrach air n-ais. Agus bha a’ rìgh a’ falbh air réir a’ ghnothach a bha coltach agus uime sin cha n-fhaigheadh an duine air n-ais a’ searrach. Agus bha e coltach gura h-ann leis-san a bha e – gur e a ghnothach-san a bh’ ann – nuair a thànaig e dhachaidh còmhla ris an each. Ach co-dhiubh thànaig an tuathanach dh’ionnsaidh an taighe latha bha seo agus bha a’ rìgh air falbh a’ sealgaireachd – bhiodh e falbh amach a shealgaireachd, e fhéin ’s a sheirbhisich – agus ghearain an tuathanach mar a bha.

“Nist,” ors’ ise, “thig thusa tràth ’sa mhadainn nuair a tha thu smaointinn gu bheil a’ rìgh dìreach air éirigh. Agus bheir thu leat bucaid shalainn agus tòisichidh tu air a cuir ’sa phàirce. Thig a’ rìgh amach a choimhead feuch gu dé tha thu deanamh agus abraidh tu ris


[TD 107]

[Beurla]


[TD 108]

gu bheil thu a’ crathadh salainn. Agus feuch,” ors’ ise, “gum bruidhinn thu mar gum biodh tu ’ga fhaicinn cumanta na iomchaidh gu leòr. Agus nuair a dh’fhoighneachdas e dhiot a bheil thu fhéin an dùil gum fàs salann a tha thu crathadh ann am pàirce abair ris gu bheil thu ’n dùil gu bheil e cheart cho coltach gum fàsadh salann as an talamh ’s a tha searrach a bhith aig gearran. Agus a nise,” ors ise, “cha chan mi ’n còrr.”

Co-dhiubh thànaig an duine a nall tràth ’sa mhadainn ’s bha e crathadh salainn as a’ phàirce – bha bucaid aige do shalann ’s e ’ga crathadh. Chaidh a’ rìgh far a robh e.

“Dé tha thusa deanamh an sin?”

“Nach eil mi,” ors’ esan, “a’ crathadh salainn?”

“’S a bheil thusa fhéin a’ smaointinn gum fàs salann a chrathas tu ’san talamh?”

“Cha n-eil mi cinnteach gum fàs,” ors’ esan, “ach tha mi smaointinn gu bheil e cho coltach gum fàsadh salann as an talamh ri searrach a bhith aig gearran.”

“’S cinnteach gura h-fhìor sin,” ors’ a’ rìgh.

Agus cha robh a’ rìgh airson dealachadh ris an t-searrach. Tha e coltach gu robh fhios aige gur e searrach gàbhaidh a bhith ann – bha an stoc cho math ’s bha e cho duilich leis dealachadh ris – agus chaidh e astaigh.

“’S e t’obair,” ors’ esan, “a bha seo gun tug thu comhairle air an tuathanach.”

“’S e,” ors’ ise.

“Ma tha,” ors’ esan, ”tha mi cinnteach gu bheil cuimhn’ agad air na cumhntannan.”

“O, tha,” ors’ ise, “cuimhn’ agam orra glé mhath; orra uile.”

“Ma tha,” ors’ esan, “faodaidh tu a bhith deanamh deiseil agus falbh amach as a’ chairteal agus a bhith fàgail a’ chairteil agus thogail rithe ge b’e dé ’n taobh a thoilicheas tu.”

“O, tha sin math gu leòr.” ors’ ise. “Ach cuimhnichibh,” ors’ ise, “gu robh trì eallaich agam ri thoirt amach as a’ chairteal nuair a bhithinn a’ falbh. Sin an cumhntan a bh’ ann. Agus ma chumas mise ’n cumhntan seo, feumaidh sibhse ur cumhntan fhéin a chumail.”

“O, feumaidh,” ors’ esan. “tha sin iomchaidh cuideachd. Bha na cumhntannan deante.”

Agus nan rachadh a’ rìgh an aghaidh a’ chumhntain a rinn e fhéin, uill dh’fhaodadh ise diùlt falbh as a’ chairteal. Ach thuirt e gu robh


[TD 109]

[Beurla]


[TD 110]

sin ceart gu leòr: gum faodadh i na trì eallaich a thoirt leatha. Lìon i ciste do dh’òr ’s do dh’airgiod ’s seudan ’s a h-uile rud luachmhor ’s ghiùlain i sin amach ’s chuir i amach air taobh amuigh a’ chairteil e agus thill i astaigh. Bha a’ chreathall as an t-seòmbar agus an gille innt’ is tha mi cinnteach gu robh e ’na chadal as an am. Agus thog i a’ chreathall. Agus b’e seo an darna h-eallach a bha cead aice air a thoirt leatha as a’ chairteal. Agus tha mi cinnteach gu robh e coimhead air a’ chist’ òir amuigh is a’ coimhead air a’ chreathaill agus an gill’ innte – oighre na rìoghachd innte. Agus ’s cinnteach gu robh a làmh fo leth-cheann ’s e smaointinn air cho faoin ’s bha e nuair a rinn e an cumhntan a bha seo. Cha d’rinn ise ach coiseachd astaigh ’s thug i sùil mun cuairt ’s rug i air fhéin ’s thug i amach air an dorust e.

Agus thug i trì eallaich amach as a’ chairteal. Dh’ fhaodadh an cairteal a bhith aig neach sam bith an uair sin. Agus thuirt e, “Tillidh tusa a nist,” ors’ esan, “astaigh dha ’n chairteal agus théid mi fhìn,” ors’ esan, “astaigh agus giùlainidh mi astaigh na h-eallaich a thug thu amach ’s a h-uile rud as a’ chairteal.”

Agus sin mar a dh’éirich dha ’n nighean seòlta a bh’ aig an t-seann duine, agus dha ’n rìgh a bha feuchainn ris an t-searrach fhaighinn bho ’n tuathanach. Sin an sgeul a fhuair mi aig Ceit Cheanadach.


15 An Cairteal a Thog Boban Saor

A nist, tha naidheachd agam air mar a thànaig seòltachd a’ bhoireannaich sin agus ’s ann bho Chatrìona, neo Ceit, mar a bheireamaid, Cheanadach ’s ann aice a fhuair mi ’n naidheachd a tha mi a nist a’ dol a dh’innse: nuair a chaidh fios a chuir air Boban Saor agus air a ghille gu ceàrna airson cairteal a thogail. Tha mi ’n dùil gur ann thall ’sa Fhraing a bha iad na ’n ceàrnaidh dhe ’n Ghréig.

Ach co-dhiubh rànaig iad agus mun do dh’fhàg iad an taigh idir thuirt a’ bhean ris a’ ghille, “A nist,” ors’ ise, “tha mi toirt comhairl’ ort. Bidh,” ors’ ise, “leannan òinsich agad ge b’e dé am baile as am bi sibh ag obair na fuireach. Agus gheobh thu amach,” ors’ ise, “gnothaichean bho ’n leannan òinsich a bhios feumail dhut.”


[TD 111]

[Beurla]


[TD 112]

Co-dhiubh, seo mar a bha. Bha esan a’ deanamh suas ri té a bha cinnteach gu robh i dol ’ga phòsadh. Agus cha robh sian ’ga cheiltinn. ’S có ’n té a bh’ ann ach té a bha ’na searbhant’ aig an duin’ uasal – aig a’ rìgh gu robh ann – agus bha fios aice air a h-uile sian. Agus nuair a bha ’n cairteal gus a bhith air a thogail – gus a bhith réidh – fhuair an gille amach bhuaipe nach robh dùil aca am pàidheadh idir, agus ma dh’fhaoidte nach fhaigheadh iad air n-ais sàbhailte dha ’n dùthaich fhéin. ’S bha esan ag innse dha athair ’san oidhche, an am a rachadh iad a chadal, mar a bha gnothaichean a’ dol agus rinn am bodach suas gun deanadh esan dòigh air ’s gum faigheadh iad as.

Agus thuirt e ris an duin’ uasal latha gu robh an cairteal a nist réidh ach aon rud beag a bha ri dheanamh, agus nach gabhadh sin deanamh gus am faigheadh e uidheam a bh’ aige aig an taigh. O, thuirt an duin’ uasal gun cuireadh e seirbhiseach dh’a h-iarraidh as a’ mhionaid.

“O, cha dean sin feum,” orsa Boban Saor. “Feumaidh mi fhìn,” ors’ esan, “falbh a null, neo mi fhìn ’s mo mhac falbh a null mum faigh sinn an uidheam. Cha tugadh a’ bhean seachad an uidheam co-dhiubh.”

“Uill,” ors’ esan, “cuiridh mi mo mhac fhéin a null dh’a h-iarraidh.”

“Ma tha,” ors’ esan, Boban Saor, “ma ’s ann mar sin a tha, feumaidh e,” ors’ esan, “ionnsachadh bhuamsa rud a chanas e nuair a ruigeas e thall, air neo cha n-fhaigheadh e ’n uidheam.”

Agus ’s e sin mar a chaidh a dheanamh: dh’ionnsaich mac an duin’ uasail rud a chanadh e ri bean Boban Saor nuair ruigeadh e agus nuair a rànaig e thall dh’inns’ e gun tànaig e a nall: gun do chuir an companach bha seo e a dh’iarraidh uidheam a bha a dhìth orra.

“’S eadh,” ors’ ise, “’s gu dé thuirt e riut a chanadh tu?”

“Thuirt e rium a chantail, ‘Car mar char ’s car an aghaidh cur, Agus cha tig an acfhuinn bheag a nall gus an teid an acfhuinn mhór a null.’”

“O, glé cheart,” ors’ ise. “Tiugainn sios dha ’n t-seòmbar ann a’ seo.”

Agus nuair a dh’fhalbh iad sios chaidh iad thro dhorust neo dhà a’ dol sios do sheòmbraichean agus rànaig iad an seòmbar ’s thuirt i ris a dhol astaigh ann a’ sin agus nuair a chaidh e astaigh ghlas i ’n dorust; agus ghlas i air ’n dorust ’s bha mac an duin’ uasail ann a’ sin.

Agus bha ’n ùine dol seachad ’s cha robh e tilleadh ’s thuirt an duin’


[TD 113]

[Beurla]


[TD 114]

uasal ri Boban Saor gum bu neònach nach robh a mhac-san a’ tilleadh leis an uidheam.

“O,” ors’ esan, Bohan Saor, “cha till do mhac idir. Tha e ’na phrìosanaich,” ors’ esan, “thall aig a’ bhean agamsa. Agus bidh e ann a’ sin gus an teid mise agus an gille dhachaidh agus cha n-fhalbh sinn as a’ seo gus am faigh sinn ar pàidheadh airson an cairteal a thogail.”

Agus fhuair Boban Saor ’s an gille an tuarasdal agus fhuair iad dhachaidh sàbhailte. Agus sin agaibh an naidheachd a fhuair mi air seòltachd bean a’ ghille nuair a thug i dha fios, na chuir i mar fhiachaibh air leannan òinsich a bhith aige. Sin an naidheachd a fhuair mi bho Chatrìona Cheanadach.


16 Boban Saor: Obair leis an Tàl

An naidheachd “Ag Obair leis an Tàl:” nuair a bha ’n gille daonnan airson faighinn amach obair leis an tàl agus cha n-innseadh an seann-duine dha a h-uile sian mu dheoghainn. Ach co-dhiubh bha ise airson ’s gum faigheadh i a mhealladh agus an naidheachd fhaighinn bhuaithe agus a’ latha bha seo bha iad ag obair amach an àiteiginn a’ snaidheadh fiodh neo ri obair air choireiginn ’s chaidh a’ bhean òg amach le ’n dinneir thuca. ’S dé bh’ aice ach uighean air an goil agus bha iad air an spiolgadh – na plaoisg air thoirt dhiubh – agus nuair a shuidh iad sios a dh’ith’ am biadh dh’fhoighneachd an seann duine có spiolg na h-uighean.

“O,” ors’ ise, “spiolg do mhac fhéin iad leis an tàl.”

’S thànaig an gnothach cho ealamh air cha do smaointich e air fhéin ’s thuirt e, “Ubh, ubh, nach e a chum teann ri shliasaid i.”

Agus bha ’n gille ’ga chluinntinn ’s seo mar a fhuair e amach ciamar a bha obair na tàl ri dheanamh.


17 Am Faca Sibh Mo Leithid Riamh

Tha naidheachd an seo a chuala mi aig Alasdair Ceanadach. Tha àireamh mhór bliadhnaichean bho ’n chuala mi e ’ga h-innse: tha còrr is lethcheud bliadhna bhuaithe.

Agus tha e coltach – fear a bh’ ann – gu robh e suas ris na cleasan ’s ris na dòigheannan co-dhiubh agus chaidh e choimhead air cailleach


[TD 115]

[Beurla]


[TD 116]

spìocach a bha seo. Agus bha e ’n deaghaidh geall a chuir gum faigheadh esan astaigh ’s gum faigheadh e biadh. Agus nuair a thànaig e dh’ionnsaidh an doruist dh’fhoighneachd i có esan na có bha siod ’s thuirt e gur e Uilleam Dean Suidhe.

“Uilleim Dean Suidhe,” ors’ ise agus thànaig e astaigh ’s thuirt e, “’S còir sin agus bean an taighe ’gam chuireadh.”

Co-dhiubh bha e astaigh anns an taigh agus thuirt e ris a’ chaillich mhosach a bha seo gum feumadh i biadh a dheanamh dha. Agus chuir i an uair sin dileag bheag do dh’uisge ann am poit ’s i dol a dheanamh brochan agus chaidh i a dh’iarraidh na min. Agus fhad ’s a bha i air falbh ag iarraidh na min chuir esan dileag eile do dh’uisge ’sa phoit. Thànaig i leis a’ mhin ’s chuir i sin as a’ phoit agus airson a cuir throimh chéile, thuirt e gu robh sin ro thana: gum feumadh i tuilleadh min a chuir ann. Agus dh’fhalbh ise a dh’iarraidh tuilleadh do mhin. Agus fhad ’s a bha i air falbh, chuir e dileag bheag eile do dh’uisge ’sa phoit. Agus nuair a thill i thuirt e gu robh ’m brochan sin ro thana fhathast agus chuir e i air falbh turus eile a dh’iarraidh min. Agus rinn sin gu robh taosgan math ann do bhrochan co-dhiubh. Agus nuair a ghabh iad sin, fhuair e cothrom agus sgob e leis gnothaichean a bh’ aig a’ chailleach – co-dhiubh ’s e càise na ge b’e dé na rudan a bh’ ann, sgob e sin leis – agus dh’fhoighneachd i dheth a rithist c’ ainm a bh’ air. Thuirt e nuair a bhiodh esan air falbh gu robh caochladh ainm air, agus gura h-e an t-ainm a bh’ air nuair a bhiodh e air siubhal Am Faca Sibh Mo Leithid Riamh.

Agus co dhiubh nuair a dh’ionndrainnich a’ chailleach na gnothaichean a chaidh thoirt air falbh, chaidh i amach a choimhead ’s cha robh sgeul airsan: bha e air togail rithe, air teicheadh. Agus dh’fhalbh i sios a’ rathad agus i ’g éibheach dha ’n h-uile duine a thachradh rithe,

“’M faca sibh mo leithid riamh? Am faca sibh mo leithid riamh?”

Agus tha mi cinnteach gun do shaoil leis na daoine gu robh a’ chailleach air a dhol as a rian ag éibheach dhaibh, “Am faca sibh mo leithid riamh?” Agus tha mi ’n dùil gura h-e breith oirre agus a cuir an àite teàruinte a rinn iad mun deanadh i cron. Agus sin na bheil cuimhne agam air an naidheachd air Am Faca Sibh Mo Leithid Riamh.


[TD 117]

[Beurla]


[TD 118]

Clann ’Illeain

Air réir na h-eachdraidh a fhuair mi bhuapa fhéin ’s ann à Barraidh a thànaig Cloinn ’Illeain. Ach bha iad fhéin a’ cantail gura h-ann do Chloinn ’Illeain Dhubhairt a bha iad bho thùs. Agus tha e coltach ma dh’fhaoidte gun deachaidh iad an toirt a null a Bharraidh. Ma dh’fhaoidte gu robh iad ann an Uibhist-a-Tuath. Cha n-eil fhios a’m air a’ sin idir, ach ma dh’fhaoidte gu robh iad ann an Uibhist-a-Tuath agus gun deach iad as a’ sin a Bharraidh.

Tha e coltach thall ’san Albainn gura h-e Lachlainn Gobha agus Iain mac Lachlainn Ghobha; agus thànaig Calum Òg mac Iain ’ac Lachlainn Ghobha, thànaig e a nall gu Cheap Breatunn. A nist, cha n-eil fhios a’m gu dé an t-am a thànaig esan a nall; an ann an deaghaidh dha ’n chloinn a dhol a null na ’n deach e a null còmhla riu.

Ach co-dhiubh cha dean sin deifir. Bha Calum Òg a bhos ann an Ceap Breatunn. Agus bho ’n a ’s e Calum Òg an t-ainm a bh’ air shaoilinn-sa ma dh’fhaoidte gum biodh e air fear dhe na b’òige a bh’ as an teaghlach: ’s cinnteach gu robh dà Chalum as an teaghlach air a réir sin. Ach ’s ann thall a’ sin a chaochail e. Chaidh e thìodhlaigeadh shios aig a’ chladh shios aig a’ Phòn Mhór na aig a’ Phòn Mheadhonach mar a bheir iad.

Agus thànaig Niall mac Iain ’ac Lachlainn: ’s e bràthair do Chalum Òg a bhiodh ann an Niall. A nist, cha n-urrainn dhomh a ghràdhainn gun tànaig Niall mac Iain ’ac Lochlainn idir a nall – cha chuala mi riamh gu robh e a bhos an Ceap Breatunn – ach bha a’ chlann aig Niall Mór mac Iain ’ic Lachlainn a bhos. Agus nuair a bhios mi réidh a thoirt eachdraidh air muinntir Chaluim Òig chanaidh mi beagan an uair sin – na ’s fiosraich mi – mu dheidhinn muinntir Nìll Mhóir. Ach tha mi creidsinn aig an am seo gun tòisich mi anuas bho Chalum Òg.

Bha Iain Chaluim Òig agus Niall Chaluim Òig agus Alasdair Chaluim a’ còmhnaidh thall aig a’ Rudha Mheadhonach. Agus bha àireamh do nigheannan aige, mar a bha Màiri Chaluim Òig ’s Mór Chaluim Òig, Catrìona Chaluim Òig agus Anna Chaluim Òig ’s mar


[TD 119]

[Beurla]


[TD 120]

sin. Ach cha bhi mi dol gu domhain as a’ ghnothach aca sin. Cha d’fhuair mi naidheachd na sian bhuapa, ach gu robh fios a’m gu robh iad ann.

Ach Dòmhnall Chaluim Iain, nuair a bha e ’na dhuine òg chaidh e air falbh gu chosnadh agus ’s ann timcheall air obair a’ rathad iaruinn a chaidh e. Agus ’s docha gura h-ann anns an taigh chruinn – ’s e seo an taigh anns am bite tionndadh na h-inneal mhóir a bhiodh a’ tarraing leatha nan carbad iaruinn. Agus nuair a thànaig i seo astaigh, bha i ri tionndadh air dòigh ’s gu rachadh i amach, agus chanamaid gur e a h-aghaidh a bhiodh air thoiseach oirre a’ falbh. Agus bha e ’g obair shios timcheall air an àite bha sin ùine mhór gu àireamh mhór bhliadhnaichean gus an d’fhuair e suas mu dheireadh cho math agus gum biodh e a’ ligeil amach charbadan. Agus ’s e an seadh a bh’ aig an obair seo, ’s e a bhith ’gan rannsachadh mum falbhadh iad leo, neo mar a bheir iad ann am Beurla, bha e ’na char-inspector. Agus nam biodh duine sam bith fo iaonadh na fo iomagain gu dé a nist a bha seo a’ ciallachadh na bha dol air ’n aghaidh, fhuair mise ri thuigsinn gum falbhadh e agus òrd beag aige ’na làimh, agus bhuaileadh e na rothan iaruinn a bh’ air na carbadan. Agus dh’aithnigheadh e air fuaim a’ roth nuair a bhuail e a’ chuibheall iaruinn leis an òrd an robh sgàineadh innte. Agus ma bha sgàineadh anns a’ chuibheall – as a’ roth iaruinn a bha seo – bha e toirt dha fhollaiseachadh seo agus dh’fheumadh iad an uair sin seo a cheartachadh. Cha ghabhadh an carbad seo ligeadh air falbh is a’ roth as a robh sgàineadh. Agus ’s e sin mar a thuig mise a’ rud a bh’ ann a bhith ligeadh amach charbadan. Agus b’e seo an obair tha mi ’n dùil a bh’ aige gus an tug e suas an obair. Agus tha mi smaointinn gu robh a fhradharc a’ fàs dona – fiòr dhona – ach cha deanadh sin deifir bho ’n a bha a chlaisdeachd math.

Agus bhithinn a’ dol air chéilidh air an duine gus glé bheag do dh’ùine mun do chaochail e. Agus bhiomaid daonnan ann an cuideachd a chéile agus sgeulachdan is gnothaichean a’ dol. ’S bha leabhraichean aige anns a robh òrain Ghàidhlig, agus chanadh e rium uair sam bith a thachradh e rium, “Feuch a nist gun tig thu air chéilidh orm an ùine ghoirid. Tha na leabhraichean agam an gléidheadh fhathast airson ’s gum faigh thu tacan air an leubhadh.”

Ach Mìcheal Iain Chaluim – dh’ainmich mi tric e – fhuair mi cuid mhath do ghnothaichean bhuaithe-san agus ’s ann bhuaithe a fhuair mi an eachdraidh air gu robh Calum Òg fhéin air tìodhlaigeadh anns an dùthaich seo. Agus ged nach d’fhuair mi bheag do sgeulachdan idir bho Chalum Iain fhuair mi cuid dhe ghnothaichean bho mhac, bho Dhòmhnall a dh’ainmich mi agus bho Iain. Agus Alasdair Nìll


[TD 121]

[Beurla]


[TD 122]

Chaluim, chuala mi sgeulachdan aigesan. Agus tha fios, na mnathan aig an fheadhainn sin, mar a bha Bean Mhìcheil Iain Chaluim, fhuair mi gnàth-fhacail na rud bhuaipe sin. Agus thachair an nì ceunda dhomh air a’ bhean aig Alasdair Nìll Chaluim: fhuair mi beagan do ghnàth-fhacail bhuaipe sin. Agus Seumas Mac a’ Ghobha: chaidh a thogail an àite Mhìcheil Iain Chaluim agus fhuair mi gnàth-fhacal ’s sean-fhacail bho ’n fhear sin agus chuala mi sgeulachdan aige ’gan aithris, a bharrachd air gun do thog mi fhìn iad mun cuairt ann am paipearan.

Agus tha mi creidsinn gun gabh mi leis a’ sin do dh’eachdraidh air Chloinn ’Illeain sin – muinntir Chaluim Òig – ach gura h-fheudar dhomh ainmeachas gu robh iad air an cunntais ’nan iasgairean sònraichte. Agus tha e coltach gu robh iad ’nan iasgairean ann am Barraidh ged a bha a’ ghoibhneachd ’san t-seann fheadhainn air n-ais gu Lachlann Gobha; tha e coltach gun tànaig iad anuas dha ’n iasgach dh’ionnsaidh anuas bhuaithe sin. Agus bha Iain Chaluim agus Nìall Chaluim Òig air an cunntais ’nan iasgairean sònraichte a bha thall againn fhìn. Agus bha mac Iain Chaluim – Mìcheal – bha e air na bancaichean iasgaich greis dhe shaoghal; bha e air a’ chuan. Agus bha Calum, mac Nìll, bha a’ fear sin air a chunntais ’na iasgair; nuair a bha iad air na bancaichean iasgaich amuigh ’s e a’ fear a b’ fheàrr. As aon samhradh dhe na bha iad ann air an iasgach bhuannaichd e air a h-uile h-aon dhe na bh’ann le meud na thug e astaigh do dh’iasg. Agus thog e’n teaghlach nuair a bha e shuas aig Gleann nan Eireannach mun do dh’imrich e astaigh dha ’n bhaile mhór ’s an deach a’ chlann a dh’obair timcheall rathad iaruinn ’s dhe sin. Thog e teaghlach mór agus ged a bha àite aige ’s ann air taobh beinneadh bha e; cha robh móran do dh’àite ann airson tuathanachas. Ach bha e deanamh cho math air an iasgach as an am eadar trosg is sgadan agus gu robh e comasach air an teaghlach a thogail agus a bheathachadh. ’S bha aon naidheachd bheag tha mi smaointinn gum biodh e freagarrach gu leòr a h-innse. Bha e fhéin ag innse dhaibh a’ sgeul a bha seo.

Cha robh aige astaigh do dh’airgiod ’sam am ach na cheannaicheadh lìon sgadain. Agus cheannaich e lìon sgadain. Agus nuair a thànaig an deigh làidir gu leòr air a’ loch airson a’ lìon sgadain a chuir, chuir e a’ lìon sgadain. Agus bha e ’g innse dhaibh, tha e coltach gu robh cuid mhór do sgadan a’ dol seachad as an am a bha sin agus bhiodh iad a’ faighinn uamhas do sgadan aig am. Agus thuirt e a’ cheud mhadainn a chaidh e amach agus a thog e a’ lìon sgadain a bha sin, gu robh gu leòr do sgadan ann nuair a thug e as an sgadan uile – tha mi creidsinn gu


[TD 123]

[Beurla]


[TD 124]

robh e ’gan cuir ann am poca amuigh air an deigh agus ’s dòcha gu robh sleighe bheag aige air an tàirneadh e sin gu cladach. Agus gu dé dh’amais e ach gun tànaig fear a bhiodh ri ceannach air feadh na dùthchadh. Agus co-dhiubh ’s ann ’g iasgach a bha iad an àiteiginn ’sam biodh biadhadh a dhìth orra air neo bha e a’ dol gu margadh leis a’ seo far am biodh feadhainn a bhiodh a’ ceannach a’ sgadain airson ithe, thànaig a’ fear seo ’s each agus sleigh’ aige far a robh a’ lìon aige an cuir air an deigh agus stad e far a robh e ’s dh’fhoighneachd e dheth a robh sgadan aige. ’S thuirt e gu robh. ’S chunntadh a’ sgadan ’s thug a’ fear seo leis a’ sgadan agus phàidh e. Agus bha gu leòr do sgadan aige as a’ lìon air an aon togail na phàidh prìs a’ lìn. Agus bha uibhir do dh’airgiod aige a nist agus a bha aige mun do cheannach e a’ lìon.

’S fheudar dhomh a nist ainmeachas air teaghlach Nìll Mhóir (Niall Mór mac Iain ’ic Lachlainn Ghobha). Bha triùir mhac aige a shuidhich thall aig a’ Rudha Mheadhonach. Ach cha n-urrainn dhomhsa a ghràdhainn an do shuidhich Niall Mór fhéin ann a thaobh cha chuala mise riamh guth ’ga thoirt air Niall Mór. Cha tuirt iad “Seo far a robh Niall Mór a’ fuireach” neo “Siod far a robh Niall Mor a’ fuireach” ach bha iad ag ainmeachas Aonghus agus Lachlann agus Calum.

Bha Aonghus pòsda ’s ’s e bana-Chaimbeulach a bha pòsda aige. Cha robh teaghlach idir aca; tha e coltach gu robh iad suas an aois mun do phòs iad.

Cha robh Lachlann pòsda idir. Agus bho ’n tha mis’ a’ bruidhinn air Lachlann, bha iad a’ cunntais Lachlann Nìll Mhóir air fear dhe na h-òranaiche cho math agus a bha thall aig a’ Rudha Mheadhonach ’na am; gu seinneadh e òrain cho blasda agus math ri aon dhe na bh’ ann.

Ach bha Calum Nìll Mhóir, bha e pòsda agus ’s e té do chloinn Nìll a bha pòsda aige. Agus ’s e ogha do Ruairidh Breac a bha pòsda aig an fhear sin: Màiri Alasdair ’ic Ruairidh. Agus ’s e mac dhaibh sin air a robh Dòmhnall, sin fhéin an aonfhear air an d’fhuair mi eòlas. Sin a’ fear a dh’ainmich mi cheana – sgeul a’ siod ’s a’ seo a chuir mi air clàr far an do dh’ainmich mi Dòmhnall Mac’llleain (Dòmhnall Chaluim Nìll Mhóir). Agus bha Dòmhnall Chaluim Nìll Mhóir, ’s ann ri tuathanachas a bha e, ach gum biodh e ri ceannach beagan air an dùthaich ’s a’ falbh leis gu na margaidean ’ga reic. Bhiodh e ’g obair aig feadhainn: ma dh’fhaoidte gum biodh e a’ falbh air turuis dhaibh agus a leithidean sin. Agus chuir e seachad a’ chuid mu dheireadh dhe shaoghal – ’s ann ri tuathanachas a bha e gus an tug e suas e. Dh’fhàs a shlàinte cho dona. B’e seo Dòmhnall Chaluim Nìll Mhóir.

Cha do dh’ainmich mi na boireannaich a bha pòsda aig Cloinn


[TD 125]

[Beurla]


[TD 126]

’Illeain seo. Agus tha mi smaointinn gum b’e dearmad a bhiodh ann am fàgail gun an ainmeachas ’nam sheanachas. ’S e Màiri NicNìll a bha pòsda aig Mìcheal (Mìcheal Iain Chaluim Òig). Agus bha i do Chloinn Nìll a bha fuireach thall aig Bàigh a’ Chairteil ann an Ceap Breatunn – agus ’s e Nighean Dhòmhnaill Òig a bheireamaid rithe. Agus leis a’ ghàradh neo ’m meas-lios do dh’ùbhlan luachmhor a bh’ aig an duine sin thall far a robh e fuireach aig Bàigh a’ Chairteil an Ceap Breatunn ’s e Dòmhnall nan Ùbhlan a thug iad mar ainm air. Agus tha mi smaointinn gur e Dòmhnall mac Ruairidh bu shloinneadh dha nan rachadh iad air ais cho fad’ sin ach co-dhiubh fàgaidh sinn sin gur e Màiri Dhòmhnaill Òig – neo Dhòmhnaill nan Ùbhlan – a bh’ aig Mìcheal.

Agus ’s e Ealasaid Cheanadach a bh’ aig Alasdair Nìll Chaluim aig an d’fhuair mi sgeulachdan. ’S e Ealasaid Cheanadach, nighean do Sheumas Ceanadach a thug mi ainmeachas oirre cheana.

Agus aig Calum Iain Chaluim, athair Iain agus Dhòmhnaill bho ’n d’fhuair mi na sgeulachdan a bh’ air ainmeachas orra cheana ’s e NicFhionghuin a bha pòsd’ aigesan. ’S e nighean do Dhòmhnall Nìll – tha mi smaointinn gur e Dòmhnall Nìll ’ac Dhòmhnaill Bhàin a bheirte ris an duine bha sin – agus ’s e boireannach fìor-ghasda: boireannach sìobhalta, ceutach, còir a bha sin agus boireannach crìosdail, faighdinneach. Agus bha fìor mheas agam oirre sin mar an ceunda.

Agus ’s e té Ealasaid banndrach Iain Dhòmhnallaich a bha pòsda aig Dòmhnall Chaluim Nìll Mhór. ’S i bu mhàthair do bhean Dhòmhnaill Nìll Eòin Mhóir.

Agus tha mi creidsinn gum fòghainn sin a nist do dh’eachdraidh air Chloinn ’Illeain. Agus gu dearbh cha n-eil mi idir tàmailteach a bhith toirt eachdraidh air na daoine seo bho ’n a tha mi glé uasal as a’ ghnothach gu robh mi ’nan cuideachd agus gun d’fhuair mi uibhir bhuapa.


18 Duanach Mac na Banndraich

Tha sgeulachd bheag, ghoirid agam ann a’ seo agus cha robh mi ach glé òg – bha mi mu cheithir bliadhn’ deug a dh’aois – nuair a chuala mi i aig Dòmhnall Mac ’Illeain, mac do Chalum Iain Chaluim Òig ’ic Iain ’ic Lachlainn Ghobha.

Co-dhiubh, ’s e sgeulachd mu dheidhinn fear ris an canadh iad Duanach Mac na Banndraich. Agus bha fuamhaire, air réir na


[TD 127]

[Beurla]


[TD 128]

sgeulachd a bh’ ann, a’ còmhnaidh ann an gleann domhain shios. Ach bha e deanamh móran do chall mun cuairt, tha mi cinnteach, air feadh na tìre cuideachd ged a bha e a’ còmhnaidh ’sa ghleann. Agus ma chaidh a h-aon a chuir as dha, dh’fhàillich orra co-dhiubh. Cha n-urrainn dhomh a ghràdh dé mar a chaidh sin.

Ach chaidh Duanach Mac na Banndraich – cha robh ann ach duine gu math beag, meanbh ach bha e làn do sheòltachd. Agus dh’fhalbh esan air turus airson cuir as dha ’n fhuamhaire. Agus tha e coltach gun deachaidh e gu mullach na beinneadh. Chuir e dà chlàr air a bhonnaibh, air neo bha seòrsa do shlaod beag neo mar a bheir iad gu cumanta sleigh’ bheag aige air a dheanamh agus chaidh e air a’ sin agus sios a ghabh e dha’n ghleann gus na rànaig e shios an t-àit’ as a robh am fuamhaire a’ còmhnaidh. Agus nuair a rànaig e shios, thànaig am fuamhaire amach.

“C’àite bheil thusa a’ dol neo dè chuir a’ seo thu, ’ille bhig bhòidhich?” ors’ am fuamhaire. Agus tha mi cinnteach gu robh am fuamhaire a’ dol a mhaoidheadh air a bheatha mar a bhiodh e cumanta do dh’fhuamhairean a dheanamh co-dhiubh. Ach mun d’fhuair e fios freagairt thuirt e gun tànaig e anuas a chuir deuchainn air agus a shabaid ris.

“Is gu dé an t-sabaid a dheanadh tusa?” ors’ esan, “agus tu cho beag, meanbh?”

“Ma dh’fhaoidte,” ors’ esan, “gu bheil mi làidir gu leòr an deaghaidh a h-uile rud airson sibhse a bheatadh ann an iomadh dòigh.”

Agus co-dhiubh thuirt am fuamhaire ris, “Ma tha,” ors’ esan, “halla sios dh’ionnsaidh an tobair ’s bheir anuas uisge agus gum bruich sinn eanrach na biadh a ghabhas sinn.”

Agus dh’fhoighneachd e dha a robh soitheach aige airson an uisge agus thuirt e gu robh. ’S nuair a rug e air bùl an t-soithich, tha mi cinnteach gu robh i cho trom ’s gur ann air éiginn a rachadh aige air a togail. Agus cha robh e falbh. Cha robh e falbh. An am a chaidh e dh’ionnsaidh an tobair leis a’ chuinneag a bh’ ann cha b’urrainn dha a gluasad co-dhiubh ’s uisg’ innte. Agus bha ’m fuamhaire gabhail fadachd nach robh e faighinn an uisge agus thuirt e nach robh a’ soitheach a bha seo mór gu leòr leis-san airson uisge thoirt à tobar: nam biodh dòigh aig’ air an tobar thoirt dhachaidh slàn mar a bha e, gum biodh fiach na saothair ann. O, thuirt am fuamhaire ris làn na bucaid fhéin thoirt dhachaidh agus aig an am seo nach robh e airson an tobar thoirt as co-dhiubh. O, cha n-éisdeadh e ris a’ sin. Thuirt e nach biodh gnothach aige idir ri dol gu tobar le soitheach cho beag agus


[TD 129]

[Beurla]


[TD 130]

chuir e ’n fhearg air an fhuamhaire agus ghabh am fuamhaire sios ’s thug e dhachaidh làn na bucaid.

Ach co-dhiubh bha aca ri dhol a dh’iarraidh cuailltean connaidh airson teine a dheanamh airson biadh a bhruich agus chaidh iad suas dha ’n bheinn. Ach cha toireadh an gille feairt air bho nach b’urrainn dha na bha as a’ choillidh thoirt dhachaidh còmhla; cha b’fhiach leis-san a bhith toirt dhachaidh lòd. Ach chuir seo an fhearg air an fhuamhaire ach bho ’n a bha e cho doirbh a thoileachadh thuirt e, “Bheir mi fhìn dhachaidh cuall connaidh.”

Agus cha toireadh esan leis maide. Bha an fhearg air, ma ’s fhìor, bho nach fhaigheadh e cead a’ choille thoirt leis uileadh. Tha mi cinnteach gu robh eagal air an fhuamhaire nan toirte a’ choille mhór dhachaidh nach deanadh i ach grodadh mun rachadh a cosg.

Ach co-dhiubh eadar a h-uile dol-mun-cuairt a bh’ ann bha iad a’ dol a dheanamh suipeir. Tha fhios gu robh an ùine dol seachad ’s an t-acras orra ’s chaidh poit mhór ghàbhaidh a chuir air teine agus a lìonadh le uisge agus tha mi cinnteach bìdeagan do dh’fheòil neo do shitheann air choireiginn; bha iad a’ dol a dheanamh eanrach. Agus chaidh esan amach agus bha àite amach ann a’ sin as am bite cumail treallaichean. Bha seòrsa do bhothag bheag amach ann a’ sin agus bhite cumail ghnothaichean ann a bhuineadh dha ’n t-sealg ’s dha ’n t-sitheann ’s dha gach rud a bh’ ann. ’S a measg gach nì eile a bh’ ann bha cuid do chraicinn chaorach ann. Agus fhuair Duanach craicinn chaorach ’s bhuail e iad ri chéile cho ealamh ’s a b’urrainn dha. Rinn e sac mór orra a chuireadh e air a chom fhéin fo ’n aodach agus fad ’s a bha an eanrach a’ bruich thànaig e astaigh. Bha e deiseil airson an eanrach a ghabhail agus bha iad a’ dol a ghabhail pàirt dheth sin le chéile. ’S o, thuirt an gille nach robh gu leòr ’n sin dhaibh ann.

“Tha sin,” ors’ esan, “beag gu leòr dhomh fhìn. Tha mi smaointinn nach eil gu leòr ann dhomh.”

O, bha gu leòr ann dha ’n dithist aca. Thuirt e nach gabhadh esan tuilleadh mura faigheadh e na bh’ ann uile gu léir ’s gu robh eagal air nach robh gu leòr ann a chionn gu robh an t-acras cho mór air.

“Ma tha,” ors’ esan, am fuamhaire, “seo,” ors’ esan. “Gabh dha agus nì mise roinn eile dhomh fhìn.”

Agus cha rachadh e a ghabhail boinne dhe na bh’ as a’ phoit nam


[TD 131]

[Beurla]


[TD 132]

beanadh am fuamhaire dha; cha robh gu leòr ann. Agus dh’òl e fhéin na bh’ as a’ phoit mhór eanrach a bha sin, ’s tha fhios gu robh e ’ga dòrtadh sios as a’ phoca a bh’ air a dheanamh air craiceann caorach is e fo chòmhdach is cha n-fhaca ’m fuamhaire dé bha dol air aghaidh. Agus nuair a bha sin seachad ’s a dh’òl e na bha do dh’eanrach ’s dh’ith e na bha do shitheann ’sa phoit fhuair am fuamhaire tuilleadh ’s an t-acras cho mór air ’s lìon e a’ phoit uibhir ’s a thoilleadh i agus thòisich e fhéin nuair a bha sin deiseil air gabhail an eanrach. Agus mun deach e ach mu thrì cuid as an eanrach bha e fàs gu math làn agus thòisich Duanach air magadh air: cho mall ’s a bha e ’g òl an eanrach. Agus thuirt am fuamhaire gu robh e faireachdainn gu robh gu leòr aige ’s chaidh e gu magadh an uair sin.

“Carson,” ors’ esan, “a bhiodh gu leòr agaibh? Cuimhnichibh cho mór ’s a tha sibh seach mise. Agus bha mise a’ smaointinn nach robh gu leòr as a’ phoit dhomh fhìn.”

Agus tha mi cinnteach airson ’s gum biodh am fuamhaire air thoiseach air co-dhiubh ghabh e sios an eanrach a bha sin uile gu léir. Dh’òl e a h-uile boinne a bh’ ann agus cha bhiodh e neònach ged nach biodh e faireachdainn glé mhath.

Ach co-dhiubh an ceann greiseadh thòisich Duanach air ochanaich ’s air gearain ’s dh’fhoighneachd am fuamhaire dha gu dé a nist a bha cuir air. Thuirt e gu robh e faireachdainn beagan ro làn; gu robh e smaointinn leis an t-acras a bhith cho mór air gun do dh’fhàs e tuilleadh is sanndach; gun do ghabh e móran. Agus thug e tacan beag eile ’g ochanaich ’s thuirt e ris an fhuamhaire, “’S fheàrr dhuibh,” ors’ esan, “an sgian mhór sin thall a shìneadh dhomhsa. Tha mi faireachdainn tuilleadh is làn. Tha mi airson faighinn cuidhteas pàirt dhe ’n eanrach.”

Agus o, cha robh ’m fuamhaire a’ faicinn sin iomchaidh ach shìn e dha a’ chorc mhór a bha sin co-dhiubh agus thug e sròiceadh air a chliathaich ’s lig e leis an eanrach ruith amach. Ach an ceann tacain thòisich am fuamhaire air gearain agus e ’na shìneadh air a’ làr a’ dol a chadal. Ach bha e gearain ’s a’ gearain. Tha mi cinnteach gur e dùsgadh as a chadal rinn e ’s e gearain; ’s cha bhiodh e neònach an deaghaidh dha làn poit mhór do dh’eanrach òl. Agus dh’fhoighneachd Duanach dha dé bha ceàrr air ’s thuirt e nach robh e faireachdainn gu math: gu robh e smaointinn gun do ghabh e móran eanrach. O, bha e magadh air; ’s a’ gabhail eanrach.


[TD 133]

[Beurla]


[TD 134]

“Cha do ghabh sibh ach uibhir ’s a ghabh mi fhìn, ged a ghabh mi beagan a bharrachd. Nach eil mise cho beag seach sibhse?”

Ach bha ’m fuamhaire a’ gearain ’s ag ochanaich ach mu dheireadh dh’iarr e sgian a thoirt thuige airson ’s gum faigheadh e cuidhteas pàirt dhe ’n eanrach. ’S thòisich am fear eile air magadh air agus dh’fhoighneachd e dha a robh e smaointinn gu deanadh sin feum, is o, bha. Uill, cha deanadh mura deanadh e stracadh gàbhaidh leis a’ choirc air fhéin airson an t-eanrach a ligeadh amach mar sgaoil: cha robh e dol a dheanamh sian feum dha.

“Agus nach fhaca sibh mar a b’fheudar dhomhsa dheanamh agus mi cho beag seach sibhse? ’S cha mhór nach b’fheudar dhomh mo chom a shròiceadh fairis uile gu léir.”

Ach co-dhiubh bha ’m fuamhaire cho goirt ’san am agus bha e coma ach faochadh fhaighinn agus shìn Duanach dha sgian ’s thuirt e ris, “Mar a thuirt mi ribh, feumaidh sibh gearradh mór a dheanamh oirbh p-fhéin.”

Agus rinn am fuamhaire sin agus thòisich an eanrach air ruith agus tha mi cinnteach gun do thòisich an fhuil air ruith. Agus ’s e an deireadh a bh’ air a’ sin gun do bhàsaich am fuamhaire.

Agus air réir na naidheachd mar a fhuair mise i bho Dhòmhnall Mac ’Illeain, bha duais air a thairgsinn airson cuir as dha ’n fhuamhaire air tàilleabh gu robh e deanamh uibhir do sgrios air feadh na dùthchadh. Agus nuair a fhuaireadh amach gun deachaidh am fuamhaire a chuir gu bàs is a liuthad duine a dh’fheuch ris, tha mi creidsinn, ’s a dh’fhàillich orra ’s a fhuair an duin’ uasal a thairg an duais amach có bh’ ann, chuireadh fios air Duanach agus fhuair e an duais mhór a chaidh a thairgsinn airson cuir as dha ’n fhuamhaire. Agus bha e fhéin agus a’ bhanndrach gu math dheth fad ’s a mhair a’ fortan a bha sin dhaibh.


19 Fear nan Sgeulachd Fada

Bha rìgh ann uair agus bha aon nighean aige. Agus cha robh sian air an t-saoghal air a robh uibhir do mheas aig a’ rìgh ’s a bh’ aige air sgeulachdan. Agus rinn e suas ’na inntinne nach tugadh e a nighean do dh’ aon ri pòsadh ach fear a dh’innseadh sgeulachd a bhiodh fada dha – agus tha mi creidsinn nach robh daoine tighinn ’ga riarachadh – agus bha e ’g iarraidh sgeulachd a mhaireadh latha ’us bliadhna. Agus


[TD 135]

[Beurla]


[TD 136]

dh’fheumadh an gnothach gum buineadh e dha ’n aon sgeulachd; a h-uile sian mar a bha e ’g innse.

O, bha fheadhainn a’ tighinn – bha iad a’ tighinn as gach ceàrna – agus iad a’ tòiseachadh air sgeulachd innse. ’S mhaireadh i greis do dh’ùine agus dh’fheumadh iad toirt suas is togail rithe air falbh. ’S mu dheireadh dh’fhàs a’ rìgh cho gràineach air a’ ghnothach a bh’ ann agus gun tànaig cuideiginn a dh’ innse sgeulachdan agus thug e sanais dha bho ’n am seo duine sam bith a thigeadh a’ seo a dh’innse sgeulachd, nan innseadh e sgeulachd a mhaireadh latha ’us bliadhna, gum faigheadh e ’n nighean; ach mura h-innseadh, gun a thòiseachadh idir, a thaobh mura rachadh aig’ air sgeulachd innse a mhaireadh latha ’us bliadhna, gun cuireadh esan an ceann dheth; nach robh iad dol a bhith cumail duine a’ seo fad greis do dh’ùine ’g innse sgeulachd nach robh sgeulachd fada gu leòr aige.

Co-dhiubh bha corra fhear a’ tighinn agus a’ smaointinn gu robh sgeulachd aige. ’S bha feadhainn ann a shiubhail – a rinn cuid mhór do shiubhal air an t-saoghal – ’s bha iad fhéin a smaointinn eadar a h-uile rud a bh’ ann gu rachadh ac’ air naidheachd, tòiseachadh oirre is innse bho cheann gu ceann a mhaireadh latha ’us bliadhna. Ach cha b’ urrainn dhaibh. Dh’fhàillich air a h-aon aca ’s corra fhear dhiubh a thànaig, bha e mu dheireadh ’gan cuir gu bàs.

Ach co-dhiubh thànaig a’ seo fear a bha an deaghaidh an gnothach cluinntinn mu dheoghainn agus a chuala a’ stòraidh agus smaoinich e gun deanadh e fhéin a’ chùis. Agus thànaig e agus thuirt e ris a’ rìgh gun cual’ e mu na cumhntan a bha e deanamh: gu robh e toirt seachad duais mhór agus a nighean ri pòsadh dha ’n duine a dh’innseadh sgeulachd a mhaireadh latha ’us bliadhna. Thuirt e ris gu robh.

“Ach tha mi toirt sanais dhut tràth. Mura teid agad air sgeulachd innse a mhaireas latha ’us bliadhna, a’ seanachas mun aon nì, tha stob amuigh an cùl a’ ghàraidh agam agus tha cunntais do chinn air a dhol air spéicean amuigh.”

O, rinn e gàire agus thuirt e nach bu chùram dhe ’n sgeulachd aigesan. Agus bha aige ri tighinn ’sa mhadainn agus tòiseachadh air innse sgeulachd agus a bhith ’ga h-innse gus am biodh uair shònraichte as an fheasgar ann, ach gum biodh aige gu robh am aige airson a dhinneir a ghabhail – agus a shuipeir tha mi ’n dùil; gum faigheadh e tacan eile. Ach co-dhiubh, bha e bho am fìor-mhadainne gu am na suipeir aige ri ’n ùine sin a chosg ’g innse na sgeulachd, agus mar a thuirt mi, bha i ri bhith mun aon chùis – mun aon ghnothach – bho ’n a thoiseach gu chrìoch.


[TD 137]

[Beurla]


[TD 138]

Co-dhiubh thànaig e ’sa mhadainn tràth a’ la’r-na-mhàireach. B’e sin a’ latha a bh’ aige ri tòiseachadh air a’ sgeulachd. Agus bha aige ri dhol bliadhn’ eile as deaghaidh a’ latha sin ’g innse na sgeulachd. Agus nuair a shuidhich e sios thuirt e gu robh e a nist a’ tòiseachadh air sgeulachd; gur e an toiseach a bh’ aig a’ sgeulachd mu dheidhinn athar fhéin. Agus thuirt e nuair a bha athair ’na dhuin’ òg aig an aois phòsaidh, phòs e. Agus fhuair e baile-fearainn agus thòisich e air tuathanachas. Agus bha e deanamh beagan do thuathanachas ’s bha e dol air ’n aghaidh na b’fheàrr mar a bha an ùine a’ dol seachad. Ach chomhairlich a’ sin neach dha air neo a rinn e fhéin suas, rinn e amach gum b’e bu mhotha buannachd dha a dhol ann an togail gràin. Agus bha e togail gràin agus reic gràin ’s ’ga ghléidheadh. Bhiodh e cuir tuilleadh sìl agus b’fheudar dha ’n uair sin fearann a chuir air mhàl. Agus as a dheaghaidh sin b’fheudar dha fearann a cheannach an toiseach agus as a dheaghaidh sin fhuair e fearann air mhàl leis na h-uibhir do ghràn aige. Agus fo dheireadh bha aon bhliadhna bha an bàrr gràin cho trom agus nach robh àit’ aige dha nuair a thigeadh am a’ bhualaidh. Ach thuirt e gu robh sloc shios faisg air an àite as a robh iad a’ fuireach. Mu mhìle a dh’astar bho ’n àite as a robh iad bha sloc mhór ann agus bha suas ri mìle a dh’astar bho mhullach an darna taobh dheth sin nuair a bhiodh duine gu h-àrd air a bruthaich; bha mìle dh’astar aige ri dhol sios dha ’n t-sloc is dìreadh suas gu mullach air an taobh eile. Agus eagal ’s gu siabadh stoirm air falbh an gràn neo sian nuair a chaidh am bualadh a dheanamh, thòisich e air a stòradh anns an t-sloc sin. Agus nuair a bha ’m bualadh ullamh, ors’ esan, bha sin caran còmhnard a null bho bhruthaich gu bruthaich.

Agus, ors’ esan, “Is suarach sin. Tha agamsa a nist ri tòiseachadh, agus tha sgeulachd bheag agam air a h-uile sìlein dhe’n ghràn a bha sin. Agus,” ors’ esan, “mum faigh mi suidheachadh ceart air tòiseachadh air innse nan sgeulachd sin” ors’ esan, “tha eagal orm gum bi mi air ruith astaigh ann an ùine uamhasach ’s nach teid agam air a’ sgeulachd sin innse ann an ùine na’s lugha na dhà neo trì bliadhnaichean.”

Agus thug a’ rìgh tacan ag éisdeachd ris. “Tha mi smaointinn,” ors’ esan, “gura fheàrr dhut gabhail leis na dh’inns’ thu dhe ’n sgeulachd. Cha chreid mi,” ors’ esan, “gun teid agad air a’ sgeulachd sin a dheanamh réidh ann an taobh astaigh dhe ’n ùine a tha mise cuir mu ’d choinneamh. Agus,” ors’ esan, “’s fhèarr dhut an duais a ghabhail agus cuiridh sinn crìoch air a’ ghnothach mar sin fhéin.”

Agus tha mi cinnteach gun do dh’aithnich a’ rìgh gura h-e a’ bhreug a


[TD 139]

[Beurla]


[TD 140]

bh’ as a’ ghnothach co-dhiubh ach bha ’n duine cho ealanta ’s rachadh aige air an gnothach a dheanamh cho dòigheil. Agus tha mi cinnteach gun tug a’ rìgh fhéin fo near gu robh an duine tapaidh gu leòr airson seo a dheanamh. Agus fhuair e ’n duais agus nighean a’ rìgh.


20 Mac Duine Làidir na Coilleadh

Bha duine fuireach ann am bothan aig iomall coilleadh; e fhéin ’s a bhean agus ’s e Duine Làidir na Coilleadh a chanadh iad ris. ’S bha e cuir mór-iaonadh air cuid mhór e bhith còmhnaidh aig iomall na coilleadh far a robh beathaichean fiadhaich, breun. Ach bha fhios gu robh cuid do bheathaichean nach robh cho fiadhaich neo cho dona sin agus ’s ann a bhith a’ sealgaireachd a bha esan a’ tighinn beò. Agus o, cha mhór a h-uile feasgar a bhiodh e tighinn dhachaidh bheireadh e ultach do sheannmhaidean: rudan neo pìosan a bha air am bristeadh far nan craobhan ré a’ gheamhraidh ’s bha iad air seacadh is air tioramachadh. Bha e ’gan giùlan dhachaidh airson gun deanadh iad teine ’s gum biodh e furasda dha ’n bhean còcaireachd a dheanamh.

Air feasgar sònraichte bha e tighinn dhachaidh agus bhiodh annas aige tighinn dhachaidh dh’ionnsaidh na bean air an fheasgar a bha seo agus bha craobh mhór do dharach ann a’ sin agus thòisich e air leagail na craoibheadh. Agus thachair mì-fhortan bha mór dha ’n uair sin: thuit a’ chraobh car ealamh agus chaidh a ghlacadh foipe, agus cha robh ann ach air éiginn gun d’fhuair e ialadh amach as a’ sin cho foghainneach ’s gu robh e. Agus nuair fhuair e seòrsa do thighinn thuige ghiùlain e leis dhachaidh a’ chraobh a bha sin. Ach nuair a rànaig e am bothan, thuit e fhéin agus a’ chraobh air làr còmhla. Agus chual’ a’ bhean am fuaim a bha aig taobh amuigh a’ bhothain ’s chaidh i amach agus bha a companach ’na shìneadh ann a’ sin. ’S thug i cuideachadh dha airson fhaighinn air a chasan agus cuideachadh airson tighinn astaigh dha ’n taigh agus chaidh e ’na shìneadh anns a’ leabaidh. Agus o, bha ise a’ feuchainn ris a h-uile misneach ’s deagh-dhòchas thoirt dha: cha robh sian a’ dol a bhith air. ’S o, thuirt e rith’ gum faodadh i fuireach sàmhach; nach ruigeadh i leas a bhith bruidhinn: gun d’fhuair esan buille bho ’n chraobh a bha sin agus gun deachaidh dochann a dheanamh air taobh astaigh dhe cholainn agus gun d’fhuair e galar a bhàis as a’ sin agus nach robh àrach air neo an córr ri dheanamh air.

“Ach seo,” ors’ esan, ’s e sìneadh a làimheadh. “Tha fras neo cnò far na craobh daraich ann a’ seo. Agus,” ors’ esan, “an deaghaidh mo bhàis-sa cuiridh tusa ’m fras a tha sin ann am mullach an dùin ìnneir ud thall aig a’ bhàthaich. Agus mun am a thig duilleagan air an fhras


[TD 141]

[Beurla]


[TD 142]

a tha sin bidh mac agad-sa ach cha bhi e idir coltach ri clann eile. Feumaidh tu altrum agus àrach gus am bi e làidir gu leòr gus a’ chraobh dharaich, neo ’n t-slatag dharaich a dh’fhàsas as an dùn innearach a spìonadh as na freumhaichean.”

Agus thionndaidh e aghaidh a null ris a’ bhalla agus tharraing e an anail dheireannach ’s bha e marbh.

Co-dhiubh nuair a bha ’n tìodhlaigeadh seachad ’s a h-uile sian bha ise ann a’ dubh-bhròn ’s a’ caoidh ach smaointich i air na cumhntannan mar a dh’iarr esan oirre dheanamh agus dh’fhalbh i a null agus thìodhlaig i a’ chnò a bha seo a thànaig far na craobh daraich am bruaich an tòrr ìnneir agus thànaig i dhachaidh.

Ach an ceann greis do dh’ùine bha dà dhuilleig dhonn air tighinn air uachdar an talmhainn as an fhras agus aig an am cheunda fhuaireadh mac dhi-se.

Agus nuair a bha am mac seachd bliadhna a dh’aois thug i leath’ e a null dh’ionnsaidh an dùin ìnneir agus feuch a rachadh aige air an t-slat a bha sin do dharach a spìonadh as an talamh agus o, cha b’urrainn dha sin a dheanamh. Agus ghiùlain i leatha dhachaidh e agus dh’fheumadh i greis eile thoirt ’ga altrum agus ’ga àrach.

Agus an ceann seachd bliadhna eile bha e ’n uair sin air fàs gu math foghainneach. Ach ma bha, bha a’ chraobh dharaich air fàs cuideachd agus thug i òrdan dha dhol a null agus a’ chraobh dharaich a spìonadh as a freumhaichean nam b’urrainn dha, ach cha b’urrainn dha sin a dheanamh. Agus b’fheudar dhi ’n uair sin seachd bliadhn’ eile a thoirt ’ga altrum ’s ’ga àrach.

Agus an ceann nan seachd bliadhna eile – bha sin bliadhna air fhichead a bha i ’ga altrum ’s ’ga àrach – thuirt i ris a dhol a null agus a’ chraobh a bha seo a spìonadh as na freumhaichean. Agus chaidh e a null agus chaidh aige air a’ chraobh a bha sin a spìonadh as an talamh agus thug e a nall dh’ionnsaidh an taighe i agus thug e thuic’ i agus thuirt e rithe.

“Seo,” ors’ esan. “Deanaibh connadh air a’ sin agus gum fadaidh sibh teine leis.”

“An dà,” ors’ ise, “’s e a’ cheud rud a tha mis’ a’ dol a dheanamh leis a’ sin,” ors’ ise, “teine a bhruicheas biadh a bheir thusa leat air do thurus. Feumaidh tu,” ors’ ise, “falbh a nist dha ’d chosnadh. Agus tha thu,” ors’ ise, “bliadhna air fhichead a’ seo agus cha d’ rinn thu car fhathast ’s tha mis’ a’ fàs seachd sgìth ’gad àrach.”

“’S fhìor sin,” ors’ esan. “Feumaidh mise bhith falbh.” Agus thog e rithe air falbh agus fada neo goirid an t-astar gu robh e siubhal,


[TD 143]

[Beurla]


[TD 144]

thànaig e gu baile mór fearainn. Agus bha coltas gur e sin baile cho mór fearainn ’s a chunnaic aon-fhear riamh do bhaile tuathanachas. Bha machaire mhór, mhór an sin làn do mhulain – do mhulain gràin – nach robh àireamh orra agus smaointich e aige fhéin ma bha iad a’ dol a bhualadh na bha ’n sin do ghràn gu robh fios gum faigheadh duine cosnadh a’ seo. Agus bha sabhal mór air an fhearann seo nach fhaca esan riamh a mheudachd. Agus co-dhiubh ghabh e suas dh’ionnsaidh an taighe agus nuair a bhuail e aig an dorust, thànaig searbhanta dh’ionnsaidh an doruist. Agus nuair a chunnaic i an duine mór, uamhasach a bha seo ghabh i seòrsa do dh’eagal. Rinn i ceum air ais agus dh’fhoighneachd i dha air a socair gu dé bha bhuaithe. O, thuirt e gu robh e airson bruidhinn ri maighistir agus tha e coltach gun do bhruidhinn e fhéin gu math sìobhalta. Thill ise astaigh agus chaidh i sios far a robh a maighistir ann an cathair mhór as an t-seòmbar-suidhe agus e ’na chadal mar bu ghnàth leis an deaghaidh dha a bhiadh a ghabhail: tacan thoirt ’na chadal. Agus dhùisg i e agus thuirt i ris gu robh duine mór aig an dorust: duine cho mór ’s a chunnaic ise riamh co-dhiubh; gun canadh i air a mheudachd gur e fuamhaire a bh’ ann. Dh’éirich an tuathanach agus ghabh e sios dh’ionnsaidh an doruist ’s nuair a dh’fhosgail e ’n dorust ’s a choimhead e ’s a chunnaic e an duine uamhasach, mór a bha seo rinn e fhéin seòrsa do cheum air n-ais.

“Agus gu dé bhios sibh ’g iarraidh?” ors’ an tuathanach.

“An dà,” ors’ esan, “tha mi coimhead airson cosnadh.”

“An dà, ma dh’fhaoidte,” ors esan, an tuathanach, “gu rachadh againn air do chuideachadh ann a’ sin. An dean thu bualadh?”

“Nì,” ors’ esan, “mi sin gun teagamh.” Agus thug e suaineadh air làimh mar gum biodh e ag oibreachadh le sùist agus chuir e seòrsa do dh’eagal tha mi cinnteach air an tuathanach.

“’S eadh,” ors’ esan, “ma dh’fhasdas sibh mis’, tha mi ’n dùil nach bi aobhar agaibh a bhith duilich airson fasdadh a chuir orm.”

“Tha mi ’n dòchas nach bi” ors’ esan, an tuathanach. “Chanann air réir do mheudachd gum bi tu comasach gu leòr.”

Agus rinneadh cumhntannan mu dheoghainn tuarasdal, ge b’e dé bha iad a’ dol a dheanadh suas – bha deuchainn ri chuir air neo rud mar sin. Ach co-dhiubh dh’fhoighneachd e dha’n tuathanach, “Cuine thòisicheas mi air bualadh?”

’S chuir seo móran iaonadh air an tuathanach, a’ chabhag a bh’ air a’ ghille mhór gu tòiseachadh air bualadh. Cha b’àbhaist dha ’n fheadhainn a thigeadh air fasdadh thuigesan cabhag idir a bhith orra.


[TD 145]

[Beurla]


[TD 146]

Ach thuirt an tuathanach ris, “Tha e,” ors’ esan, ‘mar chleachdadh againn a bhith tòiseachadh,” ors’ esan, “nuair a tha solust nan rionnagan a’ tréigsinn anns a’ mhadainn agus a bhith ag obair gus an nochd solust nan rionnagan air deireadh a’ latha.”

“O,” ors’ esan, “tha sin glé cheart.”

Agus co-dhiubh dh’fhalbh Raghnall Mór – ’s e sin an t-ainm a bh’ air: Raghnall Mór – a dh’ionnsaidh an t-sabhail a dh’fhaicinn gu dé bha ’n fheadhainn a bha thall a’ sin a’ deanamh bho ’n a bha i cho tràth ’san fheasgar. Agus rinn e sgal gàire is thuirt e, na sùistean a bh’ aca an siod, nach robh ach mar gum biodh rud a bhiodh aig pàisdean. Agus thog e fhéin air suas taobh na beinneadh dha ’n choillidh agus leag e anuas dà chraobh agus dheanadh iad sin sùist dhasan airson nuair a thòisicheadh iad as a’ mhadainn. ’S o, chuir e eagal air na gillean nuair a chunnaic iad e tighinn; thuirt iad – na maidean a bh’ aigesan – gun deanadh iad crann bàta leis a’ mheudachd a bh’ annta.

Ach co-dhiubh, fada mun do shoilleirich a’ latha thòisich esan air bualadh ’sa mhadainn agus nuair a bha e réidh a’ bualadh na bha ’san t-sabhal mhór a bha sin cha robh e ach a’ dol amach dha ’n achadh is a’ glacadh mulan fo gach achlais ’s ’gan togail leis astaigh agus ag éirigh air am bualadh. Agus bha e réidh dhe na bha ’san t-sabhal mun am a bha am biadh-madainneadh réidh. Ach co-dhiubh mun robh i idir meadhon-latha, bha a’ mhachair amuigh làn do dh’fhodar agus bha ’n sabhal làn gràin. Bha e cuir iaonadh air nach robh duine tighinn ’na chòir feuch gu dé mar a bha e tighinn air ’n aghaidh neo sian agus dh’fhalbh e air a shocair a null agus thachair an tuathanach ris.

“Dé a nist,” ors’ esan, “a th’ agam ri dheanamh?”

“O,” ors’ esan, an tuathanach, “bualadh.” Agus bha iaonadh gu leòr air an tuathanach ’s na bha e faicinn do thòrr fodair amuigh air an achadh. Ach ors’-esan, “Tha ’n sabhal làn.”

“O,” ors’ esan, “tha na bheil ’san t-sabhal buailte cuideachd.” Agus chuir seo iaonadh agus eagal gu leòr air an tuathanach.

“Ach feumaidh mi,” ors’ esan, “ma tha mi dol a leantail air an obair mar seo,” ors’ esan, “barrachd do bhiadh fhaighinn ’s a b’ àbhaist.”

“’S eadh,” ors’ an tuathanach.

“Bidh mi,” ors’ esan, “ag iarraidh làn coire mór do mhin ann am brochan a’ cheud latha. Agus bidh taosg coire mór do mhin a dhith orm air fhuine ’na bhreacagan agus aois dhà bhliadhna do dhamh air an ath-latha.”


[TD 147]

[Beurla]


[TD 148]

Co-dhiubh ghabh an tuathanach eagal a bha neònach ’s chaidh e suas far na robh na seirbhisich eile agus dh’ inns’ e dhaibh mar a bha cùisean.

“Bheirinn,” ors’ esan, “tuarasdal mìos a bharrachd do dh’fhear sam bith,” ors’ esan, “a rachadh aig’ air innse dhomh gu dé mar a tha mi dol a dh’fhaighinn cuibhteas an duine mór, fiadhaich tha seo.”

O, bha iad a’ cuir an cinn ri chéile ’s a’ smaointeachadh agus cha b’ urrainn do ghin aca cuimhneachadh idir gu dé an dòigh. Ach smaointich fear aca sin nan rachadh an tuathanach a choimhead air Aonghus Mór nan Creag gun tugadh esan comhairle; ’s e ’n duine a bu shine bha ’san dùthaich uile gu léir agus bu ghlice. Agus dheònaich an tuathanach gu rachadh e dh’a ionnsaidh agus nuair a rànaig e Aonghus Mór nan Creag dh’inns’ e dha mu dheidhinn a’ bhualadh agus mu dheidhinn a’ bhiadh a bha dhìth air a’ ghille mhór.

“An dà,” ors’ esan, “cha n-eil fhios agams’ dé nì mi riut. Nach eil fhios agad,” ors’ esan, “gu robh faìdhidearachd air a dheanamh gun tigeadh duine mór,” ors’ esan, “agus gum feumadh sibh am baile fearainn thoirt suas? Bha sin aig mo sheanair ’ga h-innse nuair a bha mise glé òg.” Agus bha Aonghus Mór e fhéin gu math sean aig an am sin.

“Ach,” ors’ esan, “bheir sinn feuchainn air aon rud co-dhiubh feuch ciamar a théid dhuinn. Abraidh tusa ris,” ors’ esan, “nuair a théid thu dhachaidh gu bheil an t-uisge fàs gann agus gu robh thu airson tobar mór a chladhach shuas ann am meadhon na h-achadh. Agus nuair a gheobh sibh sios e,” ors’ esan, “doimhneachd mhath cha n-eil sian gu h-ìseal a’ sin ach gainmheach. Tha fios agam fhìn air a’ sin. Gheobh sibh domhain gu leòr,” ors’ esan. “Biodh a h-uile h-aon dhe na seirbhisich deiseil agus sluasaid aige ’na làimh deiseil agus nuair a gheobh sibh a chùlaibh ribh tòisichibh air caitheamh sios air a mhuin a h-uile sian a tha e toirt as an tobar. ’S ma d’fhaoidte gum mùch sibh ann a’ sin e. Ach bithibh deiseil airson teicheadh,” ors’ esan, “mura teid agaibh air.”

Co-dhiubh nuair a thill an tuathanach thuirt e ris a’ ghille mhór, mac Duine Mór na Coilleadh, gu robh na fuarain ac’ air a dhol tioram agus gum bu mhath leis tobar mór a chladhach shios anns an achadh gum faigheadh iad uisge gu leòr. Agus thòisich esan ’sa mhadainn air cladhach. Tha mi cinnteach gu robh ’n gnothach a’ tighinn anuas gu math ealamh ach co-dhiubh bha a h-uile h-aon dhe na seirbhisich deiseil agus sluasaid aig a h-uile fear. Agus nuair a chunnaic iad gun do chrom e sios a thogail làn na sluasaid dha ’n stuth a bha an grunn an


[TD 149]

[Beurla]


[TD 150]

tobair, dhòirt iad air a mhuin na bh’ann. Ach cha robh e ach ’ga shadadh suas mar nach biodh a’ tuiteam air ach flathagan sneachda agus theich àsan. Co-dhiubh nuair a bha an tobar réidh thànaig esan an àirde agus ghabh e suas a dh’ionnsaidh an taighe. ’S bha a h-uile h-aon air a dhol am falach – air teicheadh. Cha robh mu chuairt ri’m faotainn ach an tuathanach fhéin ’s bha e air a dhol fo ’n bhòrd am falach. Ach bheat esan aig an dorust. Cha robh duine ’ga fhreagairt ’s mu dheireadh thug e buille dha ’n dorust ’s bhrist e astaigh an dorust. Nuair a chaidh e astaigh bha ’n tuathanach ag éirigh as an àite ’sa robh e ’s a’ tighinn ’na choinneimh ’s o, bha coltas gu math toilichte air an fhear mhór seo.

“Ciamar a fhuair thu air ’n aghaidh?” ors’ an tuathanach.

“Fhuair gu math,” ors’ esan. “Tha ’n tobar réidh. Ach,” ors’ esan, “bha na fithich a’ sadadh sios smodal orm mar gum biodh iad a’ feuchainn ri ’m dhalladh. Chuir iad,” ors’ esan, “beagan do thrioblaid orm ach fhuair mi air adhart. Agus dé a nist a nì mi?”

“O,” ors’ esan, “cha dean thu an còrr an diugh ach gabhaidh tu aig tàmh. Nì thu,” ors’ esan, “biadh dhut fhéin.”

Agus dh’fhalbh an tuathanach cho luath ’s a b’urrainn dha gu Aonghus Mór nan Creag agus dh’inns’ e dha mar a thachair.

“A,” ors’ esan, “tha e coltach gum bi e doirbh cuir as dha. Ach,” ors’ esan, “cha toir sinn suas an càs,” ors’ esan. “Tha dòigh fhathast air. Cuiridh tu,” ors’ esan, “am màireach e a threubhadh suas dha ’n Iomaire Cham a tha taobh an Loch Dhorcha agus ma bhios e ’n sin gus an teid a’ ghrian fodha, tha béist a’ tighinn an àird’ as a’ loch sin agus cha deachaidh duine neo beathach riamh ann nach do shluig i agus cha till esan beò.”

Co-dhiubh nuair a rànaig an tuathanach dhachaidh thuirt e ris a’ ghille mhór gum b’fheudar dha a dhol a threubhadh am màireach amach dha ’n Iomaire Cham a bha taobh a’ loch. Agus cha robh esan tiotadh gus an d’fhuair iad dà each agus thilg e ’n crann air a ghualainn ’s threòraich e na h-eich as a dheaghaidh ’s amach a thug e air dh’ionnsaidh an Iomaire Cham. Agus thòisich e air treubhadh ’s bha e treubhadh ann a’ sin gus na robh i fàs gu math anmoch. Agus bha craobh mhór, mhór dharaich ann a’ teis-meadhon am Iomaire Cham agus bha e treubhadh ’s o, bha i fàs gu math anmoch. Agus chual’ e fuaim air a’ loch, agus chunnaic e coltas beathach neo béist ghrànnd’ a’ tighinn an àirde as a’ loch ach cha do chuir e umhail air a’ sin; chum e roimhe a’ treubhadh agus nuair a bha e an teis-meadhon an Iomaire Cham thànaig a’ bhéist uamhasach a bha seo anuas agus shluig i fear


[TD 151]

[Beurla]


[TD 152]

dhe na h-eich. Thòisich esan air trod agus dh’iarr e oirr’ an t-each a thilleadh air n-ais. Agus sin rud nach deanadh i agus co-dhiubh, “Mura dean thu sin,” ors’ esan, “nì thu fhéin obair an eich.” Agus thòisich e air a’ bhéist a bha sin a cheangal còmh’ ris an each, ach nuair a chaidh i sin a thoirt anuas taobh an eich a bha fhathast as a’ chrann ghabh e leithid do sgaoim ’s theich e dhachaidh. Agus rug e ’n uair sin air earball oirre agus chuir e snaoim dh’a h-earball mun cuairt air a’ chraoibh. Agus thòisich a’ bhéist a bha sin air toinnleachadh ’s air suaineadh ’s air iomain gus mu dheireadh an do spìon i a’ chraobh as an talamh.

“An dà,” ors’ esan, “rinn thu glé mhath.” Agus dh’éirich e air a’ bhéist leis a’ chraoibh gus nach robh aig’ air fhàgail ach bioran dhi. Agus thug e leis an uair sin a’ bhéist dhachaidh.

Ach chunnaic àsan an t-each a’ tighinn tràth ’s bha iad cho toilichte: bha iad cinnteach gun deachaidh esan a shluigsinn co-dhiubh. Ach aig dorchadh na h-oidhcheadh thànaig e dh’ionnsaidh an doruist agus a’ chulaidh-uamhais a bha seo aige agus chaidh e astaigh. Agus dh’fhoighneachd iad dha gu dé mar a fhuair e air ’n aghaidh.

“O,” ors’ esan, “fhuair mi air ’n aghaidh glé mhath.”

“’S am faca tu sian?”

“Cha ’n fhaca mi dad,” ors’ esan, “a chuireadh eagal orm. Ach” ors’ esan, “thànaig creutair grànnda as a’ loch agus shluig e fear dhe na h-eich agam. Ach thug mis’ air, nach deanadh e a leithid a rithist.”

“Agus dé rinn thu ris?” ors’ esan.

“O,” ors’ esan, “tha e amuigh aig an dorust ann a’ siod agus thigibh amach ’s gum faiceadh sibh e. Ach,” ors’ esan, “na biodh an còrr cùram oirbh. Dé a nì mi am màireach?”

“O,” ors’ esan, an tuathanach, “an treubhadh.”

“O, tha ’n treubhadh réidh,” ors’ esan. “Cha bi cùram do dhuine sam bith a théid a threubhadh dha’n iomaire tha siod tuilleadh.”

“O,” ors’ esan, an tuathanath, “dean a’ rud a thogras tu ma tha ris a’ chulaidh-uamhais sin. Dé tha dùil agad a dheanamh ris?”

“Cha n-eil mi dol a dheanamh sian ris,” ors’ esan, “ach dol a ghearradh a chinn dheth is dol ’ga thìodhlaigeadh thall ann an iomall nan dùn-bhuachair thall aig cùl na bàthchadh.” Agus chaidh e a null agus thìodhlaig e ’n uile-bhéist a bha sin.

Ach dh’fhalbh an tuathanach gu Aonghus Mór nan Creag agus dh’inns’ e dha mar a thachair.


[TD 153]

[Beurla]


[TD 154]

“Tha e coltach,” ors’ Aonghus Mór, “nach teid againn air idir. Ach,” ors’ esan, “tha aon chothrom againn fhathast. Canaidh tusa ris,” ors’ esan, “feasgar gu bheil a’ mhin air fàs gu math gann, agus gura fheudar dha falbh leis an each agus slaod agus pocannan gràin thoirt leis dh’ionnsaidh Muileann nan Leth-cheann. Agus nuair a ruigeas e Muileann nan Leth-cheann bidh i anmoch agus ma bhios e ’n sin,” ors’ esan, “an deaghaidh dol fodha na gréineadh cha bhi cùram gun tig e as a’ sin gu sìorraidh,” ors’ esan, “’s nach cuir am Brùthnach Mór crìoch air.”

Agus co-dhiubh thànaig an tuathanach dhachaidh.

“An dà,” ors’ esan, “tha sinn a’ fàs gann do mhin. Cha n-eil againn,” ors’ esan, “ach air éiginn na nì biadh-madainneadh. Agus tha mi smaointinn gum fheàrr dhut pocannan gràin thoirt leat agus a dhol dh’ionnsaidh a’ mhuilinn.” ’S dh’inns’ e dha far a robh ’m muileann.

O, bha sin taght’ agus chuir e na pocannan gràin air slaod ’s cheangail e ’n t-each rith’ is dh’fhalbh e. ’S rànaig e ’n t-àite ’sa robh ’m muileann agus bha ’m muillear air tighinn dhachaidh agus a h-uile sian seachad ’s a’ ghrian air a dhol fodha. Bhuail e aig an dorust.

“Có tha siod?” ors’ am muillear.

“Thà mis’,” ors’ esan. Dh’inns’ e có bh’ ann: seirbhiseach aig an tuathanach.

“A,” ors’ esan, “dé tha bhuat?”

“Thà,” ors’ esan, “a dhol dha ’n mhuileann a bhleith.”

“An dà,” ors’ esan am muillear, “cha teid mise dha ’n mhuileann, an nochd dhuts’,” ors’ esan “na do dhaoine air an t-saoghal. Cha rachainn ann airson duine air an t-saoghal gus an éireadh a’ ghrian.”

“O, cha fhreagair sin dhomhsa,” ors’ an gille mór. “Tha sinn gann do mhin aig an dachaidh agus ’s fheudar dhomhsa bhith tràth as a’ mhadainn air ais le min.”

“O, cha teid mise ann a dh’aindeoin chùisean,” ors’ am muillear.

“Ma tha,” ors’ esan, “bheir dhomhs’ an iuchair ’s théid mi fhìn dh’ionnsaidh a’ mhuilinn agus nì mi fhìn an obair.”

Agus thug am muillear dha na h-iuchraichean agus dh’fhalbh e ’s dh’fhosgail e dorust a’ mhuilinn ’s chaidh e astaigh agus chruinnich e smodal ’s rinn e teine mór fo ’n amhainn ’s thòisich e air cruadhachadh a’ ghràin. Agus nuair a bha an gràn air a chruadhachadh – air a thioramachadh – thionndaidh e ’m muileann gu astar is thòisich e air dòrtadh a’ ghràin as an drabhailt agus bha an gràn a’ tighinn thro ’n drabhailt is a’ tighinn thro na bràthan. Agus nuair a bha gu leòr aig’ air a bhleith airson deagh-bhreacagan a


[TD 155]

[Beurla]


[TD 156]

dheanamh dha fhéin – bha ’n t-acras air a bhualadh cho mór – stad e ’m muileann agus rinn e cunntais do bhreacagan agus chuir e air uachdar na h-amhainne iad – bha i fhathast teth – airson ’s gum bruicheadh iad. Agus nuair a bha iad bruich, neo gu bhith bruich, thànaig cròg mhór agus sgobadh air falbh té dha na breacagan.

“Fàg a’ bhreacag an sin,” ors’ esan. “Cuir i sin air n-ais far an d’fhuair thu i.”

Cha tug e feairt. Thànaig a’ chròg agus thugadh leis té eile agus lean sin gus an tugadh na sia breacagan air falbh.

“Cuir air n-ais,” ors’ esan, “na breacagan neo ’s ann dhut a’s miosa.”

Ach cha tug e feairt. Ach ghabh e fhéin agus am Brùthnach – ge b’e dé ’n seòrsa beathach a bha as a’ Bhrùthnach – ghabh iad am bad a’ chéile agus leag iad an àth ’s chuir iad am muileann ’nan aimhreit ’s am broinn a’ chéile. Ach co-dhiubh air a’ cheann mu dheireadh chuir Gille Mór Duine Làidir na Coilleadh, chuir e fodha am Brùthnach agus bha e aige air a chìosnachadh.

“Agus tha thu a nist,” ors’ esan, “a’ dol a dh’fhalbh agus cha till thu seo gu bràcha tuilleadh.”

“Falbhaidh,” ors’ esan.

“Ach stad ort,” ors’ esan, “cha n-fhalbh.” ’S chum e greim air chùl amhaich air. “Cha n-fhalbh thu idir,” ors’ esan, “gus an cuir thu an àth ceart mar a fhuair thu i agus an cuir thu a h-uile sian air saod mar a bha e roimhe.”

Agus nuair a chaidh sin a dheanamh,

“Lig air falbh mise.”

“Cha lig,” ors’ esan. “Cha n-fhalbh thu as a’ seo idir gus an cuir thu air n-ais na sia breacagan a thug thu bhuam-sa a bha mi dol a ghabhail air mo shuipeir.”

Agus chuir e a chròg suas aig iomall an t-simileir agus thug e anuas na sia breacagan agus chuir e air uachdar na h-àthadh iad. Agus thilg an gille mór amach air dorust a’ mhuilinn e agus thuirt e ris, “Bi falbh. Agus na till,” ors’ esan, “air an t-saoghal seo. Na till gu bràcha dha ’n mhuileann.”

Agus nuair a dh’ith e na breacagan thòisich e air bleith a’ ghràin ’s chuir e crìoch air a’ chòrr dha ’n bhleith. Agus chuir e a’ mhin anns na pocannan agus cheangail e iad air an t-slaod agus dh’acfhuinnich e ’n t-each agus thòisich e air a’ cheum dhachaidh agus ghabh e gu taigh a’ mhuilleir. Bha a nist a’ lath’ gu soilleireachadh. Bhuail e aig an dorust. Chual’ am muillear am fuaim a bha dol air ’n aghaidh agus tha mi cinnteach gu robh e fhéin a’ gabhail aithreachas an deaghaidh a


[TD 157]

[Beurla]


[TD 158]

h-uile rud gun tug e idir na h-iuchraichean dha ’n ghille mhór; gu robh fios gu robh e air a mharbhadh. Ach bha ’m muillear air a chlisgeadh nuair a chual’ e ’m fuaim gura h-e am Brùthnach a bha fhathast aig an dorust agus dh’éibh e có bha siod.

“Thà mise,” ors’ esan. “Agus seo dhut na h-iuchraichean.”

Ach cha ligeadh an t-eagal leis a’ mhuillear éirigh idir. Agus nuair thug e suas nach robh am muillear a’ dol a dh’éirigh thuirt e, “Tha cabhag orms’,” ors’ esan, “is min a dhìth orr’ aig an dachaidh.” Agus thilg e na h-iuchraichean astaigh fo bhonn na còmhladh. “Seo na h-iuchraichean agad.” Agus thog e rithe.

A nist bha Aonghus Mór nan Creag an deaghaidh bàirlinn thoirt orra mura cuireadh a’ bhéist a bh’ as a’ mhuileann crìoch air a’ ghille mhór, iad a bhith cinnteach gum biodh na seirbhisich ’s gach bean is clann ’s gach aon a bh’ ann deiseil air a’ chnoc airson teicheadh nam faiceadh iad e tighinn. Agus bha fear shuas air a’ bhruthach a’ cumail freiceadan feuch am faiceadh iad e agus thànaig e ’na ruith anuas dh’ionnsaidh àit’ an tuathanaich agus thuirt e gu robh ’n gille mór a’ tighinn agus an t-each ’s an t-slaod aige agus na pocannan mineadh. Agus thog iad rithe ’s nuair a thànaig esan dh’ionnsaidh an taighe cha robh duine ri faicinn neo ri faotainn aig àit’ an tuathanaich.

“An dà,” ors’ esan, “cha ruigeadh iad a leas teicheadh air mo thàilleabh-s’” ors’ esan. “Cha tugainn-sa aobhar teicheadh dhaibh idir nan toireadh iad dhomh gu leòr do bhiadh. O, cha n-eil mi ’n call idir,” ors’ esan. “Fhuair mi deagh-bhaile fearainn ’s fhuair mi spréidh ’s gach nì bhiodh a dhìth orm. ’S bho ’n a dh’fhalbh iad uile bidh sin agam.”

Ach smaointich e ’n sin gu biodh e iomchaidh dha a mhàthair a thoirt còmhla ris agus dh’fhalbh e dhachaidh agus rànaig e ’m bothan beag far a robh mhàthair. Agus dh’inns’ e a h-uile sian dhi mar a thachair.

“Tha sibh a nist,” ors’ esan, “a’ dol a dh’fhalbh còmhla riumsa.”

“A,” ors’ ise, “cha n-eil. Tha mise fàs ro shean airson coiseachd air an astar tha sin.”

“O,” ors’ esan, “na cuireadh sin cùram oirbh idir an t-astar a th’ ann.”

Agus thog e a mhàthair ’s chuir e air a ghualainn i. “Tha sibh p-fhéin,” ors’ esan, “fada gu leòr a’ gabhail cùram dhiomsa ’s ’gam bhiadhadh ’s ’gam altrum agus tha e beag gu leòr dhomhs’ a nist sibhse thoirt leam agus cùram a ghabhail dhìbh.”

Agus dh’fhalbh an gille mór dhachaidh dh’ionnsaidh a’ bhaile mhóir


[TD 159]

[Beurla]


[TD 160]

fearainn agus thug e a mhàthair astaigh. Agus bha e ann a’ sin ri tuathanachas agus bha a mhàthair ’na suidhe astaigh a’ ghabhail a’ ghnothaich cho socair ’s a thogradh i. Agus sin agaibh a’ sgeulachd a fhuair mise air Mac Duine Làidir na Coilleadh.


21 Am Boireannach a Fhuair na Brògan mar Dhuais bho’n Donas

Bha càraid ann pòsda ’s bha iad àireamh mhór do bhliadhnaichean pòsd’ agus bha iad daonnan cho réidh agus cho toilichte. ’S a dh’aindeoin mar a dh’fheuch an donas ri ’n cuir gu aimhreit, dh’fhàillich ’s dhubh-dh’ fhàillich air riamh an gnothach a dheanamh orra. Agus bha seo a’ cuir móran feirgeadh air. Ach co-dhiubh latha bha seo thachair e ris a’ bhoireannach seo agus ’s e boireannach gu math olc a bh’innte tha e coltach: fìor dhroch-bhoireannach. Agus rinn e cumhntan rithe nan cuireadh i gu aimhreit a’ chàraid a bha seo gun tugadh e dhi paidhir bhròg. Agus thuirt i gum feuchadh i ri sin a dheanamh.

O, bha i ùine mhór, bha i feuchainn. Bha i feuchainn ris a h-uile saod ach cha robh ’n gnothach a’ dol leatha. Ach rachadh i latha a bhruidhinn ri bean an taighe agus bheireadh i greis a’ seanachas rithe agus bheireadh i greis eile a’ seanachas ri fear an taighe far am biodh e ri saoirsneachd neo ri goibhneachd neo ge b’ e dé an obair a bh’ aige – tha mi ’n dùil gur ann ri saoirsneachd bu mhotha a bhiodh e – agus bheireadh i greis a’ seanachas ris-san ach cha robh iad a’ toirt feairt oirre.

Ach latha dhe na lathaichean thuirt i ri bean an taighe, “Cha ruig mi leas,” ors’ ise, “bhith ag innse dhut. Ach chreideadh tu glé mhath nam faiceadh tu – nam fiosraicheadh tu – mar a tha mi dol a dh’innse dhut.”

O thuirt i rithe nach robh i toirt feairt sam bith oirre.

“Coma leat,” ors’ ise. “Nuair a thig do chompanach dhachaidh feasgar am màireach,” ors’ ise, “’s a théid e ’na shìneadh air a’ bheingidh ann a’ sin agus a chaidileas e,” ors’ ise, “tha ròinein gu h-ìseal aig ìochdar ìseal a’ sgòrnain aige. Agus faigh thusa reusair agus geàrr an ròinein sin dheth agus bidh fhios agad an uair sin gu dé mar a tha cùisean a’ dol.”

Uill, leis mar a chaidh leis a’ ghnothach a bh’ ann, chuir i a’ bhean gu smaointinn agus mu dheireadh smaointich i ma dh’fhaoidte gu robh rudeiginn ann an deaghaidh a h-uile rud. Agus chaidh ise far an robh an duine agus bha i ’g innse dha a h-uile sian – a’ cantail a h-uile sian

[TD 161]

[Beurla]


[TD 162]

mu dheidhinn na bean – ’s cha toireadh e feairt oirre; cha robh e toirt géill idir dhi.

“Coma leat,” ors’ ise. “Nuair a théid thusa dhachaidh feasgar an nochd théid thu ’nad shìneadh,” ors’ ise, “air a’ bheingidh agus ligidh tu ort gu bheil thu ’nad chadal: tàirnidh tu srann.” (Bha i a nist an deaghaidh bhith bruidhinn ris a’ bhean an latha roimhe sin).

“Agus creididh tu mise,” ors’ ise, “an uair sin nuair a chì thu do bhean a’ tighinn a nall leis a’ reusair far a bheil thu airson do sgòrnan a ghearradh, ma dh’fhaoidte.”

Ach co-dhiubh, leis mar a chuir i throimh a’ chéile e, bha e a’ fàs seachd searbh dhi co-dhiubh; tha mi cinnteach leis cho tric ’s a bha i deanamh còmhradh ris smaointich e gun deanadh e seo dìreach. Cha bhiodh ann ach dearbhadh dha gu robh i ceàrr co-dhiubh, tha mi ’n dùil. Ach co-dhiubh, rinn e mar a dh’iarr i ’s nuair a bha esan ’na shuain chadail is srann aige ’na chadal, smaointich a bhean a’ rud a bha ’n té eile a’ cantail rithe, gum faigheadh i a nist amach. Agus cha robh ’n té eile ach a’ bruidhinn co-dhiubh; cha robh ’n gnothach a’ dol a thighinn as co-dhiubh. Ach nuair a thànaig i a nall leis a’ reusair os cionn amhaich-san, chreid e ’n uair sin agus leum e ’na sheasamh ’s thòisich iad air aimhreit ’s tha mi cinnteach gu robh aimhreit ann a bha gàbhaidh. Ma dh’fhaoidte gun do theab iad tighinn gu buillean; gun do throid iad cho gàbhaidh ’s a throid daoine riamh.

Agus co-dhiubh air là’r-na-mhàireach chaidh an droch-bhoireannach a dh’fhaighinn na duais agus bha uibhir do dh’eagal aig an donas roimhpe leis cho olc ’s a bha i agus gu robh paidhir bhròg aig’ air ceann maide fada caol, ’gan sìneadh dhi ’s e fhéin air taobh thall na callaid. Cha ligeadh an t-eagal leis tighinn a nall far a robh i.

Agus sin agaibh mar a fhuair mi an naidheachd aig Mìcheal Mac’Illeain air an donas agus air an droch-bhoireannach a fhuair na brògan.


22 Na Trì Snaoimeannan

An naidheachd tha seo, chuala mi a’ cheud turus i aig Eachann MacNìll a bha thall aig a’ Rudha Mheadhonach. ’S e Eachann Aonghuis Phost’ a dh’abramaid ris. Agus cha do dh’innis e ach bloigh dhe ’n sgeul a bha seo; cha tug e uibhir do chunntais oirre ’s a chuala mi a rithist aig Mìcheal Mac’Illeain (Mìcheal Iain Chaluim Òig ’ic Iain ’ic Lachlainn Ghobha).

Air réir seanachas Mhic’llleain, b’e a chàirdean fhéin a bha anns an


[TD 163]

[Beurla]


[TD 164]

naidheachd. B’ èad an fheadhainn a bha falbh leis a’ sgoth. Agus thadhail iad aig àit’: thànaig iad gu tìr aig eilean neo àite air an turus a’ dol gu margadh. Agus bha seann duine agus seann bhean anns an taigh bheag a bha sin agus chaidh iad suas ann a ligeil an sgìos. Ma dh’fhaoidte gu robh i air fàs cho fiathail ’s nach robh seòladh math aca ’san am.

Ach co-dhiubh, dh’fhoighneachd iad dhaibh a robh tea aca agus tombaca ’s thuirt fear aca gu robh beagan aca air bòrd. Agus chaidh e sios agus fhuaireadh an beagan tea a bh’ aca agus thugadh sin anuas. Thug e dha ’n t-seann fheadhainn – an t-seann chàraid – an tea agus riaraich iad an tombaca orra gu math. Agus dh’fhoighneachd an seann fhear do dh’fhear aca – dha ’n fhear a shaoileadh e a b’aosda – a robh gin dhe theaghlach ’s na blàir agus thuirt e gu robh: gun do chaill e dithist mhac ann am blàr.

“Nach truagh,” ors’ esan, “nach tàna tu dha ’m ionnsaidh mun deach iad dha ’n bhlàr.”

“’S eadh,” ors’ esan, an duine bha seo,

“O, nam biodh tu air tighinn,” ors’ esan, “bhiodh iad air an seunadh bho ’n luaidhe.”

Ach co-dhiubh, nuair a ghabh iad fois ’s a bha iad greis a’ seanachas, thuirt fear dhiubh gu robh e smaointinn a nist gum b’fheàrr dhaibh a bhith feuchainn air falbh, feuch ciamar a rachadh dhaibh. Agus thuirt an t-seann té ris stad tiotadh. Agus chaidh i a null gu oisinn neo àite na gu seòmbar beag ’s thànaig i a nall agus snàithlein aice: pìos do shnàth clòimheadh tha mi cinnteach a bh’ ann agus bha trì snaoimeannan air.

Agus thuirt i ris, “Seo,” ors’ ise. “Bheir thusa leat seo, bho ’n as tu a tha ’nad uachdaran air a’ bhàta an diugh. Bheir thu leat seo agus nuair a gheobh sibh amach,” ors’ ise, “bheiribh aon snaoim far an t-snàithlein tha seo agus gheobh sibh soirbheas. Bithibh a’ falbh air aghaidh. Agus nuair a gheobh sibh aig astar gu math,” ors’ ise, “’s a bhios sibh smaointinn gu gabh i tuilleadh soirbheis, bheir thu snaoim eile far na sreing seo agus gheobh sibh soirbheas fàbharach làidir gu leòr. Ach bi cinnteach,” ors’ ise, “air chumhntan no air chor nach toir thu idir an tritheamh snaoim far an t-snàithlein. Neo ma bheir,” ors’ ise, “cha bhi ’n gnothach cho math.”

’S co-dhiubh, dh’fhalbh iad ’s nuair a fhuair iad an sgoth an òrdugh ’s amach thug iad an snaoim far na snàithlein a bha seo. Agus cha bu


[TD 165]

[Beurla]


[TD 166]

luaithe a thug iad an snaoim far na t-snàithlein na shéid soirbheas beag aotrom freagarrach fàbharach dhaibh agus bha iad a’ seòladh air adhart. Ach roghnaich am fear a bha cùram aige dha ’n sgoth gun gabhadh iad ri beagan a bharrachd soirbheis agus dh’fhosgladh an darna snaoim. Ach ma dh’fhosgail thànaig soirbheas làidir, dian an uair sin agus bha ’n gnothach gu math fàbharach. Bha iad a’ seòladh cho math ’s a thogradh iad.

Ach co-dhiubh, nuair a bha iad gu bhith astaigh ann an cala – bha iad cho faisg air a bhith astaigh anns a’ chala ’s gu robh iad sàbhailte co-dhiubh – thug e ’n treas snaoim far an t-snàithlein ’s thilg e ’n snàithlein amach air a’ mhuir. Ach ma chuir, thànaig an stoirm.

Agus cha robh ann ach air éiginn gun d’fhuair iad astaigh gu cala gun a bhith air am bàthadh. Ach co-dhiubh fhuair iad dha ’n chala agus nuair a bha iad astaigh aig margadh thug iad leo tea agus tombaca gu leòr a bheireadh iad dh’ionnsaidh an t-seann chàraid a mhaireadh greis dhaibh. Agus nuair a fhuair iad deiseil ’s a bha iad airson seòladh, sheòl iad air n-ais ’s o, bha iad a’ faighinn soirbheas gu math fàbharach. Ach thànaig iad astaigh dh’ionnsaidh an eilein – an t-àite gu robh iad seo as a’ bhothan – agus nuair a thànaig iad astaigh rinneadh toileachadh riu ’s thug iad a null dhaibh tea ’s tombaca ’s bha sin a’ faighinn mór-thaing.

Ach thug i ’n aghaidh air an fhear eile. “Cha d’rinn thu,” ors’ ise, “mar a dh’iarr mi ort.”

“O, rinn,” ors’ esan.

“O, cha do rinn,” ors’ ise, “idir mar a dh’iarr mis’ ort. Agus air thàilleabh nach do rinn thu sin, fhuair mise,” ors’ ise, “mìobhadh mór ’gur sàbhaladh bho ’n stoirm.”

Agus thànaig i a nall ’s sheall i dha ’n snàithein. “Seo,” ors’ ise, “an snàithlein a thilg thu fhéin amach bhuat. Agus,” ors’ ise, “bha feum agad gu robh thu cho faisg air a’ chladach. Fhuair mis’,” ors’ ise, “an gnothach doirbh gu leòr ur sàbhaladh mar a bha. Ach tha sinn toilichte gun do thill sibh sàbhailte co-dhiubh.”

Agus dh’fhuirich iad tacan còmhla riu ’n sin agus dhealaich iad riu.

Agus sin agaibh an naidheachd a fhuair mise bho Mhac’Illeain agus thuirt e gura h-e bràthair a sheanair neo a shìn-seanair a bh’ ann am fear dhe na bh’ ann co-dhiubh. Agus tha ’n naidheachd cho dlùth sin dha fhéin gu bhith ’ga h-innse. ’S tha mi creidsinn gur ann bhuapa fhéin a thànaig an naidheachd dha ’n àite ’san d’fhuair Eachann MacNìll greim oirre an toiseach. Agus sin agaibh mar a bha an naidheachd aig Mac’Illeain.


[TD 167]

[Beurla]


[TD 168]

23 Mar a Chaidh an Suiriche Sìdhe a Mhealladh

Fhuair mi ’n sgeula bho Mhìcheal Mac’Illeain. Agus oidhche nuair a bha mi air chéilidh bha e ’g innse dhuinn sgeula – bha cuid mhór astaigh air chéilidh an oidhche ud; bha feadhainn a bharrachd orm ann ’san am – mu dheidhinn fear a bha deanamh suas ri nighean – bha i fhéin an dùil gu robh e deanamh suas rithe co-dhiubh – agus bha ’n gnothach a bh’ ann car neònach leatha mar a bha gnothaichean a’ dol.

Agus ’s e a bh’ ann: chaidh iad gu comhairliche glic na fear ceàrd a bhiodh toirt dhaibh comhairle, neo bana-cheàrd. Ach co-dhiubh, thug i sin sanais dhaibh gun iarradh am fear a bha seo dual dha gruag air an nighinn. Agus thug i àithne oirre, na chuir i air shùilean dhi mar bheirte, nan iarradh, i thoirt dha dualan far earball mairt. Bha seiche mhór mairt aca ’n crochadh agus tha e coltach gu robh an t-earball gun ghearradh dhi ’s nuair a dh’iarr esan na dualan fuilt oirre, tha e coltach gun do sheall i sin dha agus chaidh seo thoirt thuige.

Agus bha iad ’nan suidhe astaigh anns an oidhche, na feasgar gu robh ann agus chualas fuaim ’s an t-seiche gluasad is amach a thug an t-seiche, agus as a dheaghaidh a thug iad. Agus cha d’fhuair iad riamh sgeul air an t-seichidh. Co-dhiubh ’s e a dhol astaigh dha ’n chnoc sìdh a rinn i na cà ’n deach i, cha d’fhuaireas riamh i.

Agus bha iad a rithist a’ cantail gura h-e cinnteach a’ chùis a bhiodh ann nam biodh an nighean an deaghaidh dual dhe gruag a thoirt dha, gu robh e air a toirt air falbh air an aon dòigh ’s a chaidh aige air an t-seiche thoirt air falbh.

Agus dh’fhalbh i, tha mi cinnteach, mar a thuirt iad, dh’fhalbh sin gun tilleadh.

Agus ma dh’fhaoidte gura h-ann as a’ sgeul a bha seo nuair a chaidh e mun cuairt a thànaig na faclan a bhiodh aca mu dheidhinn cuideiginn a bha a’ faoineis ann na a bhiodh a’ bruidhinn air rud a dheanadh e ’s nach deachaidh e riamh a cho-lìonadh: gun canadh iad nach robh ann ach gruag le gaoith.


24 An Oidhche a Bha i Sileadh na Lite

Tha sgeulachd bheag an seo a chuala mi aig Bean Mhìcheil ’ic’Illeain (Mìcheal Iain Chaluim). Agus ’s ann mu dheoghainn banndrach a bh’


[TD 169]

[Beurla]


[TD 170]

ann agus bha aona mhac aice agus ’s e seòrsa do leth-ghloic a bh’ ann. Ach bha e mór, foghainneach agus tha e coltach gu robh ise seòlta. Ach co-dhiubh chuir i air falbh e le mart airson a toirt gu margadh feuch am faigheadh e rudeiginn air a’ mhart; tha mi cinnteach gu robh iad a’ fàs gann do bhiadh airson am mart a bheathachadh na nì air choireiginn, neo bha i aca a chòrr.

Ach dh’fhalbh esan leis a’ mhart agus bha e aig a’ mhargadh agus thànaig fear far a robh e. “’S dé tha thu ’g iarraidh air a’ mhart?” ors’ esan.

“O,” ors’ esan, “tha mi ’g iarraidh rudeiginn oirre.”

Agus thuirt am fear eile ris, “Fosgail do làmh matà.”

Agus thilg e smugaid ’na làimh.

“Seo rudeiginn,” ors’ esan. Agus leis a’ làimh eile shìn e dha ceann a’ ròpa. “’Seo am mart,” ors’ esan, agus thill e air n-ais a’ tilleadh dhachaidh agus a dhòrn dùinte, agus bha e cho toilichte gun d’fhuair e rudeiginn air a’ mhart.

Ach co-dhiubh, nuair a bha e tighinn fairis air abhainn bheag shleamhnaich e air té dha na clachan far a robh e deanamh ceum a null bho thé gu té air an abhainn agus dh’fhosgail e a làmh is dh’fhalbh a’ smugaid. Agus thòisich e air rùrach as an allt feuch am faigheadh e i. Agus có thànaig ach ceannaiche-paca, neo mar a bheireadh iad <eng>peddlar.<gai>

“Dé tha thu deanamh,” ors’ esan, “as an allt ann a’ sin?”

“Tha mi coimhead airson rudeiginn,” ors’ esan, “a chaill mi. Agus chaill mi mo rudeiginn.”

Agus shleamhnaich am fear eile is e fhéin a’ dol seachad.

“Seo rudeiginn,” ors’ esan.

“Fhuair thusa mo rudeiginn,” ors’ am balach.

“Cha d’fhuair,” ors’ esan, “mise rudeiginn.”

“Fhuair,” ors’ esan, ’s ghabh iad am bad a’ chéile. Agus chuir e crìoch air a’ cheannaiche, na ’m <eng>peddlar<gai> mar a bheirte.

Agus co-dhiubh thìodhlaig e e ann a’ sloc air choireiginn is thug e leis na màileidean dhachaidh. Agus dh’fhoighneachd a mhàthair dha dé thachair ’s dh’inns’ e. Thuirt e gun do chaill e a rudeiginn ’s gun d’fhuair am fear eil’ e ’s gun do shabaidich iad. Agus co-dhiubh, thuirt i ris e dhol ’na shìneadh; gu robh e sgìth an deaghaidh tighinn as a’ bhaile, gu robh e a nist air fàs gu math sgìth agus e a dheanamh tacan do chadal, agus a chuir dheth a chaisbheairt; gun biodh a chasan na b’fheàrr gum faigheadh iad barrachd fois le bhith rùisgte. Agus fhuair i fhéin poit agus chuir i uisge as a’ phoit agus min ’s rinn i lite


[TD 171]

[Beurla]


[TD 172]

thana agus chrath i sin amach mu chuairt aig an taigh. Agus bhiodh esan a’ dol amach as an taigh co-dhiubh mun rachadh e a chadal feuch gu dé ’n t-sìde a bh’ ann na ge b’e aobhar, agus co-dhiubh nuair a dh’éirich e an deaghaidh bhith greis ’na chadal dhùisg i ’s thuirt i gu robh an t-am aig’ éirigh ’s a dhol a chadal dòigheil. Agus choisich e amach ’s e air a chasa-rùisgte ’s nuair a thill e astaigh, “Tha i,” ors’ esan, “a’ sileadh lite.”

“A bheil?” ors’ ise.

“Tha,” ors’ esan. “Tha lite air an talamh. Tha i sileadh.”

“O, ma tha,” ors’ ise, “halla a chadal. Coma leat dhe ’n chòrr mu dheidhinn.”

Co-dhiubh, fhuair i amach bhuaithesan far ’n do thìodhlaig e an duine a mharbh e agus nuair a chaidh esan a chadal, chaidh ise dh’ionnsaidh an t-sloc a bha sin ’s bha ’n duine air a thìodhlaigeadh ann. Agus co-dhiubh, bha reithe beag aca ann am pàirc agus ’s minig a chanadh feadhainn “<eng>peddlar<gai>” ri fear dhe na beathaichean sin. Bhiodh e suibhal mun cuairt air feadh nan ceàrnan nam faigheadh e air falbh. Agus mharbh i ’m beathach a bha sin agus thug i a’ cholann eil’ as an àite ’sa robh i agus thìodhlaig i ’m beathach sin ann. Agus chuir i a’ cholainn eile… thìodhlaig i an àite air choireiginn eile fad air falbh i, creid.

Ach co-dhiubh greis do dh’ùine as a dheaghaidh sin fada neo goirid an ùine gu robh ann thànaig dithist mhaor dh’ionnsaidh an taighe agus bha iad a’ foighneachd am facas sgeul air an duine bha seo: air a’ cheannaiche dol mun cuairt, am <eng>peddlar.<gai>

“O,” ors’ esan, an gille, “mharbh mise am <eng>peddlar<gai> sin.”

“Na mharbh gu dearbh?” orsa fear aca.

“Mharbh,” ors’ esan.

“Agus cuine mharbh thu ’n duine bha sin?” ors’ esan.

“O,” ors’ esan, “stad ort. Feasgar an lath’ ud;” ors’ esan, “an oidhche a bha i sileadh na lite.”

’S cha robh ann ach burraidh gòrach co-dhiubh.

“Cà ’n do chuir thu e?” ors’ am fear eile.

Agus dh’inns’ e cà ’n do chuir e e agus dh’fhalbh iad. Bha iad a’ cantail ri chéile,

“An cuala tusa ’n duine gòrach a bha siod a’ bruidhinn air an oidhche a bha i sileadh na lite?”

Agus bha iad a’ coiseachd sios co-dhiubh ach bha iad a’ dol seachad air an àite bha seo.

“A”, ors’ esan, fear aca, “théid sinn astaigh a choimhead feuch gu dé

[TD 173]

[Beurla]


[TD 174]

tha air a thìodhlaigeadh as an àite a bha e cantail rinn co-dhiubh. Cha n’eil greim tùir ann co-dhiubh.”

Nuair a chaidh iad sios ’s a bhùirich iad sios an talamh a bha sin fhuair iad reithe air a thìodhlaigeadh.

“Nach tuirt mi riut,” orsa fear dhiubh, “nach robh e glic; gu robh e car gun toinisg? Coimhead fhéin,” ors’ esan. “Siod am <eng>peddlar<gai> a bha esan a’ cantail.”

Agus chum iad air falbh. ’S bha na màileidean ’s a h-uile rud a bh’ annta aig a’ bhanndraich ’s aig a mac. Agus sin mar a bha ’n naidheachd a fhuair mise air an oidhche a bha i sileadh na lite.


25 Cairteal Shruighle

Chuala mi naidheachd bheag air Cairteal Shruighle: mu dheidhinn nuair a chaidh Cairteal Shruighle a thogail. Tha e coltach gur ann aig an donas a bha cùram dhe ’n obair: gur e bha deanamh na h-obrach. Chosgadh e cho mór dhaibh, tha mi cinnteach cairteal a dheanamh, ach dheanadh esan e air chumhntan. Tha mi cinnteach gur e a’ chumhntan a bh’ ann, gum feumadh e an t-uachdran a thoirt leis mar dhuais air a shon mura biodh fios aige air an aimn nuair a bhiodh a chairteal réidh. ’S chaidh e ’n sin gu duine glic – sin an t-uachdran; chaidh e gu duine seòlta air choireiginn: tha mi cinnteach mar as minig a bheireadh iad gur e Seann Dall Glic – agus thuirt am fear sin ris e bhith mun cuairt timcheall air an obair cho tric ’s a b’urrainn dha feuch an cluinneadh e idir idir ainm an fhir a bha cùram aige dha ’n obair. Agus dh’amais dha gun cuala e cuideiginn a’ gràdh “Tòmas Sheoc” is chum e cuimhne air an ainm sin. Agus ma dh’fhaoidte gun cuala e turus eile cuideiginn dhe na cosnaichean a bha ’g obair air a’ chairteal a’ gràdhainn “Tòmas Sheoc”. Ach co-dhiubh nuair a bha ’n cairteal réidh thuirt an donas – oir tha e coltach gura h-e a bh’ ann – gum biodh e a nist ag iarraidh a thuarasdal: ag iarraidh a phàidheadh.

“Matà,” ors’ esan, an t-uachdaran na ’n tighearna-fearainn gu robh ann, “’s e cumhntan a bh’ againn nam biodh fhios agam air t-ainm nach ruiginn a leas pàidheadh.”

“S e,” ors’ esan.

’S mar a thuirt mi cheana anns a’ sgeul, nuair a thuirt an donas gu robh sin fìor – gu robh na cumhntannan ann – thionndaidh an an t-uachdaran na ’n tighearna gu robh ann agus thuirt e, “’S tusa Tòmas Sheoc.”

[TD 175]

[Beurla]


[TD 176]

Agus dh’fhalbh e ’s e ’g éigheach, “Cairteal Shruighle ullamh agus Tòmas Sheoc bochd falamh!”

Agus thog e rithe ’s tha mi cinnteach gun do dh’fhalbh e ’na lasair na air dòigh air choireiginn. Cha robh an còrr mu dheoghainn.

Agus sin agaibh an naidheachd a fhuair mise bho Mhac ’Illeain air togail Cairteal Shruighle.


26 An Spìocaire agus an Tàillear

Bha fear a’ foighneachd dhiom uair mu dheidhinn naidheachdan air spìocairean: daoine a bha cùramach; nach cosgadh airgiod na sian; a bha cho gàbhaidh cùramach. Agus chuala mi naidheachd mu dheidhinn aon neach agus tha e coltach gu robh e ’na dhuine gu math cùramach, spìocach. Agus bha e gléidheadh ma seach an airgid; cha robh bonn airgid a bha aige na òr nach robh aige an gléidheadh.

Agus mu dheireadh thànaig tàillear dh’ionnsaidh an taighe aige latha agus thuirt an tàillear ris, “Tha mi faicinn,” ors’ esan, “gu bheil sibh p-fhéin riatanach air deagh-dheise.”

“O, tha mi cinnteach,” ors’ esan, “gu bheil mi riatanach oirre nam biodh dòigh air a ceannach.”

O, thuirt an tàillear ris nach biodh e duilich dha pàidheadh idir. Agus tha e coltach, an duine spìocach a bh’ ann, nuair a bhiodh e sealltainn ionndas do dhaoine gum feumadh iad pàidheadh airson fhaicinn: bonn a thoirt dha air a shon co-dhiubh ’s e tasdan na bonn-a-sia na gu dé bhiodh ann. Ach co-dhiubh thuirt an tàillear ris nach biodh e duilich dha pàidheadh idir.

“Gabhaidh mi do thomhas agus nì mi ’n deise dhut ma bheir thu dhomh gealltanas gu seall thu dhomh do stòras ’s na bheil agad gléidhte. Ach,” ors’ esan, “cha n-iarr mi sin fhaicinn gus an tig mi leis an deise.”

O, thuirt e gun deanadh e sin ma bha e deònach air a dhol air ’n aghaidh leis a sin. Bhiodh esan deònach gu leòr agus co-dhiubh ghabh an tàillear a thomhas agus creid gu robh e gu math cùramach. Agus chaidh e air n-ais dhachaidh, agus a h-uile sian aige air a chuir sios gu dòigheil agus creid gun do thagh e ’n t-aodach a b’fheàrr a bh’ ann airson deise a dheanamh dha ’n spìocaire.


[TD 177]

[Beurla]


[TD 178]

Agus chaidh deise mhath a dheanamh – creid gun deachaidh an deise a dheanamh math gu leòr – agus nuair a bha i réidh chaidh e dh’ ionnsaidh an taighe leatha agus thuirt e, “Tha mis’,” ors’ esan, “air tighinn thugaibh leis an deise.”

“Tha siod glé cheart. An dà,” ors’ esan, “bho ’n a thàna tu, tha mi cinnteach gum feum mise cumail ri mo chumhntannan cuideachd mar a chum thu fhéin.”

“Bidh sin iomchaidh” ors’ an tàillear.

Co-dhiubh, chaidh e a choimhead air an deisidh agus bha i coimhead gu math grinn. Ach co-dhiubh thuirt e ris, “Trobhad,” ors’ esan. “Tiugainn còmhla riumhsa ’s gum pàidh mi ’n deise dhut ma tha.”

Agus chaidh e sios. Thòisich e air fosgladh dhoruist: dh’fhosgail e glas air dorust, dh’fhosgail e ’n dorust a bha sin agus chaidh e thro ’n t-seòmbar sin agus dh’fhosgail e dorust air seòmbar eile. Nuair a bha e ’n deaghaidh a’ ghlas fhosgladh dh’fhosgail e ’n dorust agus bha an t-airgiod air an ùrlar ann a’ sin. Agus choimhead an tàillear air. Thug e aon sùil air agus thionndaidh e mun cuairt airson falbh.

“Am faod mi,” ors’ esan, “aon sùil eile thoirt air?”

“O, cha n-eil fhios a’m,” ors’ esan. “O, tha mi cinnteach,” ors’ esan, “gun ceadaich mi sin dhut.”

’S thionndaidh an tàillear mun cuairt ’s choimhead e astaigh air an airgiod a rithist. Agus thànaig iad an sin a nuas. Ghlaist e na doruist agus nuair a rànaig iad a nuas dha ’n t-seòmbar eile thuirt an tàillear ris gum b’fheàrr dha a nist an deise chuir uime ’s gum faiceadh e air i agus cho math ’s a bha i freagairt, agus mura robh i ’ga fhreagairt mar bu chòir gu rachadh sin a leasachadh. Agus chuir e air an deise ’s o, bha ’n deise cho snasail: bha i ’ga fhreagairt cho math ’s a h-uile sian. Agus thuirt e ris an uair sin, “An da,” ors’ esan, “tha e car dona dhomhsa, a thàilleir, an deise seo chumail ’s gun dòigh agam air do phàidheadh,” ors’ esan. “Rinn thu ’n deise cho math ’s tha i ’gam fhreagairt cho math ’s tha i cho snasail ’s a h-uile dòigh.”

“O,” ors’ an tàillear, “coma leat dheth sin,” ors’ esan. “Chaidh mise phàidheadh gu math cheana air a son.”

“O,” ors’ esan, “cha deachaidh. Cha n-eil mi a’ tuigsinn idir ciamar a chaidh do phàidheadh.”

“O, chaidh,” ors’ esan, “mo phàidheadh glé mhath air a shon. Chunna mi,” ors’ esan, “do chuid ionndas. Agus thionndaidh mi mun cuairt agus chunna mi a rithist e.”

“’S gu dé feum a rinn sin dhut?”

[TD 179]

[Beurla]


[TD 180]

“O, nach do rinn e uibhir do dh’fheum dhomh ’s a tha e deanamh dhiubh p-fhéin? Agus,” ors’ esan, “gu dé dh’éireas mura bhi sibh p-fhéin ach mar a bha mise? Thug mi ’n t-sùil mu dheireadh air agus dh’fhalbh mi. Agus,” ors’ esan, “sin mar a tha gu éirigh dhuibh-se fhathast: gun toir sibh p-fhéin sùil mu dheireadh air an ionndas agus fàgaidh sibh an sin e.”

“’S fhìor sin,” ors’ esan. “’S fhìor sin. Ach cha n-ann mar sin a bhios idir. Bho ’n a dh’fhosgail thu mo shùilean-s’ a thug thu mi gu fradharc gum faic mi a nist mar a tha cùisean, théid thu astaigh còmhla ruimsa air n-ais dha ’n t-seòmbar a tha sin agus feumaidh mise do phàidheadh math airson na deiseadh. Ge b’e gu dé bhios tu ’g iarraidh air a son, feumaidh tu sin a ghabhail. Agus feumaidh mise,” ors’ esan, “a’ chuid as motha dhe na bheil do dh’ionndas an siod a chosg mum falbh mi fhìn agus gum faigh mi feum as.”

Agus sin agad mar a leasaich an tàillear an duine spìocach as a’ chàs a bha seo.


27 Dithist Spìocairean

Bho ’n a bha mi bruidhinn air daoine spìocach, bha fear, Iain Mac ’Illeain (ogha do dh’ Iain Chaluim Òig ’ic Iain ’ic Lachluinn) ag innse dhomh naidheachd mu dheidhinn dithist spìocairean a bh’ ann. Agus tha e coltach gu robh fear dhiubh air Eilean Cheap Breatuinn is bha fear eile dhiubh a’ fuireach air tìr-mór Albainn Ùir. Agus ge b’e gu dé an dòigh as an cuala an darna fear naidheachd air an fhear eile, ’s ann a roghnaich e gu rachadh e a shealltainn air. Agus co-dhiubh nuair a rànaig e shuas an t-àite as a robh a’ fear spìocach a bh’ air tìr-mór, chaidh e suas dh’ionnsaidh an taighe. Fhuair e amach far a robh ’n duine seo a’ còmhnaidh agus nuair a rànaig e suas cha robh e aig an taigh, ach bha e shuas ann am pàirce agus e cuir buntata neo ag ùireadh bhuntata. Agus cha stadadh e idir a bhruidhinn ris an fhear eile, ach chum e roimhe ag obair agus dh’fhoighneachd e dha ’n fhear seo có e agus dh’innis e dha gum b’esan am fear a bh’ air a chunntais ’na spìocaire gàbhaidh shios air ceann an ear na tìr – shios an àiteiginn air Eilean Cheap Breatuinn – agus gun cual’ e mu dheoghainn duine cùramach, spìocach a bha bhos a’ seo fhéin agus gun tànaig e shealltainn air. ’S eadh, ’s lean esan roimhe ’s cha do sguir e idir.

Ach co-dhiubh, nuair a bha an t-anmoch air tighinn chaidh iad


[TD 181]

[Beurla]


[TD 182]

dhachaidh sios dha ’n taigh. Agus nuair a chaidh iad astaigh dha ’n taigh bha dà àite ann – co-dhiubh ’s e dà òrda do dh’fhiodh a bh’ ann air an suidheadh iad na bogsaichean na có air an suidheadh iad – agus nuair a shuidh a’ fear a mhuinntir tìr-mór air a’ bhogsa leag e a bhriogais sios far a mhàsan. Dh’fhoighneachd a’ fear eile dheth carson a bha e air deanamh sin.

“O,” ors’ esan, “carson a bhios mise cosg màs na briogais ’s mi ’nam shuidhe ’s gun mi deanamh car obrach?”

Agus co-dhiubh bha sin spìocach gu leòr. ’S smaointich am fear eile gur e seo ’n duine bu spìocaiche a chunnaic esan na chuala e riamh agus chaill e fhaighdinn ’s cha b’urrainn dha fuireach gus an tigeadh e dhachaidh airson ’n naidheachd innse dha bhràthair. Agus dh’fhoighneachd e dheth a robh dòigh a’ seo air a rachadh aige air sgrìobhadh; thuirt e gu robh bràthair aige agus gu robh e airson fios a chuir thuige mu dheoghainn mar a thachair an duine sònraichte seo ris.

“Tha mi airson innse dha gun do thachair sibh p-fhéin rium. Tha mi cho sgìth,” ors’ esan, “airson falbh ann an cabhaig ’s gu bheil eagal orm gum bi mi ro fhada air ruighinn dhachaidh airson ’s gum faigh e fios.”

“Cha n-eil sian,” ors’ esan, “a’ seo air an dean thu sgrìobhadh,” ors’ esan, “mura faigh mi pìos do sheann phaipear glas a bh’ air rudeiginn thànaig dhachaidh à stòr as a’ seo ma nì sin an gnothach dhut.”

“O, tha mi cinnteach gum feum mi gabhail leis.”

Agus fhuaireadh bun beag do rud air choireiginn – co-dhiubh ’s e guaillean neo gu dé a bh’ ann, neo pìos do pheann luaidhe neo rudeiginn – leis an sgrìobhte agus sgrìobh e sios sgrìobagan air paipear. Agus as an am a bha e ’ga sgrìobhadh seo bha i dorcha agus bha coinneal bheag laiste aig a’ spìocaire is e cumail na coinneal laiste thall an taice ris. Agus nuair a sgrìobh e na sgrìoban a chuir e sios air paipear, gun do thachair e ri spìocaire agus beagan fhaclan eile a chuir e air a’ phaipear, dh’fhoighneachd a’ fear eile dheth, “Bheil thu réidh a sgrìobhadh?”

“Tha,” ors’ esan, “tapadh leibh.”

Agus shéid e as a’ choinneal. “Cha n-eil feum againn air solust idir bho nach eil sinn ach a suidhe a’ seanachas.”

Agus sin agaibh an naidheachd éibhinn a fhuair mise air na daoine spìocach, agus tha mi cinnteach gu robh i car breugach gun teagamh.


[TD 183]

[Beurla]


[TD 184]

Clann Ìosaig

Bho ’n a bha mi toirt beagan do dh’eachdraidh air a’ mhuinntir ghasda bho ’n a robh mi faighinn cuid dhe ’n t-seanachas agus dhe ’n aighear ’s dhe ’n éibhinneas a bha dol, bha Clann Ìosaig shios a’ sin: Clann do Ghilleasbuig Mór MacÌosaig. Agus bha Alasdair is Iain agus Dòmhnall ’s Aonghus; b’e sin ceathrar bhràithrean air an d’fhuair mi eòlas.

Agus bha Aonghus làn dhe ’n aighear a bha seo. Bhiodh e ri sgeulachdan agus bhiodh e fhéin ’gan deanamh. Dheanadh e iad gu math pailt ’s gu math fursada. Agus dheanadh e iad fada cuideachd; ’s e sgeulachdan gàbhaidh fada a bhiodh ann am feadhainn dhiubh. Agus bha fhios aige fhéin nach robh iad fìor agus chanadh e nuair a bha e réidh dh’innse té dha na sgeulachdan móra bha seo, an deaghaidh dha fhéin gàire beag a dheanamh chanadh e, “Cha n-e breug tha sin.” Agus a nist bha e ’g obair amach air feadh àiteachan ann an Canada.

Ma dh’fhaoidte nach robh e cho fada amach ’san àird an iar ’s a ligeadh e fhéin air airson a naidheachd a dheanamh. Ach bha e math anns a’ cheàrdaich; dheanadh e obair a bhiodh grinn as a’ cheàrdaich. Bha e uamhasach tàlantach. Bha iad a’ gràdh riumsa nach deanadh e ach beachd a ghabhail air casan eich agus gu rachadh aige air cruidhean a dheanamh a bhiodh gu math freagarrach air an son.

Ach bha Aonghus ’na dhuine éibhinn agus b’fhìor thoil leis a bhith a’ dol air chéilidh gu taighean agus gu faire. Agus bha e ’na dhuine cho cuideachdail agus bheireadh e dhaibh cuir seachad ùine a bhiodh neònach. Chòrdadh oidhche dheth ris a h-uile h-aon.

Bha Iain, bha e a cheart cho aighearach agus cho ceutach riu, ach bha ’n duine bochd deireasach air dòigh: bha a chlaisdeachd dona. Agus bha e duilich dhut ionnsachadh bhuaithe a thaobh bha esan a’ bruidhinn car ìseal ’s bha e fhéin an dùil gu robh e bruidhinn àrd. Agus dh’fheumadh tu bhith furachail: cha deanadh math dhut t’aghaidh a ligeadh dheth nuair a bha e ’g aithris sgeulachd air eagal agus gun cailleadh tu faclan. Agus bha sin gu math duilich dhut a dheanamh a chionn nuair a bhiodh e fhéin ag aithris nan sgeulachdan reachadh aige air a dhol anns an h-uile dòigh – ma ’s fhìor


[TD 185]

[Beurla]


[TD 186]

– anns a rachadh an gnothach mu dheidhinn rudan a bh’ anns a’ sgeulachd. Ma thànaig fiamh gàire air an duine mu rud a thachair cha mhór nach deanadh e fhéin an sin fiamh gàire ligeadh air. Agus nuair a chuireadh an duine a bhiodh ann gruaim air aodann rachadh aige air a’ seo a dheanamh. Agus nan canadh am fear eile – nan iarradh e air an fhear a thuirt rudeiginn ris e dh’fhuireach sàmhach, chuireadh e fhéin a’ ghruaim a bha seo air aodann agus mhaoidheadh e air an fhear eile: “Dùin do bheul. Dé nì mise riut?”

Agus shaoileadh tu gum b’e fhéin a bh’ ann ’s gu robh dìreach an gnothach ann a’ seo mu choinneamh. ’S bheireadh sin ort uaireannan a bhith gàireachdaich; agus cha robh e cuir sian air fhéin. ’S ann a chòrdadh e ris-san gun tugadh e ort a bhith gàireachdaich. ’S air an aobhar sin bha e duilich sgeulachd ionnsachadh bhuaithe: dh’fheumadh tu bhith cho furachail mun togadh tu a h-uile guth. Ach bha e taitneach a bhith còmhla ris, agus nuair a thigeadh e gu àite ’sa robh faire, a’ cheud rud, thòisicheadh e air innse sgeulachd bheag. Agus nuair a chuireadh e crìoch air a’ sgeulachd bheag a bha sin, thigeadh té eile beagan na bu mhotha na i sin. ’S bha iad coltach ris na ceapan greusachd: a h-uile té tighinn na bu mhotha ’s na bu mhotha gus an tigeadh sgeulachd mhór fhada. Bha aon té mhór fhad’ ann nach b’ urrainn dhomh ionnsachadh a chionn bha i aige cho fuasgailte, furasda ’s dh’fhalbhadh e cho réidh leatha is car beag luath air mo shon-sa; ’s bha mise feuchainn ri h-ionnsachadh ’s bha feadhainn dhe na faclan nach robh àrd gu leòr airson a bhith ’gan togail. Agus ’s e sgeulachd shònraichte a bh’ ann: Sgeulachd Mac Cailleach nan Trì Chaorach.

Ach co-dhiubh bha e ’na dhuine fuathasach aighearach agus cuideachdail. Agus bha sinn uile ’ga mholadh agus bhiodh cunntais aig a h-uile duine air Iain, is dheanadh iad gàire nuair a bhruidhneadh iad air sgeulachd Iain.

Bha Dòmhnall e fhéin ’na dhuine aighearach, gasda, seanachasail, cuideachdail. Cha robh mi glé eòlach air, ach gun d’fhuair mi cunntais air mar a bhiodh rudan a bhiodh e a’ gràdhainn. Ach chunnaic mi e – bha mi ’na chuideachd – agus ’s e dh’innseadh naidheachd gu dòigheil. Cha bhiodh sian air a chuir a null neo a nall ach bha i cho dòigheil agus cho slàn mar a bhiodh e ’ga h-innse. Agus cha b’e duine a bh’ ann, ma dh’fhaoidte, a chuireadh a’ saoghal ’na theine le cabhag na sian, ach ged nach deanadh e sin fhéin thog e teaghlach agus bha iad ’nan teaghlach math agus thànaig iad amach gu bhith ’nan daoine urramach gu leòr.


[TD 187]

[Beurla]


[TD 188]

Bha Alasdair ’na dhuine ceutach; duine socair, ceutach a bh’ ann; duine seanachasail, gasda. Agus bha e glé amasach gun teagamh air faclan: bha freagairtean aige do ghnothaichean gu math deiseil. Ach bha e ’na dhuine ceutach ’s cha robh e mì-mhodhail na sian; cha toireadh e oirbh freagairt ach rud a bha e ’n dùil a bha ceart gu leòr. Agus bha e furasda leis òrain a dheanamh; dheanadh e deagh-òrain. Nan togradh e fhéin dheanadh e òrain nach biodh buileach suas ris an taghadh ach cha deanadh e sin gun aobhar a bhith aige air. Ach dheanadh e òrain éibhinn cuideachd. Agus tha fios, mar a bhiodh na bàird, tha faoin-bheachd nam bàrd, tha cuid mhór dheth sin ann an òrain airson am fàgail math. Agus bha cuid bheag dheth sin ann am pàirt dhe na h-òrain a dheanadh e airson iad a bhith éibhinn, aighearach. Ach dheanadh e òrain a bhiodh gu math tapaidh ’gan cuir sios; rinn e òran dha na saighearan a chaidh dha ’n chogadh mhór agus rinn e deagh-ghnìomh air an òran sin fhéin. Rinn e òran turus a bha giuthas sàibhte aig caraide dha fhéin agus bha an giuthas air a ghléidheadh aige ’sa bhàthaich agus chaidh a ghoid. A bharrachd air a sin, bhiodh seo iomchaidh gu leòr dhomh ainmeachas: b’esan an t-seachdamh mac, agus rugadh ochdnar ghillean do Ghilleasbuig Mór MacÌosaig agus bha aon nighean aca. Agus air réir an t-seanachas a bh’ aca mu thinneas a’ rìgh, bhiodh e fhéin ris a’ leigheas a bha sin cuideachd.


28 <eng>Jack Fury<gai>

Bha fear ann; tha e coltach gu robh e uamhasach seòlta agus coma gu dé dheanadh e dha réir sin. ’S chaidh e a dh’obair do dhithist do dh’ fheadhainn a bha uamhasach spìocach. Agus tha mi cinnteach gu robh iad coma ged nach pàidheadh iad duine gu sìorraidh ach obair gu leòr fhaighinn as.

Agus co-dhiubh chaidh esan a dh’obair dhaibh agus ’s e an obair a chaidh e a dheanamh a’ lath’ bha seo a dhol amach gu achadh pìos do dh’astar as a threabhadh leis na daimh. Bha e ’na dhuine foghainneach agus bha e àrdanach cuideachd agus gu dé thachair nuair a bha e dol mun cuairt a’ sin ’s (na) daimh aca ( ach) gun tànaig eun ’s rinn e ceileireadh ann an craoibh ’s shaoil esan gur e cuideiginn a bha magadh air a bh’ ann. ’S rinn e amach a’ seo gur e eun a bh’ ann ’s thog e clach mhór airson a tilgeadh air an eun a bha seo is gu dé rinn e ach fear dha na daimh a bhualadh agus spad e ’n damh: thuit an damh marbh. An uair sin cha robh uidhreachd air a’ sin ach leantail roimhe air treabhadh.


[TD 189]

[Beurla]


[TD 190]

Ach dh’fheann e ’n damh agus feasgar thug e leis an t-seiche dha ’n bhaile.

Agus rànaig e shios àite agus gu dé ’n t-àite a rànaig e ach far a robh greusaiche. Agus bha e smaointinn ma dh’fhaoidte gum bitheadh feum aig a’ ghreusaiche air leathar agus bhiodh e iomchaidh gu leòr dha seich’ an daimh a cheannach is fhaighinn air a cairteadh. Agus nuair a rànaig e shios tha e coltach gu robh duin’ uasal còmhla ri bean a’ ghreusaiche ’s bha a’ greusaiche air falbh. Agus thuirt e ris, “Ma tha,” ors’ esan, “chaidh thusa ghlacadh gu math faoin. Ach cha bhi ’n gnothach cho furasda dhut ’s a tha thu ’n dùil nuair a chì mise fear an taighe ’s a dh’innseas mi dha.”

A nist ors’ esan, am fear seo, “Na can guth. Bheir mi dhut cóig puinnd Shasannach ach fuirich sàmhach.”

“A,” ors’ esan, “cóig puinnd Shasannach! Gu dé a nist cóig puinnd Shasannach dhomhsa? Nach eil fhios agad nach eil mise dol a cheiltinn a’ ghnothaich airson beagan suarach do dh’airgiod?”

“Ma tha,” ors’ esan, “bheir mi dhut deich puinnd Shasannach.”

“Cha bhi gnothach agam ris,” ors’ esan. “Cha n-eil mis’ a’ dol a ligeadh seachad na gnothach mu dheidhinn mo dheagh-charaid’ airson airgiod cho faoin sin idir.”

“Bheir mi dhut fichead punnd,” ors’ esan, “ach fuirich sàmhach.”

“Ma tha,” ors’ esan, “tha mi coma ged a dh’fhuirgheadh ma tha sibh cho fada sin amach airson mi dh’fhuireach sàmhach.” Agus fhuair e fichead punnd Sasannach airson seich’ an daimh.

Co-dhiubh feasgar nuair a rànaig e dhachaidh dh’fhoighneachd iad gu dé mar a fhuair e air ’n adhart ’s thuirt e nach d’fhuair e air ’n aghaidh glé mhath idir; gu robh e faighinn air an aghaidh math gu leòr an toiseach fhad ’s a bha e treabhadh ach gu robh creutair air choireiginn a’ magadh air ’s thilg e spitheag airson a shaodachadh air falbh neo a mharbhadh neo rudeiginn:

“Agus bhuail mi,” ors’ esan, “fear dhe na daimh is mharbh mi e.”

O creid gu robh ’n fhearg orra ’san am.

“Dh’fheann mi ’n damh,” ors’ esan, “’s thug mi leam an t-seiche ’s chaidh mi dha’n bhaile agus dh’éibh mi a robh duine sam bith a cheannaicheadh seiche daimh. Agus cheannaich iad seich’ an daimh bhuam.”

“’S dé fhuair thu?”

“Fhuair mi fichead punnd oirre.”

“’S a bheil thu smaointinn nan toireamaid seich’ an daimh eile astaigh gun ceannaicheadh iad i?”

[TD 191]

[Beurla]


[TD 192]

“O cha n-eil fhios agamsa,” ors’ esan, “ach tha mi smaointinn nam biodh roinn do sheicheannan daimh air a bhith agam gu robh mi air an reic.”

Agus mharbh iad an damh eile agus chaidh iad dha’n bhaile ’g éigheach có cheannaicheadh seiche daimh ’s shìn iad as an deaghaidh leis na coin: shaodaich iad dhachaidh iad. Agus bha ’n fhearg orra nuair a thànaig iad ach cha do lig iad tha mi cinnteach móran orra. Ach bha esan, bha e cho gleusda ’s bha e ’g éisdeachd ri gnothaichean mar a bha dol agus chual’ e iad a’ deanamh suas gu robh iad a’ dol chuir as dha air an oidhche bha seo nuair bhiodh e ’na chadal ’sa leabaidh. Agus co-dhiubh thànaig e astaigh ’s bha cailleach astaigh còmhla riu na dithist do chailleachan. Agus chaidh e a null far na robh té dhiubh agus cha mhór nach robh e caoineadh ’s thuirt esan, “Tha droch-naidheachd agam dhuibh. Tha iad,” ors’ esan, “a’ bruidhinn air cuir as dhuibh-se ’n nochd. Ach ma thig sibhse a nall agus cadal as a’ leabaidh as a bheil mise cadal bithidh sibh sàbhailte gu leòr mar sin.”

Agus thànaig a’ chailleach a nall agus chaidil i ’sa leabaidh aigesan agus chaidh esan a chadal ann an leabaidh eile ’n àiteiginn. Agus thànaig iad a nall agus chaidh cuir as dha’n chaillich an oidhche bha sin.

Ach co-dhiubh ’sa mhadainn dh’éirich Iain a nuas ’s choimhead iad air. “’S dé,” ors’ àsan, “chuir thus’ a’ seo?”

“’S carson,” ors’ esan, “nach bithinn-s’ a’ seo?”

“Agus c’ait’ an do chaidil thu ’n raoir?”

“Chaidil mi as a’ leabaidh thall ann a’ siod,” ors’ esan. “Thànaig a’ chailleach far a robh mise agus ’s e ghearain i nach robh i faighinn cadal agus thuirt mise rith’ gum b’fheàrr dhi cadal ’sa leabaidh agamsa; gu robh ’n leab’ agamsa math gu leòr ’s gu rachainn-s’ a null dha’n leabaidh aig a’ chaillich. Ach chaidil mise math gu leòr ’sa leabaidh aice ’s cha d’fhuair mi sian ceàrr.”

O chuir seo an fhearg orra buileach ach cha do lig iad sian orra. Thuirt iad ris, “Feumaidh tu niste falbh agus a’ chailleach a thìodhlaigeadh.”

“O,” ors’ esan, “cha n-fhalbh mi ’n diugh leatha. Feumaidh sibh,” ors’ esan, “ùine a thoirt dhomh. Falbhaidh mi ’sa mhadainn am màireach leatha.”

Agus sin an rud a bh’ann. Agus co-dhiubh dh’fhalbh esan ’sa mhadainn agus thug e leis a’ chailleach agus basgaid air a ghàirdein. Agus dh’fhalbh e – ghiùlain e a’ bhasgaid ’s a’ chailleach leis – ’s rànaig


[TD 193]

[Beurla]


[TD 194]

e thall dìreach ann an toiseach a’ latha. Tràth ’sa mhadainn rànaig e àite duin’ uasail – rìgh neo duin’ uasal air choireiginn – agus dh’fhàg e a’ chailleach ’na seasamh aig an tobar shuas agus a’ bhasgaid air a gàirdean. Agus bha seòrsa do challaid timcheall air an tobar agus bha i ’na thagsa ’n sin. Chaidh e suas, bheat e aig an dorus, agus ghearain e ris an duine uasal. Thuirt e gu robh e fhéin ’s a mhàthair a’ falbh mun cuairt ’s gu robh iad cho bochd ’san t-saoghal agus gu robh iad a’ falbh le basgaid do dh’uighean feuch am faigheadh iad rudeiginn do bhiadh orra a dh’itheadh iad. Agus thuirt a’ rìgh, “Iarr oirre tighinn anuas.”

“Cha tig i anuas,” ors’ esan. “Tha i air toirt fairis. Tha i cho sgìth ’s nach urrainn dhi tighinn anuas. Tha i air toirt fairis a coiseachd agus tha mi fhìn sgìth cuideachd.”

“Ma tha,” ors’ esan, a’ rìgh, “cuiridh mi seirbhiseach sios a bhruidhinn rithe agus iarraidh oirre tighinn anuas gum faigh sibh biadh gus an ceannaich mi na h-uighean bhuat.”

Agus thuirt e ris an t-seirbhiseach nuair a bha e fàgail,

“A nist,” ors’ esan, “tha mo mhàthair uamhasach bodhar agus feumaidh tu,” ors’ esan, “ma dh’fhaoidte putadh thoirt dhi feuch an cluinn i neo an toir i ’n aire gu bheil thu bruidhinn.”

Agus sios a ghabh seirbhiseach an duin’ uasail agus nuair chaidh e sios bhruidhinn e rith’ ’s dh’éibh e ’s cha do fhreagair i ’s thug e putadh dhi ’s thuit i sios dha’n tobar. Chaidh esan gu caoineadh ’s gu rànaich.

“Mharbh sibh mo mhàthair,” ors’ esan. “’S ciamar a tha mise dol a bhith a nist cho truagh dheth ’san t-saoghal ’s mo mhàthair dha’m dhìth?”

“O, gabh air do shocair, gabh air do shocair,” ors’ an duin’ uasal.

“Tha e furasda gu leòr dhuibh-se, a dhuin’ uasail, sin a ghràdh. Ach mise, chaill mi mo mhàthair.”

“Éisd,” ors’ esan. “Gabh an gnothach air do shocair.”

“O,” ors’ esan, “cha bhi a leithid ann. Tha mise dol a chuir a’ ghnothach seo gu lagh. Phut ur seirbhiseach fhéin mo mhàthair-sa dha’n tobar agus gun aobhar aige dhi ’s chaidh a bàthadh. Agus tha mise,” ors’ esan, “a’ dol gu lagh mu dheidhinn.”

“O, gabh air do shocair,” ors’ esan, an duin’ uasal. “Gabh air do shocair. Bheir mise dhut,” ors’ esan, “pàidheadh.”

“Coma leam,” ors’ esan, “do dh’airgiod. Dé an t-airgiod a bheireadh sibh dhomh a nì feum dhomhsa seach mo mhàthair?”


[TD 195]

[Beurla]


[TD 196]

“A nist,” ors’ esan, “bheir mi dhut deich puinnd Shasannach ach fuirich sàmhach leis a’ ghnothach.”

“Deich puinnd Shasannach thoirt dhomhsa,” ors’ esan, “airson mo mhàthar! Nach bu shuarach an duais sin dhomhsa seach mo mhàthair.”

“Ma tha,” ors’ esan, “bheir mi dhut fichead punnd Sasannach.”

“An dà,” ors’ esan, “ma dh’fhaoidte, bho ’n a tha sibh ’nur duin’ uasal agus sibh a’ deanamh cho math ’s a tha sibh, ma dh’fhaoidte,” ors’ esan, “nach b’e ur coire a bh’ ann uile gu léir, ’s gun gabh mi leis a’ sin agus fàgaidh sinn an gnothach mar a tha e, ma choimheadas sibh p-fhéin as deaghaidh mo mhàthar ’s a h-uile sian, faicinn gum faigh i tìodhlaigeadh ’s gun teid ghabhail aic’,” ors’ esan.

Agus rachadh sin a dheanamh ’s co-dhiubh thill esan air n-ais agus dh’fhoighneachd iad dheth an do thìodhlaig e a’ chailleach.

“Cha do thìodhlaig mise a’ chailleach,” ors’ esan. “Carson a thìodhlaigeadh? ’S ann a reic mis’ a’ chailleach.”

“’S ciamar,” orsa fear aca, “a chreic thu a’ chailleach?”

“Chaidh mi dha ’n bhaile,” ors’ esan, “’s dh’éibh mi a robh duine ann a’ seo a cheannaicheadh cailleach. Agus chruinnich iad mun cuairt agus thòisich iad,” ors’ esan. “Bheireadh fear ‘Bheir mi dhut an uibhir seo oirre’ ’s chanadh fear eile ‘Bheir mi barrachd air a’ sin oirre’ ’s mu dheireadh,” ors’ esan, “fhuair mi fichead punnd oirre.”

“’S a bheil thu smaointinn,” orsa fear aca, “gum faigheamaid sin,” ors’ esan, “nan reiceamaid a’ chailleach eile?”

“Cha n-eil fhios agamsa gu dé reiceadh sibh,” ors’ esan, “ach tha mi smaointinn nam biodh trì cailleachan air a bhith agamsa leis a’ chabhaig a bh’ air a h-uile duine dol a cheannach cailleach mharbh gu robh mi air an reic uile.”

Agus co-dhiubh, chuir iad as dha’n chailleach eile an oidhche sin is dh’fhalbh iad fhéin dha’n bhaile leis a’ chaillich ’ga reic. Ach chaidh na coin a chuir as an deaghaidh is b’fheudar dhaibh teicheadh air neo chuireadh iad na maoir fhéin as an deaghaidh. Is b’fheudar dhaibh teicheadh ’s a’ choille thoirt orra.

Fhuair iad dhachaidh co-dhiubh agus nuair a thànaig iad dhachaidh cha robh an còrr feum a’ dol ’ga dheanamh ach cuir as do dh’Iain gun dàil. Agus ghlac iad Iain ’s chuir iad ann am poca mór e ’s cheangail iad sreang gu math teann air a’ phoca sin agus dh’fhalbh iad; thog iad leo e ’s iad a’ dol ’ga bhàthadh. Ach tha e coltach gu robh a’ latha car blàth co-dhiubh agus nuair a bha iad a’ falbh a’ rathaid thilg iad am poca ri taobh a’ rathaid ann an àite is chaidh iad fhéin pìos do dh’astar far a robh taigh-òsda ’s gun gabhadh iad deochannan do lionn


[TD 197]

[Beurla]


[TD 198]

mum falbhadh iad le Iain ’ga chaitheadh ’san abhainn. Agus bha e cluinntinn fuaim anuas a’ rathad. Rinn e amach gura h-e dròbhair cruidh a bha tighinn: bha e cluinntinn fuaim aig a’ chrodh a’ coiseachd agus thòisich e air trod ’s air trod ’s chanadh e, “Cha phòs mise nighean a’ rìgh; ’s mise nach dean sin. Cha phos mise nighean a’ rìgh a dh’aindeoin. Ged a rachadh mo mharbhadh cha phòs mise nighean a’ rìgh.”

Thànaig am fear seo anuas.

“Dé,” ors’ esan, “a tha thu a’ cantail?”

“Tha mi cantail,” ors’ esan, “nach pòs mise nighean a’ rìgh. Carson a phòsas mise nighean a’ rìgh agus mi an gaol air nighean eile? Agus tha iad,” ors’ esan, “a’ maoidheadh air cuir as dhomh mura pòs mi nighean a’ rìgh.”

“An dà,” ors’ esan, “phòsainn-sa nighean a’ rìgh.”

“Ma tha,” ors’ esan, “fosgail an t-sreang far a’ phoca ’s lig amach mise,” ors’ esan. “Faodaidh tu a pòsadh. Cha n-eil i dhìth orms’ idir.”

Agus chaidh an dròbhair bochd a chuir am broinn a’ phoca is an t-sreang a cheangal air agus dh’fhalbh Iain leis a’ chrodh.

Ach thànaig àsan as an taigh-òsda agus bha ’m fear eile a’ cantail, “O, pòsaidh, pòsaidh mise nighean a’ rìgh.”

“An cluinn thu a nist,” orsa fear aca, “am plodhaistear: a’ rud a tha e cantail?”

Bha iad a’ falbh leis ’s chanadh e, “Pòsaidh mise nighean a’ rìgh. Pòsaidh mise nighean a’ rìgh.”

Agus bha e a’ smaointinn – is iad a’ falbh leis – gur ann a’ dol ’ga bhàthadh a bha iad, neo a’ dol a chuir as dha mura pòsadh e nighean a’ rìgh air tàilleabh mar a dh’innis am fear eile. Ach co-dhiubh rànaig iad àite sònraichte ’s thilg iad dha ’n abhainn an dròbhair ’s ghabh e sios leis an t-sruth.

Ach an ceann ùine, nuair a thill iadsan dhachaidh thànaig Iain agus dròbh do chrodh aige. Agus stad e shuas air a’ chachaileith agus dh’éibh e ’s dh’éibh e dhaibh agus thuirt fear dhiubh, “Siod Iain air tilleadh. Halla ’na choinneamh.”

“Cha teid,” ors’ esan, am fear eile, “mise ’na choinneamh idir. Bha eagal gu leòr agam roimhe mu dheireadh agus e beò ach gu dearbh cha rachainn idir ’na chòir ’s e marbh.”

Ach co-dhiubh thuirt am fear eile, “Ma tha, feumaidh cuideiginn againn a dhol ’na choinneamh agus théid sinn le chéile sios.”

Chaidh iad amach is dh’éibh e, “Greasaibh oirbh,” ors’ esan,


[TD 199]

[Beurla]


[TD 200]

“greasaibh oirbh is fosgailibh a’ chachaileith is ligibh astaigh an crodh.”

“C’àite,” orsa fear aca, “an d’fhuair thu ’n crodh?”

“Nach d’fhuair mi iad,” ors’ esan, “far ’n do chuir sibh mi: sios as an abhainn? Nuair a ràna mise shios ann a’ sin,” ors’ esan, “an grunnd na h-aibhneadh cha n-fhaca mi riamh crodh cho briagh ’s a bh’ ann. Bha iad ann ann a’ sin.”

“A robh iad pailt?”

“Pailt!” ors’ esan. “Ged a bhiodh ceathrar còmhla riumsa cha b’urrainn dhuinn an glacadh, na bh’ ann uile. Cha d’rinn mis’,” ors’ esan, “ach an fheadhainn bu shuaraich’ a bh’ as an dròbh a thoirt leam. Cha robh ùine agam ’s cha robh cuideachadh agam airson an còrr thoirt leam.”

“’S a bheil thu smaointinn,” orsa fear aca, “nam biodh sinn ann gum faigheamaid crodh?”

“Cha n-eil fhios agamsa gu dé gheobh sibh ach tha fhios agam nam biodh cuideachadh agamsa gu robh mi air barrachd mhór air a’ seo do chrodh fhaighinn.”

“Ma tha,” orsa fear dhiubh, “bheir thu sinne dha ’n àite.”

“Cha toir mise sibh a dh’àite sam bith,” ors’ esan. “Theirigibh ann.”

“O,” ors’ esan, fear aca, “feumaidh tu ar toirt ann feuch am faigh sinne tuilleadh dhe ’n chrodh tha sin.”

“Ma tha sibh,” ors’ esan, “cho tìtheach sin air a dhol ann, ma tha, théid mise còmhla ribh. Ach feumaidh sibh a dhol dh’ionnsaidh an dearbh àite ’san deachaidh mise. Cha ruig sibh leas a dhol a dh’àit’ eile ach an t-àite ’san deachaidh mi fhìn.”

Agus tha e coltach gu robh àite cas ann le creag neo rudeiginn ’s gu robh sruth làidir ann. Thuirt e riu, “Bheiribh p-fhéin leibh poca. Cha n-eil mis’ a’ dol a bhith a’ giùlan sacannan as ur déidh-se idir.”

Nuair a rànaig iad shuas chaidh fear dhiubh a chuir as a’ phoca ’s a cheangal ’s thuirt e ris an fhear eile, “Faodaidh tu,” ors’ esan, “a thilgeadh dha’n abhainn.”

’S nuair a chaidh e sios rinn e plupail air choireiginn.

“Dé thuirt e?” ors’ am fear eile.

“Thuirt e,” ors’ esan, “gu bheil e faicinn dròbh mór do chrodh ’s gu bheil iad a’ teannadh ri teicheadh air.”

“Greas,” ors’ esan, “air mo cheangal ’sa phoca.”

“Dé,” ors’ esan, “a’ bhruidhinn a th’ ort? Nach teirig thu ann ’s nach gabh thu an gnothach faighdinneach?”

“O, greas ort, greas ort,” ors’ esan. “Tha cabhag orm feuch an teid mi

[TD 201]

[Beurla]


[TD 202]

a chuideachadh mo chompanaich.”

Agus chuireadh am fear eile ’sa phoca agus cheangail Iain an t-sreang air ’s chuir e car dheth sios – phlop e sios dha’n t-sruth – ’s thill Iain dhachaidh agus bha ’n dròbh mór cruidh aige ’s bha na fhuair e do dh’airgiod air seich’ an daimh agus air a’chaillich agus a h-uile sian a bh’ ann aige dha fhéin.

Agus sin agaibh an naidheachd a fhuair mise bho Iain MacÌosaig air mar a bha e fhéin air <eng>Jack Fury.<eng>


29 Am Fear a Fhuair na Trì Chomhairlean

Tha sgeulachd a’ seo a chuala mi aig Iain MacÌosaig agus aig fear Aonghus Mac’Illemhaoil agus tha greis bho ’n a chuala mi aig Aonghus i is tha ùine mhath bho ’n a chuala mi aig MacÌosaig fhéin i.

’S ann mu dheoghainn fear a dh’fhalbh bho ’n dachaidh air a’ chosnadh: bha iad air fàs gann dhe ’n h-uile sian agus thuirt e ris a’ bhean gu robh e dol a dh’fhalbh greis ’ga chosnadh. Agus co-dhiubh dh’fhalbh e agus dh’fhasdaidh e aig duine ann a’ sin astar fad air falbh agus bha e glé mhath; bha e còrdadh ris. Ach co-dhiubh cha robh an tuarasdal tha mi cinnteach ach beag ach bha esan cho dìleas, cho dìcheallach co-dhiubh agus dheanadh e an obair a bha ri dheanamh cho math ’s a ghabhadh i. Ach mu dheireadh bha aige ri dhol dhachaidh agus dh’fhoighneachd am fear a bha sin dha mu dheidhinn comhairlean. Thuirt e ris, “Bheirinn dhut comhairle. Bheirinn comhairl’ ort nan gabhadh tu i.”

Thuirt e gun gabhadh agus air réir ’s mar a thuirt am fear seo rium, “Tha i dol a chosg dhut,” ors’ esan, “cóig puinnd” – na ge b’e dé uibhir ’s a bhiodh ann. Co-dhiubh ’s e trian dhe na bha e air a chosnadh a bh’ ann co-dhiubh. Agus thug e tacan ’na thàmh a’ smaointinn. O, thuirt e gu robh e ’n dùil gum biodh e cho math dha a gabhail. Agus ’s e a’ chomhairle a thug e air gun a ghabhail rathad goirid uair sam bith ach a ghabhail a’ rathad fada glan; agus gura h-e bu shàbhailte dha air a thurus: bha astar mór aige ri dhol.

Co-dhiubh, chosg e na cunntais phuinnd airson a’ comhairle ’s tha fhios gum feumadh e an comhairle bha sin a leantail. Thuirt an duine ris, “Bheir mi comhairle eil’ ort.”

“’S eadh,” ors’ esan.

“Ma ghabhas tu i, cosgaidh i cóig puinnd dhut” – na sia puinnd na leth na trian dhe thuarasdal. O, chuimhnich e ma dh’fhaoidte gum


[TD 203]

[Beurla]


[TD 204]

b’fheàrr dha a gabhail: bho ’n a bha an t-astar fada gum biodh i ma dh’fhaoidte iomchaidh agus thuirt e ris, “’S e ’chomhairle a bheir mi ort gun oidhche chuir seachad ann an taigh as am bi seann duine agus bean òg.”

Agus bha roinn dhe thuarasdal air falbh an uair sin ach thuirt an duine ris,

“Tha comhairle eile agam a bheirinn ort ma ghabhas tu i. Ach ma ghabhas tu i cosgaidh i dhut an còrr dhe d’ thuarasdal.”

Co-dhiubh thuirt e gun gabhadh e a’ chomhairle agus thug am fear eile comhairle air gun a dheanamh sian idir air feasgar na air oidhche gun a chuimhneachadh le cinnt a bhiodh aithreachas air ’sa mhadainn là’r-na-mhàireach gun d’rinn e e.

Co-dhiubh, bha e deanamh deiseil gu falbh. Ach ma dh’fhaoidte gu robh beagan do thuarasdal – ma dh’fhaoidte seachdain na ’n uibhir sin – a’ tighinn air as an am agus chaidh sin thoirt dha agus chaidh muileann do dh’aran thoirt dha. Agus thuirt e ris a bhith cinnteach gun tugadh e sin dhachaidh agus gum biodh a bhean as a’ làthair nuair a dh’fhosgladh e ’m pasgan bha sin ’s sin a thoirt dha ’n bhean.

Agus co-dhiubh dh’fhalbh esan. Bha e falbh a’ rathaid agus thànaig marcaiche suas ris ’s bha iad a’ seanachas. Ach thànaig iad gu rathad goirid agus thuirt am marcaiche gu robh esan a’ dol a ghabhail a’ rathad seo; gu robh e na bu ghiorra.

“Cha ghabh mise a’ rathad sin idir,” ors’ esan. “’S fheàrr leam a’ rathad fada glan a leantail.”

Chuimhnich e air a’ chomhairle a thugadh air is chum e roimhe. Ach cha deachaidh am fear sin fada nuair a thachair e ri meàirlich – ri robairean a’ rathaid – agus thug iad bhuaithe a chuid airgid agus bho ’n a fhuair e cuidhteas iad le bheatha cha robh guth aige ri chantail.

Ach co-dhiubh, chum a’ fear eile roimhe. Rànaig e taigh ’san anmoch agus chaidh e dh’ionnsaidh an taighe. Agus bha seann duine an sin agus boireannach òg. Tha mi creidsinn gun d’fhuair e biadh aca ’s bha iad a’ seanachas tacan ach ’s ann a thog esan air gu falbh; cha robh e dol a dh’fhuireach an oidhche sin co-dhiubh. Agus chaidh e am falach; bha mulan feòir ann neo bha feur astaigh ann a’ sabhal ’s chaidh e ann co-dhiubh. Ach thànaig feadhainn dh’ionnsaidh an taighe. Thànaig co-dhiubh aonfhear na ma dh’fhaoidte dithist dh’ionnsaidh an taighe bha seo ’san oidhche seo. Agus thachair gu robh fear aca agus a dhruim


[TD 205]

[Beurla]


[TD 206]

an taca ris an àite as a robh esan astaigh am falach am measg an fheòir nuair a thànaig an duine. Is lig e a dhruim ’na thagsa; ruighich e amach thro ’n fheur agus rug e air cùl a’ chòta aige is bha siosar beag aige ’na phòcaid is gheàrr e beum as a chòta ’s chuir e sin ’na phòcaid. Is dh’fhalbh am fear eile co-dhiubh.

Thog esan rithe agus co-dhiubh nuair a thànaig a’ latha – chaidil e a’ sin fad na h-oidhche ach nuair a thànaig a’ latha thog e rithe. Agus co-dhiubh cha robh e ach air a dhol sios am baile nuair a bha dol-air-n-aghaidh ghàbhaidh ann is dh’fhoighneachd e do chuideiginn gu dé bha ceàrr is thuirt e gu robh dithist a’ seo do sheòladairean a bh’ air an glacadh agus gun deachaidh duine a mhurt shuas anns a’ cheàrna seo an raoir agus gun d’ fhuaireadh na seòladairean seo ’s gu robh iad ’gan toirt gu cùirt. O, thuirt e gu robh e smaointinn gu rachadh e fhéin ’gan cluinntinn, ’s o, gun teagamh rachadh e ann; ma bha toil aige dhol ann bha sin math gu leòr. ’S co-dhiubh chaidh e a thaigh na cùirt ’s chaidh e astaigh agus bha fear a’ dìteadh nan seòladairean bochda. Agus nuair a bha an gnothach ann an cunnart gu rachadh an dìteadh dh’éirich e ’na sheasamh agus dh’fhoighneachd e an tugadh iad cead dhasan beagan a ghràdh ’sa chùis seo. Thuirt iad ris gum faodadh e rud a ghràdh ma bha sian aige ri ghràdh nan togadh e fianuis. Thuirt e gun deanadh e sin: fianuis a thogail. ’S thuirt e nach e a h-aon dhe na seòladairean – na gillean bochda seo – a rinn an cron a raoir. Agus dh’fhoighneachd iad dha gu dé ’n dearbhadh a bh’ aige air ’s thuirt e nach robh iad idir as an àite le fhiosrachadh. Ach thuirt e gu robh fear ann a bha as an àit’ a raoir agus gun aithnigheadh esan e air aon seòl. ’S eadh, ’s gu dé an dòigh a bha sin? Thuirt e gun tànaig e anuas; gun do chuir e a dhruim ris an àite ’sa robh esan ’ga fhalach fhéin astaigh am measg feòir agus nuair a bha e cho dlùth air an sin gun do ruighich e ’s gun d’rug e air ìochdar a’ chòta aige ’s gun do gheàrr e bìdeag as leis an t-siosar.

“Agus tha i agam ann a’ seo. Agus duine sam bith,” thuirt esan, “a fhreagras am bìdeag seo ann an cùl a’ chòt aige, sin an duine a bh’ ann a raoir.”

’S bha a’ fear seo a’ dol a theicheadh amach ach chaidh stad a chuir air. Agus nuair thug iad sùil bha bìdeag a dhìth cùl a’ chòta aige agus dh’fheuch iad agus ’s e am pìos a gheàrr esan à còt’ an duine: ’s e a


[TD 207]

[Beurla]


[TD 208]

fhreagradh ann. Agus ’s e duine òg, uasal a bh’ as an àite rinn seo agus bha e fhéin dol a dh’fhaighinn cuidhteas e uileadh agus na seòladairean bochda a’ dol a bhith air an dìteadh air a thàilleabh. Ach co-dhiubh, tha mi cinnteach gu robh na seòladairean gu math buidheach dhasan agus gun tug iad mór-thaing dha.

Ach co-dhiubh chum e roimhe ’s bha e falbh. Nuair a rànaig e dhachaidh bha ’n oidhch’ ann. Bha e a nist greis do dh’ùine air falbh ’ga chosnadh is thànaig atharrachadh mór air na gnothaichean. Agus nuair a chaidh e astaigh dha ’n taigh bha i dorcha ’s chunnaic e duine ’na shìneadh ’sa leabaidh. Shaoil leis gur e cuideiginn a bha fuireach astaigh fhad ’s a bha esan air falbh a bh’ ann agus bha e dol a dh’fhaighinn sgian na tuagh na claidheamh na rudeiginn airson an duine bha sin a mharbhadh. Ach smaointich e ’n sin air a’ chomhairle a thug an duine ’s a chosg e cóig na sia puinnd Shasannach a’ pàidheadh air a son gum bu chòir dha gabhail. Agus ’s e sin gun do chomhairlich e dha gun sian a dheanamh ’san oidhche gus an smaointicheadh e ’s gu trom am faodadh aithreachas a bhith air ’sa mhadainn. Agus rinn e suas inntinne gum faigheadh e amach le ceartas gu dé bha dol air ’n aghaidh agus chaidh e suas dh’ionnsaidh na leaba feuch có fear a bh’ anns a’ leabaidh agus có bha sin ach a mhac fhéin; bha e air fàs cho mór as an am. Bha e air fàs; cha tug e fo near idir agus dh’fhoighneachd i fhéin dheth gu dé ’n tuarasdal a fhuair e ’s o, thuirt e gun d’fhuair e tuarasdal ach gun do chosg e e ri comhairlean a thugadh air agus gun tugadh comhairlean air a bha gu math riatanach dha cuideachd.

“Agus o,” ors’ esan, “seo agad rud a thuirt e rium.”

Agus shìn e dhi am muileann arain.

“Seo,” ors’ esan, “muileann arain a chuir e leam agus thuirt e rium gun fhosgladh gus am fosgladh tusa e.”

Agus chaidh i a null dh’ionnsaidh a’ bhùird agus chaidh sgian a chuir air a’ mhuileann arain agus fhosgladh bho chéile agus dhòirt a thuarasdal amach as a’ mhuileann arain agus bha a h-uile bonn a choisinn e fad ’s a bha e air falbh air an turus a bha sin ’ga chosnadh air a chuir ann am broinn an arain. Agus air tàilleabh gu robh e cho dìleas ’s gun tug e feairt air comhairlean an duine thug dha na comhairlean glic thànaig e dhachaidh slàn, sàbhailte.

Agus sin an naidheachd air Fear nan Trì Chomhairlean.


[TD 209]

[Beurla]


[TD 210]

30 Am Ministear Dìochuimhneach

Bha siod ann turus ministear agus bha e uamhasach dìochuimhneach. Cha bhiodh cuimhne aige gu dé ’n latha a bh’ ann: cha robh cuimhne aige cha mhór bho latha gu latha. Agus bha e coimhead airson seirbhiseach a dh’fhasdadh còmhla ris. Agus thànaig an sin fear òg ann agus bha e, tha mi cinnteach, gu math suas ri cleasan; cha robh uidhreachd aige gu dé dheanadh e. Co-dhiubh, bha e gu math seòlta. Agus bha e dol a dh’fhasdadh leis a’ mhinistear dìochuimhneach agus dh’fhoighneachd e dha gu dé ’n tuarasdal a bha e toirt seachad agus thuirt e gura h-e fichead punnd Sasannach nuair a dh’fhàsadh na h-adhaircean air an each. O, bha sin math gu leòr. Agus bha tunnag aig a’ mhinistear dhìochuimhneach ’s bha i breith ugh a h-uile latha, agus sin an dòigh as am biodh fhios aige có ’n latha dhe ’n t-seachdain a bh’ ann; bhiodh i breith ugh ’sa mhadainn tràth agus bha e air a chumail cunntais air na h-uighean.

Ach co-dhiubh a’ mhadainn a bha seo, bha ’m ministear dìochuimhneach a’ càradh a bhròigeadh – bha e fuaghal a bhròigeadh. ’S bha e an deaghaidh tòiseachadh air ’a bhròg fhuaghal, air dhà neo trì greimeannan dhe ’n éill a chuir ’sa bhròig, nuair a thànaig an seirbhiseach astaigh ann an cabhaig mhór agus thuirt e ris gu robh an tunnag an deaghaidh an t-seachdamh ugh a bhreith: gura h-e an diugh Di-dòmhnaich. Agus rinn esan cabhag mhór is e dol amach ’s thuirt am fear eile ris gum b’fheàrr dha bhith greasad air; gum biodh iad a’ feitheamh ris airson a dhol dha ’n t-searmon. Agus dh’fhalbh e ann an cabhag – cha d’rinn e ach a bhròg a tharraing air. Dh’fhalbh e ann an cabhag mhór agus ruith e ’s chaidh e astaigh dh’ionnsaidh na h-eaglais. Agus nuair a bha e dol sios, a’ dol dh’ionnsaidh na cùbaid far a robh e dol a dheanamh searmon, bha cailleach bheag a’ dol sios an a socair gu treasda. Agus dé rinn esan ach nuair a chaidh e beagan an darna taobh sheas e air iall na bròige, ’s bha e falbh ann a’ leithid do chabhag agus leag i e. Dh’fhalbh e ’n comhair a chinn agus bhuail e anns a’ chaillich agus chaidh a’ chailleach sios. Bhuail i a ceann ’san treasda a bh’ air thoiseach oirre ’s chaidh i spadadh.

Agus chaidh ’n gnothach seachad. Thuirt an uair sin an gille ris gum feumadh e bhith falbh: nach deanadh math dha fuireach mun cuairt an seo idir; gum b’fheàrr dha gun fuireach mar a chaidh gnothaichean; gum biodh daoine a’ smaointinn gu robh e air an daoraich neo gu robh rudeiginn ceàrr. Agus bha ’n gnothach cho tàmailteach leis a’ mhinistear co-dhiubh agus ’s e rud a bhiodh ann: dh’fhalbhadh e.


[TD 211]

[Beurla]


[TD 212]

Ach bha leithid do chabhag orra airson falbh ’s thuirt an seirbh-iseach gum b’fheàrr dha falbh gun a bhith a’ call ùine ri biadh neo sian a dheanamh, ach togail rithe ’sa mhionaid. ’S lìon e fhéin a phòcannan do dh’aran agus dh’fhalbh iad. ’S bha iad a’ falbh ’s a’ falbh ’s bha iad a’ dol a thadhal ann an taigh. Agus co-dhiubh rànaig iad an taigh a bha seo agus a’ falbh air a’ rathad bha an gille ’n drasda ’s a rithist, chuireadh e greim ’na bheul ’s bhiodh e ’ga chagnadh sin. Agus dh’fhoighneachd am ministear dheth dé bha e cagnadh. O, thuirt e gu róbh e cagnadh clachan beaga a bha e togail far a’ rathad ’s gura h-èad a bha math: nuair a gheobhadh e sios iad nach teirigeadh iad idir. Agus thuirt e ris, “Bheir dhomhsa feadhainn.”

“Cha toir,” ors’ esan. “Faighibh p-fhéin feadhainn.”

Agus co-dhiubh thog am ministear a dhà neo trì do na clachagan beaga is chuir e ’na bheul iad is dh’fheuch e ri ’n cagnadh ’s cha mhór nach do bhrist iad fhiaclan; b’fheudar dha ’n caitheadh amach as a bheul. Agus co-dhiubh an ceann tacain chunnaic e ’m fear òg a’ cagnadh a rithist agus dh’fhoighneachd e dheth, “Gu dé tha thu cagnadh mar sin?”

“A,” ors’ esan, “tha mi cagnadh buachar eich.”

“An dean sin biadh?”

“O, gu dearbh,” ors’ esan, “nì. ’S e a nì biadh is e cho beairteach. Feuch rud dheth.”

“Cha n-fheuch mi,” ors’ esan, “sian dheth.”

“Nuair a dh’innis mi dhuibh mu dheidhinn nan clachan beaga, bha sibh a’ trod.”

Ach dh’fheuch e agus chuir e bìdeag bheag ’na bheul ’s thilg e sin amach as a bheul is ’ga smugaideachadh amach.

“Cha mhór,” ors’ esan, “nach do phuinsinich thu mi.”

“Cha d’rinn mise sian ribh,” ors’ esan, am fear eile. “Rinn sibh p-fhéin e. Bha sibh a’ cantail mar sin gun do bhrist mi na fiaclan agaibh. Cha d’rinn mise sian oirbh: ’s e sibh p-fhéin a thog na clachagan beaga.”

Ach co-dhiubh bha iad a’ falbh ’s nuair a rànaig iad an taigh a bha seo cha robh muinntir an taighe aig an taigh. ’S cha robh ach gabhail astaigh agus tòiseachadh air seòrsa do rud a dheanadh iad a dh’itheadh iad. Agus thuirt an gille, “Deanaibh p-fhéin,” ors’ esan, “rud a dh’itheas sinn. Coma leibh a bhith ’g iarraidh ormsa a bhith a’ deanamh nan leithidean sin.”

Agus fhuaireadh min no flùr no rudeiginn ’s thòisicheadh air cuir rud ann a’ soitheach ’s ’ga fhliuchadh airson tòiseachadh air deanamh


[TD 213]

[Beurla]


[TD 214]

seòrsa do bhreacag air choireiginn. Agus as an am có chunnacas a’ tighinn ach muinntir an taighe. Cha do lig an gille sian air gus a robh muinntir an taighe dìreach a bhos aig an dorust. Agus co-dhiubh, cha d’rinn esan ach a lamhan a dhinneadh ’na achlaisean, eagal ’s gu faicte an taois air a lamhan, ’s dh’fhalbh an gille, tha mi cinnteach ’s chuir e ’n soitheach an darna taobh as a robh an taois. An còrr taois nach do thog e air a lamhan chruinnich esan leis ’s chuir e ’na achlaisean. Co-dhiubh, cha bheireadh e air làimh idir orra.

“O,” ors’ esan, an gille, “cha n-eil esan a’ cleachdadh breith air làimh air daoine idir, agus coma leibh dha agus ligibh leis.”

Uill, bha e riaraichte gu leòr an uair sin gun do ghabh an gille a leisgeul. Ach bha iad a’ seanachas co-dhiubh ’s chaidh an suipeir a dheanamh ’s chaidh feòil is eanrach ’s biadh a chuir air a’ bhòrd. Agus neo-air-thaing nach deanadh an gille fuaim! Cha n-itheadh esan sian: bha a lamhan ’na achlaisean mar a bha leis an taois orra, agus cha n-itheadh e greim. Agus mar a chanadh Iain, thogadh an gille suas làn spàineadh dhe ’n eanrach agus dheanadh e fuaim ffffff a’ sùghadh leis an eanrach far na spàineadh. Agus bha seo cuir a leithid do dhuilgheadas air an fhear eile: bhiodh e ’ga choimhead ’s bhiodh e mionnanaich ’s e coimhead air. Thogadh e ’n sin pìos do dh’fheòil air an fhuirc; stobadh e an fhorc ann am pìos feòladh ’s thogadh e suas i cho àrd ’s gum faiceadh am fear eile i. Chuireadh e ’n sin am pìos feòladh ’na bheul agus thòisicheadh e an sin air a chagnadh ’s bha ’m fear eile a’ crathadh a chinn. Is b’fheàrr leis mu dheireadh gu robh an gille ’s an fheòil ’s an eanrach ’s a h-uile rud a bh’ ann – mar a chanadh Iain fhéin – gu robh iad amuigh air an t-siteig.

Ach co-dhiubh, chaidh an t-suipeir seachad agus thànaig an t-am a dhol a chadal. Agus chaidh iad an sin a chadal. Agus chanadh e ris an t-seirbhiseach, “Tha an t-acras orm. Tha mi gu fannachadh.”

Chanadh am fear eile, “Dùin do bheul. Gu dé nì mise riut?”

Agus chanadh e, “Tha ’n t-acras mór orm.”

“Ma tha, dé nì mise riut?”

Agus chanadh e, “’N do dh’fhàg thu ’n còrr dha ’n bhiadh? Nach eil fhios gun do dh’fhàg?”

“O dh’fhàg,” chanadh e. “Tha e thall. Tha e thall ann am preas ann a’ sin agus halla ’s faigh e. Agus ma gheobh thu eanrach is gnothaichean bheir sin thugamsa. Bheir thugamsa pàirt dheth cuideachd.”


[TD 215]

[Beurla]


[TD 216]

“Ach gu dé mar a dh’amaiseas mise air a’ leabaidh agad?” ors’ esan.

“Amaisidh,” ors’ esan. “Bheir thu leat ceann na sreing tha seo. Agus ceangailidh mis’ an ceann eile dhi air a’ ghlas a th’ air dorust an t-seòmbair. Agus leanaidh tu ’n t-sreang ann a’ seo air n-ais.”

Ach co-dhiubh, dh’fhalbh esan, agus nuair chaidh esan astaigh dha ’n àite as a robh an fheòil ’s a h-uile sian a bh’ ann, bha e ’g obair air e-fhéin a chuideachadh mar a b’fheàrr a b’urrainn dha le feòil ’s le eanrach agus mar sin. Agus smaointich e a’ sin gu robh aige ri rud a thoirt dh’ionnsaidh a’ ghille agus lean e ’n t-sreang. Is c’àite robh an t-sreang a nist ’s an gille an deaghaidh a h-atharrachadh ach air seòmbar far a robh am bodach ’s a’ chailleach ’nan cadal. Agus bha iad an sin ’nan suain-chadail ’s chaidh e astaigh dha ’n t-seòmbar agus,

“Seo,” ors’ esan. “Seo an eanrach. Seo an eanrach dhut.”

’S cha robh aig càcha ach srann aca ’nan cadal. Agus shaoil leis gun do chaidil an gille ’s ghabh e ’n fhearg ’s dhòirt e làn soitheach dha ’n eanrach air an uachdar as a’ leabaidh.

Agus co-dhiubh, thill e astaigh air n-ais far a robh an fheòil ’s na gnothaichean as a’ phreas a bha seo agus fhad ’s a bha e air falbh chuir esan an t-sreang a null gu ruige dorust an t-seòmbair aca fhéin, far a robh e fhéin ’na chadal. ’S nuair a thànaig e astaigh,

“An tug sibh thugam,” ors’ esan, “an eanrach na sian?”

“Thug,” ors’ esan, “’s bha thu ’nad chadal.”

“O, cha robh,” ors’ esan, “mise ’nam chadal idir. Bha mise feitheamh ribh ’s cha tàna sibh idir. Agus,” ors’ esan, “bheir an aire gu bheil beagan do dh’acras orm an dràsda.”

“A,” ors’ esan, “cha n-eil sian ann a bheir mi dhut. Theirig na bh’ ann,” ors’ esan. “Thug mise a’ chuid mu dheireadh dha ’n eanrach astaigh.”

“A bheil thu cinnteach?”

“O, tha,” ors’ esan. “Tha mi cinnteach.”

“Halla,” ors’ esan, “agus coimhead fhathast feuch a bheil sian ann.”

Is chaidh e air n-ais agus chuir e a làmh sios ann am <eng>pitcher<gai> a bh’ ann agus bha pìos feòladh gu h-ìseal ann a’ sin. Ach cha b’ urrainn dha ’m pìos feòladh thoirt as. Bha e ’na dhòrn ’s bha a dhòrn a’ dol an sàs ann an amhach a’ phitcher ’s cha robh dòigh air a toirt as. Cha bhiodh a’ sgeulachd dòigheil co-dhiubh nan deanadh e sin.


[TD 217]

[Beurla]


[TD 218]

Co-dhiubh, thànaig e a nall far a robh an gille – bha ’n t-sreang an uair sin far ’m bu chòir dhi bhith – agus thuirt e ris a’ ghille, “Tha pìos feòladh ann a’ seo anns a’ phitcher agus cha n-urrainn dhomhsa fhaighinn as.”

“A,” ors’ esan, an gille, “na bi bruidhinn rium idir mar sin. Dé a’ bhruidhinn gun dòigh a th’ ort?”

“Cha n-urrainn dhomh,” ors’ esan. “Cha n-urrainn dhomh am pìos feòladh seo thoirt as a’ phitcher.”

Agus nuair a bha seo a’ dol air ’n aghaidh, dhùisg am bodach agus throid e ris a’ chaillich gu dé an dol-air-’n-aghaidh a bha seo.

“Dh’atharraich thu,” ors’ esan, “a’ leaba. Agus,” ors’ esan, “tha a’ leaba seo làn. Rinn thu dìobhairt as a’ leabaidh.”

“Cha d’rinn,” ors’ ise. “Bha mise ’nam chadal.”

“Ged a bhiodh,” ors’ esan, “rinn. Halla amach agus cuir sin dhiot. Faigh rudeiginn a nigheas sin far an aodaich. Cha n-eil e dòigheil,” ors’ esan, “a bhith as a’ leabaidh mar seo.”

Ach aig an am a bha seo thuirt esan ris a’ mhinistear,

“Halla amach,” ors’ esan, “ma tha is chì thu clach mhór aig ceann an taighe no ’n àiteiginn. Buail am pitcher ris a’ chloich agus sgàinidh sin ’s gheobh thu do làmh as mar sin.”

Agus bha i cho dubh, dorcha nuair a chaidh e amach ’s bha an tòrr geal a bha seo amuigh – a’ chailleach – ’s i suathadh a’ rud a bh’ ann far a h-aodaich. Chuir e fairis a’ chailleach ’s sgailc e i ’s spad e a’ chailleach. Agus thill e astaigh is thuirt e gun do bhuail e clach ’s gun do lig i oich aiste.

“O,” ors’ esan, an gille, “rinn thu cron.”

’S chaidh esan amach a choimhead ’s bha a’ chailleach air a spadadh. Is dh’fheumadh iad togail rithe ’s togail rithe: cha robh an còrr ùine ri bhith air a chall mu rachadh fhaicinn ’s dé eile dheanadh iad ach teicheadh?

Agus thuirt an gille ris nach deanadh math dha falbh ann an carbad neo bhith feitheamh ri carbad a dheasachadh idir; gur e marcachd a b’fheàrr dha dheanamh, agus gum falbhadh e ’s nach biodh e call ùine ri acfhuinneachadh idir ’s nach deanadh e uibhir do dh’fhuaim air a’ rathad; gum falbhadh iad na bu luaithe. Agus bha i cho dubh, dorcha agus thuirt an gille, “Tha ’n t-each agam,” ors’ esan, “deiseil ann a’ seo.”


[TD 219]

[Beurla]


[TD 220]

Chaidh e a null. Chaidh esan a null dh’ionnsaidh a’ stàbuill a dh’fhaighinn an eich deiseil air thoiseach air a’ mhinistear dìochuimhneach.

“Tha mo phàidheadh a dhìth ormsa a nist,” thuirt esan. “Nach eil na h-adhaircean air fàs air an each?”

“A bheil?” ors’ esan, am ministear dìochuimhneach.

“Tha,” ors’ esan. “’S nach do gheall sibh mise phàidheadh: fichead punnd Sasannach thoirt dhomh nuair a dh’fhàsadh na h-adhaircean air an each?”

“O, gheobh,” ors’ esan. “Tha thu ’ga chuir ’nam chuimhne.”

Agus thug e na notaichean as a phòca agus shìn e dha ’n ghille iad.

“Cuiribh ur làmh a nall,” ors esan, “ann a’ seo airson ’s cha ruig sibh leas mise chreidsinn.”

Chuir e a null a làmh ’s dé bh’ aca amuigh ach an tarbh. Chuir e a null a làmh agus threòraich am fear eile a’ làmh aige a null gus na shuath i air té do dh’adhaircean an tairbh.

“O,” ors’ esan, “tha na h-adhaircean air fàs air an each cinnteach gu leòr.”

Nuair a phàidh e fichead punnd dha, thuirt e ris a’ mhinistear, “Leum suas air druim an eich ’s théid mise air do chùlaibh.”

’S chaidh am ministear suas air druim an tairbh ’s chuir am fear eile toinneamh ann an earball an tairbh is lig an tarbh ràn as is amach a thug e is sios a ghabh e. ’S chaidh e le creag no le àiteiginn agus sin a’ chrìoch a chaidh air a’ mhinistear dìochuimhneach. Is fhuair am fear eile fichead punnd Sasannach ’s bha e na b’fheàrr dheth na iomadh duine ’san am.

Sin agaibh an naidheachd a bh’ aige air a’ mhinistear dhìochuimhneach.


31 Di-luain, Di-màirt

Tha sgeul a’ seo mu dheidhinn dithist bhodaich a bha fuireach ann an ceàrna dhe ’n t-saoghal; tha e coltach gu robh fear aca air gach taobh dhe ’n ghleann a bha seo. Agus tha e coltach gu robh fear dhe na bodaich seo car aighearach, éibhinn, làn do spòrs ’s dibhearsain ’s bhiodh e ri puirt ’s ri òrain ’s ri cuir seachad an t-saoghail cho

[TD 221]

[Beurla]


[TD 222]

aighearach, gasda ’n còmhnaidh. Ach tha e coltach nach robh a leithid sin idir an nàdur an fhear eile; gu robh e car cas ’na nàdur. Ma dh’fhaoidte gu robh fear dhe na bodaich mar is minig a chanadh iad mu dheidhinn cuideiginn nach robh aoibheach na geanail na suairce ’na dhòigh, gun canadh iad gu robh cho beag caomhachd ’na chom ’s a bh’ ann an comhchag. Ach co-dhiubh bha a’ fear eile cho aighearach ’s bhiodh port-a-beul air neo rann do dh’òran aige daonnan ge b’e c’àite ’m biodh e dol na tighinn.

Agus bha e ’san t-seanachas gun deach e amach agus dhìrich e a’ bheinn agus thànaig e gu àite far a robh dorus fosgailte air taobh cnuic ’s bha e cluinntinn nan sithichean astaigh ann a’ sin ’s iad a’ deanamh port. Agus bha e coltach gu robh ’n gnothach car a’ fàilleachdainn orra as an am ’s cha robh iad ach ag obair air “Di-luain, Di-màirt, Di-luain, Di-màirt, Di-luain, Di-màirt, Di-luain, Di-màirt.” ’S stad esan – tha mi cinnteach gu robh gròlan aige do phort-a-beul na do rann do dh’òran a’ tighinn co-dhiubh. Ach nuair a chual’ e seo stad e dh’éisdeachd riu agus thug e fo near gu robh iad car mar gum biodh iad air a dhol ann an aimhreit leis a’ rud a bh’ ann; cha robh iad a’ faighinn air ’n aghaidh gu math leis. ’S leum e astaigh air an dorust ’s thuirt e fhéin “Di-ciadain!” dìreach ’san am a thuirt àsan “Di-luain, Di-màirt.” Thuirt esan “Di-ciadain!” is as a’ mhionaid thuirt àsan “Di-ciadain” is “Di-luain ’s Di-màirt, Di-ciadain” is o, bha iad cho toilichte gun d’fhuair iad bloigh eile a chuir air a’ phort.

Agus thànaig bodach a nall far a robh e agus gheobhadh e duais sam bith a bhiodh a dhìth air airson cho math ’s a rinn e riu. O, cha robh duais a dhìth airsan ann: cha robh sian do rud sam bith a dhìth air – òr na airgiod na ionndas sam bith – ach gun tuirt e gu robh e coma ged a bhiodh e cuibhteas a’ chroit a bha seo air. Agus as a’ mhionaid bha a’ chroit air a toirt dheth ’s bha i air a cuir air bòrd a bha thall, mar gum biodh bòrd air am biodh iad a’ gabhail biadh a’ sin. ’S bha esan ’na sheasamh cho dìreach ri saighdear òg. Dh’fhalbh e dhachaidh sios ’s bha e cho aighearach, sunndach ’s a b’àbhaist dha bhith.

Ach co-dhiubh thànaig am bodach crosda eile a bh’ as a’ nàbachd a nall. Chunnaic e e ’s bha e cuir iaonadh air gu dé thachair. Agus dh’innis e dha mar a chaidh ’n gnothach dha co-dhiubh agus ’s ann a smaointich am fear eile gur ann a dh’fheuchadh e fhéin ri faighinn


[TD 223]

[Beurla]


[TD 224]

cuibhteas a chroit. Agus co-dhiubh dh’fhalbh e ’s dhìrich e suas a’ bheinn a bha seo. Ach cha robh aighear na sunnd na togairt as a’ bhodach a bha sin idir ’s cha robh blas na tuigse na rud eile aig’ air seinn na ceòl. Cha robh e géilleachdainn dha mar a bha tha mi creidsinn feadhainn mhì-fhortanach a bh’air uachdar an t-saoghail. Agus nuair a rànaig e shuas bha na sithichean ag obair air a’ phort a cheartaich am bodach. Agus chuir esan tuilleadh ris agus mhill e ’m port orra. ’S chuir seo an fhearg orra cho mór agus thog iad astaigh e. Agus an àite duais thoirt dha ’s ann a chuir iad air a’ chroit a thug iad far an duin’ eile. ’S nuair a thill e dhachaidh bha croit mhór, mhór air, air neo bha dà chroit air a dhruim coltach ris a’ chamhal.


32 An Turas a Chaidh Aonghus MacÌosaig dha ’n Ghealaich

Aig an am seo, bu toil leam naidheachd neo sgeulachd a dh’innse dhuibh a rinn Aonghus MacÌosaig (Aonghus ’Illeasbuig Mhóir) suas e fhéin.

Bha e ’g innse gun deach e amach a shealgaireachd agus seann-mhosgaid aige ’s bha e cantail gu robh geòidh ’nan laidhe air a’ loch agus bha iad sios mu thaobh a’ loch agus aig an iomall shios. Agus bha ’n camadh mór mar a bha an cladach a’ ruith: bha iad a’ leantail ann an camadh a’ chladaich. Agus gu dé an dòigh a rachadh aige air am marbhadh agus iad ann a’ sin? Nam biodh iad amuigh ann a’ raingeadh dhìreach as a’ loch bha e furasda gu leòr, ach bha iad ann a’ lùbadh mun cuairt mar a bha an cladach a’ falbh. Agus lùb e barailte na mosgaid agus lùb e ’n t-slatag aige. Stamb e na h-urchair agus loisg e sin. Agus chaidh e thro na cinn ac’ uileadh is bha iad uile air an t-slat ghunna agus i thro ’n cheann aca. Agus cha d’rinn e ach a dhol sios agus an glacadh is thòisich e air an togail leis.

Agus bha àsan air an leageadh amach: bha iad ann am preathaill na ann am paiseanadh mar a bheireadh iad gun mhothachadh as an am, ach nuair a bha e ’gan giùlan air falbh thànaig iad thuige gu mothachadh air n-ais is thòisich iad air flapadh an sgiathan. ’S thog iad suas is tha mi cinnteach leis a’ ghòraiche bha e cantail gun do dh’fheuch e air an cumail, ach thog iad far an talmhainn e – bha iad cho làidir – agus lean iad roimhe air sgiathadh.


[TD 225]

[Beurla]


[TD 226]

Agus sgiath iad suas. Bha iad a’ sgiathadh ’s a’ sgiathadh a’ dol suas. Chum e greim orra. Nuair a chaidh iad pìos do dh’astar shuas cha deanadh e math dha ligeadh as, neo nuair a thuiteadh e anuas rachadh mharbhadh. Agus chum e roimhe suas agus nuair a bha iad a’ dol seachad air a’ ghealaich lig e as an t-slat; lig e leis na geòidh bhith falbh agus leum e far na slat-ghunna agus chuir e a chasan air a’ starsaich aig a’ ghealaich. Agus bha Bodach na Gealaich ’na sheasamh aig an dorust. Cha do dh’aithnich e esan ’s cha do dh’aithnich esan Bodach na Gealaich. Ciamar a dh’aithnigheadh ’s gun iad eòlach air a’ chéile? Ach co-dhiubh bha Bodach na Gealaich uamhasach còir ris. Dh’iarr e air tighinn astaigh agus thug e dha biadh agus dh’fhuirich e greis do dh’ùine; bha e seanachas. Bhiodh iad a’ cuir seachad na h-ùine.

Ach bha e airson tilleadh air n-ais anuas dh’ionnsaidh an talmhainne agus thuirt am bodach a bha anns a’ ghealaich ris gum b’fheàrr dha fuireach greis fhathast. “Nam fuirgheadh tu,” ors’ esan, “còmhla rium (’s) nan toireadh tu cuideachadh a’ marbhadh na muiceadh.”

Bha muc mhór aig a’ bhodach a bh’ as a’ ghealaich. Bha i thall aig an t-sabhal. Co-dhiubh dh’fhuirich e còmhla ris a’ bhodach a bh’ as a’ ghealaich; dh’fhuirich e colla-deug na trì seachdainnean còmhla ri Bodach na Gealaich agus thug e cuideachadh dha a’ marbhadh na muiceadh mhór a bh’ aige. ’S nuair a mharbh iad a’ mhuc fhuair e dà chlàr barailte cùl an t-sabhail shuas a bh’ aig Bodach na Gealaich. Agus dh’iarr e na clàir a bha seo air agus o, gheobh; cha robh aig’ ach an toirt leis. Agus dh’iarr e ’n sin pàirt do bhloineag na muiceadh air: gheobhadh e sin; bha gu leòr dhi ann. Bha a’ mhuc cho reamhar ’s bha poile do bhloineag ann. Agus chuir e air dòigh na clàir agus shuath e cuid mhór do bhloineag riu agus bha iad aige deiseil ’s bha e feitheamh. Agus a’ cheud feasgar a bha bogha-frois ann leum e amach far na gealaich agus shleamhnaich e anuas air a’ bhogha-frois. Agus anuas a ghabh e gus an do bhuail a chasan air an talamh aig cùl a’ bhùth aig Eaton’s ann am Moncton.

Sin mar a dh’éirich do dh’Aonghus MacÌosaig air an turus a bha e a’ sealgaireachd ’s chaidh e dha ’n ghealaich.


33 A’ Mhuc Mhór

Tha naidheachd ann a’ seo a rinn Aonghus MacÌosaig (Aonghus ’Illeasbuig Mhóir) suas. Agus mar a chluinneas sibh i, tuigibh sibh


[TD 227]

[Beurla]


[TD 228]

gu robh ’n duine gàbhaidh airson deanamh suas naidheachdan agus gu robh e éibhinn gu leòr cuideachd.

Rinn e ’n naidheachd a bha seo mu dheidhinn cailleach a thachair ris agus ge b’e air bhith gu dé an coibhneas a nochd e ris a’ chaillich, chòrd an gnothach rithe cho math co-dhiubh agus thuirt i gum feumadh i duais thoirt dha airson mar a rinn e. Agus thug i dha bogsa beag mu mheudachd bogsa snaoisein agus beagan do thuill bheaga air a dheanamh as a’ mhullach aige. Agus bha uircean muiceadh ’na bhroinn sin. Agus thug i dha rud beag do dhuslach òrach, na mar a bheireadh e fhéin, <eng>gold dust,<gai> agus seo am biadh a bha ri thoirt dha ’n mhuic; sìleinean dheth seo a bhith ’ga thoirt dhi.

Agus dh’fhalbh e dhachaidh leis a’ mhuic ’s bha e cho toilichte ’s thug e a’ mhuc as a’ bhogsa bheag a bha seo ’s chrath e sìlein no dhà air làr ’s dh’ith a’ mhuc sin ’s thòisich i air fàs. ’S bha e cantail gu robh i fàs cho luath: bha i fàs amach an comhair a cùil ’s a’ fàs air ’n aghaidh. Agus thuirt e as a’ cheud tòiseachadh gun deanadh seann duine falbh air a shocair ’s a’ crathadh biadh air làr, gun deanadh e ’n gnothach nuair a thilgeadh e beagan do bhiadh air làr ’s a dheanadh e ceumannan suas. ’S nuair a chuireadh e tuilleadh air làr bha a’ mhuc a’ fàs cho mór ’s gu ruigeadh i sin.

Ach mar a bha an ùine dol seachad ’s i faighinn a’ duslach òrach a bha seo, bha i fàs cho luath agus mu dheireadh ’s e duine òg a b’fheudar dha fhaighinn airson a biadhadh. Cha chumadh seann duine rithe leis cho luath ’s bha i fàs. Sheasadh e aig a beul ’s dhòirteadh e a’ mhin a bha seo air làr ’s dh’fhalbhadh e cho luath ’s a b’urrainn dha ’s nuair a chuireadh e ’n ath-rud air làr dha ’n mhin bha ceann na muiceadh ann a’ sin leis mar a bha i fàs. Cha deanadh an t-òganach fhéin an gnothach mu dheireadh. Ged a bha e ruith cha chumadh e rithe. Agus b’fheudar dha ’n sin duine fhaighinn a’ marcachd air druim eich agus dh’fheumadh each math a bhith aige cuideachd ’s e falbh leis a’ mhin a bha seo ’ga crathadh ’s ’ga caitheadh air làr a dh’ionnsaidh na muiceadh ’s i fàs.

Dh’fhàs i cho mór agus mu dheireadh bha i cho uamhasach mór air fàs; agus bha ’n sin sealladh air tighinn dha ’n bhaile, mar a bheir iad: <eng>circus.<gai> Agus chaidh e dh’ionnsaidh an fheadhainn a bha gabhail cùram dheth sin agus dh’fhoighneachd e dhaibh am biodh iad airson a’ mhuc a shealltainn aig an t-sealladh a bha seo. Agus o, bhiodh: bha iadsan deònach gu leòr. ’S nuair a thugadh a’ mhuc ann – tha mi cinnteach gura h-ann air carabadan móra air a’ rathad iaruinn a chaidh i


[TD 229]

[Beurla]


[TD 230]

toirt ann – chaidh na h-elephants air an druim aice. Bha iad a’ coiseachd mun cuairt air druim na muiceadh. Agus thuirt iad ris – feadhainn a bha air criomag do dh’astar air falbh ’s iad a’ faicinn seo – thuirt iad ge b’e có as an tànaig am beathach a bha siod, gum feumte a thoirt amach as a’ phàirce seo uileadh; gu robh miallan na creutairean air choireiginn air an druim aige. Agus thuirt e riu nach ruigeadh iad a leas cùram a bhith orra; gura h-ann a bha seo na h-elephants a bh’ aca air an t-sealladh; gu robh iad air druim na muiceadh. ’S tha e coltach gu robh i mór gu leòr aig a’ sin.

Ach co-dhiubh, bha i ’n sin air fàs cho mór agus bha an t-am gu tighinn airson a marbhadh. Agus b’fheudar dhaibh inneal smùideadh fhaighinn bho chuideachd a’ rathad iaruinn – <eng>locomotive<gai> bheag agus sgian mhór a chuir air an toiseach aice – airson an fhuil a ligeadh as a’ mhuic. Agus airson am frioghan thoirt dhi agus a sgrìobadh, b’fheudar dhaibh teintean móra a dheanamh timcheall air a’ loch gus na ghoil iad an t-uisge anns a’ loch. Nuair a fhuair iad i air a sgrìobadh ’s a h-uile nì deiseil, cha robh ’n uair sin dòigh aca air a tomhas; cha robh àit’ ann air an cuireadh iad i airson a tomhas. Na h-uidheamannan tomhais cudthruim bu mhotha a bh’ air an t-saoghal, cha tomhaiseadh iad i. Agus ’s e rud a bhiodh ann gum feumadh iad tuairmse thoirt air có mheud punnd a thomhaiseadh pìos an uibhir seo dhi. Agus fhuair iad feadhainn an uair sin a bhiodh a’ tomhas fearainn, agus combaist aca agus slabhraidh an tomhais, agus iad ’ga tomhas air a fad ’s air a leud có mheud ceud troigh a bhiodh ann agus a’ falbh a dh’obair le peann is paipear – sgoilearan gàbhaidh air am fasdadh aca airson a bhith cunntais amach gu dé uibhir do chunntais phuinnd, agus a bhith ’g innse air réir na meudachd.

Agus bha e a’ cantail leis an ùine a chaill iad, leis a h-uile rud a bh’ ann eadar an tomhas agus a bhith cunntais amach a cudthrom ’s a uile sian, gun do thionndaidh am blas cho dona agus gun do chailleadh cuid mhór dhe ’n mhuic mun d’fhuair iad ùine air a sàilleadh. Agus sin agaibh naidheachd na muc mhóir a bh’ aig Aonghus ’Illeasbu’ Mhóir.

[TD 231]

[Beurla]


[TD 232]

Clann ’acIllemhaoil

Cho fad ’s a gheobhainn amach ’a ann à Uibhist a Tuath a thànaig Clann ’ic ’Illemhaoil a bha sin. Nuair a bha Aonghus Mac’Illemhaoil (Aonghus Alasdair ’ic Nìll ’ic Iain ’ac Mhurchaidh ’ac Dhòmhnaill) ’na òige chaidh e a dh’fhuireach suas gu tìr-mór cómhla ri cuideachd a mhàthar agus ’s ann ris an iasgach a bhiodh iad fad bhliadhnaichean. Bha e amach am Bàigh Chanso ag iasgach còmhla riu le bràthair a mhàthar ’s le feadhainn a bha shuas a’ sin. Agus thànaig e ’n sin anuas ’s shuidhich e ann am Bail’ Iain – na h-Eileannan Dearga a bheirte ris an àite as an am sin. Agus bhiodh e dol gu iasgach còmhla ri Frangaich. Tha e coltach gu robh e ’na mharaiche math agus math gu càradh a lìn agus gu deanamh lìn sgadain, agus fìor, fìor mhisneachail air a’ mhuir. Agus rinn e beagan tuathanachas ach bha àite car ana-cothromach aige: àite nach robh ann ach bruthaichean cas. Agus bha e deanamh iasgach math anns a’ loch Bhras d’Or cuideachd a’ marbhadh truisg agus sgadan agus neo-ar-thaing a bhith eòlach air giullachd a’ sgadain ’s air a ghlanadh ’s air a shàilleadh ’s gach sian.

Cha leubhadh e fhéin a’ Ghàidhlig agus bha na Ceanadaich air an dòigh cheudna: cha leubhadh iad fhéin a’ Ghàidhlig, ach bha iad cho làn do sgeulachdan dhe gach seòrsa agus tha mi ’n dùil ged a bhiodh iad a’ leubhadh Gàidhlig nach robh àit’ aca as an toilleadh na sgeulachdan a leubhadh iad. Ach a bhith còmhradh mu dheidhinn Aonghus Mac’lllemhaoil, dheanadh e fhéin suas na sgeulachdan cuideachd. Dheanadh e fhéin naidheachdan beaga, taitneach agus bha fhios aige fhéin agus bha fhios aig gach aon a bhiodh ag éisdeachd ris nach e ’n fhìrinn a bh’ annta. Cha robh e fhéin a’ còmhdach aig am sam bith gum b’ e ’n fhìrinn a bhiodh ann ach bha e ’gan deanamh airson fearas-chuideachd airson an ùine a chuir seachad. Agus chuireadh e fhéin iad ann an suidheachadh cho math nuair a bhiodh e ’g innse dhuibh sgeulachd bheag na mhór. Rachadh aige air a cuir sios ann an òrdugh uamhasach math air chor ’s gun còrdadh i ribh – bhiodh i cho taitneach. Agus b’ e sin an dòigh a bh’ aige airson sgeulachd. Agus mar a bha oidhche – bha e còmhla ri cuideachd aig bainis na aig cruinneachadh ’s bha e ’na shuidhe ann an carbad amach taice ris an


[TD 233]

[Beurla]


[TD 234]

taigh agus tha fhios gu robh e a’ seanachas. Bha càcha mun cuairt timcheall air agus iad ann a’ smior nan nead agus thànaig fear a nall agus dh’fhoighneachd e, “Có tha ag innse nam breug an seo an dràsd?”

Agus fhreagair Aonghus agus thuirt e, “Tha fear dha’n aithne an innse.”

Ach mar an ceunda bha e gàbhaidh math gu seinn òran. Bha guth ceòlmhor aige. Ach ’s e òrain Bheurla bu phàilt a bh’ aige. Agus b’ e ’n t-aobhar a bh’ air a’ sin, nuair a bha e shuas aig tìr-mór Albainn Ùir gu robh Éireannaich timcheall air an àite as a robh e ann a’ sin. Agus a thaobh e bhith ris an iasgach bhiodh e tachairt ri feadhainn dhiubh agus dh’ionnsaich e cuid mhath do dh’òrain Éireannach. Agus dheanadh e sin an seinn; bha iad aige cho blasda agus nach iarradh tu ach a bhith greis ’ga éisdeachd. Agus dheante toileachadh ris a h-uile h-àite a rachadh e bho ’n a bha e cho cuideachdail; agus nam faiceadh iad e a’ dol seachad ’s deagh-bharail aca c’àite robh e dol an oidhche sin a chuir seachad na h-ùine, bhiodh tu cinnteach gun tigeadh feadhainn air chéilidh airson a chluinntinn. Bu choingeis co-dhiubh bha e ’g innse na fìrinne neo nam breugan; cha robh ann ach breugan nach deanadh coire. Agus bhite cuir seachad na h-ùine leis cho taitneach anns an dòigh sin.

’S fheudar dhomh cunntais a thoirt air Eachann, mac Aonghuis. Bha e fhéin ’na dhuine cuideachdail agus leubhadh esan a’ Ghàidhlig, agus bhiodh e seinn òran ’s bha e cho math gus an ionnsachadh. Thogadh e iad ann an ùine gàbhaidh goirid. Nuair a thigeadh e air chéilidh gu taigh, bheirte air tòiseachadh air seinn òran agus ma dh’fhaoidte gu seinneadh e trì òrain nach cuala sibh aige riamh gus an turus seo. Sin cho ealamh ’s a bha e ’gan togail.

Bha sinn fad na tìde càirdeil agus eòlas math againn air a chéile. Agus ’s iomadh uair a chuireamaid gnothaichean an comhairle a chéile: dh’fhoighneachdadh fear dhe ’n fhear eile gu dé ’n seagh a bh’ aig a leithid seo a dh’fhacal neo gu dé ’n t-eadar-theangachdainn a bh’ againn air. Agus as na bliadhnaichean mu dheireadh nuair a gheobhainn greim air leabhraichean bheirinn iasad dhiubh thuige airson ’s gum faigheadh e greis a bhith ’gan leubhadh. Agus bhiodh e aig a’ choinneamh aig a’ Chomunn Ghàidhealach agus bha e fìor thaitneach dhuinn e bhith còmhla rinn. Bhiodh sgeulachdan beaga neònach aige ’gan innse aig a h-uile turus agus bha cuid dhe na sgeulachdan sin a bha gu math éibhinn. Bheireadh e air duine sam bith as a robh tùr neo a bhiodh sannt gu aighear sgeulachdan air a bhith gàireachdaich. Agus bha mi fhìn glé dhuilich nuair a chaill mi a thagsa – nuair a thànaig am a’ saoghal goirid a tha seo fhàgail.


[TD 235]

[Beurla]


[TD 236]

34 Nighean Rìgh na h-Éipheit

Bha duine òg ann an ceàrna dhe ’n t-saoghal uair agus bho ’n a bha cosnadh cho gann cha robh obair ri faotainn agus rinn e suas latha bha sin gu rachadh e sios a dh’ionnsaidh na laimhrig sios agus gum faiceadh e a robh soithichean seòlaidh astaigh agus gun fhios nach rachadh aig’ air còrdadh ri sgiobair. Agus dh’amais gu robh soitheach seòlaidh astaigh aig an am agus chaidh e chòmhradh ri sgiobair an t-soithich sin agus dh’fhasdaidh e aige. Bha e ri fuireach ann cunntais bhliadhnaichean – latha agus cunntais bhliadhnaichean – ’s chaidh roinneachadh air an tuarasdal – cumhntan ri dheanamh – agus nuair a bha iad deiseil sheòl iad.

Agus ge b’e a’ chunntais bhliadhnaichean a bha iad a’ seòladh, nuair a bha a’ chunntais sin suas agus a’ latha, thuirt an seòladair gu robh an t-am aigesan a nist air tighinn gu ceann agus gum bu mhath leis a bhith falbh. O, bha ’n sgiobair fuathasach mì-thoilichte e bhith ’ga fàgail bho ’n a bha e cho math co-dhiubh air bòrd, ach cha rachadh e ’na aghaidh agus dh’fhoighneachd e dheth gu dé ’n dòigh a bha e dol a dheanamh air falbh a nist agus iad amuigh air a’ chuan.

“Ma bheir sibh dhomhsa,” ors’ esan, “am bàta caol agus seòl agus combaiste agus beagan do bhiadh a chuireas mi air bòrd, faodaidh mi,” ors’ esan, “seòladh as a’ seo fhéin.” Co-dhiubh chaidh a h-uile sian uidheamachadh ’s chaidh a thuarasdal a thoirt dha’n t-seòladair agus dh’fhàg e a bheannachd aig a’ sgiobair agus aig a’ chuid eile dhe na bh’air bòrd agus sheòl e.

Ach co-dhiubh thànaig stoirm neo gu dé thachair na chaidh e air seachran, bha e seòladh fad ùine agus thànaig e gu eilean. Tha mi cinnteach nach robh fios aige ’san am gur ann air eilean a bha e. Thànaig e gu àite agus thug e ’m bàta astaigh air tìr ’s tharraing e suas e agus chaidh e siubhal mun cuairt. Dhìrich e suas air feadh nam beannaibh agus thug e ’n uair sin fo near gur ann air eilean a bha e agus chunnaic e bothan shios air an taobh eile dhe’n eilean agus dh’oibrich e sios dh’a ionnsaidh. Nuair a rànaig e shios am bothan bheat e aig an dorust agus dh’fhosgail boireannach òg an dorust agus thug i sùil air.

“Nach mì-fhortanach dhut,” ors’ ise, “tighinn a’ seo.”

“’S eadh,” ors’ esan. “Gu dé ’n t-aobhar dha sin?”

“Thà,” ors’ ise, “gura h-e taigh meàirlich na mara tha seo,” ors’ ise. “Agus chaidh a’ soitheach air a robh sinn a’ seòladh,” ors’ ise, “chuir an call. Agus thug iad leo gach nì a bh’ oirre agus thug iad leo mise


[TD 237]

[Beurla]


[TD 238]

còmhla ris a’ chòrr. Agus chuireadh na bh’ air bòrd gu bàs uile; chuir iad sios dha’n ghrunnd an soitheach. Agus ’s mise Nighean Rìgh na h-Éipheit agus tha mi ann a’ seo ’nam phrìosanaich aig an triùir mheàirlich a th’ ann a’ seo. Agus tha iad amuigh an dràsd’ air a’ chuan agus nuair a thig iad,” ors’ ise, “cha bhi thusa sàbhailte co-dhiubh.”

“O a roghainn ’s a bhiodh dha,” ors’ esan, “fuirghidh mis’ co-dhiubh gus an tig iad.”

Co-dhiubh, fada neo goirid gu robh an ùine thànaig fear dhe na meàirlich anuas a dh’ionnsaidh a’ bhothain agus chunnaic e ’m fear a bha seo ’na shuidhe astaigh agus dh’fhoighneachd e dha có as a thànaig esan. Dh’inns’ e dha gun tànaig e far long a chaidh ’n call ’s gun deachaidh a cuir as a’ chéile as a’ stoirm ach gu robh esan fortanach gu leòr gun do chroch e ri pìos dhe ’n fhiodh a bha falbh air uachdar an uisge ’s gun do chum e greimeachadh ris agus gu robh e ’ga thuaineal air feadh a’ chuain gus mu dheireadh an tànaig e air tìr air an fhearann a bha seo.

Agus nuair a thànaig an darna fear dhiubh dhachaidh dh’fhoighneachd e dheth ’s bha ’n aon naidheachd aige ’s a bha aige dha ’n cheud fhear. Agus nuair a thànaig an treas fear bha ’n aon naidheachd aige dhasan. Agus co-dhiubh dh’aontaich iad bho ’n a thànaig e air an t-suidheachadh sin gum fuirgheadh e còmhla riutha. Agus thuirt fear aca gum biodh àsan a’ falbh air a’ chuan ri robadh agus gum fuirgheadh esan air tìr agus gum biodh e siubhal mun cuairt air na cladaichean feuch gu dé dh’amaiseadh ris fhéin.

“Agus tha,” ors’ esan, “riaghladh againn air an eilean seo: am fear as fheàrr a nì againn ré na seachdain’, ’s e ’m fear sin a bhios ’na uachdaran – ’na rìgh – air an eilean gus an dean fear eile na’s fheàrr na esan. Agus nuair a nì, théid an gnothach a null dh’a ionnsaidh-san.”

Co-dhiubh, thog na meàirlich rithe air feadh a’ chuain ach bha esan a’ siubhal mun cuairt air a’ chladach agus tha fios gu robh na chuir e ’m falach – ’m beagan a bh’ aige do dh’airgiod. Agus nuair a thigeadh iad dhachaidh feasgar bha esan an deaghaidh barrachd a thrusadh air feadh a’ chladaich agus a bha àsan amuigh air a’ chuan. Agus ’s ann as an dòigh sin dh’aontaich iad gum biodh esan ’na rìgh air an eilean fad na seachdain’.

Bha àsan a’ falbh dha ’n chuan agus esan a’ fuireach air tìr. Ach a’ latha bha seo bha e a’ smaointinn gu robh ’n gnothach freagarrach: bha e ’n deaghaidh a thuigsinn car an ùine a bhiodh iad amuigh air a’ chuan ’s thuirt e rithe-se gu robh an t-am acasan a nist a bhith togail rithe. Agus fhuair iad deiseil ’s cha robh ise deònach idir an cothrom a ghabhail air a’ ghnothach gun fios nach rachadh an glacadh. Ach


[TD 239]

[Beurla]


[TD 240]

dh’aontaich i gum falbhadh i co-dhiubh agus bu ghlé ghoirid an t-astar a bha iad amuigh air a’ chuan nuair a chual’ iad buille ràimh agus thug iad sùil ’s bha na bàtaichean aig na meàirlich a’ tighinn as an deaghaidh. O, chaidh ise gu gal ’s gu bròn agus thuirt i gu robh iad a nist na bu truaigh’ dheth na bha iad roimhe.

“Coma leat,” ors’ esan. “Cha n-eil sinn an call fhathast.”

Agus mun tànaig iad suas riu thànaig iad astaigh ann an ceò agus lig esan a null am bàta air cùrsa eile; dh’atharraich e cùrsa nuair a fhuair e anns a’ cheò agus cha n-amaiseadh iad air tuilleadh. Ach bha ise na bu mhiosa dheth an uair sin nuair a chaidh iad ’sa cheò. Bha iad a nist air chall agus cha n-fhaigheadh iad as co-dhiubh. Thuirt e rithe gun cùram a bhith oirr’ idir nach fhaigheadh iad as; gum falbhadh esan air cùrsa leis a’ bhàta.

Fada neo goirid an ùine gu robh iad a’ seòladh rànaig iad co-dhiubh baile-puirt. Chaidh e astaigh gu laimhrig leis a’ bhàta agus chaidh e suas gu taigh-òsda airson an oidhche chuir seachad ann. Agus bha iad a’ dol a bhith ann a’ sin gus am faigheadh iad amach am biodh an cothrom ac’ air dol dha ’n Éipheit. Co-dhiubh nuair a chaidh iad dha ’n taigh-òsda ’s a ghabh iad seòmbraichean, nuair a bha iad a’ dol dha na seombraichean-tàmh, thug iad fo near gu robh colann crochte shuas ann a’ sin. Agus chaidh ise gu éigheach agus gu caoidh an uair sin buileach.

“Bha sin truagh gu leòr,” ors’ ise, “a bhith còmhla ris na meàirlich ach nach ann a tha ’n truaighe buileach,” ors’ ise, “bhith còmhla ris na murtairean.”

“Coma leat,” ors’ esan. “Gheobh mis’ amach dé ’s aobhar dheth seo mun teid sinn ceum na’s fhaide.” Agus ghabh e sios far a robh fear an taigh-òsda. Dh’fhoighneachd e dheth gu dé a b’aobhar a’ cholann a bha an crochadh ann a’ sin.

“An dà,” ors’ esan, fear an taigh-òsda, “’s e ’n cleachdadh a tha ’sa bhaile seo an còmhnaidh – a’ riaghladh a bh’ ann bho chionn ùine – aon sam bith a dh’fhàgas an saoghal agus fiachan air, gu bheil a cholann ri bhith an crochadh fad chunntais lathaichean anns an taigh-òsda los gum faic a’ mhuinntir a bhios a’ falbh ’s a’ tighinn e, agus bheir e samhladh dhaibh iad fhéin a bhith cinnteach gu pàidh iad na fiachan mum fàg iad an saoghal seo.”

“Agus,” ors’ esan, “am biodh e ceadaichte na ceart do dhuine na fiachan sin a phàidheadh?”

“O, bhiodh,” ors’ esan, “sin ceart gu leòr.”

“Matà,” ors’ esan, “cuiridh sinn mu dheidhinn na fiachan a bh’ air an duine seo, ge b’e có e, a phàidheadh.”


[TD 241]

[Beurla]


[TD 242]

“Glé cheart,” orsa fear an taigh-òsda. “Cuiridh mis’,” ors’ esan, “fios air a’ mharsanta a bhith a’ seo ’sa mhadainn am màireach agus suidhichidh sinn an gnothach.”

Agus co-dhiubh chaidh iad gu tàmh an oidhche sin agus as a’ mhadainn air là’r-na-mhàireach chaidh fios a chuir air a’ mharsanta agus thànaig am marsanta a dh’ionnsaidh an taigh-òsda. Agus dh’fhoighneachd an seòladair seo dheth gu dé na fiachan a bh’ air an duine bha seo is dh’inns’ am marsanta dha. Agus thuirt e ris gu pàidheadh esan ma tha an sin. “Glé cheart,” thuirt am marsanta, “tha mi riaraichte gu leòr.”

Agus phàidh e na fiachan a bh’ air an duine bhochd a bha seo. Agus chuir e ’n sin fios air fear-àlachaidh agus thuirt e ris a’ cholann a bha seo a sgeadachadh amach agus tìodhlaigeadh duin’ uasail a thoirt dha agus gu pàidheadh esan a chosgais. Co-dhiubh ’s e seo a chaidh a dheanamh agus ge b’e an ùine a bha iad an sin a’ fuireach as a’ bhaile bha seo bhiodh esan a’ dol a dh’ionnsaidh na laimhrig sios a h-uile latha feuch a robh soithichean-seòlaidh a’ tighinn mun chuairt. Ach co-dhiubh latha dhe na lathaichean thànaig soitheach mór seòlaidh astaigh agus chaidh e a bhruidhinn ris a’ sgiobair. Agus fhuair e amach bho ’n sgiobair gu robh iad a’ seòladh agus ghabh e fhéin turus dha ’n Éipheit air an t-soitheach a bha seo agus thuirt e gu robh neach eile còmhla ris. ’S bha sin math gu leòr: bhiodh iad a’ falbh air a’ la’r-na-mhàireach, a’ togail rithe.

Agus chaidh e fhéin agus Nighean Rìgh na h-Éipheit sios dh’ionnsaidh na laimhrig agus nuair a chunnaic sgiobair an t-soithich an nighean a bha seo rinn e mach gum bu chòir dha i seo aithneachadh agus dh’fhalbh e sios dha ’n t-seòmbar aige fhéin agus bha dealbh Nighean Rìgh na h-Éipheit aig’ ann a’ sin agus cinnteach gu leòr ’s i bha seo. Ach cha do lig e dad air.

Chaidh iad air bòrd co-dhiubh agus sheòl iad air falbh. Ach thug an seo an sgiobair òrdugh do dh’fhear dhe na seòladairean a bh’air an t-soitheach am fear seo a chaitheadh amach far bòrd a’ cheud chothrom a gheobhadh e air. Agus cha deanadh math dha dhol an aghaidh a’ sgiobair ach thug e ri thuigsinn dha ’n fhear eile mar a bha gu tachairt. Agus thuirt e ris nach deanadh esan idir a’ rud a bha sin.

Ach co-dhiubh, ’s ann a chaidh Iain amach far bòrd is chaidh e sios ’s fhuair e greim air a’ cheangal a bha sios eadar an crann-sgòd agus toiseach an t-soithich ’s bha e ann a’ sin. ’S chaidh an naidheachd mun cuairt gun do thuit an duine bha seo amach far bòrd. Neo-ar-thaing nuair a fhuair ise a’ naidheachd nach deach i gu éigheach agus gu gearain ach thuirt a’ sgiobair rithe gun e a chuir cùram oirre.


[TD 243]

[Beurla]


[TD 244]

Ach co-dhiubh bha ’n soitheach na tàmh: cha robh i falbh – fiath a bh’ ann – agus chunnacas am fear seo a’ snàmh taca ris an t-soitheach. Agus thug an sgiobair òrdadh dhaibh ’sa mhionad ròp a thilgeadh dha ’n fhear seo feuch am faigheadh a thoirt air bòrd. ’S neo-ar-thaing nuair a fhuair esan a’ ròp a ghlacadh nach tànaig e anuas gu math clis ’s bha ’n gnothach an uair sin suidhichte gu leòr. Ach air oidhche dhe na bha e fhéin agus a’ sgiobair gu h-àrd air clàr-uachdair agus iad a’ cumail faire fhuair a’ sgiobair cothrom agus bha ’n long ag iomain a null ’s a nall ’s turus dhe na bha i dol a null fairis thug a’ sgiobair ùpag dhasan agus chaidh e amach air a’ chuan. Agus bha fhios aige gura h-e an t-olc a bh’ as a’ sgiobair is cha do dh’fheuch e ri tilleadh an còir an t-soithich. Shnàmh e air falbh bhuaithe agus dh’éibh e dha ’n sgiobair, “Bidh mi ’san Éipheit air thoiseach ort.”

Agus chum e roimhe a’ snàmh. O, fada neo goirid an ùine bha e falbh air a shocair ’s mu dheireadh thug e suas. Cha b’urrainn dha ’n còrr snàmh a dheanamh ach bha e feuchainn ri cumail air uachdar an uisge mar a b’fheàrr a b’urrainn dha. Agus bha e air thuar gu robh e air toirt fairis tur ’s bha e ann a’ sin ’na laighe air uachdar an uisge eadar dà stuadh.

“Nach truagh mo chàradh! ” ors’ esan. “A liuthad stuadha mhór chaidh mise fairis orra ri m’ ùine air a’ mhuir. Agus tha e coltach gu bheil agam ri dhol sios an dràsd’ eadar a dhà dhiubh ann a’ seo.”

Chual’ e buille neo fuaim mar gum biodh bàta agus thug e sùil a null. Bha bàta caol dubh ri thaobh ann a’ sin agus leth-sheann duine ’na shuidhe aig na ràimh. “Cha n-eil dùil a’m,” ors’ esan, “nach eil thu ann an càs.”

“O,” ors’ esan, “tha mi ann an càs. Tha,” ors’ esan “mo shaoghal air tighinn gu ceann.”

“O, cha n-eil fhios a’m,” ors’ esan, “a bheil do shaoghal aig a cheann fhathast. Nan deanadh tu cumhntan riumsa,” ors’ esan, an seannduine bha seo, “bheir mi gu cala sàbhailt’ thu.”

“’S duilich dhomhsa cumhntan a dheanamh ri duine sam bith anns an t-suidheachadh as a bheil mi.”

“An dà,” ors’ esan, “nan gealladh tu dhomhsa a’ rud a dh’iarrainn chìthinn gum biodh tu aig cala ri ùine.”

“An dà,” ors’ esan, “ciamar a gheallas mise dhuibh rud nach eil ann ’s nach urrainn dhomh?”

“An dà, ’s e an gealltanas a tha mis’ ag iarraidh,” ors’ esan, “a thoirt dhomh do mhac a’ latha bhios e trì bliadhna a dh’aois.”

“’S duilich dhomh,” ors’ esan, “mo mhac neo mo nighean a thoirt do dhuine aig aois sam bith agus mo shaoghal aig a cheann agus gun bean neo mac neo nighean agam.”


[TD 245]

[Beurla]


[TD 246]

“An dà,” ors’ esan, an seann duine, “ma nì thusa do ghealltanas chì sinn mu dheoghainn sin.”

Agus chaidh e dha ’n bhàta co-dhiubh agus leag e e-fhéin ’na shìneadh air a’ chlàr agus bha e cho sgìth ’s thuit e ’na chadal. Agus ge b’e gu dé ’n ùine a bha e ’na chadal neo gu dé ’n ùine thug iad air an turus, co-dhiubh rànaig iad an Éipheit. Agus chaidh iad astaigh gu cala ’s bha e astaigh ann a’ sin cunntais lathaichean mun tànaig a’ sgiobair astaigh. Agus fhuair e fasdadh; bha e ’g obair aig a’ chladach timcheall na laimhrig mu chuairt nuair a thànaig a’ soitheach mór astaigh gu cala. Agus thànaig Rìgh na h-Éipheit ’s seirbhisich anuas ’s chaidh iad a dh’ionnsaidh na laimhrig sios agus thànaig sgiobair a’ bhàta astaigh air a’ laimhrig agus bha Nighean a’ Rìgh còmhla ris. Neo-ar-thaing nach deachaidh toileachadh a dheanamh ri Nighean a’ Rìgh.

“Tha mi faicinn,” ors’ a’ rìgh, “gun d’fhuair thu mo nighean.”

“Fhuair,” ors’ a’ sgiobair.

“Bidh sinn a nist,” ors’ esan, “a’ dol suas dh’ionnsaidh a’ chairteil agus tha na cumhtannan ri co-lìonadh. Gheall mis’,” ors’ esan, “am fear a gheobhadh mo nighean, gura h-e gheobhadh i ri pòsadh.”

“Am faod mi,” ors’ ise, “beagan fhaclan a ghràdh mun chùis?”

“Faodaidh,” ors’ a h-athair. “Ceadaichidh mise dhut cead-seanchais aig am sam bith.”

“Cha b’e seo,” ors’ ise, “an duine a fhuair mise idir. Chaidh mise fhaighinn leis an duine a tha sibh a’ faicinn thall ud ag obair.”

“O,” ors’ esan, a’ rìgh, “feumaidh sinn dearbhadh fhaighinn air a’ sin.”

“Cha n-eil a leithid idir ann,” ors’ a’ sgiobair.

“O,” ors’ esan, a’ rìgh, “feumaidh sinn a’ chùis a réiteach.”

“Falbh,” ors’ ise, “a null neo éibh ris tighinn a nall a’ seo,” ors’ ise, “agus gun toir e dhuibh beagan do dh’eachdraidh a bheatha. Agus bidh fios agaibh an uair sin air a’ naidheachd air a’ chaochladh mar a bhios a’ gnothach.”

Chaidh éigheach air an fhear seo a nall agus chaidh fhoighneachd dheth có as a thànaig e ’s ciamar a chaidh cor an t-saoghail dha is thòisich e air innse na naidheachd, tha mi cinnteach, bho ’n am a chaidh e air an t-soitheach-seòlaidh gus an t-am a chaidh a chaitheadh e far bòrd an t-soithich aig a’ sgiobair a bha seo. Nuair a chuala Rìgh na h-Éipheit mar a chaidh a dheanamh air agus a h-uile rud a bh’ann, ’s ann a dh’òrdaich e gum biodh a’ sgiobair a bha seo air a chuir fo ghlais agus nach biodh a shaors’ aige ’n còrr dhe bheatha; agus gum biodh a’ seòladair air a thoirt suas a dh’ionnsaidh a’ chairteil agus gu rachadh a


[TD 247]

[Beurla]


[TD 248]

sgeadachadh amach anns an éideadh a bha còireach air a bhith air a’ leithid do dhuine. Agus chaidh an uair sin bainis mhór a dheanamh agus phòs e fhéin agus Nighean Rìgh na h-Éipheit.

Ach co-dhiubh an aimsir gu robh ann dh’fhàs ise torrach agus ri ùine fhuaireadh leanabh gille. O, an uair sin bha an aighear agus an sòlus air a mheudachadh gu mór. Ach co-dhiubh bha ’n ùine a’ dol seachad – an aimsir air a bhith cho ealamh – agus am nan trì bliadhna gu ruith. Agus mu dheireadh thànaig a’ latha ’s bha ’n gille trì bliadhna a dh’ aois. Thànaig an seann duine bha seo; bhuail e aig an dorust agus chaidh iarraidh air tighinn astaigh ’s thànaig e astaigh. Bha ’n seann duine ’na shuidhe astaigh tacan agus dh’inns’ an uair sin a’ seòladair dha ’n mhnaoi an cumhntan a rinn esan airson a bheatha shàbhaladh nuair a bha e air a’ chuan.

“Matà,” ors’ ise, “ged is cruaidh ’s fheudar”; ors’ ise, “feumar gealltanas a bhith air a cho-lìonadh.”

Agus thugadh an gille nall a dh’ionnsaidh an t-seann duine. Thog an seann duine an gille agus chuir e ’na shuidhe air a ghlùin e agus thuirt e ’n uair sin, “Tha thusa cho math ri ’d ghealltanas. Agus,” ors’ esan, “tha do ghealltanas co-lìonte ’n nochd. ’S fhada bho ’n a phàidh thu mise.”

“O cha n-eil fhios a’m,” ors’ esan, an seòladair, “ciamar a phàidh mi idir thu.”

“O,” ors’ esan, “ma dh’fhaoidte gu bheil cuimhn’ agad nuair a bha thu ’san taigh-òsda agus a thug thu anuas an corp a bha ’n crochadh suas air ròpa ’s thug thu tìodhlaigeadh duin’ uasail dha agus mór-urram is a phàidh thu na fiachan. A nist,” ors’ esan, “tha ’n gille a’ dol air n-ais thugad fhéin mar bu chòir dha bhith agus,” ors’ esan, “tha mo bheannachdan-sa leis air a h-uile sealbh a bhith air fhéin agus air a’ chòrr agaibh.”

Agus sin agaibh an sgeulachd a fhuair mise air an t-seòladair agus air Nighean Rìgh na h-Éipheit.


35 An Dotair Bàn

’S e an naidheachd a bha seo, ’s ann mu dheidhinn lighiche agus ’s e an Dotair Bàn a bheireadh iad ris a’ lighiche a bh’ ann. Agus bha e air a sheanachas gu robh tàlant na fòghlum a bharrachd aige na bha aig iomadh lighiche agus gum faiceadh e – air réir mar a bha àsan ann am beachd – gum faiceadh e thro choluinn neach.

Agus bha boireannach òg a’ seinn òran aig froilig, na aig luadhadh na cruinneachadh gu robh ann, agus thuirt cuideiginn ris an dotair gum


[TD 249]

[Beurla]


[TD 250]

bu bhinn, blasda an guth a bh’ aig a’ bhoireannach òg a bha seo. Agus thuirt e gum b’ eadh: gum bu bhinn an guth a tha tighinn far uachdar losgainn. Agus gu dé bha seo a’ ciallachadh?

Agus thànaig an naidheachd a bh’ ann mun cuairt, tha mi cinnteach, gu pàrantan agus ’s ann a dh’fheumte cuir mu dheidhinn Is dh’fheumadh an dotair seo a dhearbhadh. Ach thuirt e gu rachadh aige air sin a dheanamh nan tugadh iad dha an cothrom a bha a dhìth air. Agus air réir na naidheachd aigesan ’s e uisge agus salann air a chuir ann ’s bha an deoch air a deanamh cho làidir leis an t-salann ’s gur ann air éiginn a ghabhadh i òl. ’S b’fheudar dha ’n nighinn cuid dheth sin a ghabhail agus cha robh aice ri deoch na sian a ghabhail fad ùine – ma dh’fhaoidte fad dà uair dheug as a dheaghaidh sin.

Thànaig an lighiche fhéin agus tha mi creidsinn gu robh fhios aige gu dé an t-am a bha iomchaidh. Agus bha mias neo measair aige do bhainne air beulaibh na h-ighinneadh ’s bha aice ri cumail ann a’ sin. ’S mu dheireadh thànaig a’ losgann amach as a beul ’s chaidh i dha ’n bhainne. Agus sgob esan leis am mias ’sa mhionaid. Co-dhiubh, leum a’ losgann amach as an t-soitheach bainne ’s i airson tilleadh air n-ais far an robh i roimhe. Ach bha esan ro chlis airson gum faigheadh i ann agus co-dhiubh chaidh a cumail gun faighinn air ais am beul na h-ighinn tuilleadh.

Agus thug a’ lighiche leis dhachaidh a’ losgann. ’S tha mi creidsinn gum biodh soitheach aice shios ’s am biodh i dol a shnàmh ann an uisge ’s a leithid sin ’s bhiodh i mun cuairt air feadh an taighe. Ach madainn dheth ma bha iad a’ gabhail am biadh-madainneadh, thuit pronnag do bhiadh air choireiginn – co-dhiubh ’s e pronnag do dh’ugh a bh’ air a ghoil a bh’ ann na gu dé, thuit e air a’ làr – agus dh’ith a’ losgann sin agus fhuair a losgann am bàs.

Bha a’ bhean uamhasach duilich mar a thachair: gun deachaidh na thuit seo far a’ bhùird ach bha esan fìor thoilichte gun d’fhuair e amach gu dé rud a thug bàs na losgainn.

Agus sin agaibh an naidheachd a bh’ aig Aonghus Mac’lllemhaoil air an Dotair Bhàn agus air a’ losgann a bha air giùlan na h-ighinn.


36 Nighean na Droch-Mhàthar

Mar a bha ’n naidheachd, bha tuathanach gu math air a dhòighean agus bha triùir nighean aige. Agus thànaig fear a shuiridhe air té dha na


[TD 251]

[Beurla]


[TD 252]

h-igheanan agus phòs e an té a b’aosda dha na h-igheanan. Agus thànaig an sin fear eile agus phòs e an té eile a b’fhaisge air a’ sin. Agus thànaig a’ sin an t-òganach a bha seo agus tha e coltach gun deachaidh sanais thoirt dha gu robh ’n nighean seo car doirbh bhith suas rithe: gu robh móran dhe toil fhéin fo near dhi. Ach co-dhiubh chaidh an còrdadh a dheanamh ’s am pòsadh agus nuair a bha iad a’ dol dhachaidh bha ’n cù còmhla ris-san – bha each math aige ’s bha ’n cù còmhla ris – agus dh’iarr e air a’ chù rud a dheanamh a bha fhios aige nach rachadh aig a’ chù air a dheanamh co-dhiubh. Agus bho nach d’rinn an cù seo, loisg e air a’ chù. Agus bha iad a’ falbh a’ rathaid co-dhiubh agus thànaig iad gu abhainn agus dh’iarr e air an each leum thairis air an abhainn a bha seo ’s cha leumadh an t-each fairis air an abhainn. Dh’fheuch e ’s cha rachadh an t-each fairis. Thuirt e rithe-se tighinn anuas far druim an eich – bha iad a’ marcachd ’nan dithist air air druim an eich – agus cha robh i dol a thighinn anuas idir.

“Uill,” ors’ esan, “mura h-eil thu tighinn anuas ’gad dheòin thig thu anuas a dh’aindeoin.”

Agus thànaig i anuas far druim an eich agus thuirt e rithe, “Bheir leat an dìollaid.”

Agus cha robh i dol a thoirt leatha na dìollaid idir, ach o, thuirt e rithe gum b’fheàrr dhi ’n dìollaid thoirt leatha fhad ’s a bhiodh an ùine aice agus thug i an dìollaid far druim an eich is loisg e air an each. Agus ghabh iad sios gus an tànaig iad gu drochaid neo àite ’sa robh an abhainn caol agus dh’fhoighneachd i dha gu dé bha ceàrr: thuirt i gum bu neònach a’ rud a chunnaic i.

“’S eadh,” ors’ esan, “dé bha cuir neònachas ort?”

“Bhà,” ors’ ise, “gun do loisg thu air a’ chù agus gun e deanamh cron.”

“Agus nach cuala tu mi ’g iarraidh air rud a dheanamh,” ors’ esan, “’s cha d’rinn e e? Cha d’rinn e mar a dh’iarr mi air. Agus bha ’n dòigh cheudna air an each,” ors’ esan. “Dh’iarr mi air rud a dheanamh ’s cha deanadh e dhomh e. Agus bho nach deanadh cha robh feum ann dhomhsa idir nach deanadh e rud a dh’iarrainn air. Agus sin mar a tha gnothaichean a’ dol dhomhsa an còmhnaidh.”

Agus co-dhiubh chaidh iad dhachaidh agus as a’ mhadainn a’ sin nuair a thànaig a’ latha ’s a bha iad ’nan dùsgadh thuirt e, “Cuir ort do bhriogais.”

“O, cha chuir,” ors’ ise.

“Glé cheart,” ors’ esan. “Mura cuir thu ort an diugh i cuimhnich nach iarr thu tuilleadh i.”

Agus bha ’n gnothach a’ dol air ’n aghaidh mar sin.


[TD 253]

[Beurla]


[TD 254]

Ach co-dhiubh chuir an athair céile, chuir e fios orra. Bha iad air chéilidh astaigh aige. Dh’éibh e sios air na fir dha ’n t-seòmbar – an triùir aca.

“A nist.” ors’ esan, “tha mi dol a chuir cumhntan oirbh. Ach feumaidh sibh a bhith air beò-mhionnachadh nach abair sibh guth mu dheidhinn ri ’r bana-chompanaich. Agus tha sibh,” ors’ esan, “ri bhith ’n seo bliadhna bho ’n nochd – an triùir agaibh – agus na mnathan còmhla ribh. Agus an t-aon agaibh as umhaile a bhean dha, gheobh a’ fear sin duais. Ach na cluinneadh na mnathan agaibh guth mu dheidhinn a leithid fad na bliadhna.”

Co-dhiubh, chaidh a’ bhliadhna seachad agus thànaig iad air chéilidh, an triùir fhear agus an triùir mhnathan: triùir nigheannan an t-seann duine. Agus thug e sios na fir dha ’n t-seòmbar agus bha iad a’ seanachas ’s chaidh na boireannaich a dh’iomairt chairtean a bhos aig a’ bhòrd: an triùir nighean agus am màthair, iad ag iomairt chairtean. Agus bha a’ seann fhear a’ cumail sùil an dràsda ’s a rithist. Agus nuair a chunnaic e gu robh an té a b’ aosda dhe na h-igheannan a’ cuir nan cairtean ann an seòl airson an riarachadh mun cuairt – bha i ’gan cuir am measg a chéile ’san am ’s deiseil airson an riarachadh mun cuairt – thuirt e ri companach, “Éibh air do bhean.”

Agus chaidh a companach dh’ionnsaidh an doruist. “Trobhad,” ors’ esan, “anuas.”

“Cho luath ’s a riaraicheas mi na cairtean,” ors’ ise. Agus chuir i na cairtean mun cuairt ’s chaidh i sios agus dh’ fhoighneachd i dhe companach gu dé feum aige.

“O,” ors’ esan, an seann duine, “coma leat an drasda. Chaidh e seachad.”

Agus co-dhiubh bha ’n seann duine cumail sùil amach gu math biorach. Ach nuair a chunnaic e gu robh an darna té a’ cuir nan cairtean ann an òrdadh ’s i dol ’gan riarachadh, rinn e còmharra ri companach agus thànaig e dh’ ionnsaidh an doruist.

“Trobhad an seo,” ors’ esan, “tiotadh.”

“Théid,” ors, ise, “cho luath ’s a riaraicheas mi na cairtean.” Agus chaidh i sios. An uair sin dh’fhoighneachd i gu dé ’n gnothach a bh’ ann.

“O,” ors’ esan, an seann duine, “coma leat an dràsda. Lig seachad e.” Agus co-dhiubh bha e cumail sùil air a’ ghnothach agus nuair a chunnaic e gu robh ’n té òg a’ cuir nan cairtean an òrdan ’s i deiseil airson an riarachadh, rinn e comharra ri companach ’s thànaig a companach dh’ ionnsaidh an doruist agus dh’éibh e dhi, “An tigeadh tu seo tiotadh,” ors’ esan.


[TD 255]

[Beurla]


[TD 256]

Thilg i na cairtean air a’ bhòrd agus leum i sios dha ’n t-seòmbar far an robh iad ’nan suidhe.

“Dé,” ors’ ise, “an gnothach a bh’ agad rinn?”

“O,” ors’ esan, an seann duine, “’s ann agamsa tha ’n gnothach riut agus seo dhut an fhichead punnd do dhuais. Is tusa a’ bhean as aontaiche a th’ aig an triùir fhear. ’S tu as aontaiche dhe ’n triùir nighean agamsa.”

Agus sin agaibh mar a bha ’n naidheachd aig Aonghus Mac’Illemhaoil air triùir nigheannan an duin’ uasail.


37 An Gille, an Nighean ’sa Chreathuill, agus am Fàinne

Dh’innis Aonghus Mac’Illemhaoil dhuinn a’ sgeulachd a bha seo air balach òg a chaidh gu taigh agus bha nighean bheag anns a’ chreathuill agus i rànaich ’s a’ caoineadh as an am. Agus tha e coltach nach robh i ach glé bheag co-dhiubh. Agus thuirt e nam biodh e smaointinn gur e a leithid siod do bhoireannach a gheobhadh e fhéin ri phòsadh nuair thigeadh e gu aois gu robh e smaointinn gum bàthadh e e-fhéin. Agus thuirt seann bhoireannach a bha ’sa làthair, “Coma leat, a laochain,” ors’ ise. “Is docha gura h-i seo an té bhios ’na bana-chompanach agad fhathast.”

Agus co-dhiubh ri ùine ’na dhéidh seo nuair a dh’fhàs an nighean suas bha e faicinn na h-ighinn seo cuimseach tric ach cha robh toil aige idir gu rachadh an fhàidhidearachd a chaidh a dheanamh a cho-lìonadh. Agus latha a ghabh iad ceum sios a’ rathad thànaig iad gu drochaid air abhainn agus thug e fàinne as a phòcaid. Sheall e ’m fàinne dha ’n nighinn agus thuirt e rithe, “Gabh beachd air an fhàinne ud ’s gun aithnicheadh tu a rithist e.”

Agus thilg e ’m fàinne dha ’n abhainn. “Agus na faiceam,” ors’ esan, “t’aodann tuilleadh gus am bi ’m fàinne agad dhomh.”

Agus co-dhiubh dh’fhalbh esan, ge b’e cà ’n deachaidh e mun cuairt gu cosnadh.

Chaidh an nighean gu cosnadh gu feadhainn agus ge b’e c’àite robh iad a’ fuireach bha iad dlùth air àite iasgair co-dhiubh ’s e abhainn na gu dé a bh’ ann; co-dhiubh ’s e loch na gu dé an t-àite a bh’ ann. Ach co-dhiubh fhuair iad iasg – tha e coltach gur e breac neo bradan a fhuair iad – agus bha aice ris am bradan seo glanadh: an taobh astaigh thoirt as, a chuir air saod agus a bhruich dhaibh airson an dinneir. Agus nuair a sgolt i sios an t-iasg dh’fhairich i rud anns a’ ghoile aig an iasg. Tha mi cinnteach gun do gheàrr i a’ ghoile feuch gu dé rud a bh’


[TD 257]

[Beurla]


[TD 258]

ann ’s gu dé bh’ ann ach a’ fàinne, ’s dh’aithnich i ’m fàinne.

Agus bha ’m fàinne aice ’n gléidheadh co-dhiubh agus fada neo goirid an ùine gu robh ann chunnaic i ’m fear seo tighinn dh’ionnsaidh an taighe anns a robh i fhéin ’na searbhanta. Agus nuair a chunnaic i e tighinn, thug i oirre dh’a seòmbar ’s thug i ’n leab’ oirre agus tha e coltach gun do dh’fhàs i tinn. Ach nuair a thànaig am fear seo dh’ionnsaidh an taighe thuirt fear an taighe ris agus iad a’ seanachas, “An dà,” ors’ esan, “tha gnothach neònach an seo. Nuair a bha thu tighinn dh’ionnsaidh an taighe dh’fhàs an t-searbhanta againn tinn ’s thug i ’n leab’ oirre, ge b’e,” ors’ esan, “gu dé thachair, a’ tighinn oirre cho ealamh.”

“’S eadh,” ors’ esan. “Am biodh e gu deifir ged a chìthinn i?”

“O, cha bhiodh,” ors’ esan, “deifir sam bith dhut a faicinn. Tha i ann a’ seo shios ann a’ seòmbar.”

Agus nuair a chaidh e sios thug e sùil oirre. Dh’aithnich e i.

“Nach do shaoil leam,” ors’ esan, “gun do dh’iarr mi ort gun t’aghaidh na t’aodann a nochdadh rium gu bràcha gus am biodh a’ fàinne agad dhomh a thilg mi ’san abhainn? Agus tha thu,” ors’ esan, “a nist … cha do dh’fhalaich thu t’aodann.”

“O,” ors’ ise, “theirig thus’ a null dh’ionnsaidh an drathair bheag ud thall. Tarraing amach,” ors’ ise, “a’ chisteag bheag ud agus bheir thugamsa an neapaicin phòca a th’ ann. Agus,” ors’ ise, “bidh fhios agad an uair sin mar a tha cùisean a’ dol.”

Agus chaidh e a null ’s thug e thuic’ a’ neapaig ’s nuair a dh’fhosgail i snaoim a bh’ air oisinn na neapaig shìn i dha ’m fàinne.

“Seo,” ors’ ise. “Nach e sin a’ fàinne?”

“O, ’s e,” ors’ esan. “Tha mi faicinn a nist nach eil dòigh againn air dealachadh; ach a’ rud a bh’ as an dàn, gun do thachair e.”

Agus ’s e ’n ceann a thànaig air a’ sin air réir na naidheachd aig Mac’Illemhaoil gun do phòs iad an ceann teàrma bheag agus gu robh iad sona sòlasach fad an còrr dhe ’n lathaichean ’s gun d’fhuair iad saoghal fada, aighearach.


38 Mac na Banndraich agus na Robairean

Bha banndrach ann aig a robh triùir mhac. Agus bha iad air fàs gann do ghnothaichean co-dhiubh agus bha an t-sealg car gann. Ach co-dhiubh dh’fheumadh cuideiginn aca falbh a shealg is thog am fear


[TD 259]

[Beurla]


[TD 260]

bu shine air airson a dhol a shealg. Ach bha ’n t-sìde a bh’ ann cho gàbhaidh agus thill e; b’fheudar dha tilleadh dhachaidh. Agus chaidh an darna fear amach ach bha ’n t-sìde cho gàbhaidh is thill e fhéin dhachaidh. Ach thuirt am fear a b’ òige gum falbhadh esan agus gum feuchadh e amach co-dhiubh. Ach o, bha iad a’ cantail ris nach ruigeadh e a leas: nuair a dh’fhàillich orra fhéin nach ruigeadh esan a leas falbh. Ach co-dhiubh, thog e rithe.

Thug e leis am bogha-saighd’ agus cunntais saighdean – tha mi cinnteach gun do lìon e ’n dòrlach le saighdean – agus dh’fhalbh e. Ach bha e falbh ’s a’ falbh ’s ged a bha ’n t-sìde dona fhuair e astaigh dha’n choillidh mhóir agus bha cuid do dh’fhasgadh aig’ an uair sin ach cho robh sealg ri faotainn. ’S bha e dol air ’n aghaidh ’s a’ falbh ’s a’ falbh ’s cha robh sealg ag amas ris. Agus mu dheireadh thànaig an t-anmoch air ’s bha e cho fad’ air falbh bho ’n dachaidh ’s bha e ’sa choille mhóir agus smaointich e gum b’ fheàrr dha fuireach far a robh e; ged a thòisicheadh e air feuchainn air faighinn air ais ’san oidhche, nach deanadh e ach a dhol air seachran agus ma dh’fhaoidte nach biodh e sàbhailte. Ach co-dhiubh air eagal ’s gum faodadh beathaichean fiadhaich tighinn air nan caidleadh e, dhìrich e suas ann an craobh mhór. Thug e leis am bogha-saighde ’s an dòrlach suas agus bha e shuas am measg nan geugan tiugha ann a’ sin.

Agus an ceann greiseadh chual’ e bruidhinn – feadhainn a’ bruidhinn – agus thànaig triùir do robairean móra agus bha ceathramh do dh’fheòil aca eatorra ’ga ghiùlain: fear dhiubh ’ga ghiùlain agus poit mhór aig an fhear eile. Agus glé fhaisg air an àite ’sa robh esan, aig bonn craoibhe an taice ris, dh’ fhadaidh iad teine. Agus rinn iad teine mór agus shuidh iad fhéin ann am blàthas an teine ’s bha a’ phoit air a crochadh agus i a’ goil. Bha an ceathramh feòladh air a ghearradh suas ’s air a chuir ’sa phoit; feusda mhór a’ dol a bhith aca. Agus dh’iarr fear dhe na robairean air an fhear eile feuchainn a robh ’n fheòil faisg air a bhith bruich. Agus nuair a chuir e a null an fhorc is a thog e bìdeag dha ’n fheòil as a’ phoit ’s an am a bha e dol ’ga cuir suas ri bheul, thilg am fear a bh’ as a’ chraoibh saighead agus leag e an fhorc as a làimh. ’S thionndaidh e ris an fhear a bha ’n taice ris is throid e ris carson neo dé bha a’ toirt air a leithid siod a dheanamh. Thuirt e nach d’ rinn esan sian. Ach co-dhiubh an ceann tacain dh’iarr a’ robair mór air an fhear seo an fheòil fheuchainn feuch a robh i bruich agus thuirt e ris nach feuchadh: am fear eile ’ga feuchainn. Ach dh’fheuch an darna fear. Chuir e an fhorc ann am bìdeag dhe ’n fheòil ’s thog e i ’s nuair a bha


[TD 261]

[Beurla]


[TD 262]

e dol ’ga cuir suas ri bheul is a dh’fheuchainn a robh i bruich lig esan saighead anuas agus thilg e an fhorc as a làimh. Ach co-dhiubh throid am fear sin ris an fhear eile gu dé thug air sin a dheanamh. Agus an ceann tacain thuirt a’ robair mór ri fear do chàcha an fheòil fheuchainn feuch ciamar a bha i tighinn air adhart: a robh i faisg air a bhith bruich. Agus cha robh e airson feuchainn idir.

“Ma tha,” ors’ esan, “feuchaidh mi fhìn.” Agus chuir e ’n fhorc as a’ phìos feòladh agus thog e suas i ’s nuair a bha e dìreach a’ dol ’ga ligeil gu bheul lig am fear eile anuas saighead ’s thilg e ’m pìos feòladh far na forc.

“Tha mi faicinn a nist,” ors’ esan, “có bha deanamh na beadachd a bh’ ann.” Agus choimhead e suas.

“A,” ors’ esan, “tha e shuas ann a’ shin. Ach thig a nuas,” ors’ esan. “Na biodh cùram dhut.”

“O, cha tig,” ors’ esan. “Tha mi sàbhailte gu leòr far a bheil mi.” Agus bha e a’ sin agus an dòrlach saighd’ aige shuas.

“Thig a nuas,” ors’ esan. “Tha mi faicinn gu bheil thu fìor mhath leis a’ bhogha-saighead. Agus thig a nuas agus gum faigheadh tu rud a dh’itheadh tu còmhla rinn. Agus tha mi smaointinn gum bi thu gu math freagarrach dhuinn. Bidh sinn riatanach ort agus tha mi smaointinn gum bi thu gu math freagarrach dhuinn.”

Ach thànaig e a nuas air a shocair as a’ chraoibh co-dhiubh agus bha an t-acras air an deaghaidh dha bhith amach fad a’ latha air feadh na coille mhóir. Agus thànaig e a nuas agus shuidh e a bhos aig an teine. O, thuirt iad ris gun cùram bhith idir air: nach robh sian a’ dol a thachairt dha. Cha robh fios aigesan nuair a chunnaic e na daoine móra bha seo a’ tighinn. Cha bhiodh fhios aige có a bh’ ann, neo gu dé ’n seòrsa dhaoine, ach gu robh e airson dìreach ma dh’fhaoidte spòrs a bhith aig’ orra.

“Nist,” ors’ esan, am fear mór – ’s e bha coltach gur e an ceannard a bh’ air na robairean – nuair a dh’ith iad biadh,” ’s e feum a th’ againn ort,” ors’ esan, “bho ’n a tha thu cho math le saighead. Tha fios againn fhìn gu bheil cisteachan òir is airgid as an t-seileir aig an duin’ uasal. Agus cha n-eil dòigh na saod againn air faighinn ann airson an goid. Tha cù beag dubh aige agus tha ball bàn fo ’n uchd aige.”

Thuirt e gu robh am ball geal aithneachadh beag na bu mhotha na bonn tasdain agus gur e sin an aon dòigh a bh’ air an cù a mharbhadh: gum feumte am ball a bha sin air uchd a bhualadh.

“Agus tha mi smaointinn,” ors’ esan, “leis cho math ’s tha thu fhéin


[TD 263]

[Beurla]


[TD 264]

leis an t-saighead gu rachadh agad air sin a dheanamh. Agus falbhaidh tu còmhla rinne.”

Ach cha robh àrach aig Mac na Banndraich air a’ ghnothach co-dhiubh ach falbh còmhla riu. Ach cha do lig e dad air ’s tha mi cinnteach gu robh a ghnothach fhéin fo near dha cuideachd. Agus ’s cinnteach gu robh e air a chluinntinn gu robh duais mhór aig an duin’ uasal air a thairgsinn airson na robairean seo a ghlacadh – a chuir as dhaibh. Bha iad a’ deanamh móran sgaid air feadh na rìoghachd.

Co-dhiubh dh’fhalbh iad as an àite bha seo agus nuair a chaidh iad gu àite an duin’ uasail bha a h-uile sian air a dhol gu tàmh. Ach ruith an cù sios bìdeag do dh’astar ’nan coinneamh agus tha mi creidsinn gun deachaidh an gille suas bìdeag air thoiseach ’s bha càcha shios na b’fhaide na sin air ais agus nuair a bha an cù a’ deanamh orra sios far a robh e cluinntinn an fhuaim aca lig an gille air falbh saighead agus bhuail i air a’ bhall bhàin a bha air uchd a’ choin ’s thuit an cù marbh agus thachair nach do dhùisg e duine ’sa chairteal. Agus dh’ialaidh iad suas cho fàillidh ’s a b’ urrainn dhaibh dh’ionnsaidh a’ chairteil ’s nuair a rànaig iad suas cha robh dòigh neo saod air faighinn astaigh fo ’n chairteal. Bha an t-àite air a mhór-chuartachadh; cha robh còmhla na dorust neo fosgladh eile air am faighte astaigh. Ach cha robh air ach tòiseachadh air cladhach leis na claidhmhtean agus bheireadh iad cladhach ’s rinn fear ma seach a’ cladhach ’s a’ deanamh toll anns am faigheadh iad astaigh. Agus nuair a bha ’n toll mór gu leòr airson ’s gu robh an gille a’ smaointinn gu rachadh aigesan air fàsgadh astaigh throimhe, thuirt e riu stad ’s gum feuchadh esan am faigheadh e astaigh. Agus fhuair esan amas air a dhol astaigh. ’S tha fios gu robh an toll na bu chuimhnge air an taobh astaigh mar a b’ fhaid’ a bha e air a chladhach astaigh. Ach nuair a fhuair esan throimhe thuirt e riu a nist claidheamh a chuir thuigesan astaigh agus gun cladhaicheadh esan bho ’n taobh astaigh. Sin mar a bha: thugadh dha claidheamh agus thòisich e air cladhach bho ’n taobh astaigh agus thuirt e ris an fhear bu lugha aca an ceann greiseadh, “Feuch a nist an teid agad air tighinn astaigh.”

Agus dh’fheuch e. “O,” ors’ esan, “tha ’n t-àite beagan ro chumhang fhathast. ’S fheàrr dhut ligeil leis gus an leag mi tuilleadh as.”

Agus thuirt e ris, “Feuch a nist.”

Agus dh’fheuch a’ fear sin agus thug Mac na Banndraich fo near gu rachadh aige air tighinn astaigh throimhe agus nuair a fhuair e astaigh fada gu leòr gheàrr e ’n ceann dheth. Agus shlaod e astaigh a’ robair dha ’n t-seileir agus lig e ’n darna taobh e. ’S nuair a thòisich e


[TD 265]

[Beurla]


[TD 266]

air cladhach a rithist thuirt e ris an ath-fhear feuchainn. Agus bha ’n gnothach faisg air a bhith gu leòr ’s gu deanadh a’ fear sin a’ chùis. Agus thuirt e ris nuair a thug e tacan beag eile air bùrach air falbh leis a’ chlaidheamh feuchainn a nist. Agus thànaig a’ fear sin astaigh is chaidh aige fhéin air tighinn astaigh fada gu leòr agus gun deachaidh an ceann a chuir dheth fhéin. Ach shlaod e astaigh a cholainn ’s lig e ’n darna taobh i. Agus thuirt e ris an fhear eile stad tacan beag gus am biodh e cinnteach gu robh an t-àite mór gu leòr airson dh’fhaighinn astaigh. Agus nuair a thànaig a’ robair mór astaigh seachad air na guaillean chuir e ’n ceann far a’ robair mhóir agus dh’fhàg e ann a’ sin e.

Co-dhiubh dh’fhuirich e fhéin astaigh ’san t-seileir fad na h-oidhche agus nuair a dh’éirich iad ’sa mhadainn, a’ cheud dhuin’ a dhùisg, cha robh sgeul air a’ chù. Cha robh comhart neo sian ann mu chuairt mar a b’ àbhaist. Agus sheall cuideiginn amach air uinneag a’ chairteil agus chunnaic e tòrr do dh’ùir amuigh air a’ làr. ’S có as an tànaig an torr ùrach a bha sin? Dé chuireadh sin ann? Agus chaidh iad amach agus choimhead iad ’s bha duine ’n sàs anns an toll a bha ann a’ balla an t-seileir gu h-ìseal agus tòrr mór ùrach amuigh air a’ chnoc. Agus dh’fheumte an uair sin a dhol a choimhead feuch gu dé bha ceàrr: bha e coltach nach robh an duine beò. Agus nuair a chaidh iad sios dha ’n t-seileir bha Mac na Banndraich ’na shuidhe shios ann a’ sin air ma dh’fhaoidte té dhe na cisteachan òir na airgid na air àit’ air choireiginn. Bha e ’na shuidhe shios ann a’ sin co-dhiubh, neo ma dh’fhaoidte gu robh e ’na chadal as an am. Ach nuair a chaidh iad far a robh e dh’inns’ e a h-uile sian dhaibh mar a thachair. Thuirt e mar a mharbh e fhéin an cù ged a bha e duilich leis cù an duin’ uasail a mharbhadh: gun do smaointich e aige fhéin nam faigheadh e an cù a mharbhadh ’s gum faigheadh na robairean suas dha ’n t-seileir gu rachadh aig’ air cuir as dhaibh air an dòigh sin is gum b’e sin an t-aobhar. O, thug an duin’ uasal mathanas dha as a’ mhionaid airson an cù a mharbhadh ged a bha ’n cù cho fiachail. Is rinn e gnìomh cho uamhasach: bha ’n triùir mheàirleach mhór a bha seo a bha deanamh nan sgrios air feadh na dùthchadh, bha iad air cuir as dhaibh agus bha an dùthaich sàbhailte cuidhteas a’ mheàirl’ aca tuilleadh. Agus thug an duin’ uasal duais mhór dha ’n ghille airson cho math agus a rinn e. Agus fhuair e amach bhuaith’ a h-uile sian mar a bha dol. Agus chaidh an uair sin fios a chuir air a mhàthair agus air a dhithis bhràithrean bho ’n a bha iad cho bochd as an t-saoghal. Chaidh fios a chuir orra tighinn agus bha iad ri bhith ’nan seirbhisich aig an duin’


[TD 267]

[Beurla]


[TD 268]

uasal. Agus bha a’ bhanndrach ri bhith a’ fuireach anns an taigh – bha seòmbar ri bhith aice dhi fhéin – agus fhuair Mac na Banndraich nighean an duin’ uasail ri pòsadh. Agus bha cumhntannan ann gum biodh leth na staid aige fhad ’s bu bheò an duin’ uasal agus gum biodh an gnothach uile gu léir ’na ainm nuair a dh’fhàgadh esan a’ saoghal.

Agus sin agaibh mar a dh’éirich do Mhac na Banndraich a bha cho math air an t-saighead ’s a mharbh an cù agus na robairean.


39 An t-Eun Òir

Bha rìgh ann uair, neo duine uasal air choireiginn – ’s e rìgh a chanas sinn a bh’ ann co-dhiubh – agus bha meas-lios aige neo gàradh mór as a robh cuid mhór do chraobhan. ’S bha craobh shònraichte ann air a robh ùbhlan a bh’ air leth air a h-uile h-ubhal a bha ri faotainn. Nuair a dh’abaicheadh té dha na h-ùbhlan a bh’ air a’ chraoibh sin, bhiodh i ’na h-ubhal òir. Agus bhiodh a’ rìgh neo ’n duin’ uasal a’ dol amach a choimhead air a’ chraoibh gu math tric. Agus feasgar dhe na chaidh e amach bha ubhal air a’ chraoibh agus bhiodh i deiseil, abaich air a’ la’r-na-mhàireach ’na h-ubhal òir. Ach nuair a thànaig a’ la’r-na-mhàireach bha ’n ubhal air a toirt far na craoibhe. Ach bha ubhal eile air a’ chraoibh a bha coltach gu robh i fhéin gu bhith abaich agus bhithte ’ga togail air a’ la’r-na-mhàireach, ach nuair a thànaig a’ latha sin cha robh sgeul air an ubhal. Agus bha seo a’ cuir corruiche mhór air a’ rìgh. Agus ’s ann a dh’fheumte freiceadan chumail air a’ ghàradh-chraobh, feuch có bha tighinn a ghoid nan ùbhlan. Agus chaidh fear dha na gillean – am fear a b’aosda – amach a ghabhail faire air a’ ghàradh an oidhche sin agus aig meadhon-oidhche thànaig an cadal cho trom air ’s thuit e ’na throm-chadal. Agus nuair a dhùisg e ’sa mhadainn mhoich bha ’n ubhal air a toirt air falbh, agus cha robh athair idir toilichte mar a thachair.

Ach co-dhiubh, bha ubhal eile gu bhith abaich agus ’s ann a dh’fheumte dhol amach a bhith cumail faire air a’ ghàradh-ubhal an oidhche sin. Ach bha a’ rìgh cho mì-thoilichte nach d’ rinn am mac a b’aosda gnothach sgiobalta dhe ’n oidhche a bha e fhéin amuigh air faire agus cha ligeadh e leis a dhol amach tuilleadh. Ach thuirt an darna fear gu rachadh esan amach agus gun cumadh e faire air a’ gnothach. Ach dh’éirich dhasan mar a dh’éirich dha ’n cheud fhear: aig meadhon-oidhche thànaig an cadal cho trom air agus thuit e ’na


[TD 269]

[Beurla]


[TD 270]

chadal agus nuair a dhùisg e air tighinn a’ latha bha’ n ubhal air a toirt far na craoibhe mar a b’ àbhaist.

Ach co-dhiubh, bha ubhal eile gu bhith abaich air a’ chraoibh agus bha iad fo eagal gu rachadh i sin a ghoid mar a chaidh an còrr dhe na h-ùbhlan. Thuirt am fear òg gu rachadh esan amach a’ ghabhail faire feuch gu dé bha tachairt agus tha mi cinnteach gu robh iad car deifireach mu esan a ligeadh amach: nuair a dh’fhàillich an gnothach air an dithist mhac a b’aosda, gu dé bha esan a’ dol a dheanamh? Ach dh’aontaich iad co-dhiubh gu ligeadh iad ann e ach cha b’urrainn dha dheanamh na bu mhiosa na rinn càch.

Co-dhiubh, chaidh esan amach dha ’n mheas-lios a bha amuigh a’ cumail faire air a’ ghnothach agus bha ’n oidhche dol seachad beag air bheag. Ach thànaig e gu meadhon oidhche; ach dh’fhuirich esan ’na dhùsgadh agus chuala e flapadh sgiathan ’s thug e sùil ’s bha eun mór briagh air tighinn air sgéith dh’ionnsaidh na craoibheadh agus thànaig e anuas agus sgob e leis an ubhal. Ach mun d’fhuair e a dhol amach air dad do dh’astar, thilg esan saighead agus bhuail e ’n t-eun; ach cha do leag e an t-eun ’s cha do mharbh e e. Ach leag e ite as an earball aige neo as a sgéith. Agus chunnaic e far an do thuit an ite agus thog e i. Thug e leis sin dhachaidh.

Co-dhiubh nuair a thànaig an latha chaidh e dhachaidh agus bha ’n ite bha seo aige. Agus dh’fheuch a’ rìgh – choimhead e air an ite ’s bha e ’ga feuchainn as a h-uile dòigh – agus dh’aontaich e nam biodh an t-eun a thànaig an ite ud dheth aige, gum biodh e cho math ’s ged a bhiodh beairteas an t-saoghail aige; an seòrsa ite a thànaig far an eun òir, gum biodh an còrr dhe ’n eun air a réir sin.

Ach co-dhiubh, ’s e rud a bhiodh ann, dh’fhalbhadh am fear a b’aosda feuch am faigheadh e amach c’àite robh an t-eun òir. Rinn e deiseil agus thog e rithe. Agus nuair a bha e falbh, thànaig e gu faisg air iomall coilleadh a bha goirid dha ’n rathad air a robh e siubhal agus thànaig sionnach amach. Agus thog esan an gunna airson losgadh air an t-sionnach agus thuirt an sionnach ris, “Na loisg idir ormsa. Fàg mo bheatha agam agus bheir mise comhairle ghlic ort.”

Ach cha tug e feairt air. Agus thuirt a’ sionnach ris,

“Nuair a ruigeas tu a leithid seo a bhaile, théid thu dha ’n taigh-òsda bheag dhorcha; cha teid thu idir an còir an taighe mhóir as a bheil móran sholuist.”

“Ach gu dé fios a bhiodh agadsa, a bheathaich ghrànnda?” ors’ esan; agus lig e an urchair air falbh, ach bha ’n sionnach a’ gluasad anns an am ’s cha do dh’amais e air; thug e astaigh a’ choill’ air. Agus chum


[TD 271]

[Beurla]


[TD 272]

esan roimhe agus bha e siubhal ’s nuair a rànaig e ’m baile bha seo cha robh cuimhne aige air comhairle an t-sionnaich ’s ged a bhiodh cha rachadh feairt thoirt air. Agus ghabh e dha ’n taigh-òsda – bha e làn sholuist is soillse – agus dh’ fhuirich e ann a’ sin a’ tàmhachd agus tha mi cinnteach ma bha cus do dh’fhortan aige a’ falbh, gun deachaidh sin a chosg. Agus cha do ghluais esan as an àite a bha sin; dhìochuimhnich e c’ àite robh e dol. Is chaidh na sanais a bha sin thoirt dha bho thoiseach nan rachadh e dha ’n àite seo gun dìochuimhnicheadh e cà robh e dol ’s nach biodh suim aige dhe thurus.

Ach co-dhiubh, nuair a thug iad géill nach robh am mac a b’aosda dol a thilleadh, ’s ann a dh’fheumadh an darna mac falbh air an turus. Nuair a bha esan air falbh air a’ rathad có thànaig as an tom choilleadh a bha seo ach an sionnach. Agus thog e ’n gunna airson losgadh air ach dh’iarr e air gun losgadh airsan idir, agus gun tugadh e air comhairle ghlic agus gum biodh e freagarrach dha sin a leantail ma bha e dol a bhith sealbhach. Agus thuirt e ris, nuair a ruigeadh e baile, nuair a chìtheadh e taigh-òsda nach robh ach glé mhùgach – gann gu robh solust ri fhaicinn idir ann – a dhol ann a’ sin, ach gun a dhol idir, idir dha ’n taigh mhór, shoilleir air neo gun cailleadh e suim air gu dé an turus air an robh e.

“Dé fiosachd a bhiodh agadsa,” ors’ esan, “a bheathaich ghrànnda? Dé fiosachd a bhiodh agad?”

Agus thog e an gunna agus loisg e ’n urchair, ach bha ’n sionnach an deaghaidh gluasad ’s cha do bhuail e idir e ’s thug e a’ choille air. Agus dh’fhalbh am fear sin ’s nuair a rànaig e fhéin am baile bha seo bha ’n taigh mór òsda làn soluist; bha e coimhead cho eireachdail agus ’s ann a chaidh e. Ach cha deach e ’n còir an taighe bheag dhorcha idir. ’S cha robh e fada ’n sin – tha mi cinnteach gu robh iad ri òl ’s ri ùpraid ’s dhìochuimhnich e c’àite robh e dol ’s cha robh an còrr suim dhe ’n ghnothach a bh’ ann. Ach bha e a’ gabhail fadachd dhe ’n chùis a bh’ ann co-dhiubh.

Agus thuirt am fear a b’ òige dhe na gillean ri athair gum b’fheàrr leis gun tugadh e cead dhasan falbh.

“Tha mi truagh gu leòr dheth mar a tha mi,” ors’ athair, “mo dhithist mhac a bhith dha ’m dhìth, seach thus’ a dh’fhalbh ’s thu bhith dha ’m dhìth, cho òg ’s gu bheil thu,” ors’ esan. “’S cho suarach, ma dh’fhaoidte, ’s gum biodh tu, tha e truagh sibh a bhith dha ’m dhìth uile.”

“Ma cheadaicheas sibh dhomhsa,” ors’ esan, “falbh, falbhaidh mi


[TD 273]

[Beurla]


[TD 274]

co-dhiubh. Agus ma tha ’n t-eun òir ri faotainn, gheobh mis’ e.”

Co-dhiubh, thog e rithe agus nuair a rànaig e dh’ionnsaidh an àite bha seo air an t-slighe ’s a thànaig e faisg air an tom choilleadh thànaig an sionnach amach as a’ choillidh.

“Na loisg orms’ idir,” ors’ esan.

“O,” ors’ esan, mac a’ rìgh, “na biodh cùram idir ort gu loisginn-s’ ort. Cha bhithinn-sa cho olc ’s gun loisginn air beathach bòidheach mar a tha thu fhéin.”

“An dà,” ors’ esan, “bheir mi comhairl’ ort. Tha fios a’m c’ àite bheil thu dol. Tha thu a’ falbh a choimhead airson an eun òir.”

“Tha,” ors’ esan.

“Uill bheir mise comhairl’ ort,” ors’ esan. “Nuair a ruigeas tu a leithid seo a bhaile gabhaidh tu astaigh dha ’n taigh bheag dhorcha far nach eil ach glé bheag do sholust. Ach cha teid thu idir an còir an taighe mhóir shoillseach far a bheil e làn soluist. Ach tha astar mór romhad,” ors’ esan. “Tha ’n t-astar cho fad’ agad ri shiubhal, ’s fhad’ mun ruigeadh tu sin. Ach ma théid thu air mo dhruim-sa, bheir mise ann thu ann an ùine na’s giorra na bheireadh tu fhéin a’ dol ann.”

Agus chaidh an gille air druim an t-sionnaich agus thog an sionnach rithe ’s bha e dol fairis air na cnuic ’s suas na cnuic ’s sios na sluic. Bha e falbh cho luath agus gum biodh falt a’ ghille deanamh feadaireachd ’san t-soirbheas. Agus feasgar anmoch thànaig iad faisg air a’ bhaile bha seo. Stad an sionnach aig iomall na coilleadh.

“Cha n-fhaod mise dhol na’s fhaide,” ors’ esan, “mum faic sealgairean mi. Cumaidh tusa romhad agus bidh cuimhne agad air mo chomhairle.”

Ach co-dhiubh, dh’fhalbh esan dh’ionnsaidh an taigh-òsda – chaidh e seachad air an taigh-òsda mhór anns an robh na soluist mhór a’ soillseadh air agus ghabh e dha ’n taigh bheag dhorcha – agus chaidh e astaigh an sin agus chuir e seachad an oidhche ann. Ach dh’éirich e tràth ’sa mhadainn agus thog e rithe agus chaidh e air an t-slighe airson a dhol air ’n aghaidh gu àite far a robh an t-eun òir. Agus cha deach e fada nuair a thachair an sionnach ris.

“O,” ors’ esan, “tha astar mór romhad an diugh. Ach tha mi dol thoirt comhairl’ ort a niste an toiseach. Nuair a ruigeas tu an t-àite far a bheil an t-eun òir, fasdaidh tu aig a’ rìgh agus a’ toirt faire do


[TD 275]

[Beurla]


[TD 276]

dh’eòin. Agus nuair a gheobh thu ’n cothrom, nuair a bhios an taigh ’s a h-uile sian ’na thàmh, tha eunain òrach agus eunain fiodh air a’ bhòrd an taice ris an àite ’s a bheil an t-eun òir. Agus cuiridh tu an t-eun òir anns an eunain fhiodh agus bheir thu leat amach am fear eile fo’d achlais. Agus mura dean thu sin, ’s ann dhut fhéin as miosa: cha n-fhaigh thu ’n t-eun as ’s ma dh’fhaoidte nach fhaigh thu as ri’d bheò. Co-dhiubh, gabhaidh tu air mo dhruim-s’,” ors’ esan, “agus bheir mise an t-astar thu ann an ùine na’s giorra.”

Agus chaidh e air druim an t-sionnaich agus dh’fhalbh iad. Bha e falbh cho luath fairis sios na sluic agus shuas na cnuic ’s a’ falbh air a’ réidhlein chòmhnard cho luath agus gu robh falt a’ ghille a’ deanamh feadaireachd ’san t-soirbheas. Agus rànaig iad faisg air àite rìgh is thuirt a’ sionnach, “Feumaidh mise fuireach ann a’ seo. Ma théid mise amach as a’ choillidh chì na sealgairean mi agus cha bhi mo bheatha sàbhailte. Cuimhnich air a’ chomhairle a thug mi ort.”

Ach co-dhiubh chaidh esan a dh’àite a’ rìgh agus fhuair e fasdadh agus ’s ann a’ toirt faire do dh’eòin a bha e. Ach nuair a fhuair e an taigh ’na thàmh aig meadhon-oidhche ’s a h-uile sian ’s iad uile ’nan cadal, chaidh e astaigh dha ’n t-seòmbar far a robh ’n t-eun òir. Bha ’n t-eun òir ann a’ sin agus bha eunain fiodh air a’ bhòrd agus bha eunain òrach ann. Is bha e coimhead air an eunain òir ’s bha an t-eunain òir a’ coimhead cho eireachdail. Is smaoinich e gum bu mhì-cheutach a dhol a chuir eun cho eireachdail àlainn ris ann an eun-lann do mhaide; gum b’fheàrr dha a chuir anns an eunain òrach. Agus cha bu luaithe a chuir esan an t-eun anns an eunain òrach na thànaig sgriach as an eun a bha oillteil agus dhùisg a h-uile duine a bh’ as a’ chairteal ’s anuas a bha iad. Mun d’fhuair esan amach as an t-seòmbar bha e air a ghlacadh. Agus chaidh a thilgeil astaigh ann a’ seòrsa do phrìosan an oidhche sin agus bha cùirt a’ dol a bhith air ’sa mhadainn agus tha fhios gur e a’ chuid bu mhiosa a bha e dol a dh’fhaighinn. Ach co-dhiubh, chaidh a chuir gu cùirt agus bho ’n a dh’fheuch e ri eun a’ rìgh a ghoid, bha e ri chuir gu bàs. Ach thuirt a’ rìgh gun toireadh e fathamas dha air aon chumhntan.

“Bho ’n a bha thu cho dàna agus cho tapaidh agus gun tàna tu gus an t-eun òir a ghoid, ma dh’fhaoidte,” ors’ esan, “gun deanadh tu rud a bhiodh a dhìth ormsa dheanamh. Agus ma nì thu sin bheir mi dhut an t-eun òir. Agus tha mise ’g iarraidh an eich luath a th’ aig a leithid seo do rìgh. Tha e cho luath agus gum beir e air a’ ghaoth luath Mhàirt ’s nach beireadh a’ ghaoth luath Mhàirt air. Agus ma bheir thu an t-each sin thugamsa air shréin bheir mi dhut an t-eun òir.”


[TD 277]

[Beurla]


[TD 278]

Ach co-dhiubh, dh’fhalbh e agus thachair an sionnach ris. “An da,” ors’ an sionnach, “cha do ghabh thu mo chomhairle.”

“Cha do ghabh,” ors’ esan. “Tha mi creidsinn nan gabhadh nach bithinn ’sa trioblaid seo.”

“An dà,” ors’ esan, an sionnach, “feumaidh mi turus eile fathamas a thoirt dhut, ged a rinn thu mar a rinn thu. Agus bheir mi comhairl’ ort air an turus seo. Nuair a théid thu a dh’ionnsaidh cairteal a’ rìgh ’s a dh’fhasdas tu, ’s ann airson a bhith gabhail cùram do dh’eich a bhios tu, agus chì thu a h-uile sian mar tha gnothaichean a’ dol. Is tha ’n t-each luath astaigh anns a’ stàbull agus tha seann srian car meirgeach astaigh agus tha srian òrach ann cuideachd. Agus cuiridh tu an t-seann t-srian mheirgeach air an each. Na cuir idir an t-srian òrach air, air neo ma chuireas cha n-ann dhut as fheàrr.”

Co-dhiubh dh’fhalbh iad air luathas mar a b’ àbhaist is an gille air druim an t-sionnaich ’s an sionnach a’ falbh fairis air na sluic ’s air na cruic ’s air a’ réidhlein. Bhiodh e falbh cho luath agus gu robh falt a’ ghille a’ feadaireachd ’san t-soirbheas. Nuair a rànaig iad faisg air àite a’ rìgh stad a’ sionnach ’s thuirt e, “Feumaidh mise fuireach an seo gun tighinn amach as a’ choille mum faic na sealgairean mi. ’S cum cuimhn’ air mo chomhairle.”

Co-dhiubh, chaidh esan gu àite’ a’ rìgh agus bha e coimhead airson seirbhiseachd agus bha e dol a bhith gabhail cùram do dh’eich. Agus chunnaic e a h-uile sian mar a bha gnothaichean a’ dol agus bha barrachd, tha mi creidsinn, air aon ghille stàbuill aig a’ rìgh. Ach co-dhiubh, nuair a fhuair esan an gnothach aig tàmh ’s a h-uile h-aon ’nan cadal aig meadhon-oidhche, chaidh e astaigh ’s bha an t-each ann a’ sin ’s chuir e ’n dìollaid air an each. Ach smaointich e nuair a bha e dol a chuir na srian mheirgeach air – each cho briagh, cho eireachdail ’s a bh’ ann – gum b’e tàmailt a biodh ann – gum b’e masladh a bhiodh ann – a dhol a chuir srian mheirgeach air an each a bha sin agus chuir e an t-srian òrach air. Ach ma chuir, rinn an t-each seitir ’s cha mhór nach do chrath e a’ stàbull leis an t-seitir a rinn e ’s dhùisg iad uile. Mun d’fhuair esan amach as a’ stàbull idir bha e air a ghlacadh aig na gillean stàbuill eile ’s a’ luchd-geàrd agus chaidh a chuir ann am prìosan an oidhche bha sin agus chaidh binn a chuir air ’sa mhadainn. Chaidh a chuir suas gu cìs ’sa mhadainn agus thug a’ rìgh òrdadh gum biodh e air a chuir gu bàs.

Ach smaointich e ’n sin ma dh’fhaoidte gum b’fheàrr an gnothach atharrachadh is thuirt e, “Ach ma dh’fhaoidte,” ors’ esan, “ged tha mi ’gad òrdachadh gu bàs, gun toir mi fathamas dhut. Bho ’n a bha thu cho tapaidh agus cho dàna ’s gun do dh’fheuch thu ris an t-each a ghoid, ma


[TD 279]

[Beurla]


[TD 280]

dh’fhaoidte gu rachadh agam air feum a dheanamh dhiot. Tha nighean a leithid seo a rìgh a dhìth ormsa airson a pòsadh agus ma théid agadsa air an nighean sin a thoirt thugamsa air làimh théid an t-each sin a thoirt dhut fhéin mar dhuais.”

Co-dhiubh, dh’fhalbh esan. Chaidh e pìos dha ’n astar ’s thachair an sionnach ris, “Cha do ghabh thu mo chomhairle,” ors’ an sionnach.

“Cha do ghabh,” ors’ esan. “’S cinnteach nan gabhadh nach bithinn as an t-suidheachadh seo.”

“Feumaidh mi,” ors’ esan, “do leisgeul a ghabhail turus eile, tha e coltach. Ach co-dhiubh tha sinn a’ falbh. Agus tha mi a’ toirt comhairl’ ort an toiseach agus biodh cuimhne agad oirre. Nuair a théid thu astaigh, bidh thu ann a’ taigh a’ rìgh agus bidh thu a’ gabhail cothrom. Agus aig meadhon-oidhche bidh nighean a’ rìgh a’ dol astaigh do sheòmbar ’ga nighe is ’ga cìreadh fhéin mun teid i a chadal. ’S nuair a bhios i dol seachad,” ors’ esan, “air a dol astaigh gu dorust an t-seòmbair theirig thusa suas ’s bheir pòg dhi. Agus cha n-eil dòigh air an t-saoghal aice air do dhiùlt tuilleadh. Agus abraidh tu rithe gu bheil thu ’ga h-iarraidh airson falbh còmhla riut agus do phòsadh, agus tha i deònach gu leòr falbh. Ach,” ors’ esan, “ma dh’iarras i cead beannachd fhàgail aig a h-athair ’s a màthair abair nach eil ùine air a’ sin a dheanamh. Air neo ma nì, cha n-ann dhut as fheàrr.”

Co-dhiubh chaidh esan suas. Bha e ’n àit’ a’ rìgh agus bha e air fasdadh ’na sheiribhiseach air choireiginn ann co-dhiubh. Ach bha e cumail sùil amach agus nuair a bha nighean a’ rìgh a’ dol dha ’n t-seòmbar airson i-fhéin a nighe ’s a chìreadh mu rachadh i a chadal, nuair a bha i a’ tighinn amach air dorust an t-seombair sin ghlac esan nighean a’ rìgh ’s thug e pòg dhi. Agus cha robh nighean a’ rìgh comasach air guth a ghràdh ach nan iarradh e a pòsadh gun aontaicheadh i ’s cha robh an còrr mu dheidhinn. Thuirt e gu robh e ’ga h-iarraidh airson a pòsadh. Thuirt i ris gun deanadh i sin ach thuirt ise gum feumadh i beannachd fhàgail aig a h-athair ’s aig a màthair mum falbhadh i còmhla ris. O, cha b’urrainn e bhith ann – cha robh ùine sin a bhith ann – ach thòisich i air iarraidh ’s air tathann agus mu dheireadh cha mhòr nach robh i caoineadh a bhith fàgail a’ chairteil gun beannachd fhàgail aig a h-athair ’s aig a màthair. Agus dh’aontaich esan gu robh e cinnteach gu robh sin iomchaidh ’s nuair a chaidh ise astaigh far a robh a h-athair, dhùisg na bh’ as a’ chairteal. Agus chaidh esan a ghlacadh ’s chaidh a thilgeadh ann am prìosan. Agus chaidh cùirt a chuir air ’sa mhadainn agus chaidh binn a’ bhàis


[TD 281]

[Beurla]


[TD 282]

thoirt amach. Ach thuirt a’ rìgh ris, “Bheirinn-sa dhut an nighean air aon chumhntan,” ors’ esan, “nan rachadh agad air sin a dheanamh. Agus mura teid bidh ’n ceann ’gad dhìth.”

“Chòrdadh e rium,” ors’ esan, “an deuchainn sin a chluinntinn mun rachadh mo mharbhadh co-dhiubh.”

“Matà,” ors’ a’ rìgh, “tha beinn ann a’ sin. Tha i mu choinneamh an taighe agamsa. Agus tha i milleadh sealladh bho’n chairteal. Chithinn amach fairis air cuid mhór dha ’n rìoghachd bho ’n uinneig ann a’ sin air a’ chairteal ach air tàilleabh na beinn’ a th’ ann tha i milleadh sealladh na dùthchadh orm. Agus a h-uile h-aon,” ors’ esan, “a dh’fheuch ris a’ bheinn sin thoirt as a’ sin dhomh – a leagadh sios – dh’fhàillich orra a dheanamh. Agus,” ors’ esan, “dhìol iad dh’a réir. Agus sin mar a tha a’ dol a dh’éirigh dhutsa.”

Agus co-dhiubh chaidh e gu tàmh agus ’s e trì latha a dh’ùine tha mi ’n dùil a bha ri bhith aige airson sin a dheanamh. Ach co-dhiubh thòisich e air spaideadh as a’ bheinn agus tha mi cinnteach mar a bha esan a’ spaideadh as a’ bheinn, ma dh’fhaoidte gur ann a bha a’ bheinn a’ fàs na bu mhotha. Ach co-dhiubh bha ’n gnothach a’ dol na bu mhiosa agus na bu mhiosa ach air an darna h-oidhche thànaig a’ sionnach far a robh e. Agus thuirt e ris, “Cha d’rinn thu mar a dh’iarr mi ort.”

“Cha d’rinn,” ors’ esan. “Is nan deanadh cha bhithinn as a’ chàs seo.”

“Cha n-eil àrach air,” ors’ esan. Ach thòisich a’ sionnach agus as a’ mhadainn nuair a thànaig a’ latha bha a’ bheinn, bha i sios còmhnard is bha e spaideadh. Tha mi cinnteach a h-uile turus a chaitheadh e taosg spaid air falbh amach gum falbhadh tòrr eile as a dheaghaidh. Agus bha a’ bheinn sios còmhnard ìseal ’s gum faiceadh tu fairis oirre bho uinneag cairteil a’ rìgh. Agus thug a’ rìgh dha an nighean an uair sin air làimh. Ach co-dhiubh, bha iad an uair sin air an ceum a’ falbh.

“A nist,” ors’ a’ sionnach, “a’ rìgh a tha ’g iarraidh na h-ighinn seo airson a pòsadh, bheir e dhut an t-each fiachail a bha dhìth air a’ rìgh aig a bheil an t-eun òir. Ach bheir thusa dha nighean a’ rìgh air làimh. Agus bidh nighean a’ rìgh ’na seasamh amuigh ann a’ seo, agus nuair a bheir e dhut an t-each òr-bhuidhe tha seo air shréin, nuair a gheobh thusa an t-each òir air shréin, bheir thusa dhasan nighean a’ rìgh air làimh. Agus bi deiseil agus feuchaidh tu dé cho math ’s a tha ’n t-each


[TD 283]

[Beurla]


[TD 284]

’s as an dol mun cuairt sgobaidh tu leat an nighean air do chùlaibh agus cha bheir duine ’sa rìoghachd ort. Agus bidh mise a’ dealachadh ribh ann a’ seo bho ’n tha sinn faisg air àit’ a’ rìgh.”

Co-dhiubh, seo mar a bha. Thànaig e le nighean a’ rìgh dh’ionnsaidh a’ rìgh eile airson a toirt dha. Thuirt e ris a’ rìgh, “Thug mi thugaibh,” ors’ esan, “an nighean. Agus bidh i agaibh air làimh nuair a gheobh mis’ an t-each air shréin.”

“Sin mar a bhios deante,” ors’ a’ rìgh, agus chaidh an t-each a thoirt amach as a’ stàbull is an t-srian a chuir air ’s chaidh a shìneadh dha. Agus bha e dol a dh’fheuchainn an eich fheuch ciamar a bha e ’s thug e sitheadh a bha sin as agus sgob e leis nighean a’ rìgh is amach a thug iad. Is cha bheireadh iad orra leis an each bu luaithe as a’ rìoghachd.

Agus amach a thog e rithe co-dhiubh is thachair a’ sionnach ris nuair a chaidh e pìos do dh’astar. Nuair a bha iad a’ tighinn faisg air an àite far a robh an t-eun òir thuirt e ris,

“Fàgaidh tu nighean a’ rìgh ann a’ seo aig a’ rathad. Fuirghidh i mun cuairt far a bheil mi fhìn. Agus théid thu fhéin suas dh’ionnsaidh an taighe leis an each agus bheir a’ rìgh dhut an t-eun. Agus cuiridh tu an t-eun anns an eunain agus cuiridh tu e air posta na cachaileith – posta a’ gheat – agus fàgaidh tu ann a’ sin e nuair a bheir thu an t-each dha air shréin. Agus canaidh tu ris ma ’s e a thoil e, gu bheil thu airson an t-each fheuchainn mun cuairt air a’ chairteal airson ’s gum faic e cho luath ’s a tha e. Agus bidh a’ rìgh fìor thoilichte as a’ sin agus nuair a bhios tu dol seachad sgobaidh tu leat an t-eun òir agus cha n-eil sian as a’ rìoghachd a bheireas ort.”

Agus seo mar a bha: chaidh an t-eun òir a thoirt amach agus thuirt e, “Bu mhath leam.” ors’ esan, “an t-each fheuchainn mun cuairt air chuairt dhuibh ’s gum faiceadh sibh cho luath ’s a tha e, ma ’s e ur toil e.”

“Bhithinn glé dheònach,” ors’ a’ rìgh.

Agus co-dhiubh, leum e as an dìollaid agus bha an t-eun òrach air a chuir ann an eunain air posta a’ gheat. Agus dh’fhalbh esan mun cuairt an cairteal ’s nuair a bha e tighinn seachad sgob e leis an t-eun ’s bha e falbh cho luath cha robh ’sa rìoghachd creutair a bheireadh air. Agus chum e rithe air falbh gus na rànaig e shios far a robh an nighean – i fhéin ’s a’ sionnach ann a’ sin – is thug e leis i air a chùlaibh air druim an eich.

“Agus a nist,” ors’ esan, “tha mi toirt trì chomhairlean ort. ’S e sin,


[TD 285]

[Beurla]


[TD 286]

na cuir seachad dà oidhche ann an taigh ge b’e mar a bhios cùisean. Agus na toir duine sam bith bho ’n chroich: na ceannaich duine bho ’n chroich. Agus na suidh ri taobh tobair na taobh sloc domhain sam bith.” Agus dhealaich an sionnach ris.

Co-dhiubh rànaig e ’m baile agus dh’fhuirich iad oidhche ann an àite ach cha chuireadh iad seachad ach an aon oidhche as an àite bha seo is bha iad togail rithe air la’r-na-mhàireach. Ach co-dhiubh chunnaic e an t-uamhas do dhol-air-’n-aghaidh ’sa bhaile: sluagh a’ cruinneachadh ’s bha coltas cho cabhagach orra ’s a leithid do dh’amas air a h-uile duine tighinn. Agus dh’fhoighneachd e gu dé bha dol a’ seo. O, thuirt iad gu robh iad a’ dol a chrochadh fear an diugh airson ciont air choireiginn a chaidh a dheanamh – neo coire a bha air a chuir air an fhear airson goid a chaidh a dheanamh. Agus smaoinich e ’n sin gu rachadh e coimhead gu dé mar a bha gnothaichean a’ dol agus chunnaic e am fear a bha iad a’ dol a chrochadh, agus dh’fhoighneachd e an gabhadh an duine seo ceannach bho ’n chroich. O, ghabhadh: nan rachadh a’ chàin a bha seo a phàidheadh gu rachadh an duine a shaoradh. Agus phàidh esan a’ chàin a bh’ ann agus bha a bhràthair saor, agus thog iad rithe dhachaidh.

Ach air an slighe a’ dol dhachaidh dh’fhàs iad sgìth ’s bha aca ri an sgìos a ligeil seachad tacan. Agus gu dé rinn esan ach suidhe ri taobh sloc domhain a bh’ ann, mar gum biodh seann tobar neo àiteiginn agus nuair a bha iad tacan ann a’ sin fhuair fear aca cothrom agus thug iad ùpag dhasan agus sios a ghabh e dha ’n t-sloc a bha sin agus thog àsan rithe. B’fheudar do nighean a’ rìgh fuireachd ’na tosd; cha deanadh math dhi guth a ghràdhainn co-dhiubh.

Ach co-dhiubh rànaig iad àit’ a’ rìgh agus dh’fhoighneachd a’ rìgh gu dé dh’éirich dha ’m bràthair. ’S o, thuit e: chaidh e le creag na chaidh e ann a’ sloc neo chaidh e a dh’àite air choireiginn.

Bha a’ rìgh glé dhuilich nach tànaig a mhac dhachaidh ach cha robh comas air a’ chùis co-dhiubh. Cha robh gnothaichean glé thoilichte. Cha n-itheadh an t-each biadh ’s cha deanadh an t-eun ceileireadh agus bha ise gu math tùrsach: cha n-fhaighte facal bruinneadh idir aiste.

Ach co-dhiubh, fàgaidh sinn an gnothach sin mar a tha e aig an am seo agus feumaidh sinn tilleadh air n-ais dh’ionnsaidh an duine bhochd a chaitheadh dha ’n tobar. Co-dhiubh cha robh gu h-ìseal ‘
’san t-sloc a bha seo ach breuchd na poll. Cha robh uisge ann idir a dheanadh cron neo a bhàthadh e co-dhiubh. ’S bha e ann a’ sin ach cha robh dòigh air tighinn as: cha b’urrainn dha fhaighinn as. Ach co-dhiubh thànaig a’ sionnach.


[TD 287]

[Beurla]


[TD 288]

“Cha do ghabh thu mo chomhairle,” ors’ esan. “Agus tha thu a niste gu math truagh dheth.”

“Tha,” ors’ esan. “Tha mi a nist ullamh.”

“An dà,” ors’ a’ sionnach, “ma dh’fhaoidte nach eil thu ullamh fhathast. Agus feumaidh mi do chuideachadh turus eile tha e coltach. Bha thu coibhneil rium.”

Agus chaidh a’ sionnach sios – lig e sios earball cho fad ’s a ruigeadh e – ’s fhuair e greim air earball an t-sionnaich. Agus le bhith streap air a’ bhruaich le chasan rinn e ’n gnothach air tighinn as an t-sloc ghàbhaidh bha sin.

“A nist,” ors’ esan, an sionnach, “tha feadhainn a’ siubhal air do shon-sa as a’ choillidh. Tha seòrsa do dh’eagal air do bhràithrean ma dh’ fhaoidte nach deachaidh do bhàthadh agus gun d’fhuair thu as air dòigh air choireiginn agus tha saighdearan na luchd-gèard air choireiginn aca a’ siubhal air do shon. Agus feumaidh tu,” ors’ esan, “a bhith gu math cùramach.”

Co-dhiubh bha e falbh air a shocair agus thachair ris seòrsa do dhiol-déirce a bha falbh mun cuairt feuch am faigheadh e luideagan ma dh’fhaoidte do dh’aodach na cuideachadh beag air choireiginn neo rudeiginn bho fheadhainn a bhiodh a’ tachairt ris agus cha robh air ach fìor ghiobagan do dh’aodach as an am. Bha e gu math bochd.

“Gu dé bhios sibh ag iarraidh,” ors’ esan, “airson ur n-aodach a thoirt dhomhsa?”

“An dà,” ors’ esan, “ged a tha mi sean agus bochd mar a tha mi ma tha thu magadh air mo chuid aodaich ’s beag a ghabhainn-sa am bata ghabhail dha ’d dhruim.”

“Cha n-ann a’ magadh air ur n-aodach a tha mise idir,” ors’ esan. “Ach ’s ann a tha feum sònraicht’ agam air, agus bheir mi dhuibh mo chuid aodaich fhéin agus pàidhidh mi sibh gu math airson seo cuideachd.”

Agus chaidh iomlaid aodaich a dheanamh co-dhiubh agus chuir esan air aodach an diol-déirce a bha seo agus thug e ’n t-aodach dha ’n fhear eile. Agus thug e dha sìneadas cuimseach math air a shon ’s tha mi cinnteach gun tug e dha sanais e-fhéin a chumail am falach mun rachadh fhaicinn fad greis co-dhiubh. Agus dh’fhalbh e. Ach bha astar mór aige ri dhol tha fios.

Agus thug iad an aire gun do thòisich an t-each air rud ithe. Agus thòisich an t-eun óir air ceileireadh beagan mar a dheanadh eun co-dhiubh. Agus thànaig aoibh mhór oirre-se, agus thànaig coltas cho toilichte oirre. Agus thuirt i gu robh an duine a theasraig ise beò fhathast agus feumaidh, ors’ ise, gu bheil e tighinn.

Agus thànaig an luidein truagh a bha seo dh’ionnsaidh an taighe an


[TD 289]

[Beurla]


[TD 290]

ceann ùine. Agus fhuair e dh’ionnsaidh an taighe – cha do smaointich àsan sian ach nach robh ann ach diol-déirce bha tighinn dh’ionnsaidh an taighe – is ligeadh suas e dh’ionnsaidh an taighe. Agus nuair thànaig e dh’ionnsaidh an taighe dh’aithnich is’ e agus dh’inns’ i dh’a athair. Agus neo-ar-thaing nach do dh’aithnich athair a mhac fhéin nuair a thuirt i ri athair a ’ghille gur a seo a mhac-san. Is dh’aithnich e e, neo-ar-thàing nuair a chaidh fhaicinn ceart ged a bha na luideagan fhéin air. Agus chaidh an dithist ghillean eile a shaodachadh air falbh – ma dh’fhaoidte gun deachaidh an cuir air eilein, neo bha e a’ dol ’gan cuir air eilein. Ach tha mi ’n dùil gun tug esan òrdugh fathamas thoirt dhaibh; dh’iarr e air athair am fàgail beò agus am fàgail air a’ rìoghachd, ach iad a bhith ’nan seirbhisich, mar sheirbhiseach cumanta.

Agus co-dhiubh, chaidh esan a sgeadachadh – chaidh deise bhriagh, rìomhach a bhuineadh do mhac rìgh a chuir air – agus chaidh bainis mhór a dheanamh. Phòs e fhéin ’s nighean a’ rìgh eile bha seo agus rinneadh bainis mhór; mhair i greis do dh’ùine.

Ach latha neo dhà an deaghaidh na bainnseadh bha e gabhail ceum sios dh’ionnsaidh a’ chladaich agus thachair a’ sionnach ris.

“Feumaidh tu,” ors’ a’ sionnach, “a nist mise mharbhadh.”

“Sin rud,” ors’ esan, “nach b’urrainn dhomhsa dheanamh.”

“O feumaidh tu dheanamh,” ors’ esan. “Mura dean thu sin tha mise truagh dheth, agus ’s fheàrr dhut dheanamh mar a tha mi ’g iarraidh ort. Nuair a mharbhas tu mise, gearraidh tu dhiom na ceithir spògan agus tilgidh tu ann a’ sloc a’ chlosach agus na spògan air uachdar.”

Agus rinn e sin agus thog e rithe a’ deanamh air a’ chairteal. Agus tha mi cinnteach gu robh e gu math brònach an deaghaidh a’ rud a rinn e ’s gu robh e cuir móran dragh air inntinn as an am. Agus chuala e cuideiginn ag éigheach dha agus stad e. Thionndaidh e mun cuairt ’s bha duine òg, eireachdail ann a’ sin: duine àlainn.

“’S mise ’n sionnach,” ors’ esan.

“’N e sibh?” ors’ esan.

“’S mi gu dearbh,” ors’ esan. “’S mise a’ sionnach agus is mis’ bràthair na té a tha pòsd’ agadsa. Agus chaidh mis’ a chuir fo gheasaibh; chaidh sionnach a dheanamh dhiom. Agus sin an dòigh as a robh mi airson thusa a bhuannachd mo phiuthar airson a pòsadh.”

Agus bha ’m fear sin, bha e ’na dhuin’ uasal. Bha urram mhór aige air a’ rìoghachd còmhla ris a’ chòrr dhiubh.

Agus sin agaibh mar a bha an naidheachd mar a fhuair mi i.


[TD 291]

[Beurla]


[TD 292]

Aonghus MacCoinnich

Aonghus MacCoinnich a bha seo: ’s e Aonghus Sheumais Mhurchaidh Bhàin. Bha e do Chlann Choinnich a thànaig gu Parraisde Eilein na Nollaig. Agus bha e greis dha ’n ùine a’ fuireach thall aig Bail’ Iain, an àite fear Dòmhnall MacNìll (Dòmhnall Sheumais ’ic Eòin ’ic Dhòmhnaill Dhuibh). ’S e piuthar a sheanair – piuthar do Mhurchadh Bàn cho fad ’s as fhiosrach mi – a bha pòsda aig Dòmhnall MacNìll a bha seo – aig Dòmhnall Sheumais. Agus b’ e sin an t-aobhar air a robh esan thall a’ fuireach greis còmhla riu. ’S ann còmhla riu a bha e fuireach nuair a chuala mi ’n sgeulachd aige a chuir mi air clàr cheana.

Bliadhnaichean an deaghaidh dha tilleadh air n-ais gu Eilean na Nollaig agus pòsadh agus teaghlach a thogail chaidh mi air chéilidh dha ’n taigh aige. Bha cuimhne aige air a bhith air chéilidh ’san taigh againn fhìn agus fhuair e naidheachd na dùthchadh thall bhuam air an fheadhainn a bha e fìor eòlach orra. Thòisich e air seanachas a rithist: air thoirt dhomh sgeul beag air rudan a bha a’ tachairt nuair a bha e thall. Agus lean sinn air a dhol air chéilidh air bho ’n am sin; a h-uile cothrom a gheobhamaid rachamaid air chéilidh thuige. ’S e duine uamhasach aighearach a bh’ ann, agus duine amasach. Bha faclan freagarrach deiseil aige agus thionndadh e rudan a null cho furasda.

Bha e pòsda aig ban-Leathanach agus bha i fhéin do Chloinn ’Illeain do shìol Chaluim Òig. Bha fear do Chlann ’Illeain nach do dh’ainmich mi idir nuair a dh’ainmich mi Iain agus Niall agus Alasdair: bha bràthair aca air a robh Gilleasbuig (Gilleasbuig Chaluim Òig) a shuidhich thall ann am Parraisde Eilein na Nollaig. Agus ’s ann anuas bhuapa sin a thànaig a’ bhean a bh’ aig MacCoinnich. Tha mi creidsinn gur e iar-ogha do Ghilleasbu’ Chaluim a bhiodh innte.


[TD 293]

[Beurla]


[TD 294]

40 An Saighdear a Chaidh Deochan Uisge a Dhiùltadh Dha

Bha saighdear a’ falbh a’ rathaid agus thànaig e gu taigh. Agus tha e coltach gu robh iad gu math spìocach as an taigh a bha seo. Dh’iarr e deochan uisge – tha mi cinnteach ged a dh’iarr gu robh am barrachd fo near dha nam faigheadh e e – ach nuair a dh’iarr e ’n deochan uisge thuirt am fear seo ris gu robh allt shios a’ sin, sios a’ rathad agus gum faigheadh e deoch ann a’ sin. Thug an saighdear taing dha agus thuirt e ris nuair ruigeadh e uisge gun aithnicheadh e e.

Agus co-dhiubh dh’fhàg e ’n taigh sin agus cha deach e glé fhada – cus do dh’astar sios – nuair a thànaig e gu taigh agus chaidh e suas dh’ionnsaidh an taighe a bha sin agus dh’fhoighneachd e am faigheadh e deochan uisge. ’S thuirt iad ris e thighinn astaigh: gum faigheadh e sin ach ma dh’fhaoidte gu robh e na bu riatanaiche air biadh na bha e air an deoch, ged as e an deoch a dh’iarr e. O, thug e taing dhaibh ’s thuirt e gu robh e car riatanach air biadh gun teagamh gu leòr agus chaidh e astaigh ’s fhuair e ’n deochan uisge ’s chaidh biadh thoirt dha. ’S chaidh gabhail aige gu math ’s iarraidh air fuireach còmhla riu greis; gu robh e sgìth a’ siubhal agus gum b’fheàrr dha greiseag dha ’n ùine chuir seachad agus a sgìos a ligeil seachad co-dhiubh.

Agus dh’fhuirich e beagan lathaichean anns an taigh a bha sin ’s tha mi cinnteach gu robh an fheadhainn a bha thall anns an taigh eile, gu robh iaonadh orra gu dé bha dol air ’n aghaidh. Agus dh’fhoighneachd e dha ’n fheadhainn a bha e còmhla riu gu dé ’n seòrsa feadhainn a bha thall ’san taigh a bha seo ’s o, thuirt iad gur e feadhainn gu math spìocach a bh’ ann: feadhainn nach robh móran carthantachd annt’ idir. Agus thuirt e gun do dhiùlt iad deochan uisge dhasan, agus nach do chòrd an gnothach sin ris-san idir – am fear a bh’ anns t-saighdearachd ùine mhór – a dhol a dhiùltadh deochan uisge dha.

Ach co-dhiubh leis an iaonadh a bha air an fheadhainn seo gu dé bha a’ dol air ’n aghaidh, agus iad a’ beachdnachadh gu dé a nist a bhiodh a’ dol air ’n aghaidh thall an seo ’s an saighdear còmhla riu, ’s ann a dh’ fheuch iad ri faighinn amach gu dé bha dol air ’n aghaidh. Agus bha seann chailleach astaigh aca – co-dhiubh bu mhàthair i dhasan na dhi-se na có bh’ ann, bha i ann co-dhiubh – agus chuir iad i ann an ciste mhór agus thug iad a null dh’ionnsaidh an taighe i bha seo. ’S bha iad a’ dol air turus a dh’àiteiginn ’s na gnothaichean a bh’ as a’ chiste


[TD 295]

[Beurla]


[TD 296]

– bha iad luachmhor – bha iad airson am fàgail as an taigh mun éireadh sian dhaibh fhad ’s a bhiodh iad fhéin air falbh. ’S o, bha na nàbaidhean toilichte gu leòr sin a dheanamh agus chaidh a’ chiste thoirt astaigh.

Ach tha fhios gu robh gamhlas aig an t-saighdear riu air tàilleabh mar a rinn iad air fhéin agus thuirt e gu robh esan a’ dol a dh’fhaighinn amach gu dé bh’ as a’ chistidh bha seo. ’S o, cha robh: cha robh a leithid ri bhith ann idir. A’ chiste a chuir càch’ a nall cha robh i ri fosgladh. O, thuirt e gum fosgladh esan i; nach robh e cuir sian air a fosgladh; agus dh’fhosgail e a’ chiste. Bha cailleach am broinn na cisteadh agus mulchagan càise as a’ chistidh an taice rithe. Agus rug an saighdear air pìos dhe ’n chàise a bha sin agus dhinn e sin sios am beul na caillich ’s stob e sios ’na h-amhaich e. Chaidh a’ chailleach bhochd a thachdadh.

Ach co-dhiubh, thill àsan air la’r-na-mhàireach ’sa mhadainn agus ghabh iad leisgeul gun do thachair rudeiginn ’s nach robh iad a’ dol air an turus a bha dùil aca. Thànaig rudeiginn ceàrr ’sa rathad: an fheadhainn a bha iad a’ dol a choimhead, bha iad air falbh neo bha rud neònach air choireiginn ann. ’S beag an rud nach deanadh leisgeul anns a’ chàs a bh’ ann co-dhiubh. ’S thug iad dhachaidh a’ chiste ’s nuair a dh’fhosgail iad a’ chiste is iad a’ dol a dh’fhaighinn amach na h-uibhir, bha a’ chailleach marbh as a’ chistidh. Agus smaoinich iad an uair sin am mearachd a rinn iad nach do chuir iad uisge neo bainne anns a’ chistidh dha ’n chaillich; gun deachaidh a tachdadh ag ithe a’ chàise.

Agus co-dhiubh, chaidh an uair sin fios mun cuairt gun do dh’eug a’ chailleach ’s chaidh faire a dheanamh. Agus tha mi cinnteach nach deachaidh an saighdear an còir an taighe co-dhiubh: dh’ionnsaidh an taighe-faire. Ach nuair a chaidh an fhaire seachad, chaidh a’ chailleach a thìodhlaigeadh agus thuirt an saighdear gu robh esan a’ dol a thogail na chaillich’. Agus o, cha robh: cha fhreagradh a leithid sin. O, thuirt e gu robh e dol ’ga togail; nach robh e réidh agus an fheadhainn ud fhathast.

Agus co-dhiubh, thog e a’ chailleach agus chuir e i ’na seasamh; tha mi ’n dùil gur ann shios aig post na cachaileith a chuir e i an toiseach. Agus cha robh fhios aig an fheadhainn eile gu dé dheante co-dhiubh, ach chaidh fios a chuir a null gu nàbaidh a bh’ aca gu dé rachadh aca air innse.

Co-dhiubh nuair a chaidh iad a null cha robh fios aca air cus mura


[TD 297]

[Beurla]


[TD 298]

robh fios aig an t-saighdear fhéin; mura bhiodh fhios aig a’ choigreach a bha còmhla riu. O, thuirt esan nach b’urrainn dhasan dad a ghràdhainn ach gun canadh e nach d’rinn iad cosgais gu leòr ris an fhaire: gum bu chòir dhaibh barrachd chosgais a dheanamh air an fhaire. Agus chaidh oidhche eile do chaithris a dheanamh – faire – agus chaidh cosgais a dheanamh air feadh fheadhainn mun cuairt.

Agus co-dhiubh, chaidh a’ chailleach a thìodhlaigeadh a rithist. Ach cha robh a’ saighdear riaraichte fhathast as a’ ghnothach ’s thuirt e gu robh e dol a thogail na caillich’. ’S o, cha robh, thuirt an fheadhainn a bha e fuireach còmhla riu: sin an fheadhainn nach togadh; nach b’fheàrr dha ligeil leatha a nist? O, thuirt e gun togadh e i: nach robh e idir toilichte gun d’rinn iad gu leòr do chosgais fhathast. Agus thog e a’ chailleach agus aig an turus seo chuir e i shuas aig dorust an t-sabhail. Agus nuair a dh’éirich iad ’sa mhadainn bha a’ chailleach shuas aig dorust an t-sabhail. Agus chaidh àsan a null dh’ionnsaidh taigh nan nàbuidh air n-ais. O, thuirt an saighdear nach robh ann ach an aon aobhar cho fad ’s a b’urrainn dhasan a thuigsinn: gura h-e nach deachaidh cosgais gu leòr a dheanamh ris an fhaire. ’S chaidh am fair’ aon oidhche eile agus mar a thuirt am fear eile, tha mi cinnteach gu robh i fàs car làidir ann an samh an uair sin: an ùine a bha iad ’ga cumail.

Ach co-dhiubh, chaidh i tìodhlaigeadh agus thuirt e la’r-na-mhàireach gu robh esan a’ dol a thogail na caillich’ a nochd. Agus thog e a’ chailleach agus chuir e astaigh i aig dorust an stàbuill. Agus thànaig fios a nall gu àite nàbuidh an saighdear a dhol a null. Chaidh e a null feuch gu dé bha dol agus thuirt iad gu robh a’ chailleach astaigh anns a’ stàbull agus bha àsan a’ dol a thogail rithe – a’ dol a dh’fhalbh – ach cha ligeadh an t-eagal le gin aca a’ làir a thoirt amach. Agus thuirt e gun toireadh esan amach a’ làir ’s tha mi cinnteach gun do dh’iarr e rud air a shon cuideachd. Ach co-dhiubh thug e amach a’ làir agus chaidh an acfhuinn a chuir oirre ’s chaidh a cuir anns a’ charbad agus thog iad rithe.

’S nuair a dh’fhalbh iad, lig esan amach a’ loth agus cheangail e a’ chailleach air druim na loth. ’S nuair a rinn a’ loth seitir, rinn a’ làir seitir ’ga freagairt. Agus amach a thug a’ loth a’ cluinntinn seitir a màthar agus dh’fhalbh i. ’S bha àsan a’ falbh sios a’ rathad – a’ làir aca ’s an carbad – ’s thug iad sùil ’s bha a’ chailleach a’ tighinn as an deaghaidh a’ marcachd air a’ loth. Agus chuir iad a leithid do chabhag air a’ làiridh ’s cha robh iad a’ coimhead cà robh iad a’ dol ’s


[TD 299]

[Beurla]


[TD 300]

mu dheireadh chaidh iad sios le bruthaich ’s ghabh iad sios ann an sloc. Agus tha mi cinnteach gun deach iad, mar an tuirt iad, far cnàimh an ugainn ann a’ sin ’s chaidh am marbhadh as an t-sloc. Agus tha mi cinnteach gun deachaidh a’ chailleach a thìodhlaigeadh ’s cha tànaig i tuilleadh an àirde.

Agus sin mar a fhuair an saighdear air thoiseach air an fheadhainn a bha cho spìocach ris agus nach tugadh iad dha deochan uisge.


[TD 301]

[Beurla]


[TD 302]

Eòs Mac ’Illeain

Bho ’n a bha mi toirt eachdraidh air Cloinn ’Illeain a bha shuas aig a’ Rudha Mheadhonach agus aig Còbh nan Éireannach mar a bha iad, ’s fheudar dhomh a nist ainmeachas air Clann ’Illeain a bha còmhnaidh thall aig Eilean na Nollaig agus a dh’imrich fear dhiubh a null dh’ionnsaidh a’ Phòin Mhóir. Agus bha feadhainn aca a dh’imrich mun cuairt air feadh Eilean Cheap Breatuinn. Ach co-dhiubh bha Eòs Mac ’Illeain (Eòs Pheadair Chaluim Ghobha): agus b’e Calum Gobha mac do dh’Alasdair an Gobha Mór. Agus tha e coltach gun deachaidh Alasdair an Gobha Mór fhéin a null a Cheap Breatunn agus bha a mhac Calum – ’s e Calum Gobha a bh’ aca air agus thog e teaghlach thall ann a’ sin. Agus nuair a bha mi fhìn thall anns a’ Ghàidhealtachd thachair fear do Chloinn ’Illeain rium agus b’e esan iar-ogha do Mhìcheal, mac Alasdair an Gobha Mór. Agus ’s e Mìcheal Mac’Illeain, mac Eòs Pheadair Chaluim Ghobha, ’s e iar-ogha do Chalum Gobha a th’ annsan.

Agus co-dhiubh, bha Eòs Pheadair Chaluim Ghobha ’na dhuine fìor aighearach, toilichte agus gàbhaidh math gu aithris sgeulachdan beaga agus bhithinn daonnan toileach a bhith ’na chuideachd. Agus ’s e té do Chlann a’ Phì aig a’ Phòn Mhór a bha pòsda aige: nighean do Mhìcheal Nìll Dhòmhnaill. Agus air taobh a màthar bha i dhe na Caimbeulaich agus dhe na Dòmhnallaich.


41 Léine an Duine gun Chùram

’S e sgeulachd air duine beairteach a bh’ ann an ceàrnaidh dhe ’n t-saoghal agus bha e tinn fad àireamh bhliadhnaichean. ’S bha e dol dh’ ionnsaidh a h-uile lighiche a bha mu chuairt a bhiodh anns na bailtean ach cha robh e faotainn leigheas.

Agus co-dhiubh thànaig an sin lighiche òg do bhaile a bha faisg orra agus nuair a chual’ e mu dheoghainn rinn e deiseil agus dh’fhalbh e choimhead air a’ lighiche bha seo. Agus nuair a rinn a’ lighiche seo cuid mhór do mhion-rannsachadh air a shlàinte thuirt e nach robh ann ach aon leigheas dha; nan gabhadh sin faotainn gum bu dòcha gun


[TD 303]

[Beurla]


[TD 304]

leighiseadh sin e. Agus thuirt an duine beairteach a bha seo nan gabhadh sin faighinn gum bu toil leis sin fhaighinn. Agus thuirt e ris nan cuireadh e uime léine an duine gun chùram gura dòcha gu leighiseadh sin e – nan gabhadh i faotainn.

Agus co-dhiubh, dh’fhasdaidh e dithist do sheirbhisich a bha e deanamh amach a bhiodh gu math dìleas agus a dh’fhalbhadh a shiubhal airson feuch am faigheadh iad léine an duine gun chúram dha. Bha iad a’ siubhal agus ’s iomadh ceàrna dha ’n deach iad a shiubhal mun cuairt, ach cha robh ’n gnothach a’ sealbhachadh leo idir. Ach mu dheireadh, latha dhe na bha iad a’ gabhail a’ rathaid, chunnaic iad leth-sheann duine ’na shuidhe amach taobh bothain do thaigh agus bha coltas gu math sunndach air. ’S chaidh iad suas a sheanachas ris ’s bha ’n duine gu math aighearach gasda. Agus bha iad ’ga cheasnachadh tacan agus dh’fhoighneachd fear dhiubh sin dheth a robh sian do chùram idir air. O, thuirt e nach robh sian do chùram sam bith airsan ’s carson a bhiodh?

“’S a bheil thu cinnteach,” orsa fear dhiubh, “nach eil cùram oirbh?”

“O, tha mi glé chinnteach,” ors’ esan. “Carson a bhiodh cùram orms’?” ors’ esan. “Nach fhaic thu a’ loch ud shios faisg air a’ rathad? Tha e làn do dh’iasg: gheobh sinn iasg ann a h-uile turus a gheobh sinn amach agus sìde freagarrach. Agus nach fhaic thu a’ réidhlein fearainn a tha mu chuairt air an àit’ agam ann a’ seo? Togaidh sinn bàrr ann a’ sin cho math ’s a dh’iarras sinn. Cha n-eil sìol a chuireas sinn nach fhàs gu torrach, pailt. Agus uime sin carson a bhiodh cùram ormsa agus an gnothach cho teàrainte?”

“O, ’s eadh,” ors’ esan, fear dhiubh. “Tha sinn glé thoilichte gun do thachair sinn ribh. Agus tha rud a dhìth oirnn agus cuimhnich nach eil sinn ’ga iarraidh gun phàidheadh. Pàidhidh sinn gu math air a shon ge b’e gu dé a’ phrìs a bhios ’na cheann.”

“O,” ors’ esan, an duine ’s e deanamh gàire, “cha n-eil nì agamsa a reiceas mi ribh air prìs sam bith.”

“O,” ors’ esan, fear aca, “tha sinn ag iarraidh na léine agad ri cheannach. Tha i dhìth oirnn dha ’r maighistir, agus ge b’e gu dé a’ phrìs a bhios i tha sinn deònach sin a phàidheadh.”

Rinn an duine gàire mór. “An dà,” ors’ esan, “’s duilich dhomhsa léine reic ribhse na ri duine sam bith ’s gun léin’ orm. Cha n-eil mise cosg léin’ idir.”

Agus dh’fhalbh àsan. Thog iad rithe; dh’fhàg iad beannachd aige ’s bha iad gu math trom-inntinneach a’ falbh an deaghaidh na rinn iad


[TD 305]

[Beurla]


[TD 306]

do shiubhal dhe ’n t-saoghal gu duine gun chúram fhaighinn agus an duine sin a bhith gun léine. Thill iad dhachaidh. Chaidh iad far a robh an duin’ uasal agus dh’inns’ iad dha ’n duine bheairteach mar a thachair. Bha esan cho toilichte gun tànaig iad co-dhiubh ’s dh’fhoighneachd e an d’fhuair iad an duine gun chùram ’s fhuair iad sin.

“’S eadh,” ors’ esan, “’s an tug sibh thugam a léine?”

“O,” ors’ esan, fear aca, “bu duilich dhuinn a léine thoirt thugaibh. Nuair a dh’iarr sinn a’ léine air an duine sin, rinn e gàire ’s thuirt e rinn nach robh léin’ aige.”

“Agus,” ors’ esan, “bha ’n duine sin gun chùram agus gun léin’ idir aige.”

“Bha,” ors’ àsan.

“O,” ors’ esan, “ma ’s fìor sin, cha bhi feum agamsa air léine an duine gun chùram na ’s motha. Agus tha mi a nist a’ tuigsinn gu dé ’m feum a bha i dol a dheanamh dhomh.”

Agus ’s e a’ chrìoch a thànaig air an duine bheairteach a bha sin: lig e fhéin seachad an cùram agus thòisich e air riarachadh a’ bheairteis a bh’ aige air na daoine agus cha robh sian do chùram air fhéin mu dheireadh.

Agus sin agaibh mar a chrìochnaich a’ sgeulachd aig Eòsaiph Pheadair Chaluim Ghobha.

[TD 307]

[Beurla]


[TD 308]

Iain MacNìll

’S e mac do Dhòmhnall Dhòmhnaill ’ic Iain ’ic Iain a bh’ ann agus ’s e Dòmhnall Mór Nìll Mhóir a bheireadh iad ri athair a thaobh chaochail Dòmhnall mac Iain ’ic Iain tha e coltach nuair nach robh e ach glé òg. Agus ’s e Mór Nìll Mhóir, b’e sin Mór Nìll Mhóir ’ic Iain ’ic Lachlainn Ghobha. Agus ’s e nighean do Niall Chaluim ’ic Iain ’ic Lachlainn Ghobha bu mhàthair do dh’Iain MacNìll a bha seo. Agus tha mi creidsinn gu robh an càirdeas a’ leantail anuas; gur e sin a bha ’gam fàgail cho math dh’ionnsaidh nan sgeulachdan, air neo bha iad sònraichte gu bhith ’g innse sgeulachdan co-dhiubh.

Bha esan math gu seinn òran: bha guth làidir glan aige. Agus bha e ’na fhìdhleir gàbhaidh laghach: fìdhleir fìor mhath a bh’ ann. Chuala mise e a’ cluich aig dannsaichean agus chuala mi e cluich ’s sinn ’nar suidhe astaigh ann an taigh a’ cuir seachad na h-ùine. Agus ’s iomadh turus a bhiodh spòrs againn ’s e ri cantail rudan neònach ’s bhite ri atharrais air feadhainn cuideachd. Agus bha sinn cho càirdeil aig a chéile ’s gura h-e “Eòs mo bhràthair” a bhiodh aige ormsa agus ’s e “Iain mo bhràthair” a bhiodh agam airsan. Bhitheamaid cho dlùth-chàirdeil sin.


42 An Gille Beag a Sguir dha’n Sgoil

Seo sgeulachd a chuala mi aig Iain MacNìll bho chionn còrr agus leth-cheud bliadhna. ’S ann mu dheoghainn gille beag a bha dol dha ’n sgoil. Agus co-dhiubh latha dha na bha e ’sa sgoil bha gillean móra, foghainneach eile ann ’s tha e coltach ma dh’fhaoidte gu robh iad mì-mhodhail agus shrac iad a chuid aodaich. Agus thànaig e dhachaidh agus thuirt e nach robh esan a’ dol dha ’n sgoil tuilleadh agus gu robh e dol a thogail rithe air ceann an fhortain

Ach co-dhiubh, fada na goirid an ùine gu robh e siubhal thànaig e gu taigh duin’ uasail agus chuir an duin’ uasal fàilt’ air agus


[TD 309]

[Beurla]


[TD 310]

dh’fhoighneachd e dheth có esan ’s thuirt e gura h-e gille òg a bha coimhead airson maighstir. Agus thuirt an duin’ uasal,’ “An dá,” ors’ esan, “’s e do leithid a bha dhìth orm: seirbhiseach airson mo chuideachadh timcheall air gnothaichean. Agus a bheil thu math,” ors’ esan, “gu cùram a ghabhail do dh’eich?”

“Tha. Ghabhainn cùram do dh’eich math gu leòr.” Agus co-dhiubh dh’fhasdaidh e leis an duin’ uasal.

Ach latha dhe na lathaichean thuirt an duin’ uasal ris, “’S còir dhuinn a dhol amach a shealgaireachd an diugh tacan. Agus a bheil thu math gu sealgaireachd?”

“O,” ors’ esan, “cha n-eil fhios a’m dé cho math ’s a tha mi ach tha mi smaointinn gun deanainn beagan sealgaireachd co-dhiubh.”

Agus thànaig iad gu àite ’sa robh ’n rathad a’ bristeadh amach ’na dhà mheanglan ’s thuirt an duin’ uasal ris, “Cumaidh tusa sios air a’ rathad seo agus cumaidh mis’ air a’ rathad eile. Agus tillidh sinn air n-ais feasgar agus tachraidh sinn ri chéile ann a’ seo ’s ge b’e có fear a thig an toiseach cha bhi aige ach fuireach gus an tig am fear eile.”

Seo mar a bha ’s co-dhiubh dh’fhalbh iad.

Thill an duin’ uasal feasgar agus cha d’fhuair e sealg idir air a’ rathad air an deach e fhéin. Tha e coltach gu robh an t-sealg gu math gann. Ach bha e feitheamh aig ceann a’ rathaid – an dà shràid – nuair a thill e agus bha i fàs anmoch ’s cha robh sgeul air a’ ghille. Ach chunnaic e ’n seo tùic pìos do dh’astar bhuaithe shios air a’ rathad agus bha seo ag iomain anuas dh’a ionnsaidh. ’S nuair a thànaig an tùic a bha seo anuas far a robh e gu dé bha sin ach an gille agus e air a chòmhdach le sealg: creutairean a bha marbh – eòin tha mi cinnteach a bha e losgadh orra. Agus neo-ar-thaing nach robh ’n duin’ uasal toilichte as a’ sin; ’s e bha bòsdail as an t-seirbhiseach a bh’ aige fhéin.

Agus bha e gabhail cùram dhe na h-eich agus neo-ar-thaing nach robh e math airson a bhith a’ biadhadh ’s a’ cìreadh ’s a’ cuir nan eich ann a’ saod. Agus bha e cho fìor mhath mun cuairt air a h-uile sian agus gura h-ann a dh’aontaich an duin’ uasal latha gun cuireadh e e dh’ionnsaidh a’ bhanca-chaomhnaidh a dh’iarraidh airgiod. Agus co-dhiubh dh’fhalbh e dha ’n bhanca-chaomhnaidh agus fhuair e ’n t-airgiod as a’ bhanca. Ach nuair a bha e tighinn dhachaidh thachair robair ris – meàirleach-rathaid – agus dh’iarr e air na bha aige ’sa sporan a thoirt dhasan. O, cha robh e deònach sin a dheanamh idir ach co-dhiubh thug a’ fear eile làmh air daga ’s thuirt e ris, “Mura lìbhrig thu dhomh do sporan bidh do bheatha agus an sporan agam cuideachd.”


[TD 311]

[Beurla]


[TD 312]

Agus thilg e thuige a sporan agus chum e roimhe dhachaidh. Agus dh’inns’ e mar a thachair. O, bha an duin’ uasal cho toilichte gun tànaig e fhéin dhachaidh beò airneo nach deachaidh e fhéin a mharbhadh air a’ rathad a’ tighinn.

Agus co-dhiubh thuirt e latha na dhà as a dheaghaidh sin, “Tha mi dol thoirt leam,” ors’ esan, “an fhear as miosa dhe na h-eich as a’ stàbull.”

“C’ àite bheil thu dol?” ors’ esan.

“Tha mi dol dh’ionnsaidh a’ bhanca.”

Thuirt an duin’ uasal ris, “ S fheàrr dhut,” ors’ esan, “gun falbh tuilleadh. Ma dh’fhaoidte nach bi thu sàbhailt’ a bhith falbh dh’ionnsaidh a’ bhanca. Marbhaidh na robairean thu.”

“O, feuchaidh mi co-dhiubh,” ors’ esan, “feuch gu dé mar a théid dhomh.” Agus dh’fhalbh e leis an each bu mhiosa a bh’ as a’ stàbull agus thachair a’ robair ris nuair a bha e falbh.

“C’àite bheil thu dol an diugh, a laochain?” ors’ esan,

“A,” ors’ esan, “cha n-eil mi airson sin innse do dhuine sam bith.”

“O,” ors’ esan, “cha deanadh e móran cron dhut ged a dh’innseadh tu dhomhs’ e.”

“Uill,” ors’ esan, “ma dh’fhaoidte nach deanadh, ach tha mi a’dol a robadh banc’ an duin’ uasail.”

“’S eadh,” ors’ esan. “Agus nuair a bhios tu tilleadh an tig thu air n-ais air a’ rathad seo?”

“O, tha mi cinnteach,” ors’ esan, “gu bheil a’ rathad seo cho math dhomhsa a ghabhail ri rathad sam bith.”

Dh’fhalbh e dh’ionnsaidh a’ bhanca agus fhuair e poca beag ’sa bhanca ’s tha mi cinnteach gun deach e amach ’s gun d’fhuair e pìosan do ghlaine ’s do shoithichean crèadh ’s do rudan ’s lìon e ’m pocan a bha seo leis mar gum biodh e làn do dh’airgiod aige. Agus bha e tighinn air a shocair agus thachair a’ robair ris.

“’S eadh,” ors’ esan, “tha thu air tilleadh.”

“O, tha,” ors’ esan, “mi air tilleadh.”

“Agus an d’fhuair thu,” ors’ esan, “banca an duin’ uasail a robadh?”

“O, fhuair mi,” ors’ esan, “cuid mhath thoirt as.”

“Uill ma tha,” ors’ esan, “lìbhrigidh tu dhomhsa an sporan.”

“O,” ors’ esan, “cha robh dùil agam sin a dheanamh idir.”

“O uill, ’s fheàrr dhut a dheanamh,” ors’ esan, “ma tha thu airson do bheatha a bhith sàbhailte.”

Agus bha taobh an eich aig a’ robair agus neo-ar-thaing nach robh each math aig a’ robair as an am. Agus thilg e ’m poca as a robh an


[TD 313]

[Beurla]


[TD 314]

t-airgiod sios ann a’ sloc far a robh drisean is giogain is rudan biorach.

“Seo,” ors’ esan. “Tha e agaibh ann a’ sin ’s bithibh a’ dol dh’a iarraidh a nist.”

Agus thànaig a’ robair anuas as an dìollaid agus sios a ghabh e dha ’n t-sloc a bha seo ’s bha e am measg nan drisean ’s nan geugan biorach ’s a h-uile rud a bh’ ann. ’S leum esan air druim an eich aig a’ robair agus thog e rithe dhachaidh ’s dh’fhàg e ’n seann each ann a’ sin: each nach robh cus feum ann.

Agus thànaig e dhachaidh gu àite an duin’ uasail ’s bha ’n t-each a bha seo aige.

“C’àite,” ors’ esan, an duin’ uasal, “an d’fhuair thu an t-each?”

“O,” ors’ esan, “fhuair mi ’n t-each aig a’ robair. Seo an t-each a bh’ aig a’ robair. Thilg mi ’m poca airgiod sios dha na drisean agus chaidh e as a dheaghaidh ’s leum mise ’san dìollaid ’s thug mi leam an t-each a bha seo ’s dh’fhàg mi ’n t-seann each aigesan. Bha mi cinnteach nach beireadh e orm co-dhiubh.”

“Ma tha,” ors’ an duin’ uasal, “tha mi creidsinn gun cum sinn an t-each seo gus an tig e dh’a iarraidh. Ach ’s gann gun tig e idir.”

Ach co-dhiubh, nuair a bha iad toirt na dìollaid far an eich chuir e neònachas air gu robh an dìollaid cuimseach trom cuideachd. Agus dh’fheuch iad an dìollaid agus bha an t-airgiod a bha air a ghoid – bha na robairean a’ coinneachadh ris na gillean a bha toirt an airgid as a’ bhanca dha ’n duin’ uasal, bha iad a’ coinneachadh riu fad greis mhór do dh’ùine agus ’gan robadh – ’s bha an t-airgiod aige ’n gléidheadh as a’ dìollaid. Agus fhuair an duin’ uasal air n-ais a h-uile h-airgiod a chaidh a ghoid air fad greis do dh’ùine. Agus cha ligeadh e an gille air falbh tuilleadh ach chum e còmhla ris fhéin e ’s bha e ’na sheiribhiseach aig an duin’ uasal sin an còrr dha ’n ùine.

Co-dhiubh cha chuala mise gun deach e a dh’obair a dh’àite sam bith na sian bhuaithe sin. Sin agaibh a’ sgeulachd mar a fhuair mi i aig Iain MacNìll.


[TD 315]

[Beurla]


[TD 316]

Bean Mhìcheil ’acNìIl

Anna nighean Dhòmhnaill Iain Dhiarmaid, bana-Chaimbeulach: bha i pòsda aig Mìcheal MacNìll (Mìcheal Ruairidh ’ic Iain ’ic Eachainn Bhàin).

’S e boireannach sònraichte a bh’ ann am Bean Mhìcheil. Bha i ’na bean-ghlùin. Bhiodh i falbh mun cuairt air feadh na tìr as an am agus bha e coltach gu robh i gu math sealbhach, sona as a’ chùis sin cuideachd. Bha deagh-ghuth òrain aice agus cuid mhór do dh’orain mhath aice. Agus airson puirt-a-beul bha i fìor mhath orra; bu choingeis leatha co-dhiubh ’gan athris ’nam faclan neo a’ dol air canndaireachd eile. Bha i sònraichte math air a shon sin.


43 Bodachan an t-Sìlein

Tha sgeul a’ seo a chuala mi; o, cha robh mi ach ’nam bhrogach beag. Ma dh’fhaoidte nach robh mi ach deich bliadhna a dh’aois nuair a bhithinn a’ cluinntinn na té seo ag innse dhuinn na naidheachd air mar a chanadh iad fhéin Bodachan an t-Sìlein. Agus chunna mi ’n naidheachd sin bliadhnaichean as a dhéidh sin ann a’ leabhar agus ’s e cluas do dh’arbhar a fhuair am fear: fhuair e sìol. Ach as a’ sgeul a bh’ aice-se ’s e sìlein do ghràn a fhuair e agus dh’ionnsaich sinn a’ sgeulachd bheag a bha sin.

Agus co-dhiubh bha e dol dha ’n bhaile no air turus air choireiginn ’s dh’fhàg e sìlein a bha seo aig taigh. Agus dh’iarr e orra an aire thoirt dha ’n t-sìlein seo gus an tilleadh esan, ge b’e cuine; ge b’e ’n ùine a bhiodh ann. Agus nuair e thill e dh’ionnsaidh an àite thuirt iad ris nuair a dh’iarr e a’ sìlein gun tànaig a’ chearc astaigh ’s gun do dh’ith i a’ sìlein.

“Ma tha,” ors’ esan, “bidh a’ chearc fhéin agam.”

“O, cha bhi, cha bhi,” ors’ àsan. Ach sgob e leis i agus dh’fhalbh e.


[TD 317]

[Beurla]


[TD 318]

Agus rànaig e ’n sin taigh eile agus dh’fhàg e a’ chearc ann a’ sin agus thuirt e riu cùram a ghabhail dha ’n chearc gus an tigeadh esan dh’a h-iarraidh an ceann ùine. Agus co-dhiubh, thànaig e dh’ionnsaidh an taighe a dh’iarraidh na circeadh. Agus nuair a dh’iarr e a’ chearc thuirt iad ris gun do sheas a’ bhó air cas na circeadh: gun do bhrist i a cas agus gum b’fheudar cuir as dha ’n chirc.

“O, ma tha,” ors’ esan, “bidh a’ bhó fhéin agam.”

“O, cha bhi, cha bhi,” ors’ asan.

Ach sgob e leis i ’s dh’fhalbh e. ’S rànaig e co-dhiubh àite agus dh’fhàg e a’ bhó ann a’ sin ’s thuirt e riu cùram a ghabhail dhe ’n bhó gus an tigeadh esan dh’a h-iarraidh. Agus ge b’e ùine a bha e air falbh, co-dhiubh nuair a thànaig e dh’fhoighneachd e c’ àite robh a’ bhó agus thuirt iad ris gun tug an nighean a’ bhó dh’ionnsaidh an uillt a dh’òl deoch agus gun do shleamhnaich i ’s thuit i air an deigh ’s bhrist i cas is b’fheudar cuir as dhi.

“O, ma tha,” ors’ esan, “bidh an nighean fhéin agam.”

“Cha bhi, cha bhi,” ors’ àsan. Ach sgob e leis an nighean agus chuir e ’n nighean ann am poca is dh’fhalbh e leatha. Agus bha e falbh a’ rathaid agus ’s e an crìochnachadh a bh’ oirre ’sa leabhar co-dhiubh, nuair a bha e falbh a’ rathaid dh’fhàs e sgìth a’ giùlan a’ phoca – bha ’n nighean car trom – ’s leag e sios am poca air làr. Is chaidh e fhéin astaigh do thaigh-òsda no a dh’àiteiginn a ghabhail deoch na a ligeadh anail na ge b’e a bh’ ann. Agus nuair a bha e astaigh thànaig cuideiginn mun cuairt agus dh’fhosgladh am poca ’s thugadh as an nighean. Agus chuireadh cudthrom na h-ighinn do chloich anns a’ phoca; chaidh clachan a chuir ’sa phoca a bha cho trom ris an nighinn. Agus ge b’e có a bh’ ann, thug e leis an nighean.

Ach thànaig esan amach ’s thug e leis am poca ’s bha e fàs cho seach searbh ’ga ghiùlan agus nuair a rànaig e shios oir a’ loch, thilg e ’m poca ’sa robh an nighean, ar leis fhéin, amach dha ’n loch.

Agus sin agaibh a’ sgeul air Bodach an t-Sìlein.


44 An Sionnach, am Faol, ’s an t-Ìm

A’ sgeul tha seo, a’ cheud uair a chuala mi i, ’s ann aig Bean Mhìcheil ’acNìll (Mìcheal Ruairidh ’ic Iain ’ic Eachainn Bhàin). Agus an ath-uair a chuala mi ’n sgeul seo, ’s ann aig Eachann Mac’Illemhaoil,


[TD 319]

[Beurla]


[TD 320]

mac do dh’Aonghus Mac’Illemhaoil a bha ag innse nan sgeulachdan dhomh cuideachd. Agus ged a bha dealachadh beag eatorra mar a bha a’ sgeulachd, bha i gu math coltach aig an dithist dhiubh. Agus co-dhiubh tha mi dol ’ga h-innse mar a tha cuimhn’ agam air a cluinntinn aig Bean Mhìcheil ’acNìll; agus cha robh mi ach glé òg nuair a chuala mi i. Cha robh mi, tha mi ’n dùil, ach amach ’s astaigh mu dhà bhliadhn’ deug neo mun uibhir sin.

Agus ’s e sgeul a bh’ ann air sionnach neo madadh ruadh agus faol airneo madadh alladh.

Bha e coltach latha a bha iad a’ siubhal mun chladach shios gun d’fhuair iad soitheach do dh’ìm – ma dh’fhaoidte gura h-e tuba a bheirte ris an t-soitheach a bh’ ann. Agus chaidh a chuir am falach gus am biodh ùine aca air a thoirt dhachaidh gus a roinn.

Ach co-dhiubh air a’ la’r-na-mhàireach lig am madadh ruadh osna as.

“Oi, oi,” ors’ esan.

“Gu dé, gu dé,” ors’ am faol.

“Tha mo ghoistidh ’gam iarraidh gu baisteadh,” ors’ esan, “agus ’s fheudar dhomh falbh.” ’S thog e rithe. Agus tha e coltach gun tug e cuid mhath as an tuba dhe ’n ìm. Agus nuair a thill e dhachaidh as an fheasgar dh’fhoighneachd am madadh alladh dheth gu dé ’n t-ainm a thug iad air an neach sin a bha iad a’ baisteadh.

“Fo Bheul, fo Bheul,” ors’ esan.

Agus co-dhiubh chaidh iad gu tàmh an oidhche sin agus la’r-na-mhàireach neo latha as a dheaghaidh sin lig am madadh ruadh osna as. “Oi, oi,” ors’ esan.

“Gu dé, gu dé,” ors’ a’ faol.

“Tha mo ghoistidh ’gam iarraidh gu baisteadh,” ors’ esan. Dh’fhalbh e co-dhiubh agus nuair a thill e dhachaidh feasgar sin, dh’fhoighneachd am faol dheth an d’rinn iad am baisteadh ’s thuirt e gun d’rinn.

“’S dé,” ors’ esan, “an t-ainm a thug sibh air an neach?”

“Fo Leth, fo Leth,” ors’ esan.

Agus co-dhiubh chaidh iad gu tàmh. Ach as a dheaghaidh sin latha neo dhà, neo ma dh’fhaoidte la’r-na-mhàireach gun do lig am madadh ruadh osna eile. “Oi, oi,” ors’ esan. “Tha mo ghoistidh ’gam iarraidh gu baisteadh.”

Agus dh’fhalbh e ’n latha sin. Agus nuair a thill e feasgar anmoch dh’fhoighneachd am faol dheth an d’rinn iad am baisteadh ’s thuirt e gun d’rinn. A nist aig Eachann Mac’Illemhaoil, ’s e an fhreagairt a bh’ aige air a’ cheist seo gura h-e “Buileach Imlich, Buileach Imlich.”


[TD 321]

[Beurla]


[TD 322]

Ach ’s e “Sgrìob a Thòn, Sgrìob a Thòn” a bh’ aig Anna NicNìll anns a’ sgeulachd.

Agus co-dhiubh dh’fhalbh iad a’ sin air a’ la’r-na-mhàireach na a’ latha as a dheaghaidh sin sios dh’ionnsaidh an àite as a robh an t-ìm air a chuir am falach is bha ’n soitheach falamh. Agus gu dé a nist a dh’éireadh dha? Bha e cuir iaonadh air an t-sionnach gu dé dh’éireadh dha ’n ìm agus gun fios aig neach gu robh e ann ach aca fhéin le chéile. Agus ’s ann a dh’fheumte feuchainn a dhearbhadh có fear aca a dh’ith an t-ìm. Agus b’e ’n dòigh a ghabhadh iad air a’ sin, ’s e teine mór a dheanamh agus cadal ri taobh an teine. Agus ge b’ e có a dh’ith an t-ìm, thigeadh an t-ìm throimhe air dòigh air choireiginn. Agus bha iad ’nan sìneadh aig an teine mhór a bha sin ’s tha fhios gur e ’m madadh ruadh a bha ciontach. Ach fhuair e fhéin ìm an àiteiginn agus shuath e sin ris a’ mhadadh alladh agus ’s ann air a’ mhadadh alladh a bha a’ choire air a chuir. Agus tha fhios gu robh binn a’ chroin air a thoirt amach – air aontachadh – mun deachaidh seo a dheanamh, agus dh’innis a’ sionnach mar a bha ri dheanamh ris fhéin nam b’e bha coireach. Agus cha robh a’ bhinn a bh’ ann glé mhór co-dhiubh. Ach bha a’ bhinn a bha ri chuir air a’ mhadadh alladh, bha i glé mhór: bha cuid mhór dhe ’n chraiceann ri fheannadh dheth.

Agus co-dhiubh nuair a dhùisg iad, ’s e ’m madadh alladh a bha ciontach. Agus chaidh a dheanamh air réir mar a chaidh a cho-lìonadh as na cumhntannan a bh’ ann an toiseach.

Ach co-dhiubh, dh’fhalbh am madadh alladh mun cuairt. Agus feasgar a bha an sionnach a’ tighinn dhachaidh fhuair e iasg an àiteiginn. Agus thruis e leis gad do dh’iasg a ghoid e, tha mi creidsinn, air cuideiginn. Agus thachair am madadh alladh ris ’s dh’fhoighneachd e dha cà ’n d’fhuair e an t-iasg. ’S thuirt e gun d’fhuair e shios aig an abhainn e. ’S bha ’n t-sìde cho fuar anns an am, thuirt e gun do chuir e earball ’san abhainn agus gun do thòisich an t-iasg air tighinn ’s air dhol air an earball aige; ach gum b’fheudar dha fuireach ann greis do dh’ùine. Agus bha ’n t-acras air a’ mhadadh alladh ’s chaidh e fhéin sios ’s chuir e earball as an abhainn agus bha e fuireach. ’S mu dheireadh reoth an t-earball aige as an abhainn ’s bha e smaointinn gun deachaidh an t-uamhas do dh’iasg an sàs air. Agus thug e spìonadh cho làidir air ’s gun tug e barr an earbaill dheth fhéin.

Agus sin agaibh far ’n do theirig an sgeulachd aig an t-sionnach, am faol, agus an t-ìm.


[TD 323]

[Beurla]


[TD 324]

Niall Caimbeul

Bha Niall Caimbeul fhéin ’na fhìdhleir sònraichte. Bha e ’g aithris beagan do sgeulachd na do sheanachas a thug e dhomh. Tha mi creidsinn gu robh e air a chunntais ’na fhìdhleir cho blasda ceòl agus a bha aca thall anns an taobh ud fad àireamh bhliadhnaichean.


45 An Turus a Thug Boban Saor ’s a Mhac

Bha mi faighinn caochladh naidheachdan air Boban Saor ’s air an teaghlach; bhiodh cuid do dh’fheadhainn le naidheachdan beag’ aca orra. Agus fhuair mi naidheachd air Boban Saor ’s air a mhac nuair a thuirt e ri mhac latha gu robh iad a’ dol air turus ’s e bhith faighinn deiseil. Agus dh’fhoighneachd a mhac dheth c’àite robh iad a’ dol ’s thuirt e gu robh iad a’ dol a dh’fhalbh gus a ruigeadh iad an t-àite as a robh an t-uisge ruith an aghaidh a’ bhruthaich.

Co-dhiubh bha iad a’ falbh – a’ marcachd: bha ’n dithist aca air druim an eich – agus chaidh iad pìos do dh’astar ’s thànaig iad gu allt. Tha mi cinnteach gu robh ’m fear òg a’ gabhail beachd feuch am faiceadh e an t-àite ’sa robh an t-uisge a’ ruith an aghaidh a’ bhruthaich. Ach mar a thànaig iad dh’ionnsaidh an uillt thuirt Boban Saor ris a’ ghille e thighinn air làr agus gu ligeadh iad leis an each a dhol sios a ghabhail deoch. Bha ’n gille ’na sheasamh ’s e coimhead air an each agus thuirt e ri athair an ceann tacain, “Faodaidh sinn tilleadh.”

“Carson a dh’fhaodas sinn tilleadh?” ors’ esan.

“O,” ors’ esan, am fear òg, “rànaig sinn an t-àite as a bheil an t-uisge a’ ruith an aghaidh a’ bhruthaich. Seall,” ors’ esan, “mar a tha ’n t-uisge dol suas ann am amhach an eich.”

“’S fhìor sin,” ors’ esan, Boban Saor, ’s thuig e gu robh an gille gu math seòlta.


[TD 325]

[Beurla]


[TD 326]

46 Mar a Fhuair Mac Boban Saor a Bhean

A nist, fhuair mi naidheachd aig fear, Niall Caimbeul nach maireann ’s bha e ’g innse mar a fhuair mac Boban Saor a bhean. Thuirt an seann-fhear ris latha gum b’fheàrr dha niste falbh le caoraich a bh’ aige ann a’ seo agus gu robh e airson an reic. “Bidh tu ’g éigheach,” ors’ esan, “nuair a chì thu aon sam bith amuigh gu bheil thu coimhead airson cuideiginn a cheannaicheas na caoraich seo – pàirt dhe na caoraich – ’s a phàidheas iad agus a bheir dhut na caoraich air n-ais air an ath-mhadainn.”

Co-dhiubh dh’fhalbh an gille agus fada neo goirid an t-astar a shiubhail e thànaig e gu àite agus bha boireannach òg amach taobh an taighe agus tub aice – ballan mar a bheir iad aice – air uachdar fuirm agus i ri nigheadaireachd. O, bha esan ag éigheach gu robh e coimhead airson cuideiginn a cheannaicheadh pàirt dhe na caoraich bhuaithe an diugh ’s a phàidheadh iad agus a bheireadh dha na caoraich air n-ais am màireach. Agus dh’éibh i dha, “Saodaich iad astaigh,” ors’ ise, “dha ’n chrò ud shuas agus thig astaigh ’s gum faigh thu biadh. Ceannaichidh mise,” ors’ ise, “pàirt dhe na caoraich sin.”

Agus co-dhiubh chaidh e astaigh. Ghabh e bhiadh agus cheannaich i pàirt dhe na caoraich bhuaithe ’s phàidh i iad. Ach thuirt i ris gum fuirgheadh e ann a’ seo gus am màireach; gu robh e ro sgìth airson tilleadh air n-ais. Agus sin mar a bha agus dh’fhuirich e ’s nuair a chaidh esan a chadal chaidh ise amach agus rùisg i na caoraich. Agus as a’ mhadainn bha na caoraich deiseil airson ’s gum faodadh e ’n toirt leis. Phàidh i roimhe sin airson na clòimhe: cheannaich i pàirt dha na caoraich cinnteach gu leòr.

Co-dhiubh thill esan dhachaidh leis na caoraich ’s dh’fhoighneachd an seann-fhear dha ciamar a chaidh dha ’s dh’inns’ e mar a thachair.

“Glé cheart,” ors’ esan. “Falbhaidh tu a nist am màireach agus ruigidh tu far a bheil i sin agus bheir thu tairgse pòsaidh dhi agus tha mi ’n dòchas,” ors’ esan, “gu pòs i thu.”

Agus sin mar a bha. Dh’fhalbh mac Bhoban Saor ’s rànaig e ’n t-àite far a robh ’m boireannach òg a bha seo agus thug e tairgse pòsaidh dhi agus bha i deònach gu leòr a ghabhail. Agus rinn iad deiseil airson pòsadh. Thànaig iad dhachaidh ’s rinneadh bainis agus sin mar a fhuair e ’m boireannach seòlta.


[TD 327]

[Beurla]


[TD 238]

47 Boban Saor: Loighne na Cailc

Nuair a bha bean a’ ghille agus bean Boban Saor astaigh ’s iad ri obair an taighe bhiodh iad tha mi cinnteach ri snìomh ’s ri càrdadh mar a bhiodh boireannaich. Agus bha na fir amuigh ’s iad a’ snaidheadh fiodh. Ma dh’fhaoidte gur ann a’ dol a thogail long a bha iad na obair air choireiginn. Agus bha ’n t-seann-té a’ toinnteachadh snàth agus thilg i ’n fheàrrsaid a null tarsainn an t-ùrlar agus dh’éirich a’ bhean òg agus rug i air an t-snàth ’s thuirt i,

“Saoilidh mi,” ors’ ise, “nam biodh a leithid siod air a shìneadh air uachdar a’ mhaid’ agus dath air a chuir air ’s bheireadh iad buille leis, ’s dheanadh e sgrìob a chìtheadh iad seach iad a bhith coiseachd air ais ’s air ’n aghaidh mar a tha mi ’gam faicinn a’ coimhead air an fhiodh nuair a tha iad ’ga shnaidheadh.”

’S dh’éibh an t-seann-té air a companach tighinn astaigh ’s thànaig Boban Saor astaigh agus dh’inns’ i dha ’n rud a thuirt a’ bhean òg. Agus ’s e sin a’ rud a bhiodh ann: ’s ann a dh’ùsaidicheadh iad sreang agus dubhadh air a chuir oirre. Agus ’s ann as a’ sin a thànaig obair leis an t-sreing an diugh ris an can iad loighne na cailc neo mar a bheir muinntir na Beurla <eng>chalk-line.<gai> Agus sin agaibh an naidheachd a bh’ air a’ loighnidh.


[TD 329]

[Beurla]


[TD 330]

Dòmhnall MacNìll

Bha Domhnall MacNìll (Dòmhnall Nìll Eoghainn Mhóir ’ic Ìomhair) a’ còmhnaidh shios am baile mór Shudni. ’S ann aigesan a fhuair mi pàirt dhe ’n sgeul a bh’ agam air Boban Saor còmhla ri iomadh naidheachd bheag eile a bhithinn a’ faotainn.


48 Boban Saor: Aran Eòrna agus Bainne

Chuala mi sgeul neo dhà air Boban Saor. Agus bha e coltach gu robh mac dha pòsda agus nach b’aithne do bhean a’ ghille Boban Saor idir; bha fear dhe na mic pòsda ’s bha e fuireach astar air falbh bho ’n t-seann dachaidh. ’S thànaig Boban Saor dh’ionnsaidh an taighe agus gun an gille aig an taigh. Agus tha e coltach gun do ghearain e gu robh an t-acras air agus thuirt a’ bhean òg nach robh biadh aice-se a bheireadh i dha a bhiodh ro-mhath: nach robh aice dha ach aran eòrn’ agus bainne. Agus thuirt e gum bu mhath am biadh dha e: gu robh beirm as an eòrna agus mil anns a’ bhainne. Agus co-dhiubh thug i dha ’m biadh a bha seo agus thog e rithe.

Agus air réir na naidheachd a bh’ aig Ceit Cheanadach, bha e fiaradh a null ’s a nall mar a bha ’n cruithneachd na ’n t-eòrna a bh’ anns an achadh a’ lùbadh. Agus thuig a companach nuair a thànaig e dhachaidh ’s a dh’innis i mun duine, thuig e có a bh’ ann.

Ach a nist an naidheachd a bh’ aig Dòmhnall MacNìll, an tuilleadh a bh’ aigesan leis, nuair a bha e falbh bha sruthan beag do dh’ allt ann agus thug e sgrìob ann leis a’ bhata – ann an allt na ann an lòn beag. Agus an uair sin nuair a bha e coiseachd seachad air an each thuirt e ris an each, “Tha thusa mar a bha thu ’n uiridh.”

Agus nuair a bha e dol sios seachad air an achadh as a robh an t-eòrna na ’n cruithneachd, bha séideadh beag soirbheis ann ’s mar a bha na diasan a’ lùbadh a null ’s a nall bha esan a’ falbh leo air a réir a bha sin.


[TD 331]

[Beurla]


[TD 332]

’S cinnteach gu robh ise a’ gabhail beachd air. Nuair a thànaig a companach dhachaidh dh’ inns’ i dha a h-uile sian mar a bha agus thuig e gura h-e athair a dh’fheumadh a bhith ann. Agus dh’fhalbh e sios a’ rathad as a dheaghaidh agus thànaig e suas ris agus bha iad a’ seanachas ’s bha e cuir cheistean air mu dheidhinn nan gnothaichean a bha seo. ’S dh’ fhoighneachd e dha gu dé bha e ciallachadh nuair a chuir e sgrìob anns an uisge leis a’ bhata. O, thuirt e ris gum biodh e cosmhuil ri fear a thigeadh gu àite agus nach robh astaigh ach bean an taighe – gum biodh e gu math duilich do dh’fhear an taighe nuair a thànaig e dhachaidh aithneachadh dé mar a chaidh cùisean – gu robh e cho coltach ris a’ sgrìob a thug e as an allt: gu robh i air a còmhdach fairis. Agus dh’fhoighneachd e ’n sin dheth gu dé bha e ciallachadh nuair a bhruidhinn e ris an each: gu robh e mar a bha e ’n uiridh.

“O,” ors’ esan, “bhruidhinn mise ris a’ ghearran. Bha an gearran mar a bha e ’n uiridh,” ors’ esan. “Cha robh searrach aige an uiridh ’s cha robh searrach aige ’m bliadhna.”

Dh’fhoighneachd e ’n sin dheth gu dé bha e ciallachadh nuair a bha e a’ lùbadh a null ’s a nall mar a bha an t-eòrna na ’n cruithneachd a bh’ as an achadh.

“O,” ors’ esan, “sin agad mar a tha neach a tha neo-earbsach. Théid iad a null ’s a nall leis a’ sgeul. Bheir iad dhut a’ sgeul seo an dràsda ach théid aca air a dhol a null cho furasda gu atharrachadh sgeul.”


[TD 333]

[Beurla]


[TD 334]

Ruairidh MacNìll

A nist s’ fheudar dhomh iomradh thoirt air Ruairidh MacNìll (Ruairidh Iain ’ic Ruairidh Ruaidh). ’S e bana-Chamaronach bu mhàthair dha: nighean do dh’Alasdair Sheumais Chamshron. Agus bha Ruairidh, bha e gàbhaidh gasda agus cuideachdail, agus b’fhìor-thoil leis éisdeachd ri òrain. Bha naidheachdan aige: feadhainn bheaga ghoirid agus feadhainn cuimseach fada. Agus bhruidhneadh e air bàrdachd. Bha beachd aige air rudan a thuirt na bàird agus bha beachd aige air pàirt dhe na gnothaichean a bh’ ann an sgeulachdan, mar a bhiodh rudan a bh’ ann an sgeulachdan na Féinn’. A nist an éibh a bhiodh aca ris an canadh iad an Iolach Mhór, bhiodh e ’g ainmeachas gun cuala e ’n Iolach Mhór aig an té eile: gu robh an t-am aca a bhith dol dha ’n dinneir.

Bha e fìor, fìor mhath gus na naidheachdan éibhinn agus cuimhne bhith aige orra. Bha e sònraichte.


49 Am Ballan a Thog Boban Saor

Tha e toirt ’nam chuimhne naidheachd eile mu dheidhinn nuair a bha Boban Saor – bhiodh e deanamh saoirsneachd dhe gach seòrsa ’s bhiodh e deanamh ballain; bhiodh e ri cùbaireachd. Agus chuir e ballan shios aig taobh a’ rathaid latha air uachdar sloc beag ’s bha e fhéin foidhpe na bha e ’m falach dlùth oirre. Agus nuair a bha e tacan ann a’ sin thànaig dithist anuas a’ rathad agus stad iad a choimhead air a’ bhallan. Agus thuirt fear aca nach fhac’ e ballan riamh air a dheanamh na bu snasaile na sin. ’S thuirt a’ fear eile gu robh e glé mhath.

“Chanainn-s’,” ors’ esan, a’ cheud fhear, “ma bha e idir mun cuairt gur e Boban Saor a thog e.”

“Chanainn-s’ sin,” ors’ esan, “cuideachd. Ach tha e rud beag ro àrd – ro dhomhain.”


[TD 335]

[Beurla]


[TD 336]

’S co-dhiubh dh’fhalbh iad sios a’ rathad as an t-sealladh. Agus thug esan astaigh am ballan agus gheàrr e pìos far nan clàr; dh’fhàg e ’m ballan ma dh’fhaoidte dà òirlich na b’ ìsle. Agus chuir e am ballan amach far a robh e roimhe agus bha e fhéin am falach fodha neo ’m falach taice ris an àiteiginn. ’S thànaig dithist anuas a’ rathad agus bha iad a’ coimhead air a’ bhallan ’s bha iad ’ga mholadh. ’S thuirt fear aca gum bu ghasd’ am ballan a bha sin.

“Gu dearbh,” ors’ esan, “chanainn-sa ma bha e idir mun cuairt gur e Boban Saor a thog am ballan.”

“’S eadh,” ors’ esan, am fear eile. “Cinnteach gu leòr. Ach saoil nach eil e beagan ro ìseal? Chanainn-s’ gu bheil e òirlich ro ìseal.”

“Ma dh’fhaoidte gu bheil,” ors’ esan, an darna fear, agus chum iad rompa sios a’ rathad. ’S dh’éirich Boban Saor as an àite ’sa robh e ’m falach ’s thug e astaigh am ballan dha ’n bhùth ’s chuir e an tuagh bheag air na cearcaill ’s sgap e iad ’s lig e leis na clàir tuiteam air làr.

“Cha n-eil ann,” ors’ esan, “ach gòraiche do dhuine bhith smaointinn gun teid aige air rud a dheanamh a thoilicheas a h-uile h-aon.”


50 Gilleasbuig Aotrom agus a’ Chearc

Tha e coltach, Gilleasbuig Aotrom, gu robh e ’na thoirmeasg do dhuine a bhiodh a’ siubhal mun cuairt ’s cha robh móran earbsa ri bhith as. Agus tha mi cinnteach gun deanadh e droch-chleasan is cleasan matha mar a thogradh e.

Ach co-dhiubh, ma dh’fhaoidte gu robh an t-acras air car ’san am ach thànaig e gu àite agus bha an duine a bh’ anns an taigh – fear an taighe sin – tinn ’sa leabaidh. Agus gu dé bha bean an taighe ach a’ bruich cearc as an am, agus thànaig esan astaigh agus dh’fhoighneachd e dhi gu dé bha aice ’sa phoit sin ’ga bruich. Agus thuirt i gu robh cearc a bha i bruich airson pàirt dhi thoirt dha companach; gu robh e tinn.

“An dà,” ors’ esan, “’s e lighiche a th’annamsa.”

Agus chaidh e choimhead air an duine bha tinn.

“O,” ors’ esan, “bruich a’ chearc ’s thoir dhomhs’ i. Na toir sin dha ’d chompanach idir ma tha thu airson e dh’fhuireach beò.”

Agus thug i dha a’ chearc. Dh’ ith e sàth dheth sin agus thuirt e rithe


[TD 337]

[Beurla]


[TD 338]

an uair sin, “An dà,” ors’ esan, “a’ laogh a tha aig a’ bhó agad thall aig a bhàthaich: marbh a’ laogh ’s feann e ’s cuir an t-seich’ aige air uachdar an duine agus lig amach còmhla ris a’ chrodh e. ’S ma dh’fhuiligeas an crodh e, leighisidh e.”

’S dh’aithnich i, tha mi cinnteach, gura h-e cleas a bha e deanamh, ach co-dhiubh dh’fhalbh Gilleasbuig Aotrom.

Ach thill e air la’r-na-mhàireach neo ma dh’fhaoidte greiseag bheag do dh’ùine as a dheaghaidh sin agus pasg mór, mór aige do bhriosgaidean ’s do mhilslean ’s do rudan fìor mhath dh’ionnsaidh an duine bha tinn. Agus sin agaibh mar a bha an naidheachd a bh’ aig Ruairidh MacNìll air Gilleasbuig Aotrom.


[TD 339]

[Beurla]


[TD 340]

Gun Urrainn

51 Gilleasbuig Aotrom agus am Ministear Sùtar

Bha ministear anns a’ cheàrna ris an canadh iad Ministear Sùtar. ’S o, bhiodh iad tarraing as, tha e coltach. Ach co-dhiubh chaidh e turus a dh’àite Ministeir Sùtar agus thuirt e ris a’ mhinistear gu robh e ’g iarraidh airgiod airson paidhir bhròg fhaotainn. O, chaidh am ministear a null ’s fhuair e peann is paipear ’s sgrìobh e sios òrdadh a bheireadh e dh’ionnsaidh a’ ghreusaiche.

“Seo,” ors’ esan. “Bheir a’ litir seo chun a’ ghreusaiche agus bheir e dhut brògan.”

Choimhead Gilleasbuig e. “A,” ors’ esan, “cuir do litir far nach can mi. Bheir dhomhsa an t-airgiod a gheobh brògan.”

Dh’fhalbh am ministear a null ’s tharraing e amach cisteag bheag à drathair a bh’ann a’ sin is thug e a nall a’ phrìs a bhiodh na brògan. Ma dh’fhaoidte nach biodh iad ach dà thasdan na beagan a chòrr as an am ach thug e dha an t-airgiod co-dhiubh. Thug Gilleasbuig Aotrom taing dha ’s chuir e seo ’na phòca ’s thuirt e, “Gheobh an litir na brògan dhomh ’s gheobh an t-airgiod uisge-beatha dhomh a dh’òlas mi.”

Agus cha robh àrach aig a’ mhinistear air a’ chùis ach mar a bh’ ann: ligeadh leis.

Ach co-dhiubh turus eile thànaig e feasgar anmoch gu àite a’ Mhinisteir Sùtar agus thuirt e gu robh deagh-leaba a dhìth airsan an seo an nochd. Thuirt am ministear ris –bha e fàs sgìth tha mi creidsinn co-dhiubh dhe chleasan – thuirt e ris gun tugadh e dha àite air lobhta – bàthach a bha amuigh na taigh beag air choireiginn, co-dhiubh ’s e bàthach na sabhal beag a bh’ ann. Bha sin math gu leòr le Gilleasbuig Aotrom ’s thuirt e ris nuair a bha i tighinn faisg air am cadail – mhol am fear eile a’ leaba a bh’ ann: cho math ’s a bha i. Thuirt e ris ma ’s e duin’ uasal esan gum bu chòir dha dhol agus a’ leaba shealltainn dha ’n aoidh. Agus co-dhiubh dh’fhalbh am ministear ’s shreap e suas air


[TD 341]

[Beurla]


[TD 342]

fàradh a shealltainn do Ghilleasbuig Aotrom a’ leaba ’s a robh e dol a bhith ’s nuair a fhuair e am ministear gu h-àrd thug e leis am fàradh.

“Bho ’n a tha a’ leaba sin,” ors’ esan, “cho math ’s a tha sibh a’ gràdh, nach eil fhios gura còir dhut cadal innte? Agus bidh mise cadal as a’ leabaidh agaibh p-fhéin.”

Agus sin mar a fhuair e air thoiseach air a’ Mhinistear Sùtar.


52 Gille Mór an Tuathanaich

Chuala mi ’n sgeulachd seo bho chionn àireamh mhór bhliadhnaichean ach cha n-eil chuimh’ agam có aig an cuala mi i idir ach gu bheil cuimhne agam air a cluinntinn. Agus fhuair mi ’n sin ann am Beurla i ann a’ leabhar agus thànaig i ’nam chuimhne nuair a chunnaic mi ’s nuair a leubh mi ’n sgeulachd seo anns a’ Bheurla gun cuala mi roimhe i bho chionn fada anns a’ Ghàidhlig, ach cha b’ urrainn dhomh idir cuimhneachadh có aig an cuala mi i. Ach co-dhiubh, thug mi seòrsa do dh’oidhearp air a h-eadar-theangachdainn bho ’n Bheurla a bha ’sa leabhar, agus a cuir air n-ais anns a’ Ghàidhlig mar a chuala mi roimhe i, na faisg air co-dhiubh.

Tha e coltach, an tuathanach a bha seo, gu robh àireamh aige do dh’fheadhainn ag obair amuigh. Agus latha dhe na thànaig an gille mór a bha seo, tha e coltach gu robh e car cliobaisteach co-dhiubh. Thànaig e dhachaidh a dh’iarraidh poit mhór do bhrochan a bhiadhadh an fheadhainn a bha ’g obair – aig na cosnaichean – agus leis cho cliobaisteach ’s a bha e, dhòirt e na bh’ as a’ phoit air an turus air n-ais ’s bha àsan gun bhiadh fad a’ latha. ’S nuair a thànaig iad dhachaidh feasgar, nuair a dh’fhoighneachd an tuathanach gu dé mar a fhuair iad air ’n aghaidh, cha d’fhuair ach meadhonach: bha an t-acras orra. Agus sin nuair a fhuaireadh amach gun do dhòirt esan am biadh a bha e toirt thuca.

Agus ’s e rud a bh’ ann, dh’fheumadh e a bhith falbh; cha robh an tuathanach a’ dol ’ga chumail na b’fhaide. Cha bhiodh e ach a’ cuir call air nach fhaigheadh an duine an obair air a dheanamh. Agus ’s e rud a bhiodh ann, ’s ann a dh’fhalbhadh esan air ceann an fhortain.

Ach thuirt e ri athair gu robh e ’g iarraidh bata mór na lorg mhór a dheanamh air iarunn na air cruaidh agus gum biodh sin aige a’ falbh airson e-fhéin a gheàird. Agus chaidh athair dha ’n cheàrdaich airson an slacan a bha seo fhaighinn air a dheanamh agus rinn an gobha sin dha. ’S bha cudthrom cloicheadh ann: sin ceithir puinnd deug.


[TD 343]

[Beurla]


[TD 344]

Co-dhiubh nuair a rànaig e dhachaidh thànaig e dh’ionnsaidh a’ ghille leis a’ sin. Thug an gille crathadh air agus bhrist e. Thuirt e nach deanadh sin an gnothach. Dh’fhalbh athair dha ’n cheàrdaich air ais agus thug e air a’ ghobha slacan mór eile a dheanamh agus bha cudthrom dà chloich ’san fhear sin. Thànaig e leis a sin dh’ionnsaidh a’ ghille mhóir ach nuair a thug an gille mór crathadh air, bhrist e. O, thuirt e nach deanadh seo ’n gnothach idir. B’fheudar dha ’n tuathanach falbh an treas turus dha ’n a’ cheàrdaich agus rinn an gobha an uair sin slacan mór as a robh cudthrom trì chloich. Agus nuair a rànaig an tuathanach dh’ionnsaidh a’ ghille leis a’ sin ’s a dh’fheuch e e, thug e crathadh uamhasach air ach cha d’rinn e ach lùbadh sios gu math. Thuirt e nach cuireadh e an còrr trioblaid air athair a dhol dha ’n cheàrdaich tuilleadh; gu robh e smaointinn gun deanadh seo fhéin an gnothach. Agus thug e suaineadh air a’ bhata bha sin agus dhìrich e air n-ais e agus bha e cho math ’s a ghabhadh e agus dh’fhalbh e leis a’ sin; thog e rithe air ceann an fhortain.

Ach ge b’e an ùine a bha e siubhal na gu dé an t-astar a chaidh e, thànaig e gu àite rìgh neo àite duin’ uasail agus chuir iad fàilt’ air a chéile. Agus dh’fhoighneachd a’ fear seo dheth có e agus thuirt e gura h-e gille òg a bha coimhead airson cosnadh: bha e coimhead airson maighstir. Agus dh’fhoighneachd am fear eile dheth an deanadh e buachailleachd, agus dheanadh. Sin a’ chiùird a b’fheàrr leis a dheanamh. Agus thuirt an duin’ uasal gu robh e toilichte a leithid a thighinn mun cuairt ’san am: gu robh e falbh a choimhead airson buachaille ’s nach b’urrainn dha buachaillean a chumail a bheireadh an aire dha ’n spréidh; gu robh na fuamhairichean ’gan toirt leo – a’ toirt leo té dha ’n chrodh – agus bha na buachaillean a’ fàgail air a thàilleabh sin.

Agus dh’fhoighneachd e dheth gu dé an tuarasdal a bhiodh e ag iarraidh. Thuirt e gum biodh e ag iarraidh deich ginidhean ’sa bhliadhna agus leth-bholla mineadh ’san t-seachdain agus do bhainne na dh’ fheumadh e còmhla ris a’ bhrochan a dheanadh e air a’ mhin a bha sin, agus taigh beag dha fhéin agus deagh-leaba shocair. O, thuirt an tuathanach ris gur e tuarasdal glé mhór a bha sin. Ach smaointich e ’n sin bho ’n a bha e cho riatanach air buachaille, nan deanadh e dha a’ bhuachailleachd, gum b’fhiach dha ’n tuarasdal a bha sin thoirt dha. Agus co-dhiubh chaidh roighneachadh a dheanamh air a’ sin.

Agus chaidh esan ’na thàmh an oidhche sin agus air a’ la’r-na-mhàireach dh’fhalbh e leis a’ chrodh. Chum e air ’n aghaidh


[TD 345]

[Beurla]


[TD 346]

’s chaidh e astaigh air àite an fhuamhaire. ’S chuir e an crodh astaigh a’ sin ’s neo-ar-thaing nach robh ionaltradh math aca as an àite sin. Agus chaidh e fhéin suas dha ’n choillidh ’s thòisich e air trusadh biorain airson tein’ a dheanamh. Bha e airson teine fhadadh airson biadh a bhruich dha fhéin. O, chual’ e fuaim gàbhaidh mar gum biodh stoirm ’s bha na craobhan cha mhór a’ lùbadh leis an fhuaim a bh’ ann agus thànaig fuamhaire mór, oillteil agus ghabh e suas far a robh an crodh. Agus throid e ris-san gu dé chuir a’ seo e a’ tighinn astaigh dha ’n àite seo leis a’ chrodh.

“Tha sibh,” ors’ esan, “a’ cuir an eagail orm. Bheiribh leibh an té as fheàrr dha ’n chrodh tha sin ’s bithibh a’ falbh. Tha sibh cuir eagal mór orm.”

Ghabh am fuamhaire a null mun cuairt air feadh a’ chruidh agus thagh e ’n té bu mhotha ’s bu reamhra a bh’ ann agus leag e sios gu làr i agus cheangail e na casan aice. Dh’éibh e dha ’n fhear eile tighinn a nall dh’a chuideachadh.

“Cha teid,” ors’ esan. “Tha ’n t-eagal agamsa romhaibh. Tha sibh a’ cuir an eagail orm.”

“Na biodh cùram ort,” ors’ esan. “Cha bhean mi dhut. Thig a nall is bheir cuideachadh dhomh.”

’S co-dhiubh chaidh e a null far a robh e ’s thuirt e ris an fhuamhaire, “Cuiribh sibhse,” ors’ esan, “ur ceann sios ann a’ sin eadar casan a’ mhairt far a bheil i ceangailte agus bheir mise cuideachadh dhuibh ’ga cuir air ur druim.”

Nuair a fhuair esan am fuamhaire as an t-suidheachadh sin, chuir e ’n ceann dheth le stràc dhe ’n bhata mhór agus cha d’rinn e ach an ceann a chrochadh air craoibh agus shlaod e sios colunn an fhuamhaire agus thìodhlaig e i ann a’ sloc. Chuir e tha mi cinnteach duilleagan is luibhean ’s rud air choireiginn fairis oirre agus feasgar anmoch thànaig e dhachaidh leis a’ chrodh.

Co-dhiubh nuair a thànaig e dhachaidh leis a’ chrodh, choinnich a’ rìgh e agus dh’fhoighneachd e dheth an robh naidheachd sam bith aige. ’S thug e ’n aire aig an am gu robh an crodh aige uileadh a’ tighinn dhachaidh. O, thuirt e nach robh naidheachd aigesan; c’ àit’ am faigheadh esan an naidheachd na gu dé ’n doigh as am biodh naidheachd aige? Agus cha n-innseadh e sian dé thachair na dé chunnaic e neo sian, ach ghabh e gu àite tàmh agus neo-ar-thaing nach robh bainne gu leòr aig a’ chrodh air an fheasgar a bha sin.

Co-dhiubh, dh’fhalbh e leis a’ chrodh air la’r-na-mhàireach ach cha robh e riaraichte fuireach far a robh e ’n dé. ’S ann a rachadh e na b’fhaide air ’n aghaidh leo, agus chaidh e pìos eile astaigh air àite


[TD 347]

[Beurla]


[TD 348]

fuamhaire. Agus bha e tacan a’ sin ’s ghabh e suas dha ’n choillidh ’s thòisich e air bristeadh bhiorain ’s e dol a dheanamh teine airson biadh a bhruich dha fhéin. Ach chuala e fuaim mór, uamhasach mar gum biodh stoirm: cha mhór nach robh na craobhan móra a’ lùbadh agus thànaig fuamhaire mór astaigh agus ghabh e far robh an crodh. Agus throid e ris-san gu dé thug air an crodh a chuir astaigh dh’a leithid seo a dh’àite agus dh’fhoighneachd e dheth am faca e a bhràthair-san an dé.

“Cha n-fhaca mis’ e,” ors’ esan. “Cha robh mi riamh a’ seo gus an diugh. Tha sibh a’ cuir an eagail orm. Bheiribh leibh an té as fheàrr dha ’n chrodh agus bithibh a’ falbh.”

Co-dhiubh, rug am fuamhaire air a’ mhart a b’fheàrr a bh’ as an dròbh agus leag e sios gu làr i ’s cheangail e na casan aice agus dh’iarr e air an fhear eile tighinn a nall dh’a chuideachadh. ’S thuirt an gille mór nach rachadh: gu robh eagal airsan a dhol roimhe.

“O, na biodh cùram dhut,” ors’ esan. “Cha dean mise coir’ ort idir.”

Chaidh e a null co-dhiubh agus thuirt e ris, “Cuiribh sibhse,” ors’ esan, “ur ceann astaigh fo chasan a’ mhairt far a bheil iad ceangailte agus bheir mi fhìn cuideachadh airson a chuir air ur druim.”

Agus rinn a’ fuamhaire sin ’s nuair a fhuair e ’n cothrom sin air thug e stràc as is chuir e ’n ceann far an fhuamhaire. Agus cha d’rinn e ach an ceann a chrochadh air té dhe na craobhan ’s shlaod e sios colunn an fhuamhaire ’s thìodhlaig e i ann an clais an àiteiginn.

Agus feasgar anmoch thànaig e dhachaidh leis a’ chrodh ’s choinnich a’ rìgh ris mar a b’àbhaist agus dh’fhoighneachd e dheth am fac’ e sian an diugh na an d’fhuair e naidheachd. Cha n-fhac’ esan sian ’s dé an naidheachd a gheobhadh esan co-dhiubh? Cha n-fhac’ e ach a’ choille. Agus thog e rithe ’s thug e an t-àite tàmh air mar a b’àbhaist; cha toireadh e seanachas sam bith dha ’n rìgh. Ach bha ’n rìgh glé thoilichte gun tànaig a spréidh uile agus bha ’m barrachd bainne aca am feasgar sin ’s a b’àbhaist a bhith aca.

Ach co-dhiubh, dh’fhalbh e a’ la’r-na-mhàireach leis a’ spréidh mar a b’àbhaist ach bha e air fàs sanntach ’s chum e air aghaidh. Agus rànaig e àite an treas fuamhaire agus chuir e an crodh astaigh dha ’n innis a bh’ ann a’ sin ’s neo-ar-thaing nach robh ionaltradh dha rìreabh aig a’ chrodh an sin. Ach thug e fhéin suas a’ choille air is thòisich e air trusadh bhiorain airson teine dheanamh ’s e dol a bhruich biadh. ’S cha robh e fada a’ sin nuair a thòisich am fuaim a bha neònach: bha stoirm is culaidh-uamhais ann. Cha chualas a leithid do dh’fhuaim mu chuairt, tha mi cinnteach, ma dh’fhaoidte riamh, na


[TD 349]

[Beurla]


[TD 350]

fad àireamh bhliadhnaichean co-dhiubh. Agus nochd am fuamhaire. ’S ma bha ’n dithist eile eagalach, oillteil, ’s ann a bha mór, gàbhaidh am fear seo. Agus o, throid e ris. Thuirt e ris, “Feumaidh gura tus’ a chuir as dha m’ bhràithrean.”

“Cha robh mise riamh a’ seo,” ors’ esan, “ach an diugh. Ach tha sibh a’ cuir an eagail orm. Bheiribh leibh am mart as fheàrr a tha sin agus bithibh a’ falbh.”

Thòisich am fuamhaire air siubhal mun cuairt agus ’s e ’m mart as motha ’s as reamhra a b’àbhaist a bhith faotainn: ’s e a fhuair e. Agus tha mi cinnteach gu robh ’m mart a’ fàs sgìth dhe ’n dol-air-aghaidh a bh’ ann: ’ga cuir air làr ’s ’ga ceangal. Ach co-dhiubh dh’iarr e cuideachadh air an fhear eile airson am mart a chuir air a ghualainn ’s thuirt e nach rachadh esan a null ’na chòir: gu robh an t-eagal air.

“Cha bhi cùram dhut,” ors’ esan. “Cha bhean mi dhut.”

Co-dhiubh chaidh e a null ’s mar a thuirt e ri càcha, thuirt e ris an fhuamhaire a cheann a chuir astaigh far a robh casan a’ mhairt ceangailte agus gun cuireadh e fhéin am mart air a dhruim. Nuair a rinn am fuamhaire sin fhuair esan an cothrom agus thug e stràc air an fhuamhaire ’s chuir e an ceann dheth. Agus cha d’rinn e ach an ceann a chrochadh air craoibh agus shlaod e sios a’ cholunn ’s chuir e ann a’ sloc i mar a rinn e air càcha agus chuir e duilleagan is luibheans ’s rudan fairis oirre.

Agus feasgar anmoch thànaig e dhachaidh leis a’ spréidh mar a b’àbhaist agus choinnich a’ rìgh e. Agus dh’fhoighneachd e dheth an robh naidheachd sam bith aige an diugh.

“Cha n-eil,” ors’ esan. “Gu dé chuireadh naidheachd agamsa? Có aige am faighinn-sa naidheachd mura faighinn naidheachd aig na craobhan ’s aig fraoch agus feur? Có aige eile a tha mi dol a dh’fhaighinn naidheachd?”

Agus dh’fhoighneachd e dheth am fac’ e sian a chuireadh iongantas na iaonadh air.

“Cha n-faca mise,” ors’ esan, “sian a chuireadh iongantas idir orm.”

Agus ghabh e gu àite tàmh. Cha n-innseadh e sian mar a bha tachairt.

Ach co-dhiubh air a’ la’r-na-mhàireach dh’fhalbh e leis a’ chrodh agus bha e mar a b’àbhaist. Bha ’n crodh aige astaigh ann an innis ’s iad ag ionaltradh agus chaidh e fhéin a’ dol a dh’ fhaighinn bhiorain bheag airson teine a dheanamh. Ach chualas fuaim a bha neònach agus thug e sùil agus bha cailleach mhór, eagalach a’ tighinn ’s ma bha na fuaimhrichean a’ coimhead doirbh, ’s ann a bha doirbh i seo.


[TD 351]

[Beurla]


[TD 352]

“Ma tha,” ors’ ise, “’s tusa, a bheadagain, a chuir as dhe m’ thriùir mhac-sa.”

Agus cha deach i ’n còir a’ chruidh – cha robh smaointinn air a dhol far a robh ’n crodh ann – ach chaidh i far a robh esan is thòisich sabaid. Agus b’e sin an t-sabaid. Tha e coltach gu robh e neònach. Mar a bheireadh iad,

Rinn iad creagan as a’ bhogan
Agus bogan as a’ chreagan.

Agus lean iad air an dol-air-’n-aghaidh sin fad ùine. Ach mu dheireadh fhuair esan cothrom agus bhrist e a gàirdeannan agus bhrist e a luirgnean agus thuit i air làr.

“Tha ’m bàs os do chionn,” ors’ esan. “Dé t-éirig airson do thoirt as do phian?”

“Cha bheag sin,” ors’ ise. “Tha ciste òir agus ciste airgid agus ciste seudan agam.”

“C’àite bheil iad?” ors’ esan.

“Tha iad,” ors’ ise, “fo bhonn na starsaich aig a’ bhothan aig an uaimh far a bheil sinn a’ fuireach.

“Ma tha,” ors’ esan, “cuiridh mis’ thu as do phian a nist.” Agus chuir e crìoch air a’ chaillich.

Agus feasgar sin thill e dhachaidh. Agus nuair a bha e tilleadh dhachaidh cha do choinnich a’ rìgh idir e mar a b’ àbhaist; bha gnothaichean a’ coimhead cho neònach. Agus dh’fhoighneachd e gu dé bha ceàrr agus chaidh innse dha gu robh fuamhaire mór a’ tighinn à uaimh as a’ bheinn agus cóig chinn air. Agus bha e tighinn anuas agus am sam bith a thigeadh e anuas bha té dha na h-igheannan as a rìoghachd ri fhaotainn agus bha nighean a’ rìgh a dhìth air. ’S mura faigheadh e sin thigeadh e anuas an ceann latha neo dhà agus bheireadh e sgrios air a’ rìoghachd.

A nist a’ rìgh, bha e duilich dha dealachadh ris a’ nighinn, ach b’fheàrr leis sin a dheanamh na gun tigeadh a’ fuamhaire anuas agus gun deanadh e cron air muinntir na rìoghachd; agus dh’aontaich e gum falbhadh an nighean. Dh’fhoighneachd an gille mór a robh duin’ idir ann a rachadh ’ga sàbhaladh. Agus thuirt a’ rìgh nach robh; ach gu robh fear ann – an Còcaire Ruadh – gu robh esan a’ dol suas feuchainn ri dol ’ga sàbhaladh. Agus thuirt e ge b’e có shàbhaladh i gum faigheadh e


[TD 353]

[Beurla]


[TD 354]

i ri pòsadh. Ach thug e dha ri thuigsinn gu dearbh, gu robh e coma idir an Còcaire Ruadh ’ga faighinn.

Ach co-dhiubh dh’fhalbh esan ged a bha e sgìth. Thog e rithe suas ’s rànaig e an t-àite ’sa robh am fuamhaire astaigh ’sa chreig amuigh air a’ bheinn an àiteiginn. Agus nuair a rànaig e shuas bha nighean a’ rìgh ’na suidhe air leac agus i gu math tùrsach. ’S dh’fhoighneachd e ’n robh duine idir a’ seo airson a geàrd. Thuirt i gun tànaig fear còmhla rithe airson a geàrd ach gu robh e ’m falach an cùl tom ann a’ sin. Agus bha i duilich gun tànaig esan anuas agus fhios aice gu robh e sgìth. Agus b’fhìor thoil leatha esan ged nach do lig i sian riamh oirre bho ’n cheud latha a thànaig e. Bha e còrdadh rithe e bhith mun cuairt.

Co-dhiubh, cha b’fhada gus an tànaig am fuamhaire amach as an uaimh a bha seo agus ’na bhad a ghabh an gille mór agus chuir e crìoch air an fhuamhaire. Ach ged a chuir, chaidh e fhéin a ghortachadh – tha mi cinnteach ma dh’fhaoidte gun do thuit e ’s gun do rug sgor creigeadh air – ’s chaidh a ghàirdein a shròiceadh gu dona agus thuit e. Bha e cho sgìth agus thuit e air làr. Agus shrac ise stìom far ìochdar a cleòca agus cheangail i suas a ghàirdein agus b’fheudar dhi-se dhol dhachaidh còmhla ris a’ Chòcaire Ruadh. Tha mi creidsinn gun tug e leis na cinn a bh’ air an toirt far an fhuamhaire, ach dh’fheumadh ise fuireach sàmhach: dh’fheumadh i aideachadh leis a’ rud a chanadh esan co-dhiubh.

Agus nuair a rànaig iad àite a’ rìgh, bho ’n a bha ise sàbhailte, bha a’ rìgh toilichte ged a bha e coma dhe ’n Chòcaire Ruadh. Co-dhiubh bha ’n Còcaire Ruadh ann a’ cabhag mhór airson ’s gun deante pòsadh – bha pòsadh a dhìth air a dheanamh as a’ mhionaid – agus cha robh e ach ag éigheach pears’-eaglais fhaotainn airson am pòsadh a dheanamh. Ach cha ghabhadh a leithid sin a bhith: dh’fheumte ùine thoirt agus cuirm a dheanamh agus gnothaichean fhaighinn deiseil. Agus thuirt ise ri h-athair nach b’e an Còcaire Ruadh a shàbhail ise idir bho ’n fhuamhaire. Ach cha robh àrach air: cha robh iad ’ga creidsinn. Bha an Còcaire Ruadh, bha e deanamh a’ ghnothaich cho fìor.

Ach co-dhiubh, chaidh dàil a dheanamh as a’ ghnothach agus thuirt i gu robh comharra aice-se gun aithnigheadh ise an duine a theasraig i bho ’n fhuamhaire agus gu robh dearbhadh aice. Agus thòisich muinntir na rìoghachd air cruinneachadh ach cha tànaig sgeul air an


[TD 355]

[Beurla]


[TD 356]

duine rinn an gnìomh. Ach mu dheireadh thugadh fo near gu robh an gille mór – am buachaille – gun tighinn idir agus chaidh fios a chuir air a’ bhuachaille. Agus thànaig esan – cha robh e glé thoilichte tighinn ach thànaig e – ’s bha dòchas math aice gun tigeadh e agus gu sàbhaladh e i an dràsda bho ’n ghnothach a bh’ ann mar a shàbhail e i roimhe.

Co-dhiubh thànaig e agus chaidh coimhead air a’ ghàirdein aige. Agus bha a’ stìom a bha air a ceangail mu thimcheall a ghàirdein, nuair a chaidh a toirt dheth, fhreagradh i air ìochdar a gùin agus bha ’n dearbhadh an sin gura h-esan a bh’ ann.

Agus tha mi cinnteach gun deachaidh an Còcaire Ruadh a chuir fad as, mura ’n deachaidh a chuir gu bàs; cha robh guth aige ri chantail mu ’n chùis. Agus nuair a chaidh an gnothach a shuidheachadh, rinneadh réiteach agus bainis mhór is cuirm. ’S bha iad a’ cantail gun do mhair a’ bhainis naoidh latha agus naoidh oidhche agus gura h-e ’n latha mu dheireadh dhi a b’fheàrr.

Ach co-dhiubh, nuair a chaidh ’n gnothach a bha sin seachad ’s shuidhicheadh sios ’s ann a bheireadh esan leis a’ rìgh a null a shealltainn mar a bha gnothaichean. Agus rànaig iad thall agus sheall e dha ’n rìgh na trì fuamhraichean a bh’ air an cuir as na sluic agus a’ chailleach. Agus chaidh e dh’ionnsaidh nan craobhan agus fhuair e na cinn a bh’ air na craobhan. Agus thug e leis a’ sin a’ rìgh a null dh’ionnsaidh an uamh na ’m bothan as a’ robh na fuamhraichean. Agus fo ’n starsaich bha ciste làn do dh’òr agus ciste làn do dh’airgiod agus ciste làn do sheudan ann a’ sin. Agus chaidh iad sin a thogail leo agus an toirt air n-ais gu àite a’ rìgh.

Agus bha iad gu math saidhbhir, sona an uair sin; bha iad beairteach gu leòr. Mura robh a’ rìgh beairteach as a’ cheud dol amach bha beairteas gu leòr aige a nist. Agus sin mar a dh’éirich do Ghille Mór an Tuathanaich: cho cliobaisteach ’s gu robh e rinn e math dheth mu dheireadh.


[TD 357]

[Beurla]


[TD 358]

Cuid a Trì

BRIATHRAN BEÒIL,
SPÒRS IS EÒLAS


[TD 359]

[Beurla]


[TD 360]

Freagairtean Amasach agus Daoine Beàrraidh

Diarmaid MacCoinnich (Diarmaid Eòin)

Bha fear ann ris an abradh iad Diarmaid Eòin ’ic Iain ’ic Alasdair MacCoinnich agus bha e fìor, fìor amasach air faclan. Bhiodh freagairtean aige do shian sam bith a thogradh tu a ghràdhainn. Agus chaidh e sios latha a bha e dol seachad ’s thadhail e aig fear a bhiodh a’ ceannach chruidh. Agus bha agh aige ri reic ris agus dh’inns’ e dha cho math ’s a bha an t-agh. Agus creid gun tug e moladh math air an agh. Ach nuair a thànaig an duine dh’ ionnsaidh an àite a choimhead air an agh, bha ’n t-agh ’na sheasamh thall ann am pàirce. Agus thug an duine seo an aghaidh air ’s thuirt e ris nach robh an t-agh idir cho math ’s a thuirt e rium a bha e.

“O coma leat,” ors’ esan. “Cha n-eil thu faicinn ach aon taobh dheth.”

Turus eile chaidh e fhéin agus a bhràthair céile amach air a chéile ann am mì-thuigse air choireiginn a thànaig eatorra agus sguir iad a dhol air chéilidh air a chéile: cha tigeadh am fear eile a choimhead air Diarmaid ’s cha rachadh Diarmaid a choimhead air. Ach co-dhiubh chaidh sin air ’n aghaidh fad greis do dh’ùine ach chuala a’ sin Diarmaid gu robh a bhràthair céile tinn – gu robh e gu math tinn – agus chaidh e a null a shealltainn air. Agus nuair a chaidh e astaigh neo-ar-thaing nach d’rinn a bhràthair céile toileachadh ris.

“Dia ’gad bheannachadh, a Dhiarmaid. Nach fhada bho nach do dhorchnaich thusa mo dhorust.”

“Coma leat Iain,” orsa Diarmaid. “Cha robh an teadhair a bh’ ort fhéin ach glé ghoirid.”

Bha pàirce mhór do choirce aca agus chuir cuideiginn teine amach. Feumaidh gura h-ann ’san fhoghar a bh’ ann – gu robh i car anmoch ’san fhoghar agus feumaidh gu robh gnothaichean gu math tioram neo na bu tiorama na bha dùil aig an duine. ’S ruith an teine a null agus


[TD 361]

[Beurla]


[TD 362]

chaidh e a null ’s loisg e a’ phàirce-choirce aig Diarmaid. Chaidh a’ chuid bu mhotha dhi mhilleadh co-dhiubh. Agus bha cuideiginn a’ foighneachd dha mu dheidhinn na pàirce; thuirt e ris gum bu mhór an call a bh’ ann, a’ phàirce-choirce aige a dhol a losgadh. O, thuirt e nach robh àrach air; bha ’n teine cho gàbhaidh cha ghabhadh e cuideachadh. ’S thuirt am fear a bh’ ann, “Saoil am biodh tu,” ors’ esan, “air uisge coisrigte a chrathadh air a’ phàirce ma dh’fhaoidte gu robh e air an teine stad.”

“Coma leats’,” ors’ esan, Diarmaid. “Ged a bhiodh Abhainn Thòm air a coisrigeadh ’s air a crathadh oirre cha chuireadh i as i.”

Bha fear shios aig Còbh an Fheòir, fear Mìcheal MacNìll (Mìcheal Lachlainn ’ac Chaluim) agus bhiodh e fhéin a’ tarraing à Diarmaid airson toirt air rudan a chantail. Ach cha n-fhaigheadh e air thoiseach air. Ged a bha e ’na bhàrd cha robh e amasach gu leòr airson faighinn air thoiseach air Diarmaid. ’S bha aodann Mhìcheil lom, ach bha riobagan do dh’fheusag air Diarmaid. Agus dh’fhoighneachd e dheth latha a thachair iad ris – tha mi smaointinn gura h-ann aig an eaglais a thachair iad ri chéile a’ mhadainn a bha seo – agus dh’fhoighneachd e,

“C’àite an d’fhuair thu na frioghain, a Dhiarmaid?”

“A,” orsa Diarmaid, “fhuair mi iad as a’ mhuic. Robh thu ’gan ionndrainn?”


Mìcheal Dòmhnallach (Mìcheal Raonaill ’ac Dhòmhnaill Òig)

Bha fear eile, Mìcheal Dòmhnallach. Bha e fuireach shios aig a’ Rudha Mheadhonach agus bha e fìor amasach air freagairtean fhaighinn; do shian sam bith bha e deiseil air freagairt car ealamh.

A null ann an toiseach a’ gheamhraidh thànaig cuid mhór do dh’ aiteamh agus reothadh as a dheaghaidh sin ’s bha còmhdach do dheigh air cuid mhór dhe ’n talamh mun cuairt. Agus thànaig an sin crathadh beag do shneachda. Cha robh ann ach dìreach na chuireadh am falach an deigh ’s cha robh móran dha ’n chòrr ann. Agus bha Mìcheal crùbach. Bha té dhe na casan aige, bha i na hu ghiorra na ’n té eile. Ach beagan lathaichean roimhe sin bha iad aig a’ cheàrdaich leis na h-eich airson cruidhean geura a chuir orra bhiodh freagarrach nuair a thigeadh iad air an deigh ’sa gheamhradh. Agus bha esan shuas air taobh na bruthaich agus e ligeil anuas maidean do chonnadh


[TD 363]

[Beurla]


[TD 364]

tioram a bha shuas ann a’ sin is gu dé rinn e ach sleamhnachadh air an deigh. Agus nuair a thuit e cha d’fhuair e éirigh tuilleadh gus an tànaig e anuas ’s a bhuail e ’n còmhnard a bhos aig bonn na claise. Thuirt Eachann – ’s e bha dol seachad as an am, Eachann MacNìll,

“An dà Mhìcheil, nam biodh tu fhéin nuair a bha thu amuigh aig a’ cheàrdaich an latha roimhe còmhla rium an deaghaidh toirt air a’ ghobha crudha geur a chuir air a’ chois sin a tha math, bhiodh e gu math freagarrach dhut aig an am seo.”

“Nam biodh crudha geur ormsa an dràsd’, ’s ann air mo thòin a dh’fheumainn e.”


Màrtainn MacAonghuis (Màrtainn Ruairidh Dhòmhnaill Mhóir)

Màrtainn Ruairidh Dhòmhnaill Mhóir: bha e fuireach aig àite ris an canadh iad Gleann a Garaidh air cùlaibh a’ Phòin Mhóir. Bhiodh faclan aige deiseil ’s nan canadh tu rud ris airson feuchainn ri faighinn air thoiseach air ann an dòigh sam bith bha e deiseil ’sa mhionaid airson freagairt.

Bha e latha a’ tilleadh dhachaidh an deaghaidh dha bhith shios aig na stòraichean neo mar a bheireadh iad shios aig a’ chladach, agus thadhail e ann an taigh. Agus cinnteach gu leòr cha robh móran cabhag air a’ latha bha seo agus dh’fhàg e ’n làir shios aig a’ rathad mhór. Agus nuair a chaidh greis mhór do dh’ùine seachad, thuirt té dhe na boireannaich a bha astaigh – is bha i daonnan deiseil airson rud a chantail co-dhiubh, “Ach a Dhia na fìrinn’, a Mhàrtainn. A bheil sian idir tùir annad fhéin a’ fàgail na làir ’na seasamh shios aig a’ phosta an ùine tha thu a bhos ann a’ seo?”

“An dà,” ors’ esan, Màrtainn, “bheiribh an aire nach do chleachd mise dha ’n làir i shuidhe an àite sam bith aig am fàgainn i.”

Bha e fhéin agus fear a bh’ anns a’ choimhearsnachd a’ seanachas latha ’s ge b’e ciamar a thànaig an gnothach mun cuairt fhuair am fear eile air thoiseach air Màrtainn: fhuair e té a chuir seachad air. Ach cha do lig Màrtainn dad air. Tha mi cinnteach gun d’rinn e gàire ach bha e feitheamh gus am faigheadh e a chothrom fhéin. Ach co-dhiubh air deireadh an earraich shios aig a’ chladach goirid dha ’n chladach far a robh sinn a’ fuireach as an àite sin – gu h-àraid shios aig a’ Phòn Mhór bha a’ rathad cho dlùth dha ’n chladach – bha an àile a’ tighinn


[TD 365]

[Beurla]


[TD 366]

astaigh far an t-sàil ann a’ sin. Agus thànaig esan astaigh dh’ionnsaidh fear dha na bùthan agus bha am fear eile astaigh: am fear a thug an fhreagairt ghoirid dha uaireiginn roimhe sin. Agus thuirt Màrtainn,

“Tha mi faicinn,” ors’ esan, “nach eil ach glé bheag do shneachda astaigh a’ seo agaibh, ach tha cuid mhór amach an taobh againne fhathast.”

“O,” ors’ esan, “sin mar a tha an còmhnaidh. Tha ’n sneachda bhos againne a’ falbh na’s tràithe na tha ’n sneachda amuigh agaibhse a’ falbh.”

“O, cha n-ann a’ falbh a tha ’n sneachda a bhios amuigh againn idir,” ors’ esan. “’S ann a tha e leaghadh air an talamh.”


Alasdair MacÌosaig (Sandaidh ’IIIeasbu’ Mhóir)

As an am ud bhiodh cuid do dh’fheadhainn a’ dol gu margadh; bhiodh iad a’ toirt lòid gu margadh mar a bhiodh gnothaichean a bha iad a’ togail air an àite mar a bha uain is caoraich ’s bhiodh ìm aca ’s na nithean sin a’ falbh leis dha ’n mhargaid. Agus bha iad cho eòlach air na daoine a bhiodh iad a’ faicinn. Bhite cho eòlach orra; bha iad a’ dol seachad cho tric. Agus bha fear Aonghus Dòmhnallach (Aonghus Dhòmhnaill Aonghuis Mhóir); bha e dol seachad a’ dol dha ’n bhaile latha agus có thachair ris ach Alasdair. ’S e Sandaidh bhiodh againn air, co-dhiubh, air mac ’Illeasbu’ Mhóir. Ach co-dhiubh thachair Alasdair ri Aonghus agus bha e tacan a’ seanachas. Thug e sùil.

“An dà,” ors’ esan, “cha n-fhaca mi an t-each seo agad riamh roimhe gus an diugh.”

“O,” ors’ esan, Aonghus, “sin agad each a thog sinn fhìn.”

“An dà,” ors’ esan, “tha e glé mhath. Ach na h-eich a bh’ againn fhìn an còmhnaidh air an àit’ againn fhìn, cha ruigeamaid a leas a bhith ’gan togail. Dh’éireadh iad leo fhéin.”


Aonghus MacÌosaig (Aonghus ’IIIeasbu’ Mhóir)

Nuair a bha a’ cheàrdach aige shios aig Rudha Mhurchaidh – bha e ’n ear air Rudha Mhurchaidh; Caolas Naomh Anndra, ’s e an t-ainm a


[TD 367]

[Beurla]


[TD 368]

bh’ aca air an àite – bhiodh feadhainn a’ tadhal ann nuair a bhiodh iad a’ dol dha ’n bhaile. Agus ann an toiseach a’ gheamhraidh bha fear a’ dol astaigh dha ’n bhaile, Aonghus Dòmhnallach a dh’ainmich mi roimhe (Aonghus Dhòmhnaill Aonghuis Mhóir). Agus bha àiteachan boga air a’ rathad ’s bhiodh na h-eich a’ cuir sios an cas ann an toll. Agus an t-each neo làir gu robh aige, fhuair i greim air sàil a chrudha leis a’ chrudha eile agus tharraing i dhi an crudha ’s bha e air a chuir à cumadh gu mór. Agus stad e aig a’ cheàrdaich ’s bha cabhag air. Thilg e an crudha astaigh gu Aonghus dha ’n cheàrdaich.

“Seo,” ors’ esan. “Greas ort. Tha cabhag orm,” ors’ esan, “agus dìrichidh tu an crudha ud dhomh.”

Chaidh e fhéin amach dh’ionnsaidh a’ charbad ’s bha e coimhead fairis air rudan a bha aige is bha e cluinntinn gleadhraich ghàbhaidh ’sa cheàrdaich agus òrdaireachd a bha neònach. Is ann an ceann tiotag bheag ruith Aonghus amach as a’ cheàrdaich agus an teanchair ’na làimh agus bior fada do dh’iaruinn aige ’san teanchair. ’S gu dé bha sin ach an crudha air a dhìreachadh.

“Seo,” ors’ esan. “Tha mise smaointinn gu bheil siod cho dìreach ’s a théid agamsa air a dheanamh.”

Bha cuid mhór do chnapan beaga air a’ cheann aige. Bha iad mu leth-uibhir ri ugh, neo mar gun gearradh tu ugh circeadh ’na dhà leth. Bha iad mun mheudachd sin agus àireamh mhór dhiubh air a cheann ’s bhiodh e a’ dol gu fear a bha shios aig a’ Phòn Mhór airson a ghruag fhaighinn air a ghearradh. Agus latha dhe na chaidh e ann ’s dh’fhoighneachd e an gearradh e a ghruag. O, thuirt a’ fear seo ris gun gearradh, agus ’s e fear Dùghall Mac-a-Phì, (Dùghall Mhìcheil Nìll Dhòmhnaill) a bheireamaid ris an duine bha seo a bhiodh ri bearradh gruaige. Is nuair a shuidh Aonghus air an t-seidhir thuirt e ris, “Feuch a nist, a Dhùghaill,” ors’ esan, “gun toir thu an aire nach creach thu ’n nead.”

Far a robh e fuireach shios aig a’ Phòn Mhór cha robh fasgadh ann cus bho shoirbheas a tuath ’s an ear-thuath agus air sàilleabh e bhith cho faisg air a’ chladach ’s an t-àite cho lom nuair a reothadh a’ léig uile gu léir ’s thigeadh sneachd’ ann bhiodh e a’ cathadh a nall fairis air an deigh. ’S bha an t-àite ’sam biodh iad toirt deoch dha ’n làir, bha e cho doirbh a ghlanadh amach; spaideadh e amach àite ’s thigeadh an uair sin cathadh sneachda. Is bha an t-àite ag èirigh suas cho àrd agus mu dheireadh bha sloc cho cas sios dh’ionnsaidh an àite ’sam biodh iad a’ toirt deoch dha ’n làir. ’S bha aon latha bha e shios ’s bha an t-àite fìor


[TD 369]

[Beurla]


[TD 370]

chas agus a’ fàs beagan cumhang is cha robh a’ làir idir idir airson a dhol dha ’n t-sloc a bha sin a dh’òl deoch. ’S thànaig fear a nall a’ rathad – chaidh e a sheanachas ris. Agus ors’ esan, “Nach beag dòigh a th’ annad, a dhuine.”

“’S eadh,” ors’ esan.

“Nach eil,” ors’ esan, “thu air bheag dòigh! Carson nach cuir thu a’ làir sios an comhair a cùil – nach <eng>back<gai> thu sios i – ’san t-sloc tha sin?”

“An dà,” ors’ esan, “ged a dheanainn sin cha n-ann air a’ cheann sin a tha a’ làir agam ag òl idir.”

Bha Aonghus turus eile, chaidh e choimhead air daoine a bha e eòlach orra is bha e pìos a dh’astar air falbh bho ’n dachaidh an uair sin. Ach mar a bha Aonghus, bha e aig an dachaidh ge b’e c’àite ’m biodh e: dheante toileachadh ris; bhite deònach e bhith còmhla riu. Ach bha e aig an taigh a bha seo ’s thànaig fear a bh’ as an nàbachd air chéilidh. Agus ’s ann a null toiseach a’ gheamhraidh a bh’ ann, ma dh’fhaoidte mun am seo fhéin agus bha sneachd’ air làr ’san am co-dhiubh. Agus nuair a thànaig am fear seo astaigh rug e air làimh air Aonghus ’s rinn e toileachadh ris.

“Tha mi creidsinn,” ors’ esan, “gura h-e na lorgan agad a chunna mi a nall an iomall a’ chlìoraigeadh” – tha mi cinnteach gun do ghabh e frìth-rathad suas: rathad goirid.

“An dà,” ors’ esan, “cha n-eil teagamh sam bith nach èad. Tha fios a’m gun do dh’fhàg mi feadhainn ann co-dhiubh.”


Iain MacÌosaig (Iain ’Illeasbu’ Mhóir)

Bha e fhéin is clann a bhràthar a’ fuireach ann an taigh agus bha muileann-sàbhaidh aca aig an àite bha seo. Agus ge b’e gu dé a’ mhì-rian a thànaig eadar e fhéin agus am fear leis bu leis an taigh – ma dh’ fhaoidte gu robh e car duilich a riarachadh co-dhiubh, ach bha e ’gan cuir air falbh. Agus thuirt e ri Iain, “Tha mi,” ors’ esan, “’g iarraidh sibh a bhith amach as an taigh seo.”

“’S eadh,” ors’ esan, Iain.

“Tha,” ors’ esan. “Feumaidh sibh a bhith falbh as a’ seo Di-haoine.”

“’S carson,” ors’ Iain, “nach cuir thu air falbh sinn Diardaoin? Ma dh’ fhaoidte gum bi i sileadh Di-haoine.”


[TD 371]

[Beurla]


[TD 372]

Bean Ruairidh ’ic Ìosaig (Anna Ruairidh Ailein)

Bha i latha amach aig taobh an taighe agus fuirm aice is ballan air a chuir air uachdar agus i nigheadaireachd air latha briagh ’san t-samhradh ’s thadhail fear. Agus cha d’rinn e ach an t-each fhàgail shuas taobh an rathaid mhóir ’s coirce thoirt dha ’n each agus chaidh e sios. Bha e coiseachd sios dh’ionnsaidh an taighe ’s bha cù mór, mór acasan agus dheanadh e comhart gu math borb. Ach bha an cù cho cóir, cha robh sian coire idir ann. Agus nuair a bha esan a’ dol sios air a’ frìth-rathad eadar a’ rathad mór ’s an taigh thànaig an cù anuas ’na choinneamh agus thionndaidh an cù mun cuairt – bha e comhartaich ’s e coimhead sios rathad an taighe na a’ chladaich gu robh ann ’s e sìor-chomhartaich – agus stad an duine eile. Thug ise sùil ’s thuirt i, “O, cumaibh air tighinn a dhuine,” ors’ ise. “Na bithibh a’ stad idir.”

“Tha eagal orm,” ors’ esan, “gum beir an cù seo orm; gun greim e mi.”

“O,” ors’ ise, “cum romhad. Cha chreid mis’ ’s cha n-fhiosrach mi gun d’rug an cù sin air sian na gun do ghreim e duine na sian fhathast leis a’ cheann a tha riutsa dheth co-dhiubh.”

Nuair a bha i tinn – bha i ann an galar a bàis mar a bheireamaid agus bha i gu math tinn – cha robh i mu dheireadh air chothrom idir air tighinn as a’ leabaidh, ach gun toireadh i le cuideachadh gum faigheadh i tacan thoirt ’na suidhe air a’ bheinge fhéin air beul na leaba mar a bheireadh iad. Ach dh’fheumadh i cuideachadh fhaighinn airson tighinn a’ sin. Agus latha bha seo, thug a companach cuideachadh dhi airson faighinn ’na suidhe agus thug i tacan ’na suidhe air oir na leaba mar sin agus bha i a’ sin air fàs sgìth. Bha a casan cho lag – bha té dhe casan fìor lag as an am – is dh’éibh i air a companach.

“Trobhad, a Ruairidh,” ors’ ise.

“O, ’s eadh, Anna,” ors’ esan. “Gu dé a niste?”

“Thà,” ors’ ise, “nan tugadh tu cuideachadh dhomh airson ’s gum faighinn air n-ais dha ’n leabaidh. Tha mi fàs sgìth ’nam shuidhe.”

“O, bheireadh,” ors’ esan. “Bheirinn dhut sin, Anna. Dé tha thu ’g iarraidh orm a dheanamh?” ors’ esan.

“O,” ors’ ise, “tha mi ’g iarraidh ort feuch an togadh tu mo chas ’s an toireadh tu cuideachadh dhomh tighinn astaigh dha ’n leabaidh.”


[TD 373]

[Beurla]


[TD 374]

“O,” ors’ esan, “nì mi sin Anna. Dé a’ chas a tha thu ag iarraidh a thogail?”

“O,” ors’ ise, “tha mi cinnteach gura h-e mo chas deiridh.”


Niall MacÌosaig (Mac do dh’Anna Ruairidh Ailein)

Mun do thòisich muinntir Inbhirnis ’s an fheadhainn sin air ceòl, mum bite ’gan cluinntinn air radio, bhite faighinn ceòl air radio ’s och, cha robh moran aigesan mu dheidhinn sin idir. Neo-ar-thaing nuair a thànaig an ceòl Gàidhealach a bha còrdadh ris mar a bha Uilleam Lamey ’s an Siosalach ’s a h-uile gin do mhuinntir Inbhirnis, nuair a thòisich iad sin air ceòl a chuir air clàr, neo-ar-thàing nach robh sin taitneach leis. Ach bha sinn oidhche ann an àiteiginn agus bhruidhinn mi air port neo air ceòl air choireiginn a chuala mi air a’ radio beagan roimhe sin.

“Gu dearbh,” orsa mise, “cha robh ann ach port gu math truagh.”

“Och,” ors’ esan, “cha robh sin ach coltach ri port na cuileag ann a’ glòb a’ lampa.”


Ruairidh MacNìIl (Ruairidh Iain ’ic Ruairidh Ruaidh)

Bha fear aig Gleann nan Éireannach, Ruairidh MacNìll, agus bha paidhir do bhrògan aige – brògan rubair; ’s ann bho Eaton a fhuair e iad – ’s bha iad greis mhór do dh’ùine aige. Ach bha iad air fàs car beag, dona ’s thuirt cuideiginn ris gum b’fheàrr dha ’n tilleadh air n-ais agus gum faigheadh e paidhir eile nan àite. Ach co-dhiubh, chuir e air falbh iad agus bha iad móran ùine aige mun do thill e air falbh iad. Agus roghnaich iad gu robh iad aige móran ùine ’gan cosg airson an tilleadh air n-ais. Ach co-dhiubh, bha iad a’ seanachas mu dheoghainn seo agus bha a’ phosdachd na bu daoire orra a’ falbh air neo a’ tighinn: bha beagan shentaichean a bharrachd orra a’ dol an darna dòigh seach an dòigh eile. ’S thuirt cuideiginn ris, “Nach bu neònach, a Ruairidh, nach robh an aon uibhir posdachd orra a’ falbh ’s a’ tighinn. Dé a nist,” ors’ esan, “a bheireadh sibh ris a’ sin?”


[TD 375]

[Beurla]


[TD 376]

“Ma dh’fhaoidte,” ors’ esan, “gu robh iad a’ dol leis a’ bhruthach air aon rathad.”


Eòs MacNìIl (Eòs Nìll Bhig)

Tha sgeul beag agam a thachair mar a thachair dhomh fhìn nuair a bha mi ’san taigh-eiridinn bho chionn àireamh bhliadhnaichean. Agus air feasgar sònraichte bha eanrach ri tighinn thugainn – sùgh isein – agus bha dithist do dhaoine gasda ann an leabannan thall air taobh eile a’ bhalla ’s bhithinn a’ còmhradh riu ged nach robh mi fhìn comasach air tighinn as a’ leabaidh idir as an am. Agus nuair a thànaig an gnothach thugainn – sùgh an isein – cha robh cus do shùgh ann. O, cha robh ann ach an t-uisge tana, glas ach gu robh blas air agus chòmhdaicheadh tu gura h-fheudar gur e sùgh isein a bh’ ann. Agus thuirt fear a bha thall anns a’ leabaidh air taobh eile a’ bhalla nach d’rinn an t-isein ach a chas a chuir ’sa bholla a fhuair esan. Agus thuirt am fear a bha an taice ris ’s e deanamh gàire, “Cha d’rinn e ach seasamh ri taobh a’ bholla agamsa.”

Agus bha mis’ an deaghaidh blasad a dheanamh air sùgh an isein agus bha ’n gnothach cho tana co-dhiubh. Agus thuirt mi riu gura h-èad a bha duilich an toileachadh ’s an riarachadh a bhith gearain; nam biodh iad cho dona dheth ’s a bha mise, gum biodh aobhar-gearain aca: nach d’rinn an t-isein ach sgiathadh seachad air a’ bholla a bh’agamsa nuair a bha e dol a null a thadhal orrasan.

Turus eile a bha mi as an taigh-eiridinn, agus mar a tha fios agaibh ann an cuid dhe na taighean-eiridinn thig paipear mu chuairt as a’ mhadainn airson a chuir sios do roghainn do bhiadh air la’r-na-mhàireach. ’S bha roghainn a h-uile tràth ri chuir air: bha ’m biadh-madainn ’s an dinneir agus an t-suipeir. Agus thachair air latha sònraichte gu robh sléisnean isein air an ainmeachas air ar biadh feasgair neo ar suipeir ma thogras sibh a ghràdhainn. Agus nuair a thànaig iad astaigh leis na truinnsearan thugainn feasgar – thugam fhìn ’s dha ’m chompanach a bha thall ’sa leabaidh an taice rium – thachair gu robh a’ bhean aige fhéin agus a phiuthar chéile agus cuid dhe na h-igheannan aige astaigh a’ sealltainn air as an am. Agus ’s e ’m biadh a fhuair mise, ged a ’s e sléisnean isein a bh’ air an ainmeachas ’s e caoban do ghruthan. Chanainn ma dh’fhaoidte gum b’ e gruthan mairt a bhiodh ann; cha robh ann ach stiallan garbha dheth co-dhiubh. Agus bha mi air tòiseachadh air mo shuipeir ithe nuair a sheall té dhe na bha thall aig taobh na leabadh aig an duine seo a nall agus dh’fhoighneachd i, “An e sliasaid an isein a fhuair thusa air do shuipeir?”


[TD 377]

[Beurla]


[TD 378]

Agus rinn mi gàire agus thuirt mi, “An rud a fhuair mise air mo shuipeir, tha mi ’n dùil co-dhiubh, ’nam bithinn ’nam choileach ’s mi coiseachd sios an t-sràid agus isein fhaicinn air a robh sléisnean coltach ris a’ rud a th’air an truinnsear agam an nochd, gu sguirinn dha ’n ghairm.”


Gun Urrainn

A’ bruidhinn air taighean fuar ’sa gheamhradh, thug e dha’ m bheachd naidheachd neo sgeul bheag a chuala mi bho fhear; ’s ann a mhuinntir Cheap Breatuinn a bha an duine sònraichte a bha seo.

Bha e coltach gum biodh am fear òg a bha seo, gum bite car a’ tarraing as co-dhiubh. ’S ma dh’fhaoidte gu robh ’m fear eile car beag air an taobh phròiseil: gu robh barail mhór aige air a’ ghnothach. Agus air réir mar a fhuair mise a’ sgeul, bha iad a’ dol amach dha’n choillidh air latha fuar anns a’ gheamhradh. ’S dòcha gura h-ann anns a’ Ghearran a bh’ ann neo anns an Fhaoilleach; bha an t-sìde fuar co-dhiubh. Agus dh’fhoighneachd a’ fear a bha seo dhe ’n fhear òg,

“A robh an taigh agaibh fuar a raoir?” “Bha,” ors’ esan. “Taigh sam bith a bha amuigh a raoir, bha e fuar.”

Tha e coltach gu robh ’m fear òg a bha seo glé amasach air facail: gu robh e furasda dha freagairtean fhaotainn co-dhiubh. Ma dh’fhaoidte gum biodh barail seòrsa do dh’amadan ac’ air. ’S minig a bha e tachairt gum biodh barail gòrach ac’ air fear agus ma dh’fhaoidte gur e fear fìor ghlic a bhiodh ann.

Ach co-dhiubh air réir na sgeul a bh’ ann bha e dol sios a’ rathad latha agus an fheadhainn a bha ’g obair aig a’ rathad iaruinn far a robh ’n rathad mór a’ dol fairis air a’ rathad iaruinn, bha iad a’ cuir saod ann a’ sin. Agus bha a’ fiodh a bh’ ann air fàs dona ’s dh’fheumadh iad na bha do dh’fhiodh ann a thoirt as: a h-uile déilinn a bh’ eadar na slatan iaruinn, dh’fheumadh iad an togail agus fiodh ùr a chuir ’na àite. ’S thànaig esan as an am ge b’e an turus air a robh e a’ dol agus stad e a sheanachas riu.

Agus tha mi cinnteach gu robh fear aca airson dìreach tarraing as feuch gu dé bheireadh e air a chantail. Dh’fhoighneachd e dheth, “Có mheud déilinn a tha thu smaointinn,” ors’ esan, “a dh’fheumas duine airson am bealach a tha seo a lìonadh?”

Choimhead e. “O,” ors’ esan, “aonfhear nam biodh e leathan gu leòr.”


[TD 379]

[Beurla]


[TD 380]

Seanfhacail

1 Am fear a bhios air deireadh, ’s ann air a bheireas a’ bhiast

2 Am fear a thig gun chuireadh, suidhidh e gun iarraidh

3 Am fear as fheàrr a cheangaileas, ’s e as luaithe a dh’fhalbhas

4 An làmh a bheir, ’s i a gheobh

5 Cha dean cas thioram iasgach

6 Cha n-eil car ’san t-sionnach nach aithne dha ’n t-sealgair

7 Cha n-iarradh duine sona ach a bhreith

8 Cha sìn duine a chas ach mar a ligeas an t-aodach

9 Cha tig an còta glas cho math dha ’n a h-uile fear

10 Cha tig ugh mór à tòn an dreòlain

11 Comhairle a’ chlap-sgàin: rud nach buin dhut, na buin dha

12 Ged is milis am fìon ri òl, ’s daor ri phàidheadh e

13 Moch gu loch agus anmoch gu abhainn agus gach am dhe ’n latha gu allt

14 Na nàraich mi ’s na sàraich mi ’s na goirtich mi; agus an uair is fheàrr a’ spòrs, ’s ann is còir stad

15 Nach furasda fuine a dheanamh nuair a tha thu an taic ri min.

16 Nuair a dh’éireas Iain Dubh, laighidh am ministear

17 Nuair a sguireas an làmh a dh’fhaighinn, ’s ann a sguireas am beul a mholadh

18 Nuair a thig latha, thig comhairle

19 “Rud nach leam, cha tarraing”, mar a thuirt an té mun phlaide

20 Ruigidh each mall muileann, ach cha ruig an t-each a bhristeas a chas

21 ’S ann as a ceann a mhligheas a’ bhó

22 ’S ann as a chéile a nì iad na cairteil

23 ’S ann ’na mheallan móra a thig an tinneas, ach ’s ann beag air bheag a thig an t-slàinte


[TD 381]

[Beurla]


[TD 382]

24 ’S deacair a thoirt o ’n làimh an cleachdadh

25 ’S duilich a’ mhin a chagnadh ’s an teine a shéideadh

26 ’S e am farmad a nì treabhadh

27 ’S e a mhuc shàmhach as motha a dh’itheas

28 ’S e goirteas a chinn fhéin as motha a dh’fhairicheas gach neach

29 ’S e an t-sùil a ghléidheas sealbh

30 ’S fheàrr an teine beag a gharas na ’n teine mór a loisgeas

31 ’S fheàrr dà cheann na aon cheann

32 ’S fheàrr fuine thana na bhith buileach talamh

33 ’S fheàrr iasg beag na bhith gun iasg idir

34 ’S fheàrr sgur na sgàineadh

35 ’S fheàrr tilleadh na bàthadh

36 ’S fheàrrd’ am brochan an spàin

37 ’S mairg an neach a nì dha ’n olc na dh’fhaodas e

38 ’S minig a bha cead ligeadh aig fear gun chù

39 Taitinn am bleidire is fanaidh e oidhche, agus taitinn a rithist e is fanaidh e trì

40 Tha iad a’ gràdh gur léir dha ’n dall a bheul

41 Thig an t-acras barrachd is aon uair

42 Tuigidh fear-leubhaidh leth-fhacal


[TD 383]

[Beurla]


[TD 384]

Gnàth-fhacail

1 Adhaircean fada air crodh ann an Éirinn gus an ruigear iad

2 Am madadh ruadh a’ buachailleachd nan cearc

3 An t-uan cho geal ri mhàthair ’s a mhàthair cho geal ris an t-sneachda (Daoine a’ bruidhinn air cuideiginn agus a’ ruith car air an aon ghné)

4 Barail bhochd: a’ bharail aig a’ bhroc air a thòin

5 Beul gun phutan (Cuideiginn a bha math gu bhith bruidhinn air rud ’s nach biodh gnothach aige ris)

6 Bha e fhéin seachd bliadhna dà uair

7 Buille bheag an ceann a’ chrudha (Nam biodh feadhainn air tòiseachadh air gnothaichean ’s bha iad a’ faicinn gu robh ’n gnothach furasda gu leòr, chanadh neach, “Coma leibh. Cha n-eil aca fhathast ach buille bheag an ceann a’ chrudha.”)

8 Cha bhi stuadh na bogha a’ bristeadh orra
(Bhithinn ’ga cluinntinn aig fear nach maireann aig an taobh againn fhìn a’ bruidhinn air feadhainn a dh’fhalbh agus air réir a bheachd-san bha iad gu bhith fortanach dheth. Agus ’s e a’ seadh a bheirinn-s’ as a’ sin: stuadh a bhristeadh orra, gum b’e sin stuadh a thigeadh astaigh ann am bàta ’s ged nach deanadh i am bàthadh, chuireadh i trioblaid orra; agus nam biodh iad a’ sealg agus bogha bhristeadh, ged nach deanadh iad cron mór chailleadh iad sealg air a thàilleabh)

9 Cha n-ann a chuir casg ora chainnt

10 Cha n-e fhéin am fear a reiceadh a chearc air a’ latha fhliuch (Duine a bhiodh car cùramach mu dheidhinn gnothach a bhiodh e reic)

11 Cha n-e sin port a tha fo mheòirean


[TD 385]

[Beurla]


[TD 386]

12 Cho falamh ris a’ chirc bho ’n a’ chòcaire

13 Cho lom ri brù piseig

14 Có chunna na chuala: fàslach feall an t-sionnaich?
(A’ bruidhinn air feadhainn nach robh cho seòlta ri iomadh aon – dheanadh iad rudan a bhiodh car mì-dhòigheil – ’s bu chòir barrachd tùir a bhith ’sa rud a dheanadh iad)

15 Cuir fàileadh do bhonn-a-sia fhéin fo’d shròin
(Chanadh iad seo ri fear nuair a bhiodh e car bleid)

16 Fonn air gille nan lùb: ’s e a h-uile rud ùr is fheàrr leis (Feadhainn a leumadh astaigh airson rud ùr na annasach)

17 ’Ga innse dha na clachan glasa

18 Guma slàn iomradh air
(A’ bruidhinn air feadhainn a bha astar air falbh. Bha seo a’ ciallachadh gu robh e guidhe e bhith ann an slàinte nuair a bhathar bruidhinn mu dheidhinn)

19 Leum na circeadh air a’ smugaid
(Cuideiginn a rachadh ann am bargan na ’n gnothach a dheanamh gun bheachdnachadh na gun choimhead roimhe)

20 Mar a thuirt a’ reithe mu bhleoghainn, “Cha chuir e cùram orm.”

21 Nàbachd gun fhialachd
(Feadhainn nach biodh a’ dol air chéilidh)

22 Nuair a bhios a dhà iarunn dheug ’san teallach aige

23 Nuair a thig am fear sin cluinnidh luchagan an àrd-doruist e
(Cuideiginn a bhiodh a’ labhairt gàbhaidh àrd)

24 ’S ann orra chaidh uisge nan uighean bho fhear liath gu leanabh

25 ’S iomadh atharrachadh a nì am bàs agus gaol nam boireannach
(Nuair a bhiodh gnothaichean car iogantach a’ tachairt mar a bha feadhainn ag imrich na a’ dol mun cuairt)

26 Siubhal a’ chait a chaidh leis an eas
(Rudeiginn a bhiodh a’ falbh nach biodh a dhìth air neach e thilleadh co-dhiubh)

27 Slacan an làimh òinsich

28 Snàithlein fada an tàilleir leasg

29 ’S toil leam aran a’ bhodaich ach cha toil leam anail a’ bhodaich


[TD 387]

[Beurla]


[TD 388]

(Bha e math gu leór fhad’s a bha feadhainn ceann math à neach, ach nuair a theirig sin cha robh móran uidhreachd)

30 Tha dà thaobh air a’ mhaol

31 Tha e coltach gu bheil na cait air a dhol a dh’ithe a’ chàise

32 Tha gille math amuigh aige


[TD 389]

[Beurla]


[TD 390]

Rannan dha’n Chloinn

1 A Bhogha-frois, a Bhogha-frois

’S ann aig fear, Iain MacNìll, mac do Dhòmhnall Dhòmhnaill ’ic Iain ’ic Iain a chuala mi a’ rann a bha seo mu dheidhinn a’ bhogha-frois. ’S e nuair a chìtheadh tu bogha-frois gu h-àrd, ma b’fhìor nuair a bhruidhneadh tu ris a’ bhogha-frois a chanadh tu,

A bhogha-frois, a bhogha-frois,
Tàrr as, tàrr as.
Tha t’athair ’s do mhàthair aig a’ chroich
Is crochar iad mun ruig thu.

’S ma b’fhìor gun do dh’fhalbh am bogha-frois à sealladh nuair a chual’ e seo.


2 An Teid Thu dh’Iomain?

Tha rann neònach ann a’ seo agus fhuair mi a’ mhór-chuid dheth bho Alasdair Ceanadach – sin mac do Ghilleasbuig Ceanadach aig am bithinn a’ cluinntinn nan seann sgeulachdan. Agus fhuair mi beagan fhaclan dheth cuideachd aig fear eile, fear Dòmhnall MacÌosaig, agus tha esan air falbh: tha e shuas an àiteiginn ann a’ Siorramachd Ontario aig an am seo. Agus ’s e mar a bha a’ rann a’ dol,

An teid thu dh’iomain?
Gu dé an iomain?
Iomain chamain
’S gu dé an caman?
Caman iubhair


[TD 391]

[Beurla]


[TD 392]

’S gu dé ’n t-iubhar?
Iubhar adhair
’S gu dé ’n t-adhar?
Adhar eun
’S gu dé ’n t-eun?
Eun iteag
’S gu dé ’n iteag?
Iteag fraoich
’S gu dé ’m fraoch?
Fraoch coilleadh
’S gu dé a’ choille?
Coille chnò.

Agus bha ’n deireadh aigesan air an fhacal sin – aig MacÌosaig – nuair a chanadh tu, “Gu dé a’ chnò?” chanadh e, “Cnò thombaca!”


[TD 393]

[Beurla]


[TD 394]

Na Cleasan

Dheanadh iad cleasan astaigh ’s na taighean agus bhiodh feadhainn dhe na cleasan sin duilich gu leòr an deanamh. Nuair a shuidheadh duine air botul cruinn air an ùrlar agus a chuireadh e a shàil air uachdar a choiseadh agus a dh’fheuchadh e ri snàithlein a chuir ’san t-snàthaid ’s e ’na shuidhe air a’ bhotul, bha an obair sin gu math doirbh. Bhiodh iad a’ magadh air duine: “Carson nach fhuirich thu socair?” Bhiodh an duine a null ’s a nall. Ach nuair a bha thu eòlach gu leòr air a’ ghnothach dh’ fhàsadh tu mu dheireadh cho cleachte ris, bhiodh an snàithlein ’nad làimh ’s an t-snàthad ’san làimh eile, ’s choinnicheadh tu iad. Agus ma bha thu ealamh gu leòr nuair a bhuail thu an t-snàthad fhuair thu ’n snàithlein ’sa chrò – ’s e snàthad mhór a bhiodh ann – ’s a lig thu as an snàithlein, uill dh’fhuirgheadh i ann an sin. ’S air an ath-turus a thill thu gheobhadh tu greim air an t-snàth ’s a tharraing. Bha e doirbh: dh’fheumadh tu feuchainn gu math tric.

Bhiodh feadhainn eile dhiubh, chuireadh iad prìn’ as an ùrlar ’s chuireadh iad botul falamh air mullach an cinn ’s reachadh aca air a dhol sios gus an toireadh iad a’ phrìn as a’ làr le ’m fiaclan agus tilleadh air n-ais gus am biodh iad ’nan seasamh is am botul fhathast air mullach an cinn gun char a chuir dheth. ’S e duine gu math ainneamh a dheanadh sin: dh’ fheumadh tu bhith cho sùbailte agus dh’fheumadh tu bhith falbh cho fàillidh nuair a bha am botul air do cheann. Dh’fheumadh tu am botul a’ chuir air ais ’s gum biodh e as an aon suidheachadh ’s a bha e nuair a bha thu togail a’ phrìn as an ùrlar. ’S e faighinn sios air a’ làr a bha duilich.

Bha Creachadh a’ Bhodaich duilich gu leòr. Bha dà dhealg do mhaide ud cuimseach garbh agus iad air an snaidheadh gu ceann biorach orra ’s fear dhiubh sin as gach làimh. ’S bha iad eadar bàrr nan cas agus air na lamhan air an ùrlar agus dh’fheumadh iad falbh air an socair sios. Bha prìn’ air a chuir ’sa làr aig astar los gu ruigeadh tu air. Ge b’e gu dé bha ’n t-astar air a thomhas, bha prìn’ air a chuir sios agus


[TD 395]

[Beurla]


[TD 396]

dh’fheumadh tu bhith bruidhinn nuair a bha thu falbh.

Dh’fhoighneachdadh fear, “Cà bheil thu dol, a dhuine bhochd?” “Tha mi dol a chreachadh a’ bhodaich.” “Agus bheil thu cinnteach gun creach?” “Air a’ chluais ud gun creach.” Dh’fheumadh tu thu-fhéin a chumail air bàrr do chas agus an cudthrom air a’ làimh seo agus dh’fheumadh tu beantail dha ’n chluais: “Air a’ chluais ud gun creach.” Agus dh’fheumadh tu an uair sin a dhol air ’n aghaidh pìos. “Cà bheil thu a’ dol a dhuine bhochd?” “Tha mi dol a chreachadh a’ bhodaich.” “Bheil thu cinnteach gun creach?” “Air a’ chluais ud gun creach.” Mura biodh tu còmhnard reachadh car dhiot. Agus reachadh fhoighneachd ma dh’fhaoidte dhiot an darna turus: dh’fheumadh tu dhol bho chluais gu cluais ’s nuair a chaidh thu sios is fhuair thu am prìn’ thoirt as a’ làr le d’ fhiaclan bha thu an uair sin a’ tòiseachadh air tilleadh air n-ais. “Cà robh thu, a dhuine bhochd?” “Bha mi creachadh a’ bhodaich.” “’S a bheil thu cinnteach gun do chreach?” “Air a’ chluais ud gun do chreach.” Is nuair a rachadh e foighneachd a rithist bha dà thurus agad ri freagairt mar sin mum faigheadh tu tilleadh air n ais gus éirigh ’nad sheasamh. Bha roinn do dh’obair air a dhol mu chuairt air a’ ghnothach.

Airson nan cleasan eile a bh’ aca, bha Leun a’ Bhradain. Bha thu dol sios air an ùrlar agus bha thu an uair sin a’ gearradh leum ’s bha thu togail bàrr do chas far a’ làir ’s bha thu bualadh do lamhan ri chéile agus tu taobh os cionn an ùrlair. ’S nuair a bha thu dol sios bha bàrr do chas a’ bualadh air a’ làr agus do dhà làimh mar a bha thu roimhe. Dh’fhaodadh tu sin a dheanamh cho tric ’s a thogradh tu. Nan deanadh tu aon turus e bha gu leòr ann. Ach duine sam bith a rachadh aige air a dheanamh aon turus fhéin, cha robh e furasda, mun éireadh tu suas far an ùrlair agus do dhà làimh a bhualadh ri chéile. ’S tha mi smaointinn gum biodh iad bualadh an dà shàil ri chéile; nuair a dh’éireadh iad suas bhuaileadh iad an sàiltean ri chéile agus an dà làimh. ’S bha iad a’ tilleadh air n-ais ’s bha iad a’ dol air an ùrlar mar a bha iad roimhe. Cha robh e furasda idir.


[TD 397]

[Beurla]


[TD 398]

Fios Leannain

Bha neart do ghnothaichean ann a bh’ aca mu dheidhinn na gealaicheadh ùire. Bha géilleachdainn aig feadhainn, a’ cheud shealladh a chìtheadh iad dhe ’n ghealaich ùir bha rann aca a ghabhadh iad dha ’n ghealaich. ’S ann aig Ealasaid Cheanadach a chuala mi ’n rann, nighean do Ghilleasbuig Ceanadach. Agus bha agaibh ri choimhead fairis air ur gualainn chlì agus na bha fo ’r cois a thogail: ploc neo bioran na gu dé bhiodh ann. Ach bha sibh a’ gràdhainn as an am a bha sibh a’ coimhead air a’ ghealaich,

“A ghealaich ùir ’s a ghealaich fhìor,
Innis dhomhsa gun bhreug gu dé ’n taobh a tha mo leannan.
An t-aodach a tha e cosg
Agus an dath a th’ air a ghruaig.”

’S nuair a chanadh sibh a’ rann sin bha sibh a’ cromadh sios ’s a’ togail rudeiginn dhe na bha fo ’r cois agus ’ga thoirt sin dhachaidh agus ’ga chuir fo ’r ceann ’s a’ cadal air. Agus air réir a’ chreidsinn a bh’ aca as a’ ghnothach chìtheadh iad ann am bruadar an leannan.

Ach bha cleas eile aca agus dh’fhalbhadh iad amach – ’s ann amach an comhair an cùil a bha iad a’ dol – agus bha iad a’ buain ploc na ugh na rud air choireiginn. Thogadh iad rud dhe ’n talamh agus bheireadh iad leo sin astaigh agus bhathar an uair sin ’ga bhristeadh sin suas ’s ’ga thoirt as a’ chéile feuch am faigheadh iad ròinein ann: ròinein gruaigeadh sam bith neo fionnadh. Nam faigheadh iad ròinein ann ged a b’ann far creutair air choireiginn a thigeadh e – ’s e bu dòch’ a bhith ann – bhiodh iad a’ deanamh amach gur e sin an dath a bhiodh air gruaig an leannain. Agus bheireadh iad leo an ròinein a bha sin cùramach. Bheireadh iad leo dhachaidh sin agus agus bha iad ’ga chuir sin fo chluasag agus bha iad a’ bruadal air: chìtheadh iad aisling agus chìtheadh iad an leannan as an aisling a bhiodh a’ sin.

Chuala mi naidheachd air fear agus bha iad air Oidhche Shamhna ann an taigh. Agus chaidh esan amach a dh’iarraidh ploc. Agus fhad


[TD 399]

[Beurla]


[TD 400]

’s a bha esan amuigh, spìon fear ròinein à druim a’ choin ’s chum e greim air a’ seo. ’S nuair a thànaig esan astaigh ’s am ploc aige ’s ann a dh’fheumte a riarachadh: pìos thoirt dha ’n h-uile h-aon. ’S thugadh pìos dha ’n fhear seo dha ’n phloc mar a bha ’n còrr.

“Seo,” ors’ esan, “an ròinein a fhuair mi as a’ phloc.”

Agus cha robh fhios aigesan dé thachair. Cha robh fhios aige air sian. Cha robh fhios aige riamh gur e cleas a rinneadh air. ’S dh’innis e dhomhsa car mun am a phòs e – cha n-eil beachd a’m a robh e pòsda neo bha e deiseil gu pòsadh as an am – is dh’innis e dhomhsa ’n naidheachd mun oidhche a bh’ann air Oidhche Shamhna. Fhuair iad ròinein as a’ phloc ’s thuirt e gun do chuir e an ròinein sin fo ’n chluasaig ’s chunnaic e ’n té a bha seo. Cha b’ aithne dha idir i, ach chunnaic e i. ’S air a’ cheud turus a chunnaic e i aig dannsa greis as a dheaghaidh sin dh’aithnich e i. Agus sin an té a phòs e. Fhuair iad an ròinein: ged a b’ ann à druim a’ choin a thànaig e dh’oibrich e amach dhaibh. Bha gnothaichean cho neònach as an dòigh sin ann.

Agus bhiodh neart do chomharra neo do dhòigheannan aca air àireamh a thoirt ’s air gnothaichean. Thilgeadh iad bròg fairis air mullach taighe. Tha mi smaointinn gu robh iad a’ cuir an cùl ris an taigh; neo ma ’s e a’ làmh dheas leis an caitheadh tu spitheag, ’s ann leis a’ làimh chlì a dh’ fheumadh tu a’ bhròg a thilgeadh. ’S ann a dh’fheumadh iad a tilgeadh fairis ’s ge b’e gu dé an taobh a bha aghaidh na bròigeadh nuair a chaidh i a null dha ’n taobh eile, sin an taobh as an robh an leannan.

Ach airson nan cleasan eile a bhiodh aca, mar a bha bogadh an fhàinne anns a’ ghloine uisge, bha sin cumanta gu leòr, ach dheanadh duine sam bith sin. Cha robh sin duilich a dheanamh ann. Bha iad a’ faighinn ròinein gruaigeadh ’s ’ga chuir thro ’n fhàinne-phòsda. Agus bha iad a’ ligeil an fhàinne sios trì turuis as a’ ghloine uisge. Agus cha robh e buileach làn: bhiodh pìos air fhàgail falamh aig bàrr an uisge ’s nach beanadh am fàinne dha ’n uisge. ’S nuair a rachadh sin a thogail as an uisge dh’fhalbhadh a’ fàinne air ais ’s air adhart agus bhuaileadh e ann an taobh na gloineadh a null ’s a nall ’s a h-uile turus a bhuaileadh e, rachadh a chunntais. Ma thug e trì buillean, uill sin trì bliadhna mum pòsadh an duine a bha iad a’ bogadh an fhàinne air a shon. Agus ann an iomadh càs, cha ghluaiseadh am fàinne idir – cha bhiodh e ach a’ déilearachd air ais ’s


[TD 401]

[Beurla]


[TD 402]

air ’n adhart ’s cha n-fhalbhadh e a null fada gu leòr airson a’ ghloine a bhualadh. Cha robh an duine sin a’ dol a phòsadh co-dhiubh.

Agus bha cleas eile aca: a’ toirt uisge à allt-crìcheadh – allt a bh’ eadar fearann dithist, mar gum biodh. Agus rachadh tu sios dha ’n allt a bha sin ’s thogadh tu balgam uisge as an allt. Agus ge b’e có an taigh a bha thu dol thuige air chéilidh air Oidhche Shamhna, bha thu seasamh amuigh aig an uinneag neo aig an dorust far an cluinneadh tu a’ bhruidhinn a bhiodh astaigh. Agus dh’éibheadh iad air ainm air choireiginn astaigh ann a’ sin is ge b’e an t-ainm a dh’éibh iad astaigh a’ sin, b’e sin ainm an fhear neo an té a bha an neach a bh’ ann a’ dol a phòsadh.

Uill, bha iad a’ géilleachdainn dha – air réir mar a fhuair mi eachdraidh air. Agus bha a’ chunntais fìor air réir mar a thachair o chionn b’ aithne dhomh grunn do dh’fhir a chaidh gu taigh agus cha robh comasach air uisge a chumail ’na bheul ach aonfhear dhiubh, nuair a chaidh triùir aca sios dha ’n allt-crìcheadh agus thog iad balgam as an allt. Ach nuair a bha fear dhiubh togail a bhalgam thànaig rudeiginn mar a bha smodal a bha tighinn anuas leis an t-sruth, chaidh e ’na bheul ’s chaith e sin amach as a bheul. Is nuair a bha fear eile a’ dìreadh anuas taobh na bruaich dh’ ionnsaidh a’ rathaid thànaig sleamhneachas far na sheas e air clach na rudeiginn agus lig e ’n t-uisge as a bheul. Ach chum am fear eile air agus tha fhios nach do bhruidhinn e ’s uisge ’na bheul agus nuair a rànaig iad dh’ ionnsaidh an taighe, dh’fhuirich a h-uile h-aon aca sàmhach. Bha fios aca gu robh an t-uisge aige ’na bheul is dh’fhuirich iad uile ’nan tosd is chaidh iad suas. Is chaidh éigheachd air té shuas is iad ag iomairt chairtean aig a’ bhòrd is dh’éibh té do chácha oirre, air a h-ainm. Ge b’e dé a bh’ ann dh’éibh i amach air a h-ainm agus chuala iad uile ach cha robh uisge am beul gin ach an aonfhear. Agus an t-ainm a dh’éibh iad, b’e sin a’ cheud ainm a bh’ air an té a phòs an duine sin. Dh’innis fear dhe na bha còmhla rinn, dh’innis e dhuinn an naidheachd ’s bha am fear seo ’sa làthair nuair a bha e astaigh. ’S thuirt màthair a’ ghille bha seo a bha ’g innse na naidheachd, thuirt i ris an fhear eile, “O,” ors’ ise, “tha mi cinnteach gur e sin an t-ainm a bhios air a’ bhoireannach a phòsas tusa.”

Agus ’s e sin a’ cheud ainm a bh’ oirre, oir as i a’ cheud ainm a chual’ iad.


[TD 403]

[Beurla]


[TD 404]

Chuala mi naidheachd aig té eile air triùir – triùir nigheanan – a chaidh gu allt agus thog iad uisge. Thug an triùir aca balgam do dh’uisge leo as an allt a bha seo agus chaidh iad suas gu fàillidh dh’ionnsaidh an taighe. Agus dh’éibh cuideiginn dhe na bh’ aig a’ bhòrd, dh’éibh e air cuideiginn dhe na a bha ag iomairt nan cairtean aig an am. ’S an t-ainm a dh’éibh an duine bha sin, ’s e sin an t-ainm bh’ air an triùir. Oir phòs a h-uile té dhe na boireannaich sin: phòs iad fear agus sin an t-àinm a bh’ air. Bha an aon ainm air companach a h-uile té dhiubh. Cha b’ann aig an aon am a phòs iad – bha iad a null ’s a nall ’s an aimsir – ach ’s e an aon ainm a thànaig amach air a h-uile companach. Agus uime sin bha e coltach gum bhiodh e ag amas co-dhiubh a bhiodh creideas air a thoirt dha neo nach biodh ach an t-amas.


[TD 405]

[Beurla]


[TD 406]

Manaidhean, Giseagan, is Dà-Shealladh

Tha mise an duil gu robh cuid mhór dhe na gnothaichean a chanas feadhainn, nach robh ann ach giseagan. Ach tha mise an dùil fhathast gu robh seadh aig a’ ghnothach a bh’ ann ’s gu robh iad a’ thachairt. Co-dhiubh bha sin fìor na breug bha iad a’ géilleachdainn dha ’s ma dh’fhaoidte an fheadhainn a bha géilleachdainn dha, gura h-e cho beachdail ’s a bha iad: feumaidh gu robh manadh aig gnothaichean nach robh daoine toirt fo near. Tha cuid mhór dhiubh an diugh nach eil a’ toirt fo near a chionn tha gnothaichean air atharrachadh cho mór; cha n-eil gnothaichean a’ dol air ’n aghaidh ann mar a bha iad as an aimsir sin. Agus uime sin canaidh daoine an diugh nach robh a leithid ann co-dhiubh – nach robh ann ach faoin-bheachd a bh’ aig na daoine – ’s tha e dol seachad gun fhios dhaibh. Ma dh’fhaoidte gu robh ’n comharra ann ’sa mhadainn an diugh a’ rud a bha dol a thachairt do neach ach cha n-fhaca an duine sin an comharra ’s chuir e seachad a’ latha ’s thachair na nithean a bha seo dha ’s cha robh fios aige air sian gus na thachair iad dha. Ach nam biodh sanais aige tràth, e bhith creidsinn as na gnothaichean agus e bhith furachail, ma dh’fhaoidte gu robh e air faicinn mar a bha gnothaichean.

Cha n-eil e ach mar a tha iad a thaobh tuairmse thoirt air an t-sìde a tha gu tachairt. Nuair a chì iad comharran sònraichte anns an iarmailt agus a’ falbh air réir an t-soirbheis, mar a tha a’ ghaoth ag atharrachadh neo a’ séideadh, bheir iad tuairmse mhath air an t-sìde a tha gu tighinn. Agus sin mar a tha an fheadhainn a tha rud ris an can iad na giseagan annta – a tha a’ géilleachdainn do ghnothaichean mar sin – agus air a thàilleabh sin, tha iad ag obrachadh dhaibh. Sin mo bharail-sa air a’ ghnothach a thaobh tha beagan dhe ’n fhiosrachadh sin agam fhìn. Agus air a thàilleabh sin feumaidh mi chreidsinn ann; cha n-eil mi ’g iarraidh a bhith creidsinn ach tha e ri bhith ann agus cha n-eil dòigh air a sheachnadh.


[TD 407]

[Beurla]


[TD 408]

Am measg a h-uile nithean a bh’ ann eadar sean-fhacail is gnàthchainnt is ùrnaigh is gach eile bha seòrsa do ghéilleachdainn aca do rudan a bhiodh a’ tachairt: rudan a bhiodh iad a’ faicinn ’s a’ cluinntinn. ’S bha rud ris an canadh iad frìth. B’e sin dà shliseag a bha dol fairis air a chéile air an ùrlar. Nan tachradh do chuideiginn a bhith coiseachd ’s gu robh biorain air an ùrlar ’s bhuail iad le ’n cois annta gun fios neo gun farbhan dheth dhaibh; air neo ma dh’fhaoidte gur e ’n cù neo an cat a bhuail ann a’ sliseag a bh’ air an ùrlar ’san dol fairis. Chuir iad tarsainn air a’ chéile iad mar gum biodh crois ’s chanadh iad, “Nach fhaic sibh a’ frìth bhriagh a th’ air an ùrlar? Cha n-fhada gus am faigh sibh litir.” Agus tha mi ’n dùil nuair a chìtheadh iad air réir cho math ’s a bha i coimhead gum biodh dùil aca ri naidheachd mhath.

Bha rud ann ris an canadh iad an currachd rath. Chanadh iad, “Siod agad fear a rugadh leis a’ churrachd rath”: cho sealbhach ’s a bha e ’s mar a thogadh e air as a h-uile dòigh.

Bha mi seanachas air rath agus air mì-rian a bhiodh air feadhainn. Agus a nist bha comharran eile aca air nithean. Chanadh fear ’s e suathadh a bhilean, “Gu dearbh, tha sgrìob pòige (neo sgrìob drama) orm fhìn an diugh.” Agus bha an tachas ’na bhilean as an am. Agus chanadh fear, “Gu dearbh, tha mi fhìn a’ dol a bhreith air làimh air coigreach an diugh.” “Agus gu dé an dòigh as a bheil sin?” “O, tha an tachas a tha ’nam dheàrna as a’ làimh dheas.” Neo chanadh neach air choireiginn, “Gu dearbh, tha mi dol a dh’fhaighinn airgiod ann an ùine ghoirid. Tha tachas ann am dheàrna chlì.” Agus chanadh fear eile, “Ach gu dé a nist is ciall dha nuair a bhios sùil neach a’ breabadaich?” ’S e naidheachd mhath a bhiodh ann an t-sùil dheas a bhith ann agus ’s e naidheachd bhochd a bhiodh ann – nach biodh cho math sin – as an t-sùil thoisgeil. Agus chanadh neach eile, “Dia ach cho teth ’s a tha mo chluas! Cha mhór nach eil i gabhail leis a’ bhlàthas a th’ innte.” Agus, “Tha cuideiginn a’ bruidhinn mu ’m dheoghainn.” Dh’ fhoighneachdte dha ’n duine, “An e do chluas dheas na do chluas thoisgeil a th’ ann?” “O, mo chluas thoisgeil.” “O, ma tha, tha e math gu leòr.” “’S gu dé ’n t-aobhar?” Chanadh a’ fear sin ’s gun fios aige mu dheidhinn. Ach bhiodh seann té air choireiginn na seann duine a’ còmhradh ris. “O, nuair bhios am blàthas ’nad chluais dheas tha iad a’ deanamh móran do bhruidhinn mu ’d dheidhinn agus gu dearbh cha n-eil i ma dh’fhaoidte glé mhath. Ach


[TD 409]

[Beurla]


[TD 410]

nuair a bhios am blàthas mór tha sin ’nad chluais thoisgeil, tha iad a’ gabhail do leisgeul”.

Tric bha iad a’ cantail nuair a chluinneadh iad buille mar gu seasadh neach air a’ starsaich. Cha n-e gu robh iad a’ bualadh an doruist idir, bheil sibh tuigsinn; cha robh air toirt gnogadh dha ’n dorust ach gun cluinneadh iad saltairt mar gun cuireadh cuideiginn a chas air a’ starsach agus gun duine ann. ’S chanadh iad, “Cha n-fhada gus an tig coigreach dh’ionnsaidh an taighe. An cuala sibh buille na coiseadh?”

Mar a bha iomadh rud a bhiodh iad a’ géilleachdainn dhaibh, nuair a ghairmeadh an coileach air an starsaich aig an dorus ’s e manadh coigreach a bh’ ann: gu robh e tighinn dh’ ionnsaidh an taighe. Agus nuair a chluinneadh iad pìob ’nan cluais mar gum biodh – ’s minig a’ rud mar gum biodh bìg ri chluinntinn ’nan cluais – chanadh iad gu robh iad a’ dol a dh’fhaighinn naidheachd bàis.

Am measg a h-uile rud – comharran is gnothaichean dha ’n ghné sin a bhiodh iad a’ seanachas mu dheidhinn – chuala mi iad a’ bruidhinn air dreag. Agus tha e coltach gu robh e mar gum biodh runnagan – mar a bheir iad a’ runnag smùide – ach gu robh seo a’ falbh ìseal. Agus chìtheadh iad a’ solust a bha seo a’ dol seachad ’s bha e coltach gum biodh dreòsaichean na earball do sholust as a dheaghaidh is mar a b’ fhaide bhiodh e – mar bu mhotha bhiodh do sholust air a chùl – ’s e fear-teagaisg a bhiodh a sin: pears’-eaglais a bhiodh ann. Sagart neo ministear-teagaisg a bhiodh ann a’ sin ’s tha fhios gum biodh am pobull ’ga leantail a’ dol dha ’n tòrradh agus ’s e seo a’ fagail na dreag aig fear dhiubh sin na bu fhaide. Bhiodh i toirt amach barrachd fad anns an iarmailt na as an adhar gu robh i na bhiodh dreag neach cumanta. Cha n-fhaca mise dreag riamh ach gun cuala mi bruidhinn oirre tric gu leòr.

Bhiodh iad a’ bruidhinn air eun nuair a thigeadh eun beag astaigh. ’S e droch rud a bh’ ann an eun beag a thighinn astaigh dha ’n taigh, mar a bha uiseag, dreòlan na gin dhiubh sin. Agus nan tigeadh fear dhiubh sin astaigh agus a bhiodh ann a’ freasdal aona chas, ’s e fìor dhroch-naidheachd a bh’ ann. Agus bhiodh iad an còmhnaidh fo eagal mór nam biodh fear an taighe air falbh na fear sam bith a mhuinntir an taighe air falbh air turus ’s gun tànaig eun astaigh. Bhiodh iad fo chùram mhór, mhór gus an tilleadh e dhachaidh air eagal ’s gura h-e droch-naidheachd a bha dol a thighinn air: gun do dh’éirich rudeiginn dha. Agus nam faigheadh iad idir cothrom, ’s e an t-eun a ghlacadh ’s


[TD 411]

[Beurla]


[TD 412]

fhaicinn a robh dà chois air.

Bhiodh iad a’ seanachas cuideachd mu dheoghainn feadhainn nach robh sealbhach tighinn mu chuairt a thaobh far am biodh iad ag obair nam biodh iad ag obair le ìnnealan sam bith co-dhiubh ’s e muileann a bhiodh ann na gu dé ’n uidheam a bhiodh ann, nuair a thòisicheadh gnothaichean air a dhol ceàrr – mar is minig a thachair – bhiodh iad ag òrdachadh gun tigeadh a leithid seo do dhuine a bha anns a’ nàbachd air turus agus bha iad am barail ’s am beachd gum biodh a h-uile sian ann an òrdadh tuilleadh – gum biodh sealbh orra. Ach bha iad ’ga chunntais ’na dhroch-mhanadh buileach nan tachradh an duine sin riu air rathad ’s iad a’ dol air ceann turuis dha ’n bhaile gu margadh neo sian. Cha bu toil leo idir, idir a’ cheart duine bha sin a thachairt riu air rathad ged a bha e cho math tighinn dh’ionnsaidh a’ mhuilinn.

A’ cheud aon a thachradh ri neach a bha a’ dol air ceann turuis sònraichte sam bith, bha iad ’ga chunntais ma dh’fhaoidte gum biodh iad sealbhach ’s ma dh’fhaoidte nach biodh. Agus mar a bha fear a dh’eug a bhean air ’s phòs e a rithist ’s bha aon nighean aige; agus cha robh an nighean agus a muime a’ faighinn air ’n aghaidh glé mhath idir. Cha robh iad glé chàirdeil. ’S latha bha a muime a’ dol dha ’n bhùth na dh’àiteiginn thachair an nighean rithe aig an dorust agus thuirt i rithe, “Guma truagh thusa mura bi sealbh mhath ormsa ’s tu a’ cheud aon a thachair rium air mo thurus.”

Thuirt an nighean, “Cha n-eil iad ’gam chunntais-sa fortanach do dhuine sam bith a thachairt ris.”

“Ga rìreabh,” ors’ ise.

“O, ’s ann,” ors’ an nighean, “dha rìreabh. ’S mise a’ cheud aon a thachair ri m’athair a’ latha a bha e dol dh’ur n-iarraidh agus gu dearbh,” ors’ ise, “cha robh e fortanach.”

A nist bho ’n a bha mi ’san t-seanachas seo, tha mi dol a bhruidhinn air an t-seòrsa giseagan a bhiodh aca. Bha iad ’ga chunntais nam biodh iad a’ dol air ceann turuis – co-dhiubh bhiodh iad a’ dol a shealgaireachd neo a dh’iarraidh chaoraich a bh’air seachran orra – nan tilgeadh tu seann-bhròg as an deaghaidh bha iad ’ga chunntais gu robh e sealbhach. Agus airson tilleadh, cha robh iad ’ga chunntais ’na sealbh mhath idir idir ma bha duine dol air ceann turuis ’s rinn e dìochuimhne bheag ’s b’fheudar dha tilleadh astaigh a dh’iarraidh nì air choireiginn a dh’fhàg e a bu chòir dha thoirt leis; ’s e mì-shealbh a bh’ ann dha rìreabh gum feumadh e tilleadh air n-ais a dh’iarraidh an nì a bha sin. ’S nam biodh fear a’ dol a shealgaireachd na a’ dol a


[TD 413]

[Beurla]


[TD 414]

dh’iasgach bhiodh iad a’ bacail duine éigheach as a dheaghaidh c’ àite robh e dol na sian dheth sin.

Tha naidheachd agam air a leithid fheadhainn, bha e air a chantail gun cuireadh iad long ann an call. ’S bha Mìcheal Mac ’Illeain (Mìcheal Iain Chaluim Òig ’ic Iain ’ic Lachlainn Ghobha) ag innse dhomh naidheachd. ’S ann bho bheul-aithris a thànaig i cinnteach gu leòr, a thaobh cha deanadh esan leubhadh. Agus bha e ’g innse mun té bha seo agus bha iad a’ cantail gun deanadh i buidseachd: gu rachadh aice air long a chuir an call. Agus co-dhiubh ’s e a h-athair neo có bha cuir teagamh as a’ ghnothach, dh’iarr e oirre seo a dhearbhadh. Agus dh’iarr i ugh agus chuir i an t-ugh ann am broinn na bròigeadh ’s bha i tulgadh na bròigeadh a null ’s a nall air réir mar a thug e dhomhsa a’ sgeul. Agus bha long amuigh air an fhairgidh agus nuair a thugadh sùil bha ’n long a’ tuaineal a null ’s a nall anns na tonnan mar a bha ise ag obrachadh na bròig’, tha e coltach. Agus thugadh oirre sgur. Cha n-eil cuimhn’ agam gu dé thuirt Mac’Illeain a rinneadh rithe, an deachaidh cuir as dhi na dìreach an deachaidh toirt oirre stad dhe ’n ghnìomh a bh’ ann co-dhiubh. Ach tha e coltach nuair a thànaig am beul-aithris air an astar gu robh rudeiginn timcheall air a’ ghnothach.

Agus a bhruidhinn air nithean anns a robh iad a’ creidsinn – rudan beaga neònach a bhite a’ falbh air an réir – chanadh iad nam faigheadh tu craiceann nathrach agus gu h-àraid fhaighinn ’san earrach na b’fheàrr na fhaighinn ’san fhoghar ’s an craiceann nathrach sin a bhith an gléidheadh am broinn an taighe, nach loisgeadh an taigh sin gu sìorraidh: nach rachadh e ’na theine. Ma dh’fhaoidte gu robhar ri géilleachdainn dha sin a thaobh nach deachaidh an taigh as a robh e ’na theine. Cha robh aige ri dhol ’na theine co-dhiubh: sin mar a tha mise an dùil a bha ’n gnothach. Cha n-eil mi ’n dùil nuair a bha aig an taigh ri ghabhail gu robh e a’ dol ’ga chumail ged a bhiodh an nathair fhéin ’na bhroinn.

Bha danns’ aca as an taigh a bha seo: bha duine is bean a bha fuireach shuas ann am Parraisde Bail’ Iain. Agus thachair air an oidhche bha seo ’sa gheamhradh gu robh danns’ aca astaigh, neo mar a chanadh iad froilig. Agus ’s ann anns an t-seòmbar-suidhe a bha an dannsa: ’s e an t-àite bu mhotha ’s bha farsuinneachd aca airson ruidhle mór a dheanamh. Agus nuair a sguireadh pàirt dhe ’n ruidhle ’s a bha iad ’nan seasamh ’nan tàmh, thuirt am fear a bha seo ri cuideiginn dhe na a bha ’san dannsa còmhla ris ’s e ’na shuidhe na ’na sheasamh thall an


[TD 415]

[Beurla]


[TD 416]

tagsa na h-uinneig, ors’ esan, “Na bi seasamh ann a’ sin idir. Thig a nall as a’ sin.”

Agus thànaig am fear eile a nall ’s sheas iad. Bha iad a bhos air meadhon an ùrlair ’s iad a’ seanachas agus dh’fhoighneachd cuideiginn dhe ’n fhear seo a rithist beagan as a dheaghaidh sin – ma dh’fhaoidte gur ann air la’r-na-mhàireach na uaireiginn – dh’fhoighneachd e,

“Gu dé,” ors’ esan, “a bha ceàrr nuair a dh’iarr thu air an fhear ud seasamh a nall, gun e bhith ’na sheasamh aig an uinneig?”

“O,” ors’ esan, “bha a’ chiste aig an uinneag.”

Agus beagan ùine as a dheaghaidh sin – ma dh’fhaoidte mu mhìos do dh’ùine as a dheaghaidh sin – dh’eug a’ bhean aig a’ Chaimbeulach agus ’s ann thall aig bonn na h-uinneig ann a’ sin a bha a’ chiste. Chunnaic esan greis ro ’n ùine mun do chaochail i.

Creididh cuid do dh’fheadhainn tha e coltach gu robh taibhse aca ’s gum faiceadh iad nì a bha gu tachairt. Tha e coltach gu sònraichte gum faiceadh iad tòrradh. Cha n-eil fios a’m a nist am biodh iad a’ faicinn móran eile – ’s dòcha gum biodh. Ach chìtheadh iad co-dhiubh an tòrradh; sin a bha iad ’g innse dhomhsa.

Bha fear ag innse dhomhsa – duine sònraichte – gun tuirt e ris gum faca e an tòrradh aige fhéin. Cho fad ’s a fhuair mi ’n naidheachd ’s e Calum Gobha a bh’ ann: seanair Eòs Ailein. ’S e fhéin neo athair Eòs a bh’ ann. Co-dhiubh ’s coingeis, tha mi cinnteach, bho ’n a bha e ’sa naidheachd, dh’innis e dhaibh gum faca e ’n tòrradh aige fhéin. Agus gu dé mar a bha fios aige gur e ’n tòrradh aige fhéin a bh’ ann? Uill, thuirt e gun do dh’ aithnich e a h-uile duine a bh’ air an tòrradh agus ’s e fhéin an aon fhear a bha ’gan dìth air an tòrradh. ’S carson nach robh esan air an tòrradh còmhla ri càcha nam b’ e cuideiginn eile a bhiodh ann? Agus thuirt e gun innseadh e dhaibh an seòrsa each a bha dol a tharraing na ciste ’s nach robh e idir ’san àite.

“Cha n-eil e idir,” ors’ esan, “’san àite fhathast, an t-each a bhios a’ tarraing na ciste” – co-dhiubh ’s e carbad-chuibhlichean air neo sleigh’ a bhiodh ann. Agus thug e comharra air an each. Tha e coltach gur e ceithir casa geala a bh’ air an each; gu robh na h-eich sin gann air feadh nan sgìreachdan co-dhiubh. Agus tha e coltach mun cuairt as an àite seo – as an iomaire dha ’n fhearann a bh’ ann – nach robh gin dhe na h-eich seo ann gus na rinn fear iomlaid agus fhuair e each air a robh ceithir casan geala. Fhuair e ’n t-each dhe ’n mheudachd ’s dhe


[TD 417]

[Beurla]


[TD 418]

’n dath a bha seo: a h-uile sian. Agus nuair a chaochail Mac’Illeain ’s e sin an t-each a tharraing a’ chist’ aige dh’ionnsaidh a’ chladh. Agus ’s fheudar gu robh esan a’ faicinn an tòrradh soilleir gu leòr.

Tha mi smaointinn gu robh cuid dhiubh sin a’ faicinn tòrradh agus bhiodh barail aca có bh’ ann ach cha bhiodh iad ag innse. Bha iad a’ faicinn cisteachan is a leithid sin ach cha n-innseadh iad idir có a bh’ ann. Agus sin mar a bha gnothaichean a’ dol leo.

A’ bruidhinn air manadh is nithean mar sin a bhiodh a’ tachairt mun tigeadh tòrradh, thachair dhomh fhìn rud a bha neònach agus tha mi smaointinn gun tànaig e gu cois fìor gu leòr. Dh’fhairich mi crathadh a’ tighinn ’nam gàirdeannan aig na h-uilnean, agus an crathadh a thànaig ann, cha mhór nach robh e cho dona ’s gun toireadh e orm éibh a dheanamh. Cha robh sin ann ach beagan mhionaidean ’s chaidh e seachad agus cha tànaig a leithid sin riamh tuilleadh. Chaidh an ùine seachad agus bha cunntais mhìosan co-dhiubh ann, tha mi cinnteach, mun robh mi fhìn aig tòrradh. Agus bha mi air fear dha ’n fheadhainn a bha a’ giùlain na ciste. Bha fear aig ceann agus aig casan na ciste agus fear ’sa mheadhon air gach taobh agus thachair gur e mise a bh’ anns a’ mheadhon. Agus a’ dol fairis sios dha ’n chladh dh’ionnsaidh na h-uaighe bha àiteachan ann as a robh an talamh car àrd. Bha sinn a’ coiseachd fairis air àiteachan àrd, cruinn – ’s e uaghannan a chaidh a dheanamh bho chionn bhliadhnaichean a bh’ ann agus bha i ìseal air gach taobh, ach bha ’n t-àite suas àrd ’na mheadhon – agus bha mise ’nam sheasamh air an àit’ àrd a bha seo agus bha ’n fheadhainn eile as an àite ìseal air gach taobh. Mar gun canadh tu bha mis’ air cnoc agus càch’ ann an gleann agus thànaig cudthrom na ciste orm agus thànaig an crathadh ’nam gàirdeannan aig na h-uilnean nuair a thànaig cudthrom na ciste uile gu léir orm as an am. Bha ’m boireannach a bha ’n giùlan aice ’sa chiste ’na boireannach mór, trom ’s nuair a thànaig an cudthrom orms’ uile gu léir dh’fheumainn a chumail. ’S dh’fhairich mi ’n aon chrathadh ’nam ghàirdeannan as an am a bha sin agus a dh’fhairich mi cunntais mhìosan roimhe sin.

Agus tha mi cinnteach co-dhiubh a bha mi géilleachdainn dha neo nach robh gum b’fheudar dhomh aig an am a chreidsinn gu robh e fìor, o chionn chuala mi feadhainn a’ gràdh nuair a chrathadh an gàirdeannan, “Tha mi dol a bhith togail ciste mairbh. Tha mi faireachdainn mo ghàirdeannan uamhasach trom.”


[TD 419]

[Beurla]


[TD 420]

Taibhsichean is Bòcain

Tha fios a’m gu robh cleachdadh aig cuid mhór dhiubh, nuair a bhiodh iad ann an taigh faire agus a bhiodh iad a’ fàgail, chuireadh iad an làmh air làmh an neach a bha marbh ’sa chistidh, air neo air bathais an duine. Bu choingeis co-dhiubh chuireadh iad an làmh air a bhathais neo air a làimh – bhiodh an lamhan paisgte air an uchd mar gum biodh. Agus ’s e an t-aobhar a bh’ aig feadhainn, an dòigh as a robh iad a’ creidsinn ann a leithid seo, gura h-e nan tachradh an tathasg aig an neach a bhiodh a’ sin riut a rithist nach gabhadh tu eagal roimhe a dheanadh deifir dhut.

Chuala mi naidheachd air duine a dh’ eug air an dùthaich agus as an am sin bhite a’ deanamh nan cisteachan agus bhiodh iad gann do ghnothaichean airson na cisteachan a dheanamh. Cha robh iad ach a’ dol mun cuairt a thrusadh air feadh na dùthchadh an àiteachan airson gnothaichean fhaighinn deiseil airson na ciste dheanamh. Agus bhiodh na marsantan fhéin a’ ruith gann uaireannan do ghnothaichean; ’s minig a ruitheadh iad amach à stoc gus am faigheadh iad gnothaichean astaigh. Agus air réir choltais, a’ chiste bha seo a bhathar a’ dol a dheanamh, bha a h-uile sian aca deiseil ach cha robh tàirnean idir aca, agus cha robh tàirnean aig a h-aon mun cuairt ’sa nàbachd. Agus co-dhiubh a bha ’m marsanta cho fada air falbh bhuapa ’san am, neo bha ’m marsanta air ruith gann do thàirnean freagarrach as an am a bha seo, bha boireannaich astaigh ’s iad a’ deanamh còcaireachd a thaobh bhite toirt biadh do mhuinntir na faire. An fheadhainn a bha deanamh na ciste, dh’fheumte biadh a thoirt dhaibh sin co-dhiubh. Agus an fheadhainn a bha a’ dol a dh’fhuireach aig an fhaire, bha bhiadh ri bhith ann. Agus co-dhiubh, a’ mhór-chuid a thigeadh dh’ionnsaidh na faire a thoirt an urraim mu dheireadh dha ’n neach a bha marbh, dh’fheumte iad sin a bhiadhadh. Agus nam biodh iad ann an am bìdh, rachadh suipeir a dheanamh dhaibh. Agus air sàilleabh iad a bhith ri còcaireachd bha ’m boireannach a’ dol a dh’àiteiginn, co-dhiubh ’s ann a’ dol a


[TD 421]

[Beurla]


[TD 422]

dh’iarraidh min a bha i na flùr, na ge b’e dé bha i dol a dh’iarraidh agus bha ciste anns an àite agus chunnaic i tathasg an duine bha marbh a bha air na bùird. Chunnaic i e a’ crom sios air uachdar na ciste bha seo: ciste as am bite gléidheadh gnothaichean. Agus dh’innis i do chuideiginn a’ rud a chunnaic i – tha mi cinnteach gun tànaig i astaigh is eagal oirre. ’S nuair a chaidh innse mu dheidhinn a’ rud a chunnaic i chaidh cuideiginn amach agus thog e suas a’ chòmhla a bh’ air uachdar na ciste agus bha pasg beag shios an oisinn na ciste bha sin agus tàirnean ann as a’ chistidh as am bite gléidheadh gnothaichean. Bha tàirnean ann a bha freagarrach airson ciste an duine bha sin a dheanamh. Agus ma dh’fhaoidte gu robh ’n naidheachd sin fìor gu leòr gun tànaig sanais a thoirt dhi a shealltainn dhaibh far am faigheadh iad na tàirnean.

Tha mi dol a dh’innse dhiubh naidheachd bheag a chuala mi aig Aonghus Mac’Illemhaoil (Aonghus Alasdair ’ic Nìll ’ic Iain ’ic Mhurchaidh ’ac Dhòmhnaill) air Bòcan Cnoc a’ Bhidse.

’S ann shuas air Tìr-Mór ann an Siorramachd Antigonish a tha an t-àite ris an abair iad Cnoc a’ Bhidse. Agus tha e coltach gu robh iad daonnan a’ faicinn neo a’ faireachdainn bòcan co-dhiubh. Cha n-eil fhios a’m am fac’ iad sian ach bhiodh ann bòcan a bh’ ann, tha e coltach gun do ghabh cuid do dhaoine uibhir do sgaoim ro ’n ghnothach a bh’ ann ’s nach bite gabhail a’ rathaid seo idir. Cha bhite siubhal air a’ rathad. Agus an turus a bha seo, tha e coltach gu robh an t-easbuig a’ tilleadh à àiteiginn ’s i anmoch ’san oidhche ’s e marcachd agus ’s e seo a’ rathad a ghabh e. Feumaidh gura h-e a’ rathad bu ghiorra airson a thoirt dhachaidh agus ghabh e a’ rathad a bha seo. Agus thachair am bòcan ris air Cnoc a’ Bhidse. Agus nuair a dh’éirich an t-each suas airson tòiseachadh air cath ris a’ bhòcan, thuit an t-easbuig air làr. Agus bha e ann a’ sin ’sa pholl ’s tha mi cinnteach gu robh e air a stradadh poll gu leòr is an t-each ag obair le chasan. Agus tha e coltach gu robh sin a’ dol air ’n aghaidh gus na ghairm an coileach. Agus sguir an cath an uair sin.

Agus bha feadhainn a’ foighneachd dha ’n easbuig nuair a chunnaic iad an coltas as a robh aodach – bha e làn poll, an t-aodach aige, na eabar – dh’fhoighneachdadh dha dé thachair.

“O,” ors’ esan, “nam biodh bruidhinn aig an each ghlas ’s e dh’ innseadh sin dhuibh. Ach cha n-urrainn mise innseadh,” ors’ esan. “Cha do dh’fhiosraich mi e uile. Ach cha chluinn iad an còrr,” ors’ esan, “air a’ chnoc dheth sin co-dhiubh.”

Agus sin an naidheachd a fhuair mi air Cnoc a’ Bhidse.


[TD 423]

[Beurla]


[TD 424]

Agus bha e aca ’san t-seanachas gun tionndadh an t-each air do thaobh fhéin ’gad chuideachadh a dh’aindeoin cùis, ach gu robh e fìor chunnartach gur h-ann a thionndadh an làir ’nad aghaidh: gum biodh i air taobh do nàmhaid ’s a’ deanamh coire dhut nuair a thachair bòcan riut. Ach bha e air a sheanachas nuair a bhiodh ròpa air a chuir mu h-amhaich – na ged nach biodh ann ach snàithlein do shnàth clòimheadh air a cheangail air a h-amhaich – gum biodh i air do thaobh fhéin an uair sin, agus gu robh i pailt cho guineach, neo ma dh’fhaoidte na bu truime na sin an aghaidh nam fuath air do thaobh-sa.

Ach bha ’n cù air a chunntais fìor mhath dhut, ach gum feumadh tu air réir an t-seanachas a bh’ aca a bhith glé chinnteach nach do dh’éibh thu air ainm a’ choin. Bha cunnart ann nan éibheadh tu air ainm a’ choin gun tionndadh an cù ’nad aghaidh: gum faigheadh am fuath greim air ainm a’ choin agus gun tionndadh e an cù ’nad aghaidh fhéin. Agus uime sin cha robh e air a chunntais idir freagarrach ainm a’ choin thoirt. Ach bha e air cantail ged a bha ’n cù guineach airson oibreachadh air do thaobh, nach robh sian idir anns a’ chù airson do chuideachadh taca ris a’ ghallaidh; ach gu robh e cho cunnartach gum faodadh i fhéin tionndadh ’nad aghaidh. Ach bha e air a sheanachas nan ligeadh tu fuil as a’ chluais aice gun toireadh i as a chéile e ged a b’e Satan fhéin a thachradh; gu robh i cho cunnartach gun tugadh i as a chéile e.

Agus bho ’n a tha mi as an t-seanachas, a bhith bruidhinn mu dheidhinn chon, chuala mise cho tric aig a’ mhuinntir, bhacadh iad thu. Chanadh iad riut,

“Na cuir cù ’san oidhche agus na caisg cù”.

Bha e a’ ciallachadh, cù a chuir mar gun cuireadh tu cù as deaghaidh beathaichean na daoine na creutair. Cha robh cù agad ri chuir neo ri chasg ’san oidhche le ceartas. Chuala mi iad tric ’ga bhacail sin.


[TD 425]

[Beurla]


[TD 426]

Ceòl is Dannsa

Fìdhleirean

Seo àireamh do dh’fhìdhleirean a chuala mi bho chionn greis do bhliadhnaichean. Fear Niall Caimbeul (Niall Eachainn ’ac Dhunnachaidh); agus Seumas Caimbeul (Seumas Pheadair ’ic Eachainn); Murchadh Mac’Illemhaoil (Murchadh Dhòmhnaill ’ic Nìll ’ic Iain ’ic Mhurchaidh ’ic Dhòmhnaill); Iain Mór Dòmhnallach (Iain Mór Aonghuis Nìll Ruaidh); agus Iain MacNìll (Iain mac Dhòmhnaill Mór Nìll Mhóir); agus Niall Mac-a-Phì (Niall Alasdair a’ Phìobaire); Eachann MacNìll (Eachann Aonghuis Phosta); Mìcheal Mac-a-Phì (Mìcheal Mhìcheil Nìll Dhòmhnaill); agus Niall MacÌosaig (Niall Iain ’ic Ìosaig); Ruairidh MacÌosaig (Ruairidh Iain Ruairidh); agus Mìcheal MacAonghuis (Mìcheal Ruairidh Dhòmhnaill Mhóir); agus Fionnlagh Dòmhnallach (Mac Iain Nìll ’ic Iain Òig); agus Dòmhnall MacDhòmhnaill (Dòmhnall Steaphainn Phàdruig). ’S e an dithist bu mhoth’ a chuala mi a’ deanamh do dh’fhìdhleireachd dhe ’n fheadhainn sin, Iain MacNìll eile (Mac Dhòmhnaill Dhòmhnaill) agus Mìcheal Mac-a-Phì (Mac Mhìcheil Nìll Dhòmhnaill). Agus tha mi smaointinn gu robh an ceòl aca glé choltach ris a’ cheòl a bhiodh aig feadhainn fhathast dhe na tha cleachdadh ceòl an dannsa, ach gun tànaig atharrachadh air an dannsa. Cha chreid mi gun tànaig móran do dh’atharrachadh air a’ cheòl am measg nam fìdhleirean sin agus na fìdhleirean a tha ann dh’ionnsaidh a’ latha an diugh a tha cuimseach aosda.

Bha cuid dhe na fìdhleirean seo a dh’ainmich mi a bhiodh a’ cluich puirt àraid air a’ ghleusadh àrd. Bhiodh Fionnlagh Dòmhnallach – cha chluicheadh e fidheall uair sam bith cha mhór gun port neo dhà a chluich air a’ ghleusadh àrd. Agus chluicheadh Iain MacNìll seo (Mac Dhòmhnaill Mór Nìll), chluicheadh e puirt air a’ ghleusadh àrd. Ùisdean Friseal: bha ’m fear sin air port a bhiodh cuid dhe na fìdhleirean a’ cuir na fidheall air a’ ghleusadh àrd agus bha fuaim glé


[TD 427]

[Beurla]


[TD 428]

bhinn aig an fhìdhill nuair a rachadh a cuir suas air a’ ghleusadh àrd air a’ phort a bha sin.

Chanadh e fhéin nach b’ ann air thaobh nan Caimbeulach a thànaig an ceòl astaigh orra idir: gura h-ann a th’ air taobh Chloinn ic’Illemhaoil. Agus bha a’ bhean aig Mac’Illemhaoil, bha i do Chloinn Nìll nam pìobairean – nam pìobairean a bha thall aig Còbh nam Pìobairean agus ann am Parraisde Eilein na Nollaig – agus bha esan a’ còmhdach gura h-ann bho ’n taobh sin a thànaig an ceòl astaigh orra barrachd agus bho thaobh Chloinn ’ac’Illemhaoil, a chionn Cloinn ’ac’Illemhaoil fhéin, bha iad ’nan luchd-ciùil a bha math.

Agus a nist ’s e Peadar a b’fheàrr dhe ’n teaghlach. Agus an uair sin, tha e coltach gu robh Mìcheal ged nach biodh e dol amach a dh’ àite sam bith a chluich, gu robh e fhéin sònraichte gu ceòl fìdhleadh, ’s chluicheadh e a’ phìob. Agus bha Iain, bha e air a chunntais gu robh e fhéin ’na fhìdhleir gàbhaidh math. Agus chanadh feadhainn gura h-e Niall am fear bu lugha ann an tàlant dhiubh gu fìdhleireachd. Agus nuair a bha e cho math ’s a bha e gu fìdhleireachd, feumaidh gu robh càcha, gu robh iad àraid.

Bha iad a’ fuireach shuas faisg air àite ris an canadh iad Camus an Fheòir. ’S ann amach air chùl fearainn a bha iad a’ fuireach. Bha na h-uibhir do chlann dhe na Caimbeulaich ud ann ; bha cuid mhór do theaghlach Dhunnachaidh ann. Tha e coltach gu robh Dunnachadh ’na dhrumair anns an arm ’na am fhéin. Ach co-dhiubh bha Dòmhnall mac Dhunnachaidh agus Iain mac Dhunnachaidh ’s Alasdair mac Dhunnachaidh agus Anndra mac Dhunnachaidh agus Eachann. Thànaig cuid mhór dhiubh a dh’fhuireach a null; shuidhich iad ’san àite bha seo. Agus leubh mi nuair a thànaig a’ cheud fhear dhiubh a nall shuidhich e ann an àite agus fhuair e amach an uair sin gu robh a bhràthair sios astar chóig mìle an taobh shios dha air fearann a thogail. ’S bha iad an deaghaidh buntata chuir ’san talamh, tha mi tuigsinn, agus cha robh iad air an cuir ach beagan lathaichean nuair a fhuair e amach. Agus tha iad a’ gràdhainn gun do thog e am buntata as an talamh air n-ais ’s gun do thruis e leis iad. ’S chaidh iad sios airson faighinn cho faisg air a bhràthair ’s a b’ urrainn dhaibh agus shuidhich e an taca ri bhràthair. B’ fheudar dha a dhol beagan is leth-mhìle a dh’astar bhuaithe a thaobh bha am fearann air a ghabhail a null tha mi ’n dùil aig Clann Choinnich.

Cha robh mi ach mu naoidh bliadhn’ deug a dh’aois nuair a chuala mi e ach cha robh tuigse gu leòr agamsa air ceòl. Cha robh a’ chluas-chiùil agam cho sònraichte ’s a bh’ ann. Ach nuair a bhios mi


[TD 429]

[Beurla]


[TD 430]

smaointeachadh iomadh uair bho ’n am a bha sin air a’ cheòl a chaidh aca air a chluich, tha mi smaointinn gun cuireadh e blas uamhasach Gàidhealach air na puirt a bhiodh e cluich, agus gu robh iad dìreach aige ann an suidheachadh. Tha mi smaointinn am port ris an canadh iad Gun do Dhiùlt am Bodach Fodar Dhomh, gu robh beagan aige air an fhear sin nach cluinninn idir, idir aig aon an àite sam bith tuilleadh. Agus thuirt seann fhear-ciùil rium a bha fhéin uamhasach sònraichte gu ceòl agus a chluicheadh a’ phìob agus an fhìdheall, “Cha do dhanns ruidhle riamh – ’s e ruidhle ceathrar a bhiodh ann cinnteach gu leòr – agus ’s cinnteach nach danns,” ors’ esan, “a thigeadh suas ris a’ phort a bh’ ann is esan ’ga chluich: Niall Eachainn ’ac Dhunnachaidh a’ cluich a’ Ghiobain Hirteach.”

Tha sgeul beag a’ seo a fhuair mi bho Niall Caimbeul: Bha e ’g innse dhuinn naidheachd mu dheidhinn fear, Dòmhnall Caimbeul. Cha b’e na h-aon Chaimbeulaich dha robh e fhéin gu robh a’ fear seo idir, ach bha e ’na fhìdhleir sònraichte agus tha e coltach gura h-e fìdhleir cho math ’s a bha an Ceap Breatuinn ’na am. Agus bha e air aithris gura h-ann as an t-sìthein a fhuair iad a’ bhuaidh. Agus air réir na h-eachdraidh a bh’ aigesan bha athair Dhòmhnaill Chaimbeul a’ tighinn dhachaidh an deaghaidh a bhith a’ cluich aig bainis. Agus nuair a bha e tighinn seachad air àite, tha e coltach gura h-e ban-sìthich a bha a’ bleoghainn mart. Agus nuair a chunnaic e i thuirt i ris nan cumadh e ’n sgeul seo ’m falach gun innse do dhuine idir gum fac’ e ise, gum faigheadh e buaidh na fìdhleireachd, agus gum biodh sin aige fhéin agus aig a mhac agus aig ogha, agus nach rachadh buaidh na fìdhleireachd thoirt bhuapa ge b’e c’àite am biodh iad a’ cluich. Agus bha e air a sheanachas gun d’fhuair e bogha à sìthein.

Nuair a bha e ’na fhìor sheann duine ’s bha e air fàs dall – ’s ann aig Eachann Mac’Illemhaoil a fhuair mi a’ sgeul beag a bha seo – tha e coltach gun do thadhail feadhainn dhe na fìdhleirean astigh an àite Dhòmhnaill Chaimbeul ’s bha Aonghus a mhac – ’s e bha cumail taighe an uair sin – bha e fhéin ris an fhìdhleireachd. ’S tha fios nuair a chruinnicheadh cuid do dh’fhìdhleirean ann an taigh gum beireadh a h-uile fear greis air fìdhleireachd. ’S tha e coltach gu robh iad shios anns an t-seòmbar a’ cluich agus thànaig Aonghus anuas dha ’n cheann eile dhe’n taigh far a robh athair ’s dh’fhoighneachd athair


[TD 431]

[Beurla]


[TD 432]

dheth có fear a bha cluich an dràsda agus thuirt e ris gur e Calum Beag.

“O,” ors’ esan, “nach b’e an call nach eil a’ lùdag aige. Nach ann a tha ’m fìdhleir dha rìreabh nam biodh a’ lùdag aige!”

Agus dh’fhoighneachd Aonghus a mhac dheth, “Bheil sibh a’ gràdh nach eil feum na lùdaig aige?”

“O, cha n-eil,” ors’ esan, “idir.”

’S nuair a chaidh iad sios bha ’m fear eile air sgur a chluich ’s dh’fhoighneachd Aonghus Caimbeul dheth a robh sian ceàrr air a’ lùdaig aige.

“O,” ors’ esan, “tha. Chaidh a’ lùdag agamsa a bhristeadh bho chionn bhliadhnaichean agus cha n-eil am feum aice agam tuilleadh. Feumaidh mi an obair a dheanamh leis na trì meòirean.”

Agus sin agaibh sgeul a fhuair mi air cho geur cluas-chiùil ’s a bh’ aig Dòmhnall Caimbeul.

Tha cuid do dh’fhìdhleirean ann a fhuair mi an t-ainm aca nach cuala mi idir a’ fìdhleireachd iad. Bha Niall Dòmhnallach (Niall Mhìcheil Alasdair); agus bha Mìcheal Caimbeul (Mìcheal Eachainn ’ac Dhunnachaidh); agus bha Iain Eachainn ’ac Dhunnachaidh; Peadar Eachainn ’ac Dhunnachaidh; Alasdair mac Ailein Dùghallach; agus bha fear Dòmhnall Chais; agus Tom Chais; agus bha Dòmhnall MacNìll (Dòmhnall mac Nìll ’ic Iain ’ic Mhurchaidh); bha Ruairidh Dhòmhnaill ’ic Nìll; agus Ruairidh Alasdair ’ic Nìll; agus Steaphainn Alasdair ’ic Nìll; agus bha Calum Iain ’ic Nìll ’ic Iain ’ic Mhurchaidh air a chunntais air fear dhe na fhìdhleirean cho math ’s a bha shuas anns a’ cheàrna as a robh e fhéin a’ fuireach ’na am.


Pìobairean

A nist a bhith a’ toirt iomradh air pìobairean a chuala mi, bha Iain Dòmhnallach – ’s e Iain Dubh a bh’ againn air agus ’s e bha ’na fhìor-phìobaire math; agus Seòras Sutharlanach, mac do Uilleam Sutharlan; agus bha Anthony Dòmhnallach nach maireann: chuala mi e cluich ’s bha e glé mhath; agus bha Dòmhnall Ùisdein, athair Anthony, bha e ’na phìobaire ged nach cuala mise e cluich ach aon


[TD 433]

[Beurla]


[TD 434]

turus; agus Niall MacÌosaig, chuala mi tric gu leòr e; agus Peadar MacFhionghuin; agus Eòsaiph Mac’Illemhaoil (Eòs Iain an Tàilleir); agus bha Eòsaiph MacÌosaig (Mac Mhàrtainn Dhòmhnaill ’ac Ìosaig), bha e fhéin na phìobaire a bha glé ghasda; agus Peadar Mac’Illemhuire, bha e math cuideachd. Tha Peadar beò fhathast agus tha Seòras Sutharlan beò fhathast. Bha fear Dòmhnall MacLeòid, bha e cuimseach math agus bha Dòmhnall Dòmhnallach, mac do Thearlach a’ Mhonaidh mar a bheireadh iad ris, bha e fìor mhath gu pìobaireachd; agus Eòs MacEamainn, tha mi smaointinn gu robh e cho math ri h-aon a chuala mi. Chuala mi iad seo a’ cluich uileadh agus bha deagh-bhlas aca air a’ cheòl.

Ach ’s fheudar dhomh a nist a dhol air n-ais gu Niall MacÌosaig, a chionn b’esan a’ fear mar a thuirt mi air am b’eòlaiche mi uile agus ’s e duine sònraichte a bh’ ann fhéin. Bha ainmeannan nam puirt aige; bha uibhir do phuirt aige air chuimhne. Dh’ainmicheadh e ceudan do phuirt agus dh’innseadh e dhuibh có na leabhraichean as an gabhadh iad faotainn. Agus dh’ionnsaich e cuid mhór do phuirt bho athair: bha athair làn do phuirt; chluicheadh e fhéin a’ phìob agus bha do phuirt-fìdhleadh aige ’s do phuirt-pìob – bha e neònach na bh’ ann dhiubh uile. Nist, nuair a rachadh feadhainn gu Niall MacÌosaig agus bha iad am beachd tòiseachadh air ionnsachadh a’ phìob a chluich, dheanadh e ’n t-uamhas do cheasnachadh orra. Dh’fhoighneachdadh e ceistean dhaibh gun àireamh, agus gu ruige ’s gum feumadh e meòirean nan làmh aca fhaicinn is fheuchainn airson ’s gum biodh fhios aige co-dhiubh a bha iad dol a bhith math airson cluich pìobadh neo nach robh. Agus ma bha sian ceàrr orra air an cuideachd – air am pàrantan – mar a bha cuing na caitheamh na sian dheth sin, cha bhiodh e idir deònach gnothach a ghabhail ri ’n ionnsachadh. Bha e fìor, fìor chùramach mu dheidhinn an fheadhainn a bha dol a thòiseachadh air ionnsachadh ciùil. Agus an fheadhainn a fhuair beagan do dh’ùine air tighinn thuige ’s a bha faighinn amach phuirt, tha mi ’n dùil fhathast gun aithnich thu air an fheadhainn sin gu robh iad uair na uaireiginn còmhla ris greis a thaobh gheobh thu seòrsa do dhòigh aca air cluich a tha iad a’ cuir blas air a’ cheòl. Tha mis’ an dùil co-dhiubh gu bheil iad a’ cuir blas sònraichte air a’ cheòl.

Tha mi ’n dùil gum faodadh na pìoban beaga a bhith air an cleachdadh a’ seo uair dhe ’n t-saoghal. Bha iad a’ deanamh cuid mhór do dhannsa le ceòl nam pìoban. Cha n-fhaca mise cus ’ga dheanamh ach tha fhios a’m gum biodh MacÌosaig a’ deanamh cuid


[TD 435]

[Beurla]


[TD 436]

mhór, mhór do chluich na pìobadh; ach ’s e a’ phìob mhór a bhiodh aigesan. ’S e a’ phìob mhór a bh’ aige daonnan ’ga cluich. Ach ’s fheudar gura h-e na pìoban beaga a bhiodh aca ’gan cluich a chionn dheanadh a’ phìob mhór roinn mhór do dh’fhuaim ann am broinn taighe. Agus cha n-fhaca mise bhith cluich pìob bheag idir ach ar leam gum faca mi té dhiubh aig MacÌosaig am pìobaire ’s e ’g obair air a’ deanamh càradh na cuir air dòigh air choireiginn oirre. Ach cha bhiodh uidhreachd aigesan air a bhith ’ga cluich co-dhiubh. ’S e a’ phìob mhór a bhiodh aige an còmhnaidh ’ga cluich agus cha chuireadh e móran air fhéin ’na am air cluich cho mór ’s gu robh i. Bhiodh e gu math toilichte a bhith ’ga cluich ’s cha chuireadh e cus air cluich a’ chuid bu mhotha dhe ’n oidhche fhad a’ gheamhraidh airson a bhith ’ga cluich aig dannsa.


Dannsaichean

Bha cuid mhór dhe na dannsaichean ann am bitheantas ’ga dheanamh as na taighean-còmhnaidh. Bha iad ’gan deanamh as na taighean sgoil mar an ceunda ach cha bhiodh iad a sin ach ma dh’fhaoidte aon uair ’sa bhliadhna na ma dh’fhaoidte a dhà. Ach dheanadh iad danns’ ann a’ ruith an t-samhraidh nuair a bha a’ sgoil réidh mun tòisicheadh iad air an ath tìm. Agus bha iad a’ deanamh beagan do dh’airgiod as an dòigh sin a dheanamh cuideachadh timcheall air gnothaichean na sgoil. Nuair a bhiodh iad ann a’ sin a’ dannsadh ’s e an dannsa ceàrnach a bhiodh aca: na suidhichidhean ceàrnach. Bha ochdnar a’ dol air an ùrlar: ceathrar fhireannach ’s ceathrar bhoireannach. Agus bha iad a’ pàidheadh airson faighinn air an ùrlar a dhannsa. ’S e cóig roinnean a bh’ ann uile gu léir: nuair a rachadh a’ cheud roinn a sheinn ’s a dhannsadh bheireadh iad tiotan beag ’nan tàmh ’s bha iad a’ tòiseachadh suas air n-ais ’s bha iad a’ leantail air an dòigh sin gus am biodh an cóigeamh roinn seachad. Bha iad an uair sin a’ fuireach tacan eile air an ùrlar airson suidheachadh eile, na <eng>set<gai> eile mar a bheireadh iad ’sa Bheurla. Bha iad a’ pàidheadh a rithist – bhiodh na fireannaich a’ pàidheadh – agus bha iad a’ faighinn boireannaich airson a dhol a dhannsa còmhla riu. As an am ud phàidheadh a h-uile fireannach a bha a’ dol air an ùrlar deich centaichean agus gheobhadh iad na cóig suidhichidhean a bha sin – na cóig fiogairean a bha sin – a dheanamh airson nan deich centachan. Ach ma bha ’n ceòl a’ còrdadh riu agus an oidhche a bhith cuimseach fionnar neo ma


[TD 437]

[Beurla]


[TD 438]

bha iad faisg air uinneag dh’fhuirgheadh iad ma dh’fhaoidte gus am biodh a trì dhe na suidhichidhean seachad. Agus bhiodh sin a cóig deug do dhol mun cuairt aca, do phuirt mhath a bhiodh air a chluich dhaibh mum faigheadh iad far an ùrlair.

Bhiodh iad a’ deanamh dannsaichean as na taighean-còmhnaidh; ’s e froilig a bheireadh iad riutha sin. Bu thric gura h-ann a’ gearradh connaidh na treabhadh na spealadh na obair dheth sin a bhite deanamh. Agus gu h-àraid na banndraichean ’s na boireannaich nach robh cuideachadh aca, bhite a’ deanamh nan dannsaichean sin as na taighean. Agus a rithist bha rud ann aca ris an canadh iad raifeil. Bha iad a’ reic bileagan air rud air choireiginn agus àireamh air a h-uile h-aon dhiubh agus nuair a bha iad uileadh air an reic rachadh uibhir a leth-bhreac a chuir ann an ad agus thàirneadh cuideiginn té dhiubh sin as an adaidh agus ge b’e có ’n àireamh a bh’ oirre, bha ’n aireamh sin a’ buannachd na duais a bhiodh ann.

Agus bhiodh an t-ògradh, bhiodh iad mu dheireadh a’ cruinneachadh an àiteiginn agus gu h-àraid anns na taighean-còmhnaidh. Cha bhiodh iad ma dh’fhaoidte cho aobhach airson a dhol a dhannsa anns na taighean sgoil. Bhiodh fireannaich a’ toirt leo nigheannan cuimseach òg a dhannsa airson ’s gun ionnsaicheadh iad. Bhiodh iad ’gan toirt ann a dh’aona-ghnothach air chor ’s gun ionnsaicheadh iad an sin an dannsa agus gum fàsadh iad gu math ealanta air an dannsa. Agus bha cuid dha na h-ighneagan sin a bha fìor mhath. Bha iad gu math aotrom, beò air ùrlar agus bhiodh e toirt mór-thoileachadh dha ’n fheadhainn a bhiodh aig na dannsaichean iad sin a thoirt leo a dhannsa.

Cha robh ruidhle ceathrar idir ri ’m chuimhne-sa ’ga dhannsa. Cha n-fhaca mise ruidhle ceathrar ’ga dhannsa mura dannsadh iad e ann an àite far am biodh cruinneachadh ’s iad a’ cuir clàr fearas-chuideachd air ’n aghaidh. Airson a chuid sin dheth chunna mi aon bhuidheann a’ dannsa Ruidhle Thulachain agus sin na chunna mi riamh, ach cha robh e ach dìreach air shealltainn dha na daoine mar a bha e ri dhol.

Bha ’m fear seo ’g innse naidheachd mu dheidhinn dannsair sònraichte a bh’ ann agus smàladh e coinneal as gach ceann dhe ’n t-seòmbar. Co-dhiubh bha e fìor neo nach robh, bha e cantail gun cuireadh e gloine bheag do dh’uisge ann an crùn na h-adadh agus gu rachadh aige air dannsa cho aotrom sios is suas bho cheann gu ceann an t-seòmbair ’s gu smàladh e na coinnlean le shàiltean agus a’


[TD 439]

[Beurla]


[TD 440]

ghloine uisge anns an t-sloc a bha am mullach na h-ad. Fhad ’s a bhiodh i ’sa lag a bh’ as an ad, cha leumadh i, cha dòirteadh i, cha n-fhalbhadh i as. Dh’fheumadh e bhith gu math aotrom ’s gu math cuimseach. Cha deanadh math dha a bhith deanamh tuairmse air a’ ghnothach: a’ tighinn dh’ ionnsaidh nan coinnlean ’s am bualadh le shàiltean ’s gun a dhol fairis orra, neo gun a’ choinneal a bhristeadh neo a leagadh, ach a bualadh. Ach smàladh e na coinnlean.

A bhith bruidhinn air àiteachan as a robh iad a’ dannsa, chunna mi iad a’ dannsa air drochaid nuair a chruinnicheadh buidheann do dh’ògradh feasgar agus bhiodh cuideiginn ann a chluicheadh an fhidheall. Agus dheanadh iad seòrsa do sguabadh air an drochaid: ma bha morghan oirre ’s gnothaichean bhiodh i deiseil aca agus bheireadh iad tacan air dannsa. Dheanadh iad ma dh’ fhaoidte trì neo ceithir do shuidhichidhean-dannsa ann a’ sin. Cha robh móran siubhal orra ’san am agus cha chuireadh e tilleadh orra.



[TD 441]

[Beurla]


[TD 442]

[Bàn]


[TD 443-477]

<eng>Notes
[Beurla]


[TD 478]

[Bàn]


[TD 479-483]

Select Bibliography
[Beurla]


[TD 484]

Aarne-Thompson International Folktale Types
[Beurla]
