[C 1]

<eng>
UGAM AGUS BHUAM

Pàdruig Moireasdan

[C 2]

a CLUB LEABHAR publication

Details of Club Leabhar, with a list of books in print and forthcoming titles, can be obtained from:
91 CROMWELL STREET,
STORNOWAY,
ISLE OF LEWIS.

£2.40

[DA 1]

<gai>
UGAM AGUS BHUAM

[DA 2]

[Dealbh]

[DA 3]

UGAM AGUS BHUAM

PADRUIG MOIREASDAN

SGEULACHDAN AGUS ORAIN PHADRUIG
AIR AN TAGHADH AGUS AIR AN DEASACHADH
LE
DOMHNALL EAIRDSIDH DOMHNALLACH

CLUB LEABHAR — STEORNABHAGH

[DA 4]

© PADRUIG MOIREASDAN 1977

SBN: 902706 25 X

Na còraichean uile gléidhte. Chan fhaodar cuid ’sam bith dhen fhoillseachadh seo, faclan no dealbhan, ath-nochdadh, a thasgadh ann a siostam-lorg, no a lìbhrigeadh ann an cruth ’sam bith, no air mhodh ’sam bith, eileigtreonach, uidheamach, dealbhchopaigeadh, recòrdadh, no eile, gun chead fhaotainn an toiseach o Chlub Leabhar, Ltd.

Thug an Comunn Leabhraichean Gaidhlig cuideachadh dhuinn le cosgais a’ chlo-bhualaidh

Air fhoillseachadh le Club Leabhar, Steòrnabhagh, 1977
Air a chlo-bhualadh le John G. Eccles, Inbhirnis

[DA 5]

Mar chuimhneachan air seann ghinealach
nan taighean-céilidh aig an cuala mi a
liuthad sgeulachd agus oran.

[DA 6]

[Mapa]

UIBHIST A TUATH
Eubhal
E. Steaphain
Br. Gaineacha
GRIOMASAIGH
Ballaglas
Aird na Srùban
Bàgh Mór
Ceannairigh
Cn. na h-Uamha
Na Rubhaichean
Scot-bheinn
R. Buidhe
Na Ceallan
FLODAIGH MHOR
E. an Fhéidh
RONAIGH
Cn. na Smeòrach
Lon Cait
E. FHLODAIGH
BEINNE FADHLA

[DA 7]

An Clar

Uimh.												Taobh
FACAL ON FHEAR DHEASACHAIDH						ix
ROIMH RADH											xxii

SGEULACHDAN AGUS NAIDHEACHDAN
1 GILLE AN FHEADAIN DUIBH								1
2 RIGH NA H-AIRDE TUATH AGUS RIGH NA H-AIRDE DEAS		9
3 NA TRI LEINTEAN CANAICH								16
4 MAR A THANAIG AN T-EACH ODHAR A DH’ALBA			24
5 NA TRI COMHAIRLEAN									31
6 SGIOBAIR A DH’FHAG NIGHEAN AIR SGEIR					37
7 NIALL MAC NA BANTRAICH								39
8 FEAR A CHOINNICH RI ROBAIR AN CANADA				45
9 FEAR A BHA AG URNUIGH AIR OIDHCHE STOIRMEIL			48
10 DOMHNALL MOR NA BANTRAICH						50
11 BODACH ROCABARRAIGH								53
12 AN CRODH MARA									57
13 AN TAILLEIR AGUS NA MNATHAN IASGAICH				59
14 NA SIDHICHEAN A’ GOID LEANABH						63
15 BEAGAN EILE MU SHIDHICHEAN						66
16 BOIRIONNACH A’ FUINE ’SAN T-SIDHEIN					67
17 TAIBHS AG INNSE MU ULAIDH							69
18 FEAR A CHUNNAIG TAIBHS A SASUINN					71
19 TAIBHS AS NA HEARADH								74
20 AISLING AIR TE A CHAIDH A BHATHADH					77
21 MANADH A CHUALA MOR NI’ CHALUIM					79
22 MANADH AIR FEAR A BHA ’DOL A DH’IARRAIDH GAMHAINN	81
23 GIULAN NACH FHAIGHEADH GLUASAD					82
24 MANADH AIR AN TITANIC								83
25 BLEITH LEIS A’ BHRATHAINN ANN A SAILOINIGA			85

ORAIN PHADRUIG
26 BODACH A’ PHUILL MHONAIDH							91
27 ORAN A’ CHOGAIDH									92
28 TURUS ’SAN LOCHMOR								94
29 DO AONGHUS AN TAILLEIR							96
30 BOTHAIN LEODHUIS									97
31 CAOIDH LEANNAIN									98
32 ORAN DO BHATA IASGAICH — A’ VIOLET					100
33 UIBHIST A TUATH									102
34 MOLADH NAN SGITHEANACH							104
35 SEALG NAN CATHAN									106
36 COMHLAN AIG BLIADHN’ UIR							108
37 BAIGH RIS A’ GHAIDHLIG								109
38 AG IONNDRAIN NA BHEIL BHUAM						111

ORAN A RINN A MHATHAIR
39 ORAN MU CHOGADH AIFRIGA							113

[DA 8]

[Blank]

[DA 9]

Facal on Fhear Dheasachaidh

Rugadh Pàdruig Moireasdan — Pàdruig mac ’illeasb’ ’ic Phàdruig ’ic Iain (1) — as a’ Rubha Bhuidhe, taobh an iar-dheas Eilein Ghriomasaigh, air an t-seachdamh latha deug dhen Dàmhair, 1889. ’Se “Na Rubhaichean” a chanar ris a’ chearnaidh seo dhen eilein. Rugadh athair, Gilleasbuig mac Phàdruig, ann an Eilein Steaphain, eadar Griomasaigh agus Uibhist a Tuath, far nach eil duine ’fuireach an diugh. Chithear an tobhta ann fhathast. Air taobh athar ’se Màiri Nic a’ Bhiocair a bu sheanmhair do Phàdruig — Màiri nighean ’illeasbuig ’ic Iain ’ic Nèill — de Chlann a’ Bhiocair Sholais, mar a thubhairt e fhéin. ’Se Ban-Chaimbeulach a bu mhàthair dha — Màiri nighean Dhòmhnaill Oig as na Rubhaichean. ’Se Màiri Nic Leòid a bu sheanmhair dha air an taobh seo, de “Shliochd Uilleim Buidhe” mar a chainte riutha. Thanaig Uilleam Buidhe bha seo as an Eilein Sgitheanach ’na phéidse gu Fear Bhaile Ràghaill. Air an taobh seo dhen teaghlach b’e sinn-seanmhair Phàdruig Màiri Bhàn Chnoc na Smeòrach ann a Rònaigh dhan do rinneadh an t-òran:

Chaidh mi shealgaireachd a Rònaigh
’S thachair nìonag bhòidheach bhàn rium
B’fhearr leam na mo chuid dhen t-saoghal
Bhith ri taobh a’ deanamh mànrain.

’S truagh nach fhaighinn ’n toil a’ Chléir e
Do thoil fhéin is toil do chàirdean
Gheibhinn còir air Rònaigh fhéin leat
’S Eilein an Fhéidh fo’r cuid àitich. (2)

Bha e air aithris gur e sealgair a bha aig Mac ’ic Ailein ann am Beinne Fadhla a rinn an t-òran. Bhiodh màthair Phàdruig ’ga ghabhail agus i ’snìomh aig a’ chuibhill.

A bharrachd air Pàdruig, bha dithis bhràithrean agus dithis pheathraichean eile as an teaghlach. Chan eil beò dhiubh an diugh


(1) Dh’fhàgadh Iain seo ’na leanabh còmhla ri càirdean ’nuair a dh’fhalbh na daoine a Loch Portain agus a Bagh a’ Chàise a null a Chanada.

(2) SA 1973/172/B2

[DA 10]

ach Pàdruig fhéin agus aon phiuthar. Tha gu leòr eile ann a dh’fhaodainn a ràdha mu eachdraidh nan daoine ach feumaidh mi fhàgail aig a sin an dràsda.

’Se àite gu math iomallach a bh’ann an Griomasaigh ’nuair a bha Pàdruig òg. Gu dearbha, cha deach rathad mór na dùthcha dhan eilein gu 1960. Roimhe sin cha robh dòigh air faighinn ann is as ach le bàta, no tarsuinn na fadhlaichean, aig muir-tràigh, leis a’ chois no le each, gu Uibhist a Tuath no Beinne Fadhla. Ach bha sluagh lìonmhor, cosanta ann — ’s dòcha mu thrì cheud aig toiseach na linne seo. Tha mu dhà cheud ann fhathast. Cha robh na cruitean ach beag agus, mar sin, bha na Griomasaich gu ìre mhór suas air an iasgach seach muinntir àite ’sam bith eile an Uibhist a Tuath — thà, gu dearbha, gun a’ latha an diugh fhéin.

Suas gu ám Cogadh a’ Cheusar bha cleachdadh a’ chéilidh a’ dol gu làidir — agus a’ luadh cuideachd. Bha iomadach taigh as a’ choimhearsnachd as a faodadh còmhlan a bhith cruinn air an oidhche — ach bha aon taigh gu h-àraid far a bheil cuimhne aig Pàdruig air a bhith ag éisdeachd ri sgeulachdan agus òrain agus iomadach seòrsa seanchais. B’e seo taigh Clann Chaluim Big ’ic Mhathain as na Rubhaichean. ’Se fear dhe na seann taighean fada tughaidh a bh’ann le teine meadhoin an ùrlair. Bha dithis bhràithrean agus dithis pheathraichean a’ fuireach ann agus iad uileag air tighinn gu deagh aois aig an ám seo. Bha brà fhathast ’ga h-obrachadh as an taigh sin — mar a bhà ann an iomadach taigh eile aig an ám — agus chunnaig Pàdruig an t-seann lampa eòlain, an crùisgein, laiste ann cuideachd. Bhiodh an taigh làn chéilichean, oidhche as deaghaidh oidhche — cuid dhiubh a’ deanamh a’ rathaid air oidhche dhorcha gheamhraidh le solus ceann an fhòid — athainne beò le steall shradagan as, agus na bodaich a’ sealltainn a mach mus cuirte an tughadh no a’ fodar ’na theine. ’S iomadh facal a dh’innis Pàdruig dhomh mu chéilidh nan taighean sin nach ceadaich ùine no farsuinneachd dhomh a chur sìos a seo.

Sin agaibh ma-thà a’ suidheachadh — faodaidh mi ràdha a’ seann saoghal Gàidhealach — as an do rugadh Pàdruig ’illeasbui’ Phàdruig agus as an do dh-fhàs e suas gu ìre duine.

Bha toil aige dhen sgoil agus bha e glé mhath innte cuideachd — ged nach robh a’ luchd teagaisg ach mar a bhà iad. Dh’fhàg e a’ sgoil aig aois cheithir bliadhna deug agus thug e cheud sgriob air falbh as an dùthaich ’nuair a bha e seachd bliadhna deug airson greis trèunaidh as a’ mhailisi ann an Inbhirnis — na Treas Camshronaich. Rinn e seo trì tursan.

Goirid as a dheaghaidh seo chaidh e gu Galldachd — do Ghuraig far an tug e mu thrì bliadhna aig obair na rathaidean iaruinn còmhla ri Niall bràthair athar.

Ghluais e a Guraig do Ghlascho a thoirt làmh air ceaird ùr. Chaidh e gu muir. As na ceithir bliadhna as a dheaghaidh sin a thug e ’na

[DA 11]

sheòladair, rànaig e cho fada ri Canada agus na Staidean Aonaichte grunn thursan. Gu dearbha, air turus dhe na tursan, bha e ann a làn bheachd a’ soitheach fhàgail aig Hailifags ann an Alba Nuadh agus a dhachaidh agus a bheò-shlainte dheanamh ann an Canada far a robh feadhainn a bhuineadh dha. Ach b’fheudar dhan bhàta a cùrsa atharrachadh air a’ bhòidse bha sin agus cha d’fhuair e an cothrom tuilleadh.

Tràth as a’ bhliadhna 1914 thill e dhachaidh a Ghriomasaigh agus fhuair e sgoth iasgaich ùr. Bha e ’cur roimhe a’ sgoth fhàgail aig athair agus aig a bhràthair agus tilleadh gu muir, ach cha b’e sin idir a bha an dàn dha. Dh’eubhadh an Cogadh Mór agus ghabh Pàdruig air ball as an arm — ann a réisimeid Mhic Shimidh, na Lovat Scouts.

’S iomadh àite as a faca e gàbhadh agus cunnart gu leòr fad nan ceithir bliadhna a mhair an cogadh — eadar Bàgh Suvla ann an Gailiopoili, an Eipheit, ann a Sailoiniga agus mu dheireadh as a’ Fhraing, ach gu fortanach cha do rinneadh cnead air a mach o ghreiseag bochdainn no dhà le fiabhras. Rànaig e inbhe làn chorpaileir.

’Nuair a fhuair e mach as an arm ann a 1919 thill e dhachaidh a Ghriomasaigh gu obair an iasgaich agus na cruite. Ann a 1923 phòs e té de mhuinntir an eilein aige fhéin, Flòraidh nic Thòrcadail — Flòraidh Lachlainn ’ic Iain. Goirid an deaghaidh dhaibh pòsadh dh’fhalbh iad gu Galldachd a rithist agus thug Pàdruig mu dhà bhliadhna ag obair air togalach mhór airson banc ann an Glascho. Thug e làmh air iomadach obair as a dheaghaidh sin — cuid dhiubh nach do mhair ro fhada. Bha an obair a’ fàs gann — ach ’se glé bheag a lathaichean a bha Pàdruig gun chosnadh. A measg obraichean eile, thug e grunn mhìosan ann a muileann rubair. Chaidh a ghàirdein a bhristeadh a sin — ach cha do chum seo fhéin fada ’na thàmh e. Mu dheireadh fhuair e ’na Engineer’s Rigger ann an Gàrradh Stephens air Cluaidh. Bha a’ cheaird seo a’ còrdadh ris agus thug e corr is bliadhna rithe. Theirig an uairsin obair nan garrachan-iaruinn, mar a theirig iomadach obair eile air feadh na rìgheachd as na droch amannan sin. Thill Pàdruig dhachaidh a rithist a Ghriomasaigh ann a 1932 agus theann e rithist air obair an iasgaich agus na cruite. Aig ám an Dàrna Cogaidh, eadar 1939 agus 1945, bha e air ais agus air adhart eadar Glascho agus Griomasaigh, a’ toirt greisean air obair ’sam bith a bha ri faighinn as a’ Bhaile Mhór agus a’ tilleadh dhachaidh gu obair earraich agus foghair. A measg obraichean eile aig an ám seo, thug e greis a’ togail thaighean-dìon an aghaidh bhomaichean nan Gearmailteach, bha e greis ag obair air beàrseachan air Cluaidh agus bha e greiseagan cuideachd as na garrachan-iaruinn a rithist.

As deaghaidh a’ Chogaidh chuir e fhéin agus an teaghlach seachad ceithir bliadhna ann an Eilein Heillsgeir. Bha an tuath air falbh a Heillsgeir roimhe seo, ach ’se àite torrach tlachdmhor a bh’ann le iasgach agus sealg ann am pailteas. Bha Pàdruig ag innse dhomh gur

[DA 12]

e na ceithir bliadhna seo ám a bu toilichte bha e riamh ’na bheatha. Bha toil aige gun tigeadh teaghlaichean eile a Griomasaigh a dh’ fhuireach ann an t-Heillsgeir còmhla riutha — ach dh’fhairlich seo air. Mu dheireadh thill e fhéin agus a theaghlach air ais dhan dachaidh fhéin an Griomasaigh, Am Bruthach Gaineachadh, far a bheil e fhathast. ’Sann an deaghaidh dha tilleadh a Glascho romh ám an Dàrna Cogaidh a fhuair e an taigh seo, agus a chuir e fhéin leasachadh ris.

Fhuair Pàdruig buille ghoirt ’nuair a chaochail a chéile, Flòraidh, o chionn cóig bliadhna agus mar sin thanaig crìoch air companas sona, dìleas, a mhair fad da fhichead bliadhna agus a naoi. Chan ionghnadh e bhith ’ga h-ionndrainn. ’Se boirionnach aoigheil, còir a bh’ann a Flòraidh agus, gu dearbha, boirionnach eireachdail. Bha mi anabarrach measail orra. Bha ùidh mhór aice fhéin as an t-seann dualchas agus as na seann òrain.

Bha ceathrar de theaghlach aca — dithis mhac agus dithis nighean. Tha Lachlainn, a’ mac is sine, a fuireach còmhla ri athair agus a’ leantail obair an iasgaich. Tha Gilleasbuig ann an dachaidh dha fhéin an Griomasaigh, agus e pòsda aig Seasaidh Bhaoid a Hoghagearraidh, le triùir de theaghlach. Tha esan e fhéin ris an iasgach. Thug na h-ingheanan le chéile a mach dreuchd bean-eiridinn. Tha Mairi Flòraidh pòsda aig fear de mhuinntir Ghriomasaigh, Niall Mac Asgaill. Tha an dachaidh aca nis air ais ann an Griomasaigh an déidh dhaibh iomadach bliadhna chur seachad air Ghalldachd. Tha Anna a nis air tilleadh dhan duthaich seo a Aifriga a Deas ’na bantraich le sianar de theaghlach. Dh’eug a companach an uiridh — Seorus Dòmhnallach, duine gasda de mhuinntir Uibhist a Deas.

Tha Pàdruig fhéin a nis a’ dol as na ceithir fichead bliadhna agus a h-ochd agus e fhathast gu seang, èasgaidh, fallain. Gu dearbha, tha e dìreach mìorbhailteach de dh’fhear aoise. Cha do chleachd e riamh a bhith ’na thàmh agus chan eil fhathast.

’Se duine bh’ann riamh a thionndaidheadh a làmh ri obair ’sam bith a thigeadh ’na rathad — eadar cruiteireachd, obair an iasgaich, obair a’ chlò, eadar snìomh is deilbh is obair na beairte is eile. ’Nuair a bhios e “’na thàmh” ’sann a’ leughadh no ’sgrìobhadh a bhios e, no ag innse sgeulachd no ’gabhail dhuanag do dhuine ’sam bith aig a bheil tlachd as na seann ghnothuichean. Sgrìobhaidh agus leughaidh agus bruidhnidh e an dà chànan gu fileanta. Tha cuid dhe na sgrìobh e air nochdadh as a’ Ghàidheal agus ann an Gairm. Chualas cuideachd a ghuth air a raidio grunn thursan. Gu dearbha chaidh a sia dhe na stòireannan a tha as a’ leabhar seo a chraobh-sgaoileadh as na prógraman Naidheachdan agus Sgeulachdan a tha mi fhéin air a bhith ’deasachadh an ceann gach ama do Roinn Ghàidhlig a’ Bh.B.C. (3) Chuir mi cuideachd trì dhe na stòireannan agus a dhà dhe na h-òrain ann an Tocher — ràitheachan Sgoil Eòlais na h-Alba — le eadar-

[DA 13]

theangachadh agus gearr-chunntas air beatha Phàdruig ann am Beurla. (4) An dà bhliadhna mu dheireadh a bha e ’fuireach ann an Glascho bha e ’na bhall de Choisir Ghàidhlig Bhaile Ghobhainn. Bha ùidh aige riamh ann an ceòl agus chan eil an àireamh bhliadhnachan cho fada on a thug e greis ag ionnsachadh òrain agus ceòl do chloinn ann an Griomasaigh.

Tha cuimhne agam glé mhath air a cheud turus a thachair mi ri Pàdruig. ’Sann a 1962 a bh’ann, goirid an deaghaidh dhomh tòiseachadh air obair aig Sgoil Eòlais na h-Alba ann an Oil-thaigh Dhun Eideann. Bha mi fhéin agus Iain Cràbhartach — a bha ag obair as a’ Sgoil an uairsin cuideachd — air a dhol cuairt a Ghriomasaigh airson a cheud turus. Bha sinn air a bhith ’cluinnteil mu Phàdruig — gur dòcha gum biodh naidheachdan no òrain aige, no eòlas air choireigin mu sheann ghnothuichean. ’Nuair a bha sinn a null gun an taighe nochd fear — coltas leth-sheann duine èasgaidh, géur-chuiseach, currachd bileach an t-seòladair air, geansaidh mór an iasgair agus bòtannan. Bheannaich mi dha ann an Gàidhlig.

“Có th’agam a seo?” as esan.

“Dithis amadan a’ coimhead airson seann sgeulachdan agus seann òrain,” asa mise.

Thanaig aithneachadh de dh’fhiamh gàire as an dà shùil gheur ghorm:

“Cha chreid mi gur e amadain a th’agam idir,” as esan. “Thigibh a staigh.”

Chaidh sinn a staigh, agus b’e sin a’ latha a rinn mi a’ cheud teipichean a rinn mi an deaghaidh dhomh tòiseachadh air obair aig a’ Sgoil. Ach, gu dearbha, cha b’iad an fheadhainn mu dheireadh. Tha grunn de luchd na Sgoile air tadhal aig Pàdruig on uairsin agus chan e aon leabhar a dh’fheumamaid na robh sinn a dol a chur an clò a chuile facal a thog sinn bhuaithe — eadar sgeulachdan is òrain is naidheachdan is eachdraidh agus seanchas dhen a chuile seòrsa mu na seann làithean, mu obair an fhearainn agus an iasgaich, mu obair a chlò, mu chéilidh agus mu luadh, mu ainmeannan àiteachan, mun a chuile car de sheann chor an t-saoghail a measg nan Gàidheal. Tha film goirid againn air, a’ deanamh min eòrna leis a’ bhrà a ghléidh e fhéin gu cùramach, agus, gu dearbha, chan urrainn gu bheil móran bhràintean as a’ Ghàidhealtachd an diugh a tha fo làn uidheam airson an obrachadh mar a tha i seo. Obraichidh e cuideachd a’ chas-chrom. Tha ùidh mhór aige as a chuile taobh dhen obair a tha


(3) B’e iad seo: “Aisling air Té a chaidh a Bhàthadh”; “Taibhs ag innse mu Ulaidh”; “An Crodh Mara”; “Na Sìdhichean a’ Goid Leanabh”; “An Tàilleir agus na Mnathan Iasgaich”; “Fear a choinnich ri Robair an Canada”.

(4) Tocher 16, 1974, t. 303-22: “An Crodh Mara”; “An Tailleir agus na Mnathan Iasgaich”; “Aisling air Té a chaidh a Bhàthadh”; “Oran a’ Chogaidh”; “Ag ionndrain na bheil bhuam”.

[DA 14]

sinn a’ deanamh — agus bidh e ’bruidhinn fhathast air cho math is a chord a’ chuairt ris a thug e choimhead oirnn an Dun Eideann ann a 1963. Agus chan eil uair a theid mi choimhead air fhathast nach fhaigh mi rudeigin ùr aige, ged a tha nis corr is ceithir bliadhna deug on a thòisich mi air recòrdadh aige an toiseach.

Facal a nis air mar a thanaig a’ leabhar seo gu bhith. Tha mu sheachd bliadhna nis on a chuala sinn on Chomunn Leabhraichean Gàidhlig ann an Oil-thaigh Ghlascho gu robh toil aig Pàdruig gun tigeadh cuid dhe na stòireannan agus dhe na h-òrain aige a follais mar leabhar. Bhathar a’ toirt misneachd dhuinn gu robh e coltach gum biodh an Comunn Leabhraichean Gàidhlig deònach cuideachadh cosgais a thoirt do fhear-foillseachaidh ’sam bith a ghabhadh a leithid de leabhar as laimh ’nuair a bhiodh e ullamh. Bha e gu math freagarrach gun d’rachadh a’ leabhar a dheasachadh ann a seo a chionn is gu robh leithid dhen obair aig Pàdruig againn air a chruinneachadh còmhladh ann mar-thà. Ghabh sinn as laimh seo a dhèanamh.

B’e a cheud chuid dhen obair tòiseachadh air beachd a ghabhail air gach sgeulachd agus seanchas agus òran a bha sinn air a thogail o Phàdruig. An deaghaidh dhòmhsa ruith éisdeachd agus taghaidh a dheanamh air na bh’ann, ’se Iain Peatarson a ghabh as laimh an t-iomlan a sgrìobhadh o na teipichean agus tha mi fhéin agus Pàdruig fada ’na chomain airson cho math agus cho dìchiollach is a chaidh e ris an obair. Mar a bha gach sgrìobhadh a bh’ann a’ sìor thighinn o Iain, bha mise ’gabhail beachd air agus a’ taghadh agus a’ cur an òrdugh. Bha Caitriona Scott ’ga chur air dòigh an uairsin air a’ bheairt-sgrìobhaidh gu snasail ealanta. Tha sinn gu fada ’na comain-se cuideachd.

Feumaidh mi aideachadh ma tha gearain ’sam bith aig a’ leughadair, cuid seach cuid air mar a chaidh an taghadh a dheanamh, air mar a chaidh a chur an òrdugh, air neò air a’ litreachadh fhéin, gur ann agamsa a tha coire ’sam bith a ghabhas dearbhadh air a’ leabhar. ’Sann agam a bha a’ facal mu dheireadh air gu dé chaidh a thaghadh agus air ciamar a chaidh a litreachadh, agus a chur an òrdugh, agus tha Pàdruig, agus Iain Peatarson, saor o adhbhar-ghearain ’sam bith as na cùisean sin.

Agus a nis facal goirid air mar a chaidh an taghadh agus an deasachadh a dheanamh. Mar a thubhairt mi, tha sinn air móran stuth de chaochladh sheòrsaichean a recòrdadh aig Pàdruig. Tha cuid mhath dhe air na teipichean dìreach ’na chòmhradh eadar mi fhéin agus e fhéin — agus feadhainn eile dhe mo chomh-chosnaichean cuideachd — ’na cheistean agus ’na fhreagairtean, agus cha robh mi ’meas gum biodh a leithid sin freagarrach airson fhoillseachadh as an t-seòrsa leabhair a bha ’nar beachd a dheasachadh, ged a tha móran dhe air leth feumail agus annasach. Air a’ cheann thall chuir mi romham, le cead Phàdruig, gur e taghadh dhe na sgeulachdan agus

[DA 15]

na naidheachdan a b’fhearr a thug e dhuinn, agus na bha air chuimhne aige dhe na h-òrain a rinn e fhéin, a chuireamaid as a’ leabhar — agus ’se seo a rinneadh. Ach a bharrachd air a seo, bha Pàdruig deònach gun cuireamaid ann aon òran eile gu sònraichte a mach as a’ mhóran a chuala e ’na òige. B’e sin òran a rinn a mhàthair fhéin aig ám Cogadh Aifriga, agus ’se sin an t-òran a tha ’comh-dhunadh a’ leabhair.

Nis tha cóig stòireannan air fhichead as a’ leabhar, eadar sgeulachdan agus naidheachdan agus eachdraidhean de iomadach seòrsa. Tha a’ cheud sia (5) dhiubh dhen ghnè ris an abrar “Sgeulachdan Eadarnàiseanta”. Gheibhear iad seo fada is farsuinn air feadh an t-saoghail agus tha iad air an rangachadh, gach té fo uimhir air leth agus le gearr-chunntas orra, as a’ leabhar <eng>The Types of the Folktale<gai> a dheasaich Antti Aarne agus Stith Thompson. Le aithghearrachd, ’se A.T. a chanar ris a’ rangachadh seo am bitheantas. Mar sin ’se A.T.451 a tha as Na Trì Léintean Canaich, mar eisimpleir. Gheibhear an uimhir A.T. a tha ’freagairt air a’ cheud sia sgeulachdan seo sgrìobhta as an deaghaidh fa leth.

Tha an t-seachdamh sgeulachd, Niall Mac na Bantraich, gu math coltach ’na gnè ri cuid de na sgeulachdan falbhain seo cuideachd. Tha i dhen t-seòrsa ris an abrar gu tric Novella — mar a tha Na Trì Comhairlean agus Sgiobair a dh’fhàg Nighean air Sgeir cuideachd — agus ’se seòrsa gu math cumanta bha seo as a’ Ghàidhealtachd agus an àiteachan eile, ged nach eil an dearbh thé seo air a h-àireamh as a’ rangachadh aig Aarne agus Thompson.

As deaghaidh na seachd sgeulachdan sin as a’ leabhar tha eisimpleirean air iomadach seòrsa stòiridh againn. Tha uimh.8, Fear a choinnich ri Robair an Canada, ag innse mu dhuine a bha air tionndadh gu droch-bheairt agus a chaidh iompachadh. Faodaidh sinn a ràdha gum buin seo do “Chreideamh” as an t-seagh is farsuinne — agus bha móran stòireannan a measg nan daoine a ghabhadh cur fon cheann sin. Faodaidh mi ràdha cuideachd gu robh stòireannan mu robairean gu math bitheanta. Tha Creideamh againn a rithist ann an Uimh.9, Fear a bha ag Urnuigh air Oidhche Stoirmeil — duine beannaichte a’ deanamh gnìomh math gun fhiosda dha fhéin, agus, a rithist, tha iomadach eachdraidh ann dhen t-seòrsa seo, gu leòr dhiubh air an innse mar thachartas fìrinneach — mar a tha i seo.

Tha Uimh.10 a rithist, Dòmhnall Mór na Bantraich, de sheòrsa bha cumanta agus measail a measg nan daoine: an Gàidheal làidir a tha ’buadhachadh an aghaidh a’ Ghoill no an t-Sasunnaich.

Tha Uimh.11, Bodach Ròcabarraigh, dhen t-seòrsa a tha ag innse


(5) Gille an Fheadain Duibh; Rìgh na h-Airde Tuath agus Rìgh na h-Airde Deas; Na Trì Léintean Canaich; Mar a thanaig an t-Each Odhar a dh’Alba; Na Trì Comhairlean; Sgiobair a dh’fhàg Nighean air Sgeir.

[DA 16]

mu eileinean a tha ’nochdadh agus a’ dol air chall as a’ chuan. Tha a’ mhuir againn a rithist ann an Uimh.12, An Crodh Mara, agus tha againn a seo cuideachd eisimpleir air seòrsa a bha ’glacadh ùidh dhaoine gu mór — creutairean mi-nàdurrach a bhuineadh dhan uisge. Bha móran dhiubh ann — mar a bha an t-Each Uisge, Sliochd nan Ròn, a’ Mhaighdeann Mhara, agus gu leòr eile.

Ann an Uimh.13, An Tàilleir agus na Mnathan Iasgaich, tha sinn a’ tionndadh gu obair nam bana-bhuidseach, cuspair eile a bha gu math tric aca as an taigh-chéilidh. O bhuidseachd tha e furasda gu leòr dhuinn a dhol air adhart gu na sìdhichean ann an Uimh.14 gu 16 agus as a sin tha ceum furasda eile againn gu taibhsean agus manaidhean, ’s dòcha a’ seòrsa stòireannan is fhearr a tha air maireachdainn gun a’ latha an diugh fhéin a measg nan Gàidheal. Tha Uimh.17 gu 24 ’nan eisimpleirean air a seo, agus, dhiubh sin, tha Uimh.24 ag innse mu rud a thachair agus Pàdruig fhéin a làthair: Manadh air an Titanic. Tha seo ’gar toirt gu na h-eachdraidh mu dheireadh a tha as a’ leabhar, Uimh.25, agus ’se tha againn a seo ach cunntas air rud as a robh prìomh làmh aig Pàdruig fhéin, Bleith leis a’ Bhrathainn ann a Sailoiniga.

Eadar na cóig earrannan fichead sin tha mi ’smaoineachadh nach eil droch dhealbh againn air seanchas an taigh-chéilidh ann an Griomasaigh.

A thaobh nan òran a rinn Pàdruig, chan eil as a’ leabhar ach trì deug dhiubh. Tha e air innse dhomh gun do rinn e corr agus fichead uile gu léir. Cha robh duilgheadas ’sam bith aige ann a bhith ’cur rannan ri chéile uair ’sam bith a ghluaiseadh inntinn e gu sin a dheanamh, ach ’se an fheadhainn a tha as a’ leabhar a bu mhotha bha e ’cleachdadh a bhith ’gabhail, agus ’se seo an fheadhainn air an do chùm e cuimhne. Bha e fhéin ag innse dhomh gun do dh’fhàs e coma de chuid dhiubh agus gu robh e ag iarraidh an dìochuimhneachadh. Cho fada agus a b’urrainn sinn, a réir cuimhne Phàdruig fhéin, tha na h-òrain air an cur an òrdugh a réir na bliadhna as an deach an deanamh.

Nis bha cuid dhe na stòireannan, agus dhe na h-òrain cuideachd, a bha sinn air a recòrdadh corr is aon turus aig Pàdruig — feadhainn dhiubh, gu dearbha, grunn thursan, agus bha e uaireannan doirbh gu leòr, a thaobh na stòireannan, an innse b’fhearr de chuid dhiubh a thaghadh. Ach a mach o aona sgeulachd, Na Trì Léintean Canaich, bha mi ’seachnadh a bhith ’deanamh colmaidhean eadar dà innse. As an aon sgeulachd seo a mhàin bha pàirtean cho math air an innse seach a chéile ann an dà innse dhi agus gun do rinn mi colmadh eadar na dhà. Tha na pàirtean a tha air an tarruinn as an dàrna h-innse air an comharrachadh taobh a staigh chrìochan cearnach mar seo [      ]. Ann an te no dhà eile dhe na stòireannan, tharruinn mi staigh dìreach beagan fhaclan a innse eile seach an innse bha mi air a

[DA 17]

thaghadh, far a robh mi ’smaoineachadh gu robh am beagan fhaclan seo a’ cur soilleireachadh sònraichte air choireigin air a’ chùis. Uair ’sam bith a rinn mi seo tha na faclan sin iad fhéin air an comharrachadh taobh a staigh chrìochan cearnach — mar a tha, cuideachd, an aon rann de Oran a’ Lochmor a tharruinn mi staigh o theip eile agus an dà rann mu dheireadh de Oran a’ Violet a chuir Pàdruig ugam ann a litir. As an fhìor chorra àite far an do chuir mi fhéin a staigh facal air sàilleabh ceartachadh beag, no soilleireachadh àraid a chur air puing air choireigin, tha a’ facal sin air a chomharrachadh taobh a staigh chrìochan cruinne (      ).

Ann an àite ’sam bith far a faicear ceithir puing mar seo . . . . tha e ’ciallachadh gu bheil mi air a mheas iomchuidh beagan fhaclan fhagail as. Far a faicear trì puing . . . tha e ’ciallachadh stad no iomrall beag air choireigin — ach, gu dearbha, cha b’fheudar dhomh móran dhiubh sin a chur ann.

Aig deireadh gach earrainn as a’ leabhar gheibhear an uimhir a bhuineas dhan earrainn sin ann a Sgoil Eòlais na h-Alba — mar eisimpleir: Gille an Fheadain Duibh, SA 1962/43/A. ’Se sin taobh A dhen 43mh teip a rinn a’ Sgoil ann a 1962.

’Se mi fhéin a recòrd a chuid is motha dhe na tha as a’ leabhar o Phàdruig, ach tha dithis eile ann a chuidich leis an obair agus tha sinn gu fada ’nan comain. ’Se an Dr. Iain Mac Aonghuis, mo chomh-chosnaiche as a’ Sgoil, a thog a’ cheud recòrdadh dhen oran Caoidh Leannain o Phàdruig ann a 1963. ’Se seo a’ recòrdadh is fhearr a fhuair sinn dhen òran sin agus ’sè tha mi air a chur as a’ leabhar. Bu chòir dhomh ainmeachadh cuideachd gu bheil an Dr. MacAonghuis air cuid mhath eile de recòrdadh a dheanamh aig Pàdruig o ám gu ám agus gu bheil mi ’na chomain airson iomadach cuideachadh agus comhairle.

’Se Aonghus Iain Dòmhnallach (6) an duine eile a thug cuideachadh feumail dhuinn as a’ chùis seo. ’Nuair a bha e ’na oileineach an Obar Dheadhainn, a’ toirt a mach M.A. le Urram an Ceiltis, rinn e obair a bha air leth feumail a’ cruinneachadh sgeulachdan an Uibhist a Tuath. ’Nuair a fhuair e an M.A. ann an 1969, lean e air cruinneachadh tuilleadh de stòireannan Uibhist a Tuath mar chuspair airson ceum Ph.D. ’Sann ann a Sgoil Eòlais na h-Alba a chuir e seachad a’ chuid is motha dhen ùine a bha e ris an obair seo eadar 1969 agus 1972, agus a bharrachd air na rinn e de chruinneachadh an comh-cheanghal ris a’ Ph.D. aige fhéin, rinn e móran recòrdaidh airson na Sgoile air feadh Uibhist — agus an àiteachan eile cuideachd. A measg gach sgeulachd is eile a thog Aonghus Iain, bha sgeulachdan Phàdruig, agus tha mi air na recòrdaidhean a rinn e air a trì dhiubh, agus pàirt


(6) Tha Aonghus Iain a nis a’ teagasg Gàidhlig ann an Ard Sgoil Phort-rìgh ’san Eilein Sgitheanach.

[DA 18]

de théile, a chur as a’ leabhar a raghainn air na recòrdaidhean a thog mi fhéin aig Pàdruig dhe na h-aon sgeulachdan. Rinn mi seo le fear dhe na h-òrain cuideachd, agus le aon cheathramh de fhear eile. Tha sinn an comain Aonghuis Iain airson cead an clo-bhualadh. (7)

Tha feadhainn eile ann cuideachd dha bheil e iomchuidh dhuinn taing a thoirt aig an ám seo. Tha mi air Iain Peatarson agus Caitriona Scott ainmeachadh mar thà agus mur a b’è an dithis sin cha robh an obair seo riamh air tighinn gu buil. A measg gach duine eile ann a Sgoil Eòlais na h-Alba a thug cuideachadh dhomh, tha triùir gu h-àraid ann dham bu mhath linn taing a thoirt — do Mhorag Nic Leòid airson cuideachaidh a thaobh nan òran agus leughadh nan dearbhaidhean; do Eric Cregeen a thog dealbh Phàdruig a’ bleith leis a’ bhrathainn; do Ralph Morton a rinn an dealbh a tha air còmhdach a muigh a’ leabhair agus a’ map de Eilein Ghriomasaigh (8) a tha ’na thoiseach. Agus, gu dearbha, cha bu chòir dearmad a dheanamh air Uilleam Mac Mhathain, ann a Roinn Ceiltis Oil-thaigh Dhun Eideann, a chuir soilleireachadh air iomadach ceist dhomh.

Facal a nis mun a’ litreachadh. Mar a bhios soilleir as na tha mi air a sgrìobhadh mar thà, tha mi air cromagan a sheachnadh ann an iomadach àite far a bheil móran ’gan cleachdadh: dhan, dhen, gun an àite dha’n, dhe’n, gu’n, agus mar sin air adhart. Tha mi ’smaoineachadh mar is motha ghabhas cromagan seachnadh gur h-ann is fhearr. Tha mi uaireannan cuideachd air beum fhàgail as, ann an àiteachan far an tric am bithear ’ga sgrìobhadh. Tha mi air seo a dheanamh a dh’aon ghnothuch ann a suidhichidhean far nach eil cudthrom a’ tighinn air a’ lideadh. Mar sin tha mi ’sgrìobhadh, mar eisimpleir, thànaig, bhà, té, far a bheil cudthrom air a’ lideadh, ach thanaig, bha, te, far nach eil, agus mar sin air adhart.

Am bitheantas, cho fada agus a tha e ann an comas a’ litreachaidh sin a dheanamh, tha mi air mo dhìchioll a dheanamh air cainnt Phàdruig fhéin a thoirt a follais air an duilleig mar a tha i air an teip. Mar eisimpleir, chan eil mi air oidhirp ’sam bith a thoirt air deifireachadh a nochdadh eadar an dà sheòrsa as (1. as = anns; 2. as = a mach a.) Tha mi air a bhith ’sgrìobhadh as airson an dà chuid. (9) Ach tha dìreach beagan àiteachan ann far a robh mi ’ga


(7) ’Se iad seo:
Uimh. 4. Mar a thanaig an t-Each Odhar a dh’Alba: SA 1971/162/A-B1; Uimh. 5. Na Trì Comhairlean: SA 1968/382/B; Uimh. 11. Bodach Ròcabarraigh: SA 1972/20/A2; Uimh. 3. Na Trì Léintean Canaich, a’ chuid dhi a tha ann an crìochan cearnach: SA 1968/63/A1; Uimh. 35. Sealg nan Cathan: SA 1968/282/A2; Uimh. 28. Turus ’san Lochmor, aon cheathramh: SA 1971/163/B1.

(8) Cha tug sinn oidhirp ’sam bith air ainmeannan Ghriomasaigh uile e chur air a’ mhap seo. A thoradh cion farsuinneachd dh’fhàg sinn e aig na h-àiteachan a tha air an ainmeachadh ’sa’ leabhar agus fìor bheagan eile.

(9) Tha mi air leantail ris a’ chleachdadh seo as an Fhacal on Fhear Dheasachaidh cuideachd.

[DA 19]

mheas freagarrach atharrachadh a dheanamh — mar a leanas:

1) Ged is e sen is trice chanas Pàdruig, a’ leantail cleachdadh àbhaisteach dual-chainnt Uibhist a Tuath, canaidh e uaireannan cuideachd sin. ’Se sin a tha mi air a chur as a’ leabhar air fad air sàilleabh cunbhalachd agus cuideachd a choinn is gur e sin a’ rud is eòlaiche air a bheil a’ mhór chuid de leughadairean Gàidhlig.

2) Air an aon stéidh a rithist, tha mi air a bhith ’sgrìobhadh a nis far an can Pàdruig am bitheantas a neist, agus coltach far an can e am bitheantas colach.

3) Air na teipichean canaidh Pàdruig uaireannan ’smaoin(d)eachadh agus uaireannan eile ’smaoineach(d)ainn. Tha mi air leantail ri ’smaoineachadh air feadh a’ leabhair.

4) Air na teipichean canaidh Pàdruig uaireannan chos (= a chum agus). Far a bheil seo a’ tachairt tha mi air a bhith sgrìobhadh gus agus ’ga ainmeachadh as na notaichean.

5) Far an can sinn, am bitheantas, go, gon, gos, tha mi air a bhith ’sgriobhadh gu, gun, gus.

6) Far an can sinn, am bitheantas, ma, mas, (e.g. ma faca, mas do ranaig, etc.) tha mi air a bhith ’sgrìobhadh mu, mus, etc.

7) Far an can sinn, am bitheantas, bial, sgial, etc. tha mi air a bhith ’sgrìobhadh beul, sgeul, etc.

8) Far an can sinn, am bitheantas, na (e.g. dubh na geal, etc.) tha mi air a bhith ’sgrìobhadh no.

9) Far an can sinn, am bitheantas, mar (e.g. mar a dèan, etc.) tha mi air a bhith ’sgrìobhadh mur.

Tha aon suidheachadh ann far nach robh mi ’ga mheas iomchuidh atharrachadh ’sam bith a dheanamh air sàilleabh cunbhalachd. Tha Pàdruig a’ ràdha as deaghaidh (le dà lideadh) ach an déidh (le aon lideadh). Tha e fhéin a’ cumail an dà chleachdaidh, eadar as agus an, cho fìor chunbhalach air leth ann a rosg (10), air feadh nan teipichean agus nach do ghabh mi orm fhéin atharrachadh ’sam bith a dheanamh as a’ litreachadh, ach dìreach fhàgail mar a bhà e.

A mach on bheagan a dh’ainmich mi fo na cinn 1 gu 9 shuas, agus ’s dòcha corra rud beag eile dhen aon ghnè, tha mi ’smaoineachadh gu faod mi ràdha gur e cainnt Phàdruig fhéin a tha agaibh as a’ leabhar air fad, cho math is a b’urrainn dhòmhsa sin a dhèanamh.

Tha aona cheist chudthromach ri freagairt fhathast: co aige chuala Pàdruig na sgeulachdan agus na naidheachdan a tha as a’ leabhar? Tha e fhéin air innse dhomh gu tric gun cuala e a chuile gin dhiubh as an taigh-chéilidh. Leubh e seòrsaichean de chorra thé dhiubh cuideachd — ach ’sann air na chuala e as an taigh-chéilidh a tha bonn-stéidh gach seanchais a thug e dhuinn air a leagail. Tha e fhéin ag aideachadh gu bheil e gu math tric doirbh dha a ràdha có an


(10) Chan eil e cho cunbhalach as a’ bhàrdachd.

[DA 20]

dearbh dhuine aig an cuala e a’ sgeulachd ud no a’ sgeulachd ud eile. Bha na h-urad as na taighean-céilidh a bhiodh ’gan innse.

Bha e ag ràdha rium gu faodadh e fichead dhe na seann daoine a chunntais as a’ choimhearsnachd aige fhéin ’nuair a bha e òg, taobh a deas agus an iar-dheas Ghriomasaigh, a bha math air sgeulachdan agus seanchas. Bha aon fhear dhiubh a bha gu sònraichte math, fear ris an canadh iad Lachlainn Mór — Lachlainn Dòmhnallach — a bha ’fuireach glé fhaisg air an seann dachaidh Phàdruig as na Rubhaichean. Chuala Pàdruig móran aige, agus bha sgeulachdan na Féinne aige cuideachd ged nach eil iad seo air chuimhne aig Pàdruig an diugh. Bha nighean aig Lachlainn seo air a robh Mór a bha glé mhath gu rud innse i fhéin. Bha ise pòsda aig fear Mac Coinnich.

Bha Dòmhnallach eile ann a bha air leth math — Dòmhnall Mac Alasdair Bhàin, agus, a’ leantail fhathast ris na Dòmhnallaich, bha Alastair mac ’illeasb’ ’ic Dhòmhnaill agus a bhrathair Aonghus fìor mhath agus bha fear ris an canadh iad Gilleasa mac Ruaridh fiosrach cuideachd.

Bha fear Mac Gillèalain — Seonaidh an t-Saoir — ann a’ Scot-bheinn aig a robh móran naidheachdan. Dh’ainmich mi mar-thà Clann Chaluim Big ’ic Mhathain. Bha an dithis bhràithrean, Iain agus Aonghus, le chéile math agus bha té dhe na peathraichean, Anna, nach robh fada air deireadh orra.

Bha grunn a bhuineadh do Phàdruig fhéin a bha math. Chuala e deagh chuid aig athair agus aig a mhàthair. Bha Flòraidh piuthar a mhàthar math (11) agus bha piuthar seanmhar dha, Peigi nighean Iain ’ic Thormaid (12), math cuideachd. Bha dithis eile ann a bhuineadh dha fhéin aig an cuala e móran, Niall Mac Leòid — Niall mac Ruairidh — agus Gilleasbuig Caimbeul. Bha mac peathar màthar dha, Dòmhnall Mac Asgaill, fiosrach cuideachd. Bha esan na bu shine na Pàdruig. Bha feadhainn eile ann cuideachd, agus a bharrachd air na chuala e ann an Griomasaigh, chuala Pàdruig naidheachdan gu leòr aig feadhainn a bha còmhla ris as an arm agus a’ seòladh. Bu mhath leis làn àite agus urram a thoirt dhaibh uileag — ach gu seachd àraid do sheann ghinealach nan taighean-céilidh aig an cuala e a liuthad seann sgeulachd agus òran ann a làithean òige. Dh’fhalbh iad sin agus chan fhaicear a leithidean tuilleadh.

’Se an aon rud a tha Pàdruig a’ caoidh gu mór — ged a tha e ag aideachadh gu bheil a chuimhne fhéin fìor mhath — nach do chùm e tuilleadh air chuimhne dhe na chuala e. Bha e ag innse dhomh gun do rinn Cogadh a’ Cheusar milleadh mór air cleachdadh a’ chéilidh agus gun do rinn e milleadh air a chuimhne fhéin cuideachd. Seo mar a


(11) Flòraidh Chaimbeul. Bha i pòsda aig Dòmhnall Mac Leòid — Dòmhnall mac Iain ’ic Uilleim. Bhuineadh esan e fhéin do Phàdruig.

(12) Peigi Nic Leòid. Bha i pòsda aig Fionnlagh Dòmhnallach, bràthair do Lachlainn Mór.

[DA 21]

thuirt e rium turus dhe na tursan a bha sinn a’ bruidhinn air a seo dìreach mun do dh’innis e dhomh an earrann mun Chrodh-Mhara a tha as a’ leabhar:

“’Sann as na taighean-céilidh gun teagamh a bha na tha agams’ air chuimhne ’s chan eil ann ach pàirt dhe na dh’fhaodadh a bhith agam. Ach, linn a’ Cheud Chogaidh — chuile mi-thlachd is cunnart is gràinealachd a bh’ann — chaidh móran dhiubh air dìochuimhn’ orm. Chaidh mar gum biodh, dìreach, còmhdach a chur air an uachdar, am bàthadh, fodha. ’Sann an déidh tighinn dhachaidh a rithist, ’dol air chéilidh ’sna taighean mu chuairt, a bha chuile sìon a’ tighinn air ais dhomh mar gun tigeadh e dìreach am barr a grunnd na fairge gu àird a’ làin, agus ’na dheaghaidh sin fhéin bha móran dhe na chuala mi ’nuairsin . . . nach eil agam — a thanaig ugam air ais dhiubh — ach blaigheachas beag.” (13)

Ach faodaidh mise ràdha, ged a chaidh pàirt dhe na b’aithne dha air chall air Pàdruig, gu bheil cuimhne ionghantach mhath aige fhathast. Gu dearbha, nam biodh an aon chuimhne agus an aon ùidh ’nan dualchas fhéin aig barrachd dhe na Gàidheil ’nar latha-ne, bhiodh a’ Ghàidhìig ann a suidheachadh nas treasa na thà i an diugh.

Chì sibh as a’ Roimh-ràdh gu bheil Pàdruig a’ dol as àicheadh gu bheil urram ’sam bith dligheach dhàsan airson a’ leabhair. ’Na mo bheachd-sa ’sann dhà a bhuineas an urram air fad. ’Se esan a bha thall agus a chunnaig. ’Sè bha ag éisdeachd le cluais gheur ri seanchas an taigh-chéilidh agus a chum urad dhe air chuimhne. ’Sè chuir seachad iomadach latha agus oidhche ’ga recòrdadh dhuinn gu toilichte, faghaidneach, agus a thug deagh aoigheachd dhuinn cuideachd ’na thaigh fhéin. ’Se a leabhar-san a th’ann agus chan è mo leabhar-sa, no leabhar duine ’sam bith eile. Fàgaidh mise sibh a nis le faclan a sgrìobh e ugam ann a litir o chionn dà bhliadhna:

“’Nuair bhios mi ’m ònar gum bi mi ’meòrach
Air làithean m’òige ged ’s fhad on ám
A liuthad gòraich a thug dhuinn sòlas
Ach olc no dò-bheairt cha robh le’r laimh
’Se ceann an fhòid dheirg bha dhuinn mar lòchran
’Se bhiodh bodaich ’gròcail “Gun dean sibh call”
Nach è tha neònach mar chaochail dòighean
Is céilidh stòlda chan eil sin ann.”

Mo bheannachd agaibh a Phàdruig, agus mo bheannachd ann an cois a’ leabhair do gach aon a leughas e.

Dòmhnall Eairdsidh Dòmhnallach,
Sgoil Eòlais na h-Alba.
Oil-thaigh Dhun Eideann.
Foghar, 1977


(13) SA 1974/156/A2.

[DA 22]

Roimh-Radh

A Leughadair Ghràdhaich — ’se sin ma bhios leughadair ann — a’ nì nach robh dùil agam a thachradh tha e nis air tachairt, gu bheil na sgeulachadan a thug mi seachad gu bhith air an clo-bhualadh mar leabhar.

’S miann leam innse don dream a leughas a’ leabhar nach eil urram ’sam bith dligheach dhòmhsa airson na h-obrach, ach do mo chàirdean ann a Sgoil Eòlais na h-Alba, a ghabh as laimh an obair seo a dheanamh. Cha d’fhuair mise, ’na mo latha, foghlum a dheasaicheadh nì dhen t-seòrsa seo.

A thaobh gach sgeulachd is seanchas a chuir mi air clàr, ’se chuidich leam gu h-àraid mo chuimhne air a bhith ag éisdeachd, le comh-aoisean m’òige, sgeulachdan an taigh-chéilidh. B’e seo ar toil-inntinn, agus is iomadh rud a chuala sinn air a robh sinn ag amharc mar fhaoineas ach, air fàs suas dhuinn, bha sinn a’ faicinn gu robh am briathran air stéidh sheasmhach, agus gu robh móran fiosrachaidh dhuinn unnta.

Dh’iarrainn a nis taing agus mo bheannachd a thoirt do gach neach a chuidich le mo bhriathran a chur an òrdugh. ’Sa’ chomhdhunadh, tha mi an dòchas gun toir gach sgrìobhadh a tha ’sa’ leabhar tlachd agus toil-inntinn do gach aon a leughas e.

Le mór spéis,

Pàdruig Moireasdan,
Griomasaigh, Uibhist a Tuath.

[TD 1]

1
Gille an Fheadain Duibh

Bha, gill’ òg mac bantraich. ’Nuair a dh’fhàs e suas ’na chnapach cha robh móran beò-shlaint’ aca. Thuirt e ri mhàthair gu robh e ’dol a dh’fhalbh feuch a faigheadh e cosnadh ’na bhuachaille air fearann. Bha mhàthair glé dheònach ged a bha i duilich dealachadh ris. Agus bha seann bhoirionnach dlùth air an taigh aca ’s bhiodh an gill’ òg ’ga cuideachadh ’s a’ deanamh thursan dhi agus bha i anabarrach measail air. Dh’innis e dhi gu robh e ’dol a dh’fhalbh feuch a faigheadh e cosnadh a chuidicheadh a mhàthair.

“Ma-thà,” as ise, “thig agus innis dhòmhsa ’n oidhche mus bi thu ’fàgail do dhachaidh agus bheir mise dhut rudeigin,” as ise, “a ni feum dhut agus bheir mi mo bheannachd dhut ’na chois.”

Gheall e gun deanadh e siod agus an oidhche mus robh e ’fàgail a mhàthar chaidh e null a choimhead air an t-seann bhoirionnach: bha i dlùth dhaibh co-dhiùbh.

“Tha mi ’tuigsinn ’nuair a thàna’ tu nochd,” as ise, “gu feuma gu bheil thu ’falbh a màireach mar a bha thu ’g innse dhomh.”

“Tha,” as esan.

“O ma-thà,” as ise, “bheir mise dhu’sa rud — cuimhneachan — agus ni e feum dhut, agus innsidh mi dhut gu dé th’ann,” as ise. “Tha feadan dubh ann. Bha aona mhac agams’,” as ise, “agus dh’eug e mun ám a bha e car mar tha d’aois fhéin an diugh. Agus a’ feadan a bha seo,” as ise, “’nuair a bhiodh e ’ga chluic a’ buachailleachd, cha robh duine riamh a chuala ceòl an fheadain nach robh ’toir a chreidsinn orra fhéin ’s air càch gum buineadh e dha na sìdhichean, gur e feadan sìdhe bh’ann, mar a chainte riutha. Gheibh thus’ e,” as ise, “agus tha mi ’n dòchas gum bi buaidh dhut ’na chois. Bheir mi dhut cuideachd,” as ise, “rud eile bh’aig a’ ghille — saighead. Agus bha e fhéin a’ smaoineachadh nach b’urrainn saighead a bhith na b’fhearr cuimis, agus chan eil agads’,” as ise, “on a tha thu ’dol a dh’fhalbh ’na do bhuachaille cruidh tuathanaich, ach na dealaich ris an t-saighead ’s ris an fheadan agus faodaidh gun dean iad mór fheum dhut. Bheir mi dhut cuideachd spor-gunna agus ma bhios eun agad a gheibh thu leis an t-saighead, theid agad air teine dheanamh ann an coillidh, no ’n àite ’m bì thu ann a mòintich, agus an t-eun a bhruich dhut fhéin, a thoradh glé thric chan eil do sheòrsa ’faighinn biadh ro mhath aig tuathanaich, cha mhutha tha mór mheas orra.”

[TD 2]

Thug i dhà na trì rudan ’s dh’fhalbh e dhachaidh ’s dh’innis e dha mhàthair mar a bhà agus gun tug a’ chailleach a beannachd air le deagh dhùrachd agus i ’n dòchas gum biodh na rudan a thug i dhà a chum feum dha.

Dh’fhàg e mhàthair ’s chaidh e gu tuathanach a bha beagan mhìltean air falbh as an àite. Cha robh ann ach tuathanach beag agus bu lugha na sin an duais a thug e dhan ghille airson a bhith ’falbh a’ buachailleachd cruidh. Bha e ’dol leoth’ airson ùine nach robh ro fhada agus smaoinich e gu robh e air torr ionnsachadh a bha ’deanamh mór fheum dhan tuathanach — agus a chuile cuideachadh a bha e ’deanamh leis — ’s gum bu chòir dha barrachd tuarasdail a thoir dhà air a’ bheagan a bha e ’faighinn. Dh’iarr e siod, ach siod rud nach toireadh an tuathanach dhà.

“O ma-thà,” as esan, “tha mi ’falbh,” as esan, “gu tuathanach eile, agus tha mi ’n dòchas,” as esan, “gu faigh mi duais nas fhearr na tha mi ’faighinn agadsa.”

Dh’fhalbh e ’s chaidh e gu tuathanach bu mhutha agus bha e ’faighinn gabhail aige rud beag na b’fhearr ann a shin, ach bu shuarach a’ leasachadh a bh’ann air a’ cheud fhear. Dh’fhan e mu thuairmse bliadhna aig an fhear sin agus dh’iarr e tuilleadh tuarasdail air, air neò gu fàgadh e.

“O bhalaich,” as an tuathanach, “chan urrainn dhòmhsa tuilleadh tuarasdail a thoir dhut,” as esan. “Tha móran agam fo thuarasdal a bharrachd ort agus chan eil an obair a tha thu ’deanamh cudthromach ort fhéin,” as esan, “’s tha thu ’faighinn deagh ghabhail agad,” as esan. “Bha còir agad a bhith toilichte còmhla riùms’ airson greis fhathast.”

“O ’s fhearr leam falbh,” as an gille.

“O mas fhearr leat falbh,” as esan, “cha chùm mis’ thu. Ach innsidh mi seo dhut,” as esan, “mur a faigh thu nas fhearr na mis’,” as esan, “’san ath àite, till air ais,” as esan, “agus ’s dòch’ gun teid agam air leasachadh a dheanamh riut.”

Dh’fhalbh e agus chaidh e móran mhìltean na b’fhaid’ air falbh an turus seo agus ann an àite robh e ’cur seachad na h-oidhche, chual’ e bhith bruidhinn air tuathanach mór nach robh fad’ as an àite sin a bha ’call crodh ann an coillidh, agus cha robh gin dhe na gillean cruidh a bha e ’faighinn — ’fasdadh — a bha ’dol a mach leis a’ chrodh ach aon latha ’s cha d’readh iad a mach leotha tuilleadh. Thuirt e ris fhéin gum b’e siod an t-àite dhàsan — gu feuchadh e nis gu dé feum a bha ’san fheadan dubh agus as an t-saighead.

Dh’fhalbh e. Rànaig e ’n t-àite bha seo. Chaidh e gu taigh an tuathanaich ’s dh’fhosgail bean an tuathanaich an dorus ’nuair a bheat e e.

“Dé, ’ill’ òig, a tha thusa ’g iarraidh?” as ise.

[TD 3]

“Thà.,” as esan, “mi ’g iarraidh cosnadh,” as esan, “’buachailleachd cruidh ma gheibh mi e.”

“O, tha thu ro òg;” as ise, “tha spréidh mhór a seo.”

“O feuchadh sìbhse mi,” as esan, “agus ’s dòch gun còrd mi ribh glé mhath.”

“Socair ma-thà,” as ise. “Thig a staigh agus chì mi fear an taighe.”

Thug i staigh e. Dh’fhaighneachd i dha robh e feumach air biadh ’s thuirt e gu robh — gun tanaig e air astar fada ’s nach robh biadh ’na chois. Thug i dhà biadh ’s thànaig a companach. Dh’innis i dha companach mar a bhà mun bhalach ’s a’ rud a bha e ’g iarraidh.

“O, tha eagal orm, òganaich,” as esan, “gu bheil thu ro òg. Tha móran cruidh agam,” as esan, “ri chur an earbsa ri buachaille agus a chuile h-uair a theid iad a mach fada dhan mhonadh tha mi ’call beothach dhen chrodh. Cha mhutha na sin,” as esan, “a theid na gillean a tha mi ’fasdadh a mach ach aon latha dhomh ’s chan eil iad a’ tighinn an còir an àite tuilleadh,” as esan. “Cha d’readh iad a mach gu bràch ann.”

“Theid mise mach,” as an gille. “Bheireadh sìbhse dhomh,” as esan, “an crodh: theid mise mach leotha.”

“Bheir mi dhut deuchainn,” as an t-uachdaran, “agus ma thig thu dhachaidh leis na beothaichean uile gun ghin a chall, dùblaichidh mi do dhuais.”

’S dh’innis e ’n duais dha bha e ’toir dhà airson tòiseachadh.

Thuirt an gille: “Tha dòchas agam gun tig,” as esan.

Fhuair e aite cadail co-dhiùbh ’s fhuair e biadh ’sa’ mhaduinn-botul bainn’ agus bonnach arain. Dh’fhalbh e leis a’ chrodh agus thog e mach fada dhan mhonadh air. Bha ’n crodh a’ fàs buidheach agus bha ’n t-acras a’ tighinn air fhéin ’s bha e ’dol a shuidhe ’g òl a’ bhainne ’s a’ bhonnaich ’nuair a chunnaig e fuamhaire ’tighinn a mach as a’ choillidh.

“Dé,” as esan, “a bheadagain, a chuir thusa seo?” as esan. “Nach tug mi rabhadh,” as esan, “dhan a chuile gin a bha ’tighinn romhad,” as esan, “gur ann air an fhearann agamsa,” as esan, “a tha sibh a’ feurach a’ chruidh?”

“Cha robh fios agams’,” as an gille. “Seo,” as esan, “a’ cheud latha thanaig mise mach leis a’ chrodh seo.”

“Geall dhòmhsa,” as a’ fuamhaire, “nach tig thu màireach, ma-thà, leis a’ chrodh, air neò bidh do bheath’ agam an dràsda.”

“Cha tig, cha tig,” as an gille. “Fuirich tacan beag,” as esan, “agus ni sinn rèit’,” as esan, “le beagan ciùil. Tha feadan agam ann a sheo a bhios mi ’cluic,” as esan, “agus mus fhalbh thu leis a’ bheothach a tha sin,” as esan, “ni sinn treiseag bheag dannsa.”

“Cluinneam do cheòl,” as a’ fuamhaire.

Thug e mach a’ feadan dubh as aclais ’s theann e air a chluic: theann a’ fuamhaire air dannsa ’s air a dhol mu chuairt leis a’

[TD 4]

bheothach a bha e ’dol a thoir leis dhan uamhaidh. Mu dheireadh thall thuit e. Cha bu luaithe shìn e e fhéin air an talamh na bha ’n gill’ aige leis an t-saighead. Chuir e as dha. Dh’fhalaich e suas e ann an truisean na coille ’s chuir e ’n crodh a dhannsa ’nuairsin ’s a ruideineachd ’s a ruith a chéile gus ’n do lig iad osna ’s an do laigh iad. Dh’fhalbh e fhéin air feadh na coilleadh ’s bha eòin gu leòr innte ’s bha ’n t-saighead a cheart cho fìor ’s a thuirt a’ seann bhoirionnach a thug dhà i — a thuirt a mac rithe fhéin gu robh e ’smaoineachadh nach robh saighead riamh ann a dheanadh cuimse na b’fhìrinniche na ’n t-saighead aige-san. Thug e mach a’ spor-gunna ’s rinn e teine beag. Bhruich e ’n t-eun a thug e as a’ chraoibh. Còmhla ris a’ bhainne ’s ris an aran bha e sàsaichte, ’s ’nuair a bha ’n crodh air an deagh anail a ligeil, chuir e air an cois iad airson tacan eile de dh’ionghailt. Dh’iomain e roimhe dhachaidh iad ’s rinneadh gàirdeachas mór ris . . . .

Thuirt e ris an tuathanach:

“Tha mi cinndeach gun tig mi leotha màireach cuideachd,” as esan.

“Siuthad ma-thà, ’ille mhath,” as an tuathanach, “agus àrdaichidh mi do phàigheadh beagan eile nas mutha na tha e ’n diugh. Cùm thus’ air tighinn leis a’ chrodh ’s cùm thus’ air an crodh ionghailt,” as esan, “’s gheibh thu mach gum bi mise ’na mo dheagh mhaighistir dhut.”

Dh’fhalbh e leotha, ’s mar a thachair an dé thachair an diugh. Thanaig duine uamhasach mór a mach as a’ choillidh agus dh’fhaighneachd e dha:

“An tusa bha seo an dé?”

“’S mì,” as an gille.

“’S a fac’ thu,” as esan, “bràthair dhòmhsa ’tighinn a mach as a’ choillidh. Cha do thill e fhathast,” as esan, “agus ’s mì nach d’readh an urras,” as esan, “ged is beag òg thu, nach cuireadh tu as dha. Ach chì mis’,” as esan, “’nuair a chuireas mi ’m beothach seo dhan uamhaidh,” as esan, “dé ni mi riu’sa.”

“Dean dàil,” as an gille. “Na fàg mar sin idir mi,” as esan. “Ni sinn treiseag dannsa còmhladh,” as esan, “agus bidh sinn rèidh gu leòr.”

“Cluinneam do cheòl,” as a’ fuamhaire.

“Cluinnidh,” as an gille. “Dean dàil bheag. Na toir leat am beothach idir.”

Bha greim aige-san air a’ bheothach airson a thilgeadh air a dhruim agus theann e air dannsa leis. Mu dheireadh thall thuit e mar a thachair dhan a’ cheud fhear. Cha luaithe shìn e e fhéin air an talamh na bha ’n gill’ òg aige leis an t-saighead. Chuir e as dha ’s dh’fhalaich e e mar a rinn e air a bhràthair an dé. Chaidh e dhachaidh leis a’ spréidh mar a b’àbhaist agus fhuair e gabhail aige na b’fhearr na fhuair gille tuathanaich riamh. Bhathar a’ saoilsinn móran dhe: cha robh leithid riamh aca ’s bha ’n crodh a’ tighinn dhachaidh sàbhailte.

Chaidh e mach a seo an treas latha leotha agus thuirt e gum biodh e ’faicinn beothach ’sa’ choillidh.

[TD 5]

“B’fhearr leam,” as esan, “gun toireadh sibh dhomh dà bhotul mhór bainne agus dà bhonnach eòrna agus gun cuireadh sibh puinnsein ann a fear dhe na botuil agus dhe na bonnaich agus cumaidh mis’ air leth iad.”

“Nì sinn sin,” as an tuathanach. Agus rinneadh seo.

Dh’fhalbh e leis a’ chrodh an treas latha. Mar a thachair an dà latha air thoiseach, thachair an treas latha. Thanaig an treas fear a mach as a’ choillidh ’s mur è bu mhutha na cheud dhà, chan è nì bu lugha. Bha iad a’ còmhradh ri chéile poile agus bhagair a’ fuamhair air gu feuma gur è chuir as dha bhràithrean:

“Agus mur a h-innis thu dhomh càite bheil iad,” as esan, “no dé thachair,” as esan, “bidh do bheath’ agam an dràsda.”

“Dean dàil bheag,” as an gille. “Chan eil ann dhòmhs’ ach am bàs co-dhiùbh,” as esan. “Mur a marbh thusa mi,” as esan. “Marbhaidh mo mhaighistir mi mur a till mi leis a’ spréidh. Seo,” as esan, “gabhaidh sinn greim bidhidh còmhladh agus as a dheaghaidh sin ni sinn ruighle beag danns’,” as esan, “’s chan fhaic thu mise seo tuilleadh.”

“Cluinneam do cheòl agus faiceam do bhiadh,” as a’ fuamhaire.

Thug e dhà am botul ’s am bonnach eòrna ’sa’ robh ’m puinnsein agus cha robh e fad’ ’sam bith air an òl ’s air an ithe ’nuair a dh’éirich e, ’s cha b’e sùil a thoir air a’ ghille rinn e idir, ged a bha ’feadan aig a’ ghille ’na laimh deiseil airson teannadh air cluic nan toireadh a’ fuamhaire tàbhadh air. ’Sann a thug e aghaidh air an uamhaidh ’s cha deach e ach pìos air adhart ’nuair a thuit e. Bha ’n gill’ os a chionn leis an t-saighead agus dh’iarr a’ fuamhaire mathanas air.

“Rinn thu ’n gnothuch orm,” as esan, “gu cealgach,” as esan. “Phuinnseinich thu mi,” as esan, “agus a réir coltais,” as esan, “’s tù chuir as dha mo dhithis bhràithrean. Innsidh mi dhut,” as esan, “tha sinn’ air cron gu leòr a dheanamh ann a sheo,” as esan, “fad nam bliadnaichean a bha sinn ann. ’S ioma beatha ghabh sinn. Tha choille làn,” as esan, “de chuirp,” as esan, “air an tiodhlagadh againn,” as esan, “a bhiodh a’ gabhail thromh ’n choillidh agus chan eil feum tuilleadh dhòmhsa ann a nì a tha ’san uamhaidh far a robh sinn a’ còmhnaidh, agus gheibh thus’ iad dhut fhéin,” as esan, “ach,” as esan, “na marbh idir mi,” as esan, “ged tha ’n cothrom agad.”

“Cha mharbh,” as an gill’, “ach innis dhomh gu dé na rudan a tha ’san uamhaidh.”

“Tha,” as esan, “innte de dh’airgiod ’s de dh’òr ’s de dh’fhiach, de dh’aodach ’s dhen a chuile nì agus tha srian innte,” as esan, “is brèagha chunna’ tu riamh agus tha pònaidh ’sa’ choillidh,” as esan, “nach eil a leithid ’san àit’ uileag, agus fìdeag ri taobh na sréineadh. ’Nuair a shéideas tu i,” as esan, “thig an t-each a mach as a’ choillidh agus chan eil aon eile air an fhearann,” as esan, “a bhios cho

[TD 6]

luath ris. Faodaidh tu dhol an taobh a thogras tu.”

“’S leam sin ’s do bheath’,” as an gille. “Dh’innis thu gu leòr.”

’S chuir e as dha leis an t-saighead.

’Nuair a chaidh e dhachaidh an oidhche sin cha do rinneadh greadhnachas ’sam bith ris. Bha locha ’san àite ’s bha e ’tachairt a chuile seachd bliadhna gu robh beothach gnàda ’tighinn dhith ris an canadh iad dràgon agus dheanadh e sgrios mór air feadh a’ bhaile mur a faigheadh e nì air choireigin a riaraicheadh e. Agus as na bliadhnaichean mu dheireadh — uair ’sna seachd bliadhna bha e ’tighinn — ’sann a’ cur crann a bha iad, agus an duine air a tuiteadh an crann, aois no òige, firionnach no boirionnach, gille no nighean, ’se sin an duine thilgt’ uige gu bruaich a’ locha. Chan fhaicte ’nuairsin e airson seachd bliadhn’ eile.

Air an turus a bha seo ’nuair a chaidh an crann a chur ’sann air nighean uachdaran an àite thuit an crann. Chuir a’ fear sin a mach brath as a’ mhionaid gun toireadh e leth na h-oighreachd agus a’ nighean ri pòsadh dhan duine chuireadh as dhan bheothach gus (14) nach biodh an corr milleadh air a dheanamh leis gu bràch tuilleadh.

Bha seann saighdeir ’san àite a bh’ann an iomadh cath agus ghabh esan as laimh gu sabaidicheadh e ’m beothach, gum buannaicheadh e ’n geall agus gu faigheadh e nighean an uachdarain. Chaidh e gu taigh an uachdarain a dheanamh còrdadh riutha ’s thuirt an t-uachdaran gu faigheadh, gun cumadh esan ri ghealladh ’sa chuile nì.

Seo mar a bha. A’ latha bha iad gu coinneachadh, chaidh iad sìos, na h-uraid, a dh’fhaicinn a’ chath eadar a’ saighdeir agus am beothach a bha ’tighinn as a’ locha. Bha nighean an uachdarain shìos còmhla riutha, chuile seòrsa duine bh’ann.

Dh’fhalbh am buachaille na bu traithe mhaduinn sin. Thuirt e gu robh ’feurach a’ fàs dona far am b’àbhaist dha ’s gum bu mhath leis a dhol na b’fhaide staigh dhan choillidh agus gu falbhadh e uair na bu traithe. Rinn e siod. Gheibheadh e rud ’sam bith a dh’iarradh e. ’S ’nuair a bha ’n crodh air an ionghailt a dheanamh chuir e ’ruideineachd iad leis an fheadan ’s ’nuair a laigh iad dh’fhalbh e fhéin a staigh dhan uamhaidh. Fhuair e chuile nì a dh’innis a’ fuamhaire dha agus chuir e deis’ air bu fhreagarraiche dha fhéin a fhuair e ann agus sheinn e ’n fhìdeag ’s an t-srian ’na laimh ’s thanaig an t-each a mach as a’ choillidh . . . . Chuir e diollaid air ’s rinn e air a’ locha far a robh fios aige gu robh ’sluagh cruinn agus gu robh ’n cath aig an t-Saighdeir Ruadh ri chur suas ris a’ bheothach. Dh’fhan e beagan ùine a mach air cùl an t-sluaigh agus chunnacas cur throimhe-chéile ’sa’ locha ’s bha seo am beothach a’ tighinn gu tìr.

Bha ’saighdeir uidheamaichte ’na bheachd fhéin airson cath a chur


(14) Air an teip: “chos”.

[TD 7]

ris ach, ’nuair a chunnaig e coltas na brùideadh a thanaig air tìr air bruaich a’ locha, mach a thug e leis an each. Agus ghabh gille ’n tuathanaich sìos leis an each aige fhéin agus claidheamh an fhuamhaire a thug e as an uamhaidh, agus chaith e ’n ceann dheth. Thanaig e mu chuairt a rithist. Chrom e sìos ’san diollaid ’s stob e ’n claidheamh ’sa’ cheann ’s thog e air a ghualainn e ’s lig e ’n t-each ris a’ mhonadh. Cha robh ac’ ach a bhith ’coimhead as a dheaghaidh. Bha closach a’ bheothaich air bruaich a’ locha far nach cuireadh e dragh air neach eile gu bràch.

Bha ’m baile throimhte-chéile ’n oidhche sin buileach mar a thachair: có bh’ann ’s a chuile nì eile, co as a thanaig an duine agus gu dé thug air an t-saighdeir teicheadh an àite dhol a ghabhail a’ gheall a bha e ’faighinn. Ach bha ’saighdeir gu math garg ’na bheachd fhéin. Chaidh e null gu taigh an uachdarain an oidhche sin agus thuirt e gur ann dhàsan a bhuineadh leth na h-oighreachd agus làmh na h-inghinn.

“Ciamar a ni thu mach sin,” as an t-uachdaran, “’nuair nach do mharbh thu ’m beothach?”

“’Sann air mo shàilleabh,” as esan, “a chaidh an cruinneachadh a dheanamh agus ’sann air mo shàilleabh,” as esan, “mi ràdha,” as esan, “gun còmhragainn ris a’ bheothach, ’sann a thachair e gu bheil am beothach marbh a nochd ’s nach cuir e ’n corr dragh ’sa’ bhaile seo gu bràch. Agus mur a bithinn-s’ air sin a dheanamh,” as esan, “bha ’m beothach air tighinn mar a b’àbhaist agus dh’fheumadh e do nighean-s’ fhaighinn.”

“Well,” as an t-uachdaran, “cuiridh sinn an cead na h-inghinn fhéin e,” as esan. “’Sann dhi a bhuineas an gnothuch,” as esan, “nas fhearr na mise. Ged is mise thug seachad an tairgse ’se beatha-se,” as esan, “a bh’ann a laimh.”

Thuirt a’ nighean: “Ni sinn dàil bheag,” as ise, “shaighdeir. Tha toil agam a chuile duine th’air an oighreachd a choiseachd seachad air beulaibh a gheat’ aig m’athair a màireach o tràth ’sa’ mhaduinn gu feasgar, agus theid agam an uairsin air freagairt a thoirt dhutsa mun rud a tha thu ’tagradh.”

“O, ceart gu leòr,” as a saighdeir, “’se rud glé fhurasda dheanamh a tha thu ’g iarraidh,” as esan.

Seo mar a bha. Chuireadh brath a mach agus chruinnich móran sluaigh ’s choisich iad seachad ’s bha ise ’s a h-athair aig a’ gheata, ach chan fhac’ i idir coltas ’sam bith an duine chaidh a shabaid ris a’ bheothach. Thuirt i ri h-athair ’s ris an t-saighdeir gu robh i ’m beachd nach robh sluagh an àite uileag idir cruinn a siod an diugh.

“Tha feadhainn eil’ ann,” as ise, “nach eil a seo.”

Chuireadh brath eile mach: feadhainn a bha ’smaoineachadh nach robh àsan freagarrach no coltach ris an duine a rinn an gniomh feumail a bha seo. Ach thanaig iad air adhart an ath latha agus choisich iad seachad air a’ nighinn ’s air a h-athair ’s air an t-saighdeir aig

[TD 8]

a’ gheata. Cha robh e ann a sheo na bu mhù. Chuireadh an ath bhrath a mach: a robh duine ’sam bith idir air an oighreachd, no faisg air an oighreachd, a dh’fhaodadh a bhith ann a shiod agus nach cuala gu robh fios air a chur a mach airson iad a choiseachd seachad air geat’ an uachdarain. Fhuair iad a mach gu robh buachaill’ aig a leithid seo a thuathanach mór agus nach robh e ann a shiod idir. Chuireadh brath gun an tuathanaich gu feumadh e ’m buachaille chur an ath latha choiseachd còmhla ri beagan eile bha gun a dhol ann fhathast seachad air geat’ an uachdarain.

Chaidh an gille mach leis a’ spréidh mar a b’àbhaist. Chuir e dhanns iad ’s chuir e ’na laigh’ iad. Chuir e air an deise bh’air a’ lath’ ud. Fhuair e ’n fhìdeag ’s thanaig am beothach as a’ choillidh. Dh’fhalbh e leis an each ’s thug e leis an claidheamh agus ceann an dràgoin air a’ chlaidheamh ’s choisich e leis an each seachad air geat’ an uachdarain. Chunnaig a’ saighdeir e ’s chunnaig a chuile duin’ eil’ e. Lig e as an ceann far a’ chlaidheamh aig casan na h-inghinn:

“An duine tha ’tagradh,” as esan, “gur e a rinn an obair a bh’ann a sheo ’na m’àite-sa, chan eil aig’,” as esan, “ach feuchadh e chlaidheamh an aghaidh mo chlaidheamh-sa agus mas esan is fhearr,” as esan, “gheibh e ’n tairgse — ’n duais mhór,” as esan, “a bha ’n t-uachdaran a’ toir seachad — leth na h-oighreachd agus làmh a nighean.”

’Nuair a chuala ’Saighdeir Ruadh seo thug e na buinn dhi ’s bha e cho math dhà. Phòs an gille agus nighean an uachdarain agus bha e sona beairteach. Cha robh éis gu bràch tuilleadh air a mhàthair a bha ’fàs aosda no air an t-seann bhoirionnach a thug dhà a’ feadan, ’s a’ spor-gunna ’s am bogha-saighead. ’S dhealaich mise riutha ’s tha mi ’n dòchas gu robh iad sona.

SA 1962/43/A.
AT592 + 314A + 300

[TD 9]

2
Righ na h-Airde Tuath agus Righ na h-Airde Deas

’Se a’ sgeulachd a bheirinn dhan chuideachd a nochd; chuala mi ann an taighean a’ chéilidh ’nuair a bha mi glé òg mu dhà rìgh. ’Se fear dhiubh Rìgh na h-Airde Tuath agus a’ fear eile Rìgh na h-Airde Deas. Cha robh móran spéis aca dha chéile ach ’se Rìgh na h-Airde Deas bu mhiosa airson cothrom a ghabhail, na faigheadh e e, air a bhith ’toir spìd dhan rìgh eile.

Air an turus a bh’ann a sheo, a réir mar a tha ’sgeulachd a’ dol, chuir e dùbhlan gu Rìgh na h-Airde Tuath gur ann aige fhéin a bha na gillean frithealaidh a b’fhearr, a b’ionnsaichte, bu chleasanta ’s bu tuigsiche na bha aig rìgh ’sam bith eile agus gum b’e dheòin iad a dh’fheuchainn nan gillean frithealaidh aca ’n aghaidh a chéile as a chuile cleasantachd agus a’ rìgh a chailleadh gum biodh aige ri dàrna leth na rìgheachd a thoir dhan rìgh a bhuannaicheadh, ann an geall.

’Nuair a rànaig an dubhlan a bh’ann a sheo Rìgh na h-Airde Tuath cha do chòrd e idir ris. Bha triùir mhac aige agus thuirt e riutha gu feumadh iad feuchainn ri rudeigin a dheanamh airson stad a chur air Rìgh na h-Airde Deas — gu robh e ’n còmhnaidh ag obair orra ’s a’ toir dùbhlan dhaibh ’s gun àsan a’ cur dragh air. Thuirt na gillean gu feumadh, agus gur e ’n aon dòigh air an gabhadh siod deanamh an dùbhlan aige choinneachadh, long fhaighinn ’s a dhol suas gu rìgheachd Rìgh na h-Airde Deas agus an cuid ghillean a thoir leotha agus an cur a dh’fheuchainn gillean Rìgh na h-Airde Deas feuch có bhuannaicheadh an geall.

Thuirt a’ mac bu shine:

“Theid mise dhan choillidh,” as esan, “agus sònraichidh mi mach fiodh, agus tha còir againn ann am bliadhna gum biodh long deiseil leis a siùbhaileamaid gu Rìgheachd na h-Airde Deas.”

Dh’aontaich a dhithis bhràithrean agus athair leis. Air a’ latha màireach dh’fhalbh e dhan choillidh. Chuir e comharr’ air móran chraobhan de dh’fhiodh freagarrach agus ’nuair a thill e dhachaidh bha e air a mhisneachd a chall gun gabhadh fiodh toir as a’ choillidh agus a bhìth air obrachadh a mach gus an tionndadh iad ’na long e a sheòladh leotha gu Rìgh na h-Airde Deas.

Thuirt an dàrna bràthair ris gum b’olc a mhisneachd. Ma chunnaig e fiodh a bha freagarrach, ’s a chuile nì a bha ’còrdadh ris gum bu

[TD 10]

chòir feuchainn ri ni-eigin a dheanamh, air neò na ligeadh iad le Rìgh na h-Airde Deas a bhith ’toir dùbhlan mu seach dhaibh mar siod, gum biodh e cho math dhaibh a’ rìgheachd fhàgail mur a d’readh ac’ air an àite fhéin a sheasamh.

“Theid mise dhan choillidh a màireach,” as esan, “agus chì mi,” as esan, “na fiodhannan a chomharraich thusa.”

’Nuair a bha bhràthair bu shine ’sa’ choillidh an dé, ’nuair a bha e ’tionndadh air falbh dhachaidh, thanaig seann duine liath far a robh e ’sa’ choillidh.

“Dé,” as esan, “a Mhic a’ Rìgh, bu mhath leat fhaighinn ’sa’ choillidh an diugh?”

“Chan ann,” asa Mac a’ Rìgh, “dhe d’ghnothuch e,” as esan.

“Chan ann, chan ann,” as a’ seann duine, “ach theagamh,” as esan, “nan innseadh tu d’iarratas dhomh,” as esan, “gu faodainn cuideachadh leat.”

“Chan àbhaist,” as an gille, “do mhac righ a bhith ’g iarraidh cuideachadh air neach ’sam bith. ’Sann is àbhaist dha bhith ’toir cuideachadh is comhairlean seachad.”

Leis a sin dhealaich iad. Dh’innis e dha athair ’s dha bhràithrean mun t-seann duine gun nàire bha seo a chunnaig e ’sa’ choillidh agus cha robh càch ach ag éisdeachd ris. A màireach ’nuair a dh’fhalbh an dàrna fear bu shine dhe na gillean, chunnaig e na craobhan a chomharraich a bhràthair an dé agus bha e ’g aontachadh leis a’ ghnothuch: mus fhaigheadh iad an toir as a’ choillidh an déidh an gearradh ’s an obrachadh gu long a dheanamh orra, gun d’readh bliadhnaichean seachad, agus gur e rud a dh’fheumadh iad a dheanamh long a cheannach a tìr air choireigin eile. ’Nuair a bha e ’tionndadh air falbh as a’ choillidh, nochd a’ seann duine liath.

“Dé, Mhic a’ Rìgh,” as esan, “bu mhiann leat fhaicinn no fhaighinn ’sa’ choillidh an diugh?”

“Chan eil mi ’smaoineachadh,” as an gille, “gur ann dhe d’ghnothuch e.”

“Chan ann, chan ann,” as esan, “ach theagamh,” as esan, “nan innseadh tu dhomh do thurus,” as esan, “faodaidh e bhith gun d’readh agam air cuideachadh leat.”

“Chan àbhaist do chlann rìgh a bhith ’g iarraidh cuideachadh air neach ’sam bith,” as esan. “’Sann a bhios iad a’ toir cuideachadh is comhairlean seachad ’na rìgheachd.”

Leis a sin dhealaich iad. Dh’innis e mar a dh’ innis a bhràthair an dé agus thuirt a’ fear a b’òige:

“Carson,” as esan, “nach do dh’aontaich fear agaibh,” as esan, “le innse dhan t-seann duine,” as esan, “gu dé bha sibh a’ deanamh ’sa’ choillidh, agus gu faigheadh sibh a mach,” as esan, “a robh nì ’sam bith ann a b’urrainn e dheanamh lìbh. Theid mise màireach ann,” as

[TD 11]

esan, “agus ma chì mi ’seann duine innsidh mi dha gu dé tha mi ’coimhead air a shon.”

Rinn e seo. Dh’fhalbh e. Cha robh e ’sealltainn taobh seach taobh ach a’ dol thromh ’n choillidh feuch a faiceadh e coltas an t-seann duine. Mu dheireadh choinnich iad.

“Dé, Mhic a’ Rìgh, bu mhiann leat fhaicinn ’sa’ choillidh an diugh?” as a’ seann duine.

“Bu mhiann a dhuine,” asa Mac Og a’ Rìgh, “rud tha eagal orm,” as esan, “nach fhaigh mi. Chòrdadh e rium,” as esan, “long fhaighinn a shiùbhaileadh air muir ’s air tìr ’s a rachadh dìreach gu Rìgh na h-Airde Deas.”

“Tha mi fada ’na do chomain, ’ill’ òig, airson innse dhomh,” as esan. “Dhiùlt do bhràithrean an dé mi. Coinnich mise ann a sheo bliadhn’ on diugh agus bidh long deiseil air do shon, agus a’ latha sin,” as esan, “innsidh mi dhut mar a gheibh thu criudha — sgiobadh.”

Thill an gille dhachaidh ’s dh’innis e dha athair ’s dha dhithis bhràithrean mar a chaidh dhà ’sa’ choillidh. Cha robh iad ach a’ fanaid air, ach mar a thig gach nì gu ceann, thanaig ceann na bliadhna gu ceann. Dheasaich an gill’ e fhéin ’s thug e leis biadh ’s thuirt e gu robh e ’falbh a choinneachadh an t-seann duine dhan choillidh feuch a robh e ’cumail ri ghealltanas.

Dh’fhalbh e ’s rànaig e ’choille. Cha robh e tiotan air a dhol innte ’nuair a choinnich e ’seann duine.

“’S math a rinn thu, ’ill’ òig,” as esan. “Chùm thu ri do ghealltanas gun coinnicheadh tu mise. Tha ceann na bliadhna suas,” as esan. “Lean mis’,” as esan. “Tha d’iarratas a’ feitheamh ort.”

Chaidh iad a mach thromh ’n choillidh ’s air réidhlein brèagha còmhnard, taobh a muigh na coilleadh, bha long nach fhaca ’n gille leithid riamh.

“Gabh air bòrd,” as esan. “Tha i ceanghailte ri craoibh. Ligidh mis’ air falbh thu agus gheibh thu do sgiobadh,” as esan, “fear a chuile maduinn mar a bhios tu ’dol air adhart, na chuireas tu feum orra, gun a’ mhaduinn mus ruig thu caisteal Rìgh na h-Airde Deas. Agus turus math leat,” as esan, “’s gu soirbhicheadh a’ chùis dhut.”

Chaidh an gill’ air bòrd dha ’luing. Lig esan as an ceanghal a bha ris a’ chraoibh. Sheòl a’ long suas os cionn barr nan craobhan ’s chuir i h-aghaidh air an Airde Deas.

Ann an ciaradh a’ latha an ath mhaduinn thug Mac a’ Rìgh an aire do dh’fhear a’ ruith, ’s bha e ’ruith cho luath ris a’ ghaoith ’s thug e ùine mhath mus tanaig a’ long suas ri thaobh. Dh’eubh e dha:

“Dé, ’ille mhath, a tha thu ’deanamh a’ ruith?”

“Tha mi ’ruith,” as esan, “on a bha mi glé òg. Tha mi nas luaithe na ghaoth, ach chan eil mi,” as esan, “riaraichte gu bheil mi ’ruith luath gu leòr fhathast.”

“An tig thu leams’,” an an gille, “’s gheibh mi obair dhut.”

[TD 12]

“Thig,” as esan, “’s toil leam pàìrt dhen t-saoghal fhaicinn.”

Thanaig e air bòrd. B’e seo Casa Luatha. Mhaduinn, ’sa’ chiaradh, an ath latha chunnaig iad . . . fear air barr cnoic ’s e ’coimhead bhuaithe. Chùm Mac a’ Rìgh ’s a chompanach dlùth dha leis a’ luing. Dh’eubh iad dha dé bha e ’deanamh ann a shiod.

“Tha mi ’g amharc bhuam,” as esan. “Chì mi mar thà,” as esan, “cho fad’ ri leth an t-saoghail, ach tha mi ’smaoineachadh,” as esan, “ma chumas mi orm,” as esan, “gu faic mi uileag e.”

“Nach fhearr dhut tighinn air bòrd linne,” asa Mac a’ Rìgh, “agus gheibh sinne obair dhut?”

“Thig,” as esan, “gu toilichte. Tha mi airson pàirt dhen t-saoghal fhaicinn.”

B’e seo Fradharc Fada. Chùm iad air adhart. ’Sa’ mhaduinn an ath latha gu moch, chunnaig iad fear romhpa air raona chòmhnard ’s e ’na shìneadh ’s a chluas ris an talamh. Ghabh iad dlùth dha ’s dhlùthaich iad leis a’ luing. Dh’eubh Mac a’ Rìgh dha:

“Dé ’s obair dhut òganaich?” as esan.

“Tha mi ’g éisdeachd an fheòir a’ fàs,” as esan, “agus tha mi ’m beachd,” as esan, “gun cluinn mi nas fhearr fhathast ma chumas mi air adhart.”

“An tig thu leams’ agus . . . an fheadhainn a tha còmhla rium,” asa Mac a’ Rìgh, “agus gheibh sinn obair dhut agus chì thu pairt dhen t-saoghal?”

“Thig gu toilicht’,” as esan.

[B’e seo Cluas Eisdeachd.] Thanaig e air bord leotha. Chùm iad air adhart agus mun do shoilleirich an ath latha bha iad a’ cluinnteil fuaim uamhasach, mar gum biodh tàirneineach. Mar a bha iad a’ dol air adhart leis a’ luing, bha iad ag aithneachadh gu robh ’fuaim na b’fhaisg’ orra. Mu dheireadh nochd iad ri fear agus a dhà laimh togailt’ os a chionn ’s e ’g eubhach cho cruaidh agus gu robh e ’cur bódhradh ’nan cluasan. Chaidh ac’ air eubhach dha, co-dhiùbh, dé bha e ’deanamh.

“Tha mi ’g eubhach,” as esan. “Tha mi ’smaoineachadh,” as esan, “gun eubh mi,” as esan, “cruaidh gu leòr airson gun cluinn na companaich a dh’fhalbh bhuam o chionn bliadhn’ air ais, ’s a chaidh,” as esan, “dhan leth na h-Airde Deas ’s cha d’ fhuair mi guth riamh bhuapa, ’s tha mi ’g eubhach feuch an cluinn iad mi,” as esan, “’s a faigh sinn còmhradh ri chéile fhathast.”

“Thig linne,” asa Mac a’ Rìgh, “agus ’s doch’ gu faic thu do chompanaich. ’Sann a’ dol gu Rìgh na h-Airde Deas — dha rìgheachd — a tha sinne.”

[B’e seo Sgairt.] Thanaig e comhla riutha. Maduinn an ath latha chunnaig iad fear ’s e cianail fhéin trang, a’ buain luibhean a bh’air craobhan ’s air truisean, ’s mar a dheanadh a dhà laimh ris bha e ’gan cur ’na bheul ’s ’gan ithe. Bha e ana-céillidh mór agus bha brù air a

[TD 13]

bha uamhasach. Dh’eubh Mac a’ Rìgh dha ’n tigeadh e còmhla riutha mar fhear sgiobaidh ’s gu faigheadh e biadh gu leòr far a robh àsan a’ dol. Thuirt e gun tigeadh gu toilichte.

Chùm iad romhpa. ’Sa’ mhaduinn an ath latha, bha iad os cionn gàrradh Rìgh na h-Airde Deas. Chùm iad air a dhol mu chuairt gus ’n do thionndaidh a’ sluagh a mach as a’ chaisteal agus thug iad a nuas am bàta gu sèimh ann an gàrradh a’ Rìgh.

Chruinnich a’ Rìgh ’s a chuid ghillean ’s a mhuinntir a dh’fhaicinn a’ bhàta ionghantaich a bh’ann a sheo, a thanaig as na speuran ’s a laigh ’sa’ ghàrradh. Dh’innis iad có àd dhan Rìgh ’s rinneadh toileachadh mór riutha. Thugadh a staigh iad gu biadh is deoch agus fhuair iad cuid na h-oidhche ’sa’ chaisteal. Air a’ latha màireach bha aca na gillean a chur an aghaidh a chéile a ghleachd ’sa’ chuile dòigh a b’fhearr ’s bu’ghlice ’s bu tuigsiche na chéile.

Bha tinneas air Rìgh na h-Airde Deas agus bha fuaran àraid far a robh iocshlaint’ aig oir na maradh aig leth na rìgheachd aige, agus a chuile duine chuir e riamh air falbh a dh’iarraidh botuil uisge as an fhuaran, cha do thill duin’ aca. Chaill iad am beath’ air a’ rathad.

Cha robh ach na gillean ruith a chur air falbh — gill’ a’ Rìgh agus gille Rìgh na h-Airde Tuath.

Thuirt Mac Rìgh na h-Airde Tuath gu robh e duilich nach robh idir seirbheisich athar ceadaichte dha ’n toir leis agus:

“Thug mi leam,” as esan, “na seirbheisich a chì thu maille rium an diugh,” as esan, “feadhainn a chruinnich mi,” as esan, “a siod ’s a seo air feadh na rìgheachd, de dhaoine tuigseach ealanta, agus ma chailleas sinn an geall,” as esan, “chan eil cothrom air.”

Ach chuireadh air falbh na gillean co-dhiùbh — gille Rìgh na h-Airde Deas le botul agus gille Rìgh na h-Airde Tuath — dhan an tobar iocshlaint a bh’ann an oir na rìgheachd — ann an iomall na rìgheachd aige.

Thuirt Fradharc Fada, chòmh luath ’s a dh’fhalbh iad, gun d’readh esan suas a chrann an t-soithich:

“Agus bidh mi ’cumail sùil air na gillean,” as esan, “feuch a faic mi có ’s luaith’ aca.”

Rinn e seo. Bha e ’faicinn nan gillean ’s thuirt e gu robh gille ’Rìgh aca fhéin an déidh a’ fear eil’ fhàgail fad’ as a dheaghaidh.

“Ma chumas e air,” as esan, “mar a tha e ’deanamh, nach toir e fairis, bidh e air a’ rathad air ais,” as esan, “le botul uisge mus ruig gill’ a’ Rìgh seo,” as esan, “a’ fuaran.”

Seo mar a bha. Bha e ’cumail sùil as a’ chrann. Mu dheireadh thall thuirt e riutha gu robh e aig an tobar:

“Tha mi ’ga fhaicinn,” as esan, “a’ lionadh a’ bhotuil.”

’N ceann tiotan thuirt e:

“Tha e air a’ rathad air ais,” as esan, “’s tha,” as esan, “gille Rìgh

[TD 14]

na h-Airde Deas astar math on fhuaran fhathast,” as esan, “ge b’e ciamar a theid iad seachad air a chéile.”

Chaidh iad seachad agus ’nuair a bha gille Rìgh na h-Airde Tuath cuid mhath dhen astar air a’ rathad ’gan ionnsaigh, shuidh e ri craoibh. Thuirt Fradharc Fada gu robh e ’na shuidhe ris a’ chraoibh fhathast:

“’S mór m’eagal,” as esan, “gu bheil e sgìth.”

Thuirt an uairsin Cluas Eisdeachd:

“Theid mise suas dhan chrann,” as esan, “ri do thaobh agus mas ann air tuiteam’na chadal a tha e,” as esan, “cluinnidh mi srann aige, thoradh chluinninn a’ feur a’ fàs.”

Rinn e seo.

“Tha,” as esan, “e ’na chadal ris a’ chraoibh. Tha,” as esan, “gille Rìgh na h-Airde Deas aig an fhuaran a’ lionadh a’ bhotuil.”

“Ma-thà, nuas sibh,” as a’ fear a bha ’g eubhach, Sgairt. “’S obair dhòmhs’ as a’ chrann,” as esan, “a th’ann an dràsda.”

Chaidh esan suas ’s dh’eubh e. [Lig e aon eubh as ’s theich a chuile duine bhuineadh do theaghlach a’ Rìgh. Chaidh iad a staigh dha na taighean ’s dha na ballachan. Bha iad an dùil gur ’e crith-thalmhainn a bh’air tighinn. Leum gille na luinge air a chois ’s sheall e mu chuairt is a mach a thug e. Thug e leis an t-searrag agus ruith e gu math. Bha ’fear eil’ air a’ rathad an uairsin as a dheaghaidh ach bhuannaich gille ’n t-soithich.] Bha e air ais aig an t-soitheach mus robh gille Rìgh na h-Airde Deas ach leitheach rathaid.

B’e seo an geall air a bhuannachd, ach thuirt Rìgh na h-Airde Deas gu robh aon nì fhathast ann: “a tha chum dragh ’sa’ rìgheachd seo,” as esan. “Tha fear dhe na gillean frithealaidh agams’,” as esan, “agus cha do thachair ’s cha do choinnich duine riamh ’sa’ chaisteal,” as esan, “a b’urrainn,” as esan, “faisg urad ris ithe. A bheil duin’ agadsa ’sa’ sgiobadh,” as esan, “a chuireas sinn a dh’fheuchainn ris,” as esan, “agus ’s doch’ gun atharraich e e?”

“Thà,” asa Mac a’ Rìgh, “gille ’sa’ sgiobadh agams’,” as esan, “a dh’itheas barrachd air a’ sgiobadh air an cur còmhladh ’s mi fhìn còmhla riuth’,” as esan, “agus nach cuir sinn a dh’ fheuchainn ris a’ ghill’ agads’ e?”

Seo mar a bha. Shuidhicheadh bòrd ann an caisteal a’ Rìgh. Thugadh a staigh na h-uaislean a bha mu chuairt ’s muinntir a’ chaisteil ’s càirdean a’ Rìgh. Dh’fheum-te ’n gnothuch a bha seo fhaicinn: ’se gnothuch mór a bh’ann — an dithis a bha seo a’ dol a dh’fheuchainn ri chéile có bu mhutha dh’itheadh. Chuireadh cuibhrionn mhór an t-aon air beulaibh an dithis a bha math gu ithe — gille Rìgh na h-Airde Tuath agus gille Rìgh na h-Airde Deas. Cho luath ’s a fhuair gille Rìgh na h-Airde Tuath cead tòiseachadh air a bhiadh, cha do sheas e tiotan dha: bha shoitheach falamh. Thanaigeadh uige le tuilleadh. Mu dheireadh thall chuireadh leth mairt air a

[TD 15]

bheulaibh air a’ bhòrd agus dithis dhaoine le sgeinean ’ga cur as a chéile ’s a’ cumail air a bheulaibh. ’Nuair a theirig a’ bhó — a’ leth mairt a bh’ann a sheo — phut na gillean eile, a’ sgiobaidh aige fhéin, a nuas na clàir aca fhéin, nach robh iad air buintinn dhaibh, ’ga ionnsaigh. Sgioblaich e iad sin cuideachd ’s bha ’m bòrd falamh ’s bha gille Rìgh na h-Airde Deas air tuiteam aig a’ bhòrd ’s gun e ullamh dhen a’ chuibhrionn a fhuair e dhen a’ leth mairt. Thuirt a’ Rìgh an uairsin gun deanadh siod an gnothuch.

“Bhuannaich thusa ’n geall,” as esan. “Chaill mis’ e. [Rinn thu ’n gnothuch orm ’sa’ chuile nì,” as esan, “ach thug thu dhomh an aon nì a bha dhìth orm ’s a bheireadh toileachadh dhomh,” as esan. “Thug thu dhomh,” as esan, “searrag uisge as an tobar iocshlaint’ a bheir dhomh slàinte.] Iarr d’iarratas,” as esan, “is gheibh thu e,” as esan, “mar onair orm fhìn ’s air mo theaghlach ’s air mo rìgheachd.”

“Fearann no òr,” asa gille Rìgh na h-Airde Tuath, “chan eil mi ’g iarraidh. Ach tha mi ’g iarraidh,” as esan, “an té ud,” as esan, “dhe na h-ingheanan agad mar bhean.” An te b’òige.

“Gheibh thu sin,” as a’ Righ. “Ach,” as esan, “an gabh dad idir deanamh,” as esan, “a bharrachd air a sin,” as esan, “a dhainghnicheas,” as esan, “sìth is coibhneas eadar mis’ agus d’athair?”

“Gabhaidh,” as an gille. “Tha dà bhràthair eil’ agam,” as esan. “Chan eil a h-aon dhiubh seo. Tha dithis nighean eile agadsa,” as esan, “’s chan eil bràithrean idir aca. ’M biodh e freagarrach,” as esan, “gum pòsadh,” as esan, “mo dhithis bhràithrean an dithis nighean agad?”

“Bhitheadh,” as a’ Rìgh, “agus bhiodh sìth eadar mise ’s d’athair — eadar an dà rìgheachd gu bràch.”

Seo mar a thachair. Chaidh a’ long dhachaidh ’s thug i air ais gu Rìgh na h-Airde Deas a dhithis bhràithrean ’s rinneadh dà bhanais eile ’s bha sìth gu bràch eadar an dà Rìgh agus toileachadh. Is dhealaich mise rithe. Ma chòrd i ris a’ luchd éisdeachd tha mise glé thoilichte. Gabhaidh sinn smoc.

SA 1967/118/B1 [agus SA 1966/82/A2-B1]
AT 513B

[TD 16]

3
Na Tri Leintean Canaich

’Se triùir mhac uachdarain a bh’ann. Bha neach eile ’san teaghlach a bharrachd orra — nighean — agus ’sì bu shine na na gillean. Ach chaochail màthair na cloinne ’nuair a bha chlann glé òg. Agus a thoradh tathaich mhór a bhith air an taigh — taigh an uachdarain — agus sealg aige ann a monadh, bha e glé dhoirbh dha chlann a chumail a staigh.

Agus ’se rud a rinn e, bha càraid ghasd’ aige muigh ’sa’ bheinn-sheilg ann an taigh far am biodh feadhainn dhe na sealgairean a’ cur seachad oidhche ’nuair a bhiodh iad ’sa’ mhonadh. Chuir e chlann a mach ann an earbsa na càraid a bha ’sa’ bheinn-sheilg. Agus bean an taighe ann a shin, ’se ban-sgoileir a bh’innte laithean a h-òige. Bha ’n gnothuch a’ dol air adhart gu math ’s bha iad beagan bhliadhnaichean ’sa bheinn-sheilg agus phòs athair na cloinneadh a rithist, thoradh cha robh e furasda dha taigh mór a chumail a’ dol le searbhantan a bha e ’faighinn: cha robh iad buileach earbsach.

Bha cailleach bheag, agus a réir coltais cailleach bheag olc, a’ fuireach air an fhearann ’s cha robh i fad ’sam bith on taigh mhór agus a rèir na h-aithris ’sann ’san taigh mhór a bha i ’faighinn a beathachadh. Ach cha robh nì a bha ’dol air feadh an àite nach biodh fios aig a’ chaillich air, ’s ’nuair a thanaig a’ bhean òg ùr dhan taigh bhiodh i ’dol a null mar a b’àbhaist agus bhiodh i ’faighneachd dhi an cual’ thu siod ’s an cual’ thu seo. Chanadh bean an taighe nach cual’ ise guth riamh air na rudan ud:

“Chan eil mi ach ùr ’san àite,” as ise.

“Chan eil mi ’smaoineachadh,” as a’ chailleach, latha dhe na lathaichean, “gun do dh’innis do chompanach a bheag ’sam bith dhut mus tàna’ tu seo no on a thànaig thu ann.”

“O, carson a dh’innseadh e dhòmhsa rudan a bhuineadh dhan oighreachd,” as ise. “Nach eil a chuile nì a tha dhìth ormsa agam ann a sheo. Nach eil deagh thaigh ann ’s nach eil coibhneas ’s nach eil a chuile nì a tha dhìth oirnn de ghoireasan a chùm ar feum, agus gu dé bha mi ’dol a dh’fhaighinn a mach bhuaithe no ’dol a dh’fhaighneachd dha.”

“’N do dh’innis e,” as a’ chailleach dhubh, “dhut gur e bantrach a bh’ann mus do phòs e thusa?”

“Cha do dh’innis,” as ise, “’s ma bha toil aige sin a chumail a’ falach ormsa,” as ise, “b’e ghnothuch fhéin a dheanamh.”

[TD 17]

“O, ’sè,” as ise, “agus tha ceathrair chloinneadh aige agus tha ’n ceathrair chloinneadh,” as ise, “muigh ’sa’ bheinn-sheilg air chùram fear agus bean a tha ’coimhead as deaghaidh na dachaidh a tha muigh ’sa’ mhonadh. Agus nam biodh tusa dòigheil,” as ise, “’s tu airson cuideachd a bhith agad, dh’iarradh tu air a’ chlann a thoir dhachaidh. Agus ma nì e sin,” as ise, “cuir a null duine mu seach aca far am bi mise agus bheir mi comhairl’ orra on a bha iad eòlach orm,” as ise. “B’aithne dhòmhs’ iad on a bha iad’nam pàisdean.”

Dh’aontaich bean an taighe leis a’ rud a chuir a’ chailleach air shùilean dhi, gu robh e iomchuidh gu leòr. Agus ’nuair a thanaig a companach dhachaidh dh’innis i dha mar a dh’innis a’ chailleach dhi.

“O,” as esan, “’sann a tha mise ro thoilicht’,” as esan, “a’ chlann a thoir dhachaidh. Bidh mi fhìn ’ga faicinn a chuile lath’,” as esan, “’nuair a bhios iad a staigh. Tha mi ’ga faicinn gu tric ’sa’ bheinn-sheilg cuideachd,” as esan, “agus bidh mi fhìn agus na sealgairean a’ fàgail sealg aca. Chan eil éis ’sam bith orra ’s tha iad a’ faighinn deagh ionnsachadh, ach on a tha thusa deònach mi ’gan toir dhachaidh ’s gum bi iad ’nan comunn dhut, bidh mise ro dheònach sin a dheanamh.”

Seo mar a bhà, a réir na h-aithris. Thanaig a’ chlann dhachaidh agus an ceann beagan lathaichean thanaig a’ chailleach bheag mun cuairt agus thuirt i gu robh ionghnadh orra nach do chuir i chlann a null a choimhead orra.

“Cuiridh mi ann iad,” asa bean an taighe, “ma bhios iad deònach,” as ise, “a’ cheud chothrom.”

Seo mar a bhà. Latha dhe na lathaichean dh’fhaighneachd i dhan fhear bu shine dhe na gillean:

“’M biodh tu deònach a dhol air chéilidh air a’ chaillich. Bha i airson duine mu seach agaibh a dhol a null?”

Thuirt e gum bitheadh agus dh’fhalbh e.

“Chan fhan thu fad’,” as ise, “air eagal gun tig d’athair agus nach bi e toilichte mur a bi sibh uileag a staigh.”

Cha robh ’n gille ’tighinn, ’s thuirt i ris an ath fhear: “Fhalbh,” as ise, “dh’iarraidh do bhràthar. Tha e ro fhada thall còmhla ris a’ chaillich agus ma thig d’athair dhachaidh cha bhi e toilichte nach robh sibh a staigh roimhe.”

Dh’fhalbh an dàrna fear. Cha robh esan a’ tighinn ’s thuirt a’ fear òg:

“Theid mise ’gan iarraidh,” as esan, “’s thig sinn ’sa’ mhionaid.”

“Fhalbh ma-thà,” as ise, “’s na dean dàil ’sam bith. Na deirg a staigh idir.”

Dh’fhalbh an gille. Cha robh e ùine ’sam bith air falbh: cha bhiodh e ach gann aig taigh na caillich ’nuair a chaidh a’ nighean dhan dorus feuch a faiceadh i ’tighinn iad. Chunnaig i trì eòin, mar fithich, a’ falbh o thaigh na caillich. Cha tubhairt i dad, ach thill i staigh s thug

[TD 18]

i leatha aodach uachdair agus thug i leatha aran ’na pòcaid agus dh’fhalbh i ’s thug i null taigh na caillich orra. Cha robh earbs’ idir aice as a’ chaillich ’s bha eagal aice riamh roimhpe ’nuair a bha i ’na pàisde beag. Rànaig i dorus taigh na caillich ’s sheall i staigh. Cha robh sgeul air a bràithrean.

“Càit’,” as ise, “bheil mo bhràithrean?” ris a’ chaillich.

“Thig do bhràithrean an ceartuair,” as ise. “Thig thusa staigh ’s gun dean mise figheachan air do cheann.”

“Cha téid,” as a’ nighean. “Cà’il mo bhràithrean?”

Chrom a ’chailleach ri taobh ’s thog i slat bheag agus dh’fheuch i sìos mun dorus i feuch am buaileadh i air a’ nighinn. Ach chunnaig a’ nighean a’ rud a bha i ’dol a dheanamh ’s leum i as a’ rathad. Thuit an t-slat ri taobh air an ùrlar ’s ghrad rug i orra ’s leum i suas gun an teine nach robh fada bhuaipe agus tharruinn i mu chùl na h-amhaich air a’ chaillich i, agus a mach a thug a’ chailleach i fhéin air an dorus ’na fitheach mar a chaidh bràithrean na h-inghinn. Cha do rinn i ’nuairsin ach breith air an t-slat ’s chuir i tarsuinn ’san tein’ i.

Dh’fhalbh i ’s thug i h-aghaidh air a’ mhonadh, a’ rathad a chunnaig i na trì eòin eile ’gabhail. Bha i ’falbh ’s a’ falbh ’s bha seo an t-anmoch air tighinn orra ’s bha toil aice gu ruigeadh i bonn na beinneadh a bha roimhpe, oir chual i iomadh uair a bhith ’bruidhinn gu robh uamh as a’ bheinn agus nach d’readh duine ’sam bith faisg orra air a’ latha, gun tighinn air oidhche. Ach bha mhisneachd aice-se, an turus air a robh i, ’s a’ rud a bha bhuaithe, gu ruigeadh i ’n uamha no fasgadh ’sam bith airson tàmh na h-oidhche. Rànaig i mu dheireadh thall bonn a’ ghlinne agus theann i air streap mar a b’fhearr a bha cuimhn’ aice — mar a bhiodh i ’cluinnteil — gu dé ’n cearn a dh’aghaidh na beinneadh ’sa robh an uamha. Mu dheireadh thall fhuair i i ’s chaidh i staigh. Bha i sgìth agus shìn i i fhéin air ùrlar na h-uamhadh.

Cha robh i fad’ ’sam bith ann ’nuair a chual’ i plapail mun dorus agus ann an tiotadh thanaig fear dhe bràithrean a staigh. Thanaig an ath fhear a staigh as a dheaghaidh ’s thanaig an treas fear a staigh. Cha b’urrainn dhi cumail orra na b’fhaide ’nuair a chual i ’bruidhinn iad ’s dh’fhaighneachd i dé air an talamh an dòigh as an d’fhuair iad a siod:

“No ciamar,” as ise, “a thà sibh ann a sheo an déidh dhòmhsa trì eòin fhaicinn a’ falbh o thaigh na caillich?”

“Chunnaig,” as a bràithrean, “thu sinne ’falbh o thaigh na caillich. Bhuail a’ chailleach slat air fear mu seach againn agus tha sinne ’nar trì fithich.”

“A bheil,” as ise, “dòigh ’sam bith air an t-saoghal air ur toir as. A feum sibh a bhith mar seo gu bràch?”

“Tha sinn mar seo ’nar gillean,” as àsan, “’nuair a tha sinn a staigh ’sa’ chnoc fon talamh, ach a’ mhionaid a theid sinne mach air bile

[TD 19]

dorus na h-uamhadh tha sinn ’nar n-eòin mar a bha sinn roimhe.”

“’S an gabh dad deanamh rìbh,” as ise, “airson ur toir as?”

“Gabhaidh,” as àsan, “ach tha e glé dhoirbh dhu’sa dheanamh.”

“Ni mi rud ’sam bith,” as ise, “tha mi ’smaoineachadh nach eil do-dheainte, as an inntinn a th’agam.”

“Ma-tà,” as a bràthair bu shine, “bidh thu ann a sheo a nochd. Treòraichidh sinne màireach thu gu raona chanaich tha tuath air ceann na beinneadh. Buainidh tu sgùird chanaich, na shaoileas tu a dheanadh suas léine do dh’fhear againne ’s bheir thu leat dhachaidh e. Obraichidh tu e, ’s ’nuair a bhios a’ léin’ air a fighe, bidh mise air mo thoir a mach a buaidh na caillich. Eiridh an aon rud dha mo bhràithrean, fear an déidh fir, agus ’sann an uairsin a bhios sinn saor.

[Bheir e ùine dhiot agus saothair agus aon ghnothuch doirbh a tha comhcheanghailte ris: chan fheum thu, on a bhuaineas tu cheud dòrlach canaich, facal bruidhneadh a radha gus a sìn thu dhuinne na léintean aig ceann na h-uine.”

“Nì mis’ e,” as ise, “s na biodh eagal oirbh.”

Cha robh iad ùine ’sam bith a’ còmhradh ’nuair a thanaig eun eile gu dorus na h-uamhadh. Thanaig e staigh agus có bha ac’ ach a’ chailleach. Leum a bràthair airson a bhith aice agus a caith ris an uamhaidh.

“Na dean cron orm,” as ise. “Tha mise mar a tha thu fhéin,” as ise, “agus éisd rium. Tha,” as ise, “sinn fo gheasaibh, mis’ agus sìbhse. Cha robh mise ’ciallachadh,” as is’, “ach cùmhnant a thoir far ur n-athar, thoradh,” as ise, “bha e ’deanamh air mise chur a mach as an fhearann,” as (ise), (15) “’nuair a phòs e rithist, agus bha mi airson,” as ise, “nach fhàgainn gu bràch an taigh as a robh mi o m’òige agus gun toirinn dùbhlan dha’r n-athair,” as ise, “gun toireadh e mionnan dhomh gu faodainn fuireach ann fhad ’s bu bheò mi. Agus sin fhad’s a bha mi ’dol ’gur fàgail-se ’nur fithich,” as ise. “Bha fiosam gu faighinn ann a sheo sibh ’san uamhaidh uair ’sam bith a bhiodh toil agam. Ach tha mise còmhla rìbhse nis,” as ise. “Cha ghabh mise toir as. Bidh mi ’na m’fhitheach gu bràch fhad ’s is beò mi.”

Bha feadhainn ’san àite dlùth air làimh a’ faicinn eòin a’ dol mu chuairt a bha gu math dàna — fithich. Theann feadhainn ri bonnach arain a chur air tobhtaichean nan taighean agus bhiodh na bonnaich air falbh ’sa’ mhaduinn. Bha dithis ghillean òg’ ann a bha na bu tapaidh ’san inntinn ’s na bu sgairteile na’n fheadhainn eile bh’air feadh an àite agus ’sann a rinn iad suas ’nan inntinn fhéin gur e chailleach bheag a rinn an cron agus gur ann fo gheasaibh a bha triùir ghillean an uachdarain. Rinn iad suas ’nan inntinn gu falbhadh iad ann am beul oidhcheadh agus gun toireadh iad leotha aran is botuil bhainne ’s gu ruigeadh iad an uamha ’s gun dearbhadh iad


(15) Air an teip “esan”.

[TD 20]

dhaibh fhéin a robh comh-cheanghal ’sam bith eadar na fithich agus an uamha.

Rinn iad seo. Rànaig iad an uamha ’s chaidh iad innte ’s cha robh iad fad’ ’sam bith innte an déidh dhi dorchnachadh ’nuair a thanaig an triùir ghillean a staigh. Dh’innis iad dhaibh mar a bha ’s dh’innis an dithis ghillean a chaidh ’ga lorg a’ rud a dheanadh iad:

“Bheir sinne biadh gu leòr dhuibh gu rubha beag a tha ’na leithid seo a locha nach eil fad’ ’sam bith on bheinn. Cuiridh sinn ann e air an oidhche; gheibh sìbhs’ e agus chan innis sinn do dhuine ’sam bith e. Agus dh’innis na gillean an uairsin mar a bha ’m piuthar a’ dol a dheanamh.]

Well, a nis feumaidh sinn bristeadh air falbh bìdeag bheag on an t-suidheachadh a bha seo agus a ghabhail gu dé thachair — gu robh e glé eadardhealaichte on a’ bheachd a bha a bràithrean a’ toir dham piuthair an oidhche seo ’san uamhaidh.

Threòraich iad ’sa’ mhaduinn i gu na raona chanaich agus bha i ’buain a’ chanaich ’nuair a thanaig marcraiche seachad orra. Cha robh aice ri facal bruidhneadh a ràdha gus am biodh an treas léin’ ullamh: ge b’e dé chainte mu deaghainn ’na h-éisdeachd, no dé dheaint’ orra, bha aice ri fulang ris — ach gun fhacal bruidhne gu bràch, air neò, nam bristeadh i air a sin aon uair, cha ghabhadh àsan toir o gheasaibh gu bràch tuilleadh.

Bheannaich a’ marcraiche dhi ach cha do fhreagair i. Bheannaich e rithist dhi ’s cha do fhreagair i.

“Tha mi ’faicinn,” as esan, “gu bheil thu balbh, ach ged a bhitheadh,” as esan, “tha d’àilleachd a’ còrdadh rium,” as esan, “’s ma theid agam air toir ort a thuigsinn,” as esan, “a’ rud a tha mi ’g iarraidh, bheir mi leam thu dhachaidh,” as esan, “air muin an eich, agus ’se mo chuid thu.”

Bha ise ’g éisdeachd ris a seo ach cha robh i ’ligeil orra gu robh i ’cluinnteil dad ’s i gu trang a’ pasgadh suas na sgùird chanaich. Rinn e soighneachan dhi a falbhadh i còmhla ris. Lig i orra gu robh i ’ga thuigsinn ’s dheònaich i falbh. Thog e i suas còmhla ris air muin an eich ’s dh’fhalbh e.

’Sann taobh eile na beinneadh a bha còmhnaidh an duine, agus có bh’ann ach dotair a bha ’n déidh a bhith coimhead air càirdean dha dlùth air a’ bhaile dham buineadh a’ nighean fhéin. Thug e dhachaidh i agus bha e glé shearbh dha aig a mhàthair:

“Am b’urrainn thu idir,” as ise, “fear do dhreuchd,” as ise, “mar dhotair, te fhaighinn,” as ise, “ach balbhan,” as ise, “airson a toir dhachaidh mar bhean.”

“Ged a bhiodh i balbh fhéin,” as esan, “’se mo chuid i.”

Chaidh seo air adhart. Thòisich ise air cìreadh ’s air toinneamh ’s as a dheaghaidh sin air fighe, agus ’nuair a bha ’léin ullamh phaisg i i.

[TD 21]

Bha ’n dotair air a pòsadh roimhe seo, agus an oidhche bha ’léin’ ullamh rugadh leanabh gille.

[Ach co-dhiubh, an oidhche sin fhéin a rugadh am pàisde, thanaig ceò anabarrach mìn timchioll an taighe agus thuit na bha ’caithris ’nan cadal, ’s ’nuair a dhùisg iad cha robh alt aca dhen phàisde bheag. Cha b’urrainn dhaibh a thuigsinn dé thachradh dha: cha robh coltas gun do rinn a mhàthair cron dha ach bha e dhìth orra, ’s on a bhà dh’fheum-te gabhail leis.

’Nuair a fhuair is’ air a casan ’s a bha i cho làidir ’s a b’àbhaist, latha dhe na thanaig an dotair dhachaidh bha i air chall. Bha tuairmse mhath aige càite robh i ’s cha do rinn e ach tionndadh air falbh leis an each ’s ghabh e gu na raona chanaich. Bha i ann a shiod a’ buain a’ chanaich. Thòisich e còmhla rithe ’s ’nuair a chunnaig e ise ’pasgadh na sgùird bha fios aige gu robh gu leòr aice airson bad éididh eile ge b’e dé bu sciallt (16) dha. Thog e air muin an eich i còmhla ris fhéin agus dh’fhalbh e dhachaidh.]

Mar a thachair a’ cheud uair, thachaìr a rithist. Thòisich i air cìreadh a’ chanaich; thòisich i air a shnìomh; ’nuair a bha ’snìomh ullamh thòisich i air fhighe ’s ’nuair a bha ’léin’ ullamh bha ’n dala mac aig an dotair. ’S mar a thachair a’ cheud uair, ged a bha luchd-faire ’san taigh thuit iad ’nan cadal, ’s ’nuair a dhùisg iad ’sa’ mhaduinn, cha robh sgeul air a’ phàisde.

Theannadh an uairsin air uibhreachd a chur air a’ bhoirionnach, a’ smaoineachadh nach robh i cneasda ’na dol a mach agus gum biodh e iomchuidh dhan dotair — air neo gun tionndadh a’ sluagh ’na aghaidh — am boirionnach a chur bhuaithe a dh’àite nach biodh i ’deanamh an corr cron, a réir am beachd-san. Chan aontaicheadh e leoth’ idir. Thuirt e gum b’e chuid-san i ’s gum b’e bhean i:

“Agus ligidh sinn leatha ’n turus seo fhathast,” as esan, “feuch a faic sinn dé thachras.”

An ceann beagan lathaichean bha i air chall a rithist. Fhuair e i, mar a fhuair e ’n dà thurus eile, ann a raona chanaich. Thug e dhachaidh i fhéin ’s an canach. Chìr i e ’s shnìomh i e ’s dh’fhigh i e.

[Thachair an treas nì air an aon doigh ’s bha ’n treas mac ann.

Chuir an uairsin màthair an dotair agus droch fheadhainn eile mu dheaghainn gu feum-te a losgadh — am balbhan a losgadh: nach robh i ceart: gu robh buidseachd aice, agus gu feuma gur i bha ’cur as dhan chloinn — dha na pàisdean — agus ’gan tiodhlagadh: nach robh rathad gu robh tuigse aice a dheanadh gnìomh màthar dòigheil riutha. Bha ’lagh cruaidh aig an ám airson rud nach gabhadh soilleireachd a chur air agus dh’aontaicheadh gu feum-te seo a dheanamh. Bha e glé chruaidh leis an dotair ach cha b’urrainn e


(16) “chiall”. Tha seo cumanta an Uibhist. Faic cuideachd t. 60 agus 84.

[TD 22]

cathachadh an aghaidh a’ lagh agus an aghaidh an t-sluaigh agus mar sin b’fheudar géilleadh.

Chuireadh mu dheaghainn a’ latha a dh’fheum-te ise losgadh. Chruinnich mór shluagh air móran mhìltean air astar agus bha fear-teagaisg ann — ministir. Rinn e coinneamh dhaibh agus eadar a chuile rud a bh’ann bha ’n ùine ’dol seachad. Ach bha ise ’na suidhe agus a h-aghaidh ann an àird àraid dhen adhar. Bha ionghnadh orra nach robh i ’suidhe ’s a h-aghaidh mar a bha feadhainn eile. Ach uair dhe na h-uaireannan chuir i làmh air gàirdein an dotair agus stiùir i corrag ris an àird dha robh i fhéin a’ coimhead.

Thug iad an aire do thrì . . . mar gum biodh trì eòin a’ tighinn agus . . . gu luath. Cha b’fhada gus ’n do rinn iad a mach gur e bh’ann ach triùir mharcraichean. Thànaig iad. Cha do stad iad riamh gus ’n do . . . robh iad air am beulaibh. Bha ’fear a bh’air thoiseach dhiubh agus pàisde — cnapach gille — air a bheulaibh air muin an eich. Thanaig e nuas air talamh, thog e ’n gille leis ’s ghabh e nall gun an dotair. Cha tubhairt e guth ach bha ’nighean — a phiuthar — air éirigh ’na seasamh ’na choinneamh agus sgaoil i cheud fhear dhe na pacaidean a bh’aice.

“Meal do léine bhràthair chaomh,” as ise.

“Meal thusa do shlàinte phiuthar,” as esan.

Thanaig an dàrna fear an uairsin gu talamh far an eich agus ghabh e nall leis an ath chnapach gille ’s chuir e siod an uchd an dotair. Thionndaidh e ri phiuthar: dh’fhosgail i ’n dàrna pacaid a bh’aice ’s shìn i dha a léine.

“Meal do léine bhràthair chaomh,” as ise.

“Meal thusa do shlàinte phiuthar,” as esan.

’S rinn i ’n aon rud ris an treas fear. Thionndaidh an uairsin a bràithrean ’s i fhéin mu chuairt ’s dh’innis iad] facal air an fhacal mar a thachair dhaibh agus mar a thug am piuthar saor iad, ach gu robh bòid orra nach deanadh math dhi facal bruidhneadh a ràdha on a bhuaineadh i cheud sgùird chanaich gus an toireadh i dhaibh-san na léintean.

(Agus thuirt fear dhe na bràithrean):

“’S mis’,” as esan, “a bha ’toir leam na cloinneadh airson nach biodh iad ’na maill dhi no ’nan dragh.” (17)

Dh’innseadh cuideigin cuideachd dé thachair dhan a’ chaillich. ’Nuair a bhuail a’ nighean an-t-slat orra chaidh i ’na fitheach.

Chaidh a’ chailleach air ais ’na fitheach (gun an taighe) gus (18) gu faigheadh i ’n t-slat airson gun toireadh i na gillean air ais a rithist agus gun toireadh na gillean air ais i fhéin leis an t-slat a bhualadh


(17) Am beagan fhaclan seo air an tarruinn a steach a àite eile aig deireadh na h-innse seo air SA 1962/42/B.

(18) Air an teip: “chos”.

[TD 23]

orra ann an dòigh eile. Bha ’n t-slat air a losgadh ach a dà cheann ’s cha deanadh i feum, ’s bha chailleach còmhla riutha oidhche ’san uamhaidh . . . . ’S dh’fhalbh i mach ’s cha chual iad an corr riamh tuilleadh mu deaghainn.

[Bha iad uileag sona, toilichte, agus cha chuala mi dé thachair dhan an fheadhainn a bha cho cruaidh chridheach ’s gu robh iad airson am balbhan a losgadh.]

Agus dhealaich mise ris a’ sgeulachd mar a chuala mi ’san taigh chéilidh i chionn móran, móran bhliadhnaichean air ais.

SA 1962/42/B [agus SA 1968/63/A]
AT 451.

[TD 24]

4
Mar a thanaig an t-Each Odhar a dh’Alba

Gill’ òg, mac bantraich — Iain a b’ainm dha — agus nighean òg — Màiri — nighean oghnair shoithichean. Bha eadar-dhealachadh gu leòr eadar caitheamh-beatha ’n dithis: bha h-aon bochd ’s bha ’n t-aon eile gu math cothromach. Ach, mar a tha gun a’ latha ’n diugh, chan fhaigh gaol cron: bha gaol-falaich eadar Iain na Bantraich agus Màiri an Oghnair ’nuair a bha iad a’ dol dhan sgoil. ’Nuair a thanaig iad air adhart ann am bliadhnaichean ’s a bha laithean na sgoileadh seachad, chùm iad a falach dé bha eatorra — a’ meas a bh’ac’ air a chéile — cho math ’s a b’urrainn dhaibh. Ach gheibhtear deireadh gach sgiùil an asgaidh: fhuair pàrantan Màiri a mach air dhòigh air choireigin gu robh i ’cumail làmh ri mac na bantraich. Chas iad orra gu searbh air a shon seo, gu h-àraid a h-athair — cha robh màthair idir cho cruaidh air a’ nighinn ’s a bha h-athair — agus bhagair e orra gu feumadh a’ chùis stad air ball gun a dhol na b’ fhaid’ air adhart.

Dh’fheuch Màiri a dìchioll ri dhearbhadh air a h-athair, ’s air a màthair cuideachd — ach ’se h-athair bu duilghe dhi — nach robh ann ach togalaichean: nach robh ise ’saoilsinn sìon de dh’Iain na Bantraich ach mar a bha i dhe na gillean òg’ eile air a robh i eòlach ’sa’ sgoil. Shaoileadh i gun tug a h-athair rud beag de chreidsinn dhi, ach aig a’ cheart ám cha robh i làn riaraichte gun tug agus thuig i gu robh h-athair a’ cumail sùil air a gluasadan, agus, ma bhà, bha ise ’cumail sùil air a h-athair cuideachd. Dh’innis i do dh’Ian, a’ cheud chothrom a fhuair iad, mar a thachair agus thuirt e rithe gun e chur uallach ’sam bith orra — gun gabhadh esan am bristeadh.

“Cha ghabh thu ’m bristeadh,” as ise, “gus an fheudar dhut. Chì sinn,” as ise, “dé mar a bhios mi ’faighinn air adhart le m’athair.”

Thachair dhi gu robh h-athair air falbh on taigh latha ’s chaidh i suas dhan an oifis-sgrìobhaidh aige agus, gun sùil aice gun tachradh e, thug i ’n aire, ’dol seachad air a’ chlàr-sgrìobhaidh, litir a bha gun chrìochnachadh. Rud nach robh ’na h-ùidh a dheanamh, ’nuair a chunnaig i co uige bha ’litir a’ dol, leubh i i. Cha robh ’litir math air taobh Iain. Bha i ’dol gu maighistir long a bha dlùth air a’ chala agus bha e air iarraidh air gu robh aige ri leithid seo a dh’òganach a thoir leis ’san t-soitheach agus fhàgail ann an tìrean céin — air chor ’sam bith gun a thilleadh dhan dùthaich — a thoradh gu robh gaol

[TD 25]

dìomhair eadar am balach bochd agus a nighean chothromach fhéin, a dh’fhaodadh na b’fhearr a dheanamh. Fhuair i rathad air choireigin air a dhol dhan bhaile ’nuair a rànaig a’ soitheach cala. Rinn i leisgeul ’s chaidh i air bòrd dhan t-soitheach.

Bha i air a’ chùis innse — cho meallta ’s a bha h-athair — do dh’Iain, agus iad air coinneachadh ann an àite uaigneach air choireigin, agus thuirt e rithe:

“Fàgaidh mise ’n dùthaich gus (19) nach fhaigh thusa ’n còrr dragh.”

“Chan fhàg thu idir,” as ise, “gus an ceadaich mise dhut falbh.”

Chaidh i air bòrd dhan t-soitheach ’s gun i ach air tighinn agus fhuair i rùm a’ mhaighistir. Dh’aithnich e i — bha e eòlach gu leòr air a bhith ’dol suas dhan taigh aca. Dh’innis i dha gu dé chuir a siod i, facal air an fhacal.

“A nis,” as ise, “tha mise ’cur beath’ Iain ’na do laimh-sa. Tha m’athair a’ dol a chur ’ga iarraidh,” as ise. “Chuala mi,” as ise, “e fhéin ’s mo mhàthair a’ bruidhinn air,” as ise, “a raoir, gun a dhol na b’fhaid’ air ais na sin. Tha e ’dol a chur Iain air falbh le leisgeul mar cheannaiche marsantachd dha air an t-soitheach ach tha agadsa ri fhàgail,” as ise, “thall fairis, agus e bhith air a reic mar thràill no rud ’sam bith ach gun a thilleadh a seo. A nis,” as ise, “ni mise chuile rud is urrainn dhomh lea’sa agus le d’oifigich is le do chriudha. Nas urrainn dhomh chruinneachadh a dh’airgiod bheir mi do dh’Iain e. Cùm thusa sùil air Iain gu faigh e . . . gun coisinn e dha fhéin na lamhan, na companaich, ’s gum bi iad measail air. Agus bheir thus’ ugamsa dhachaidh Iain air neò bidh mi ’g iarraidh a bheath’ air do laimh-sa.”

“Well,” as esan, “a nighean, on a dh’innis thu dhòmhs’,” as esan, “a chuile nì o thoiseach gu deireadh, ged nach cuirinn-sa mo chas air clàr bàta gu bràch a bhuineas dha d’athair chan éirich beud dhan ghille ’s bheir mise dhachaidh e. ’S bheir mi leam e cuideachd,” as esan, “mar a tha d’athair ag iarraidh, agus ni sinn an gnothuch air d’athair,” as esan. “Agus tha mi,” as esan, “a’ toir taing mhór dhu ’sa,” as esan, “airson gun do dh’aotromaich thu air d’inntinn fhéin ’s gun d’fhuair thu,” as esan, “misneachd on eagal, agus na biodh cùram ort — bheir mise dhachaidh an gille.”

An ceann ùine glé ghoirid — oidhche no dhà as a dheaghaidh seo — chuir maighistir an t-soithich fios air Iain na Bantraich agus thuirt e ris:

“Tha duine dhìth orm,” as esan, “a dh’fhalbhas airson a bhith ’lorg margadh dhomh dha na h-àitean, na rìgheachdan céin, dha bheil na soithichean a’ dol, agus thanaig e ri m’air’,” as esan, “gu robh thusa ’na do ghille bheireadh misneachd dhomh gun obraicheadh tu mach airson a leithid sin a dhreuchd. Am biodh tu airson falbh?”


(19) Air an teip: “chos”.

[TD 26]

“Bhitheadh,” as Iain — bha e air a chur air dòigh aig a’ nighinn — “Bhitheadh.”

“Agus an aithne dhut sìon mu dheaghainn suidheachadh na rìgheachdan thall fairis?”

“’S aithne dhomh beagan dhiubh a fhuair mi ’sa’ sgoil,” as an gille. “Tha fiosam,” as esan, “mun Tuirc co-dhiùbh, gu bheil dust an òir nas lugha luach ann na tha ’n gual.”

“Ro-mhath,” as a’ sgiobair. “Tha mi ’faicinn,” as esan, “gu bheil thu ’cumail cuimhn’ air foghlum. Ma-thà,” as esan, “cuiridh mise bàta dhan Tuirc le luchd guail. Agus saoil,” as esan, “a faigheadh tu air ais,” as esan, “cuid mhath de dh’òr ’na àite?”

“Tha mi ’smaoineachadh gu faigheadh,” as an gille.

“Ceart gu leòr.”

Sheòl am bàta ’s sheòl Iain. Thug Màiri an Oghnair dha na fhuair i làmh a dh’airgiod air, ’s pàirt dhe o màthair. Chuile baile-puirt ’san do thadhail iad, thug Iain leis pàirt dhen sgiobadh suas gu tìr. Ghabh e aca gu math le deoch gus (20) gun do bhuannaich e na companaich a bha seo mar aon duine. Bheireadh e leis a’ leth eile ’san ath bhaile-puirt dham bitheadh iad agus bha na h-oifigich air a thaobh a cheart cho math ris a’ sgiobadh, ri na seòladairean. A nis cha robh fios aig duin’ ach maighistir na luinge dé bha ’dol — mun chùis a bh’ann: mun dìomhaireachd uileag — agus bha e glé riaraichte bhith faicinn mar a bha gnothuichean a’ dol air adhart.

Rànaig iad a seo an Tuirc agus b’e seo a’ marsanta ceannachd is creic Iain na Bantraich. Chaidh e fhéin ’s a’ sgiobair suas dhan bhaile ’s rànaig iad aitreabh an duine mhóir, prìomh dhuine a’ bhaile ’san Tuirc. Dh’innis iad gu robh luchd guail aca ’s gum biodh iad airson pàirt dhe chreic agus nam biodh e fhéin airson pàirt dhe chumail ’sa’ bhail’ aca fhéin gum biodh a’ long na b’aotrom’ airson a dhol dhan ath chala. Bhiodh e airson fhaighinn uileag. Thuirt Iain gum biodh siod glé mhath, agus gur e òr a bha iad ag iarraidh air a shon — dust òir. Agus chòrd iad air wagon guail agus leth wagon òir — dust òir.

Bha nis prìomh dhuine bhaile, bha e airson gu falmhaicht’ am bàta on ghual mus d’readh an t-òr innte, ach thuirt a’ sgiobair nach gabhadh siod deanamh. Thuirt e nach giùlaineadh, a thoradh gur e bàta seòlaidh a bh’ann, nach giùlaineadh bodhaig a’ bhàta cuideam na bha’s a cionn gun an urad seo de charago a bhith innte a chumadh socair i agus sàbhailte, agus gur e ’n aon chùmhnant air am b’urrainn dha gnothuch a ghabhail ris, ’nuair a readh dà wagon guail suas aona wagon dust òir a thighinn a nuas — gun cumadh sin am bàta sàbhailte gus (20) nach d’readh car dhi.

O, chòrd iad air a seo agus theannadh air a falmhachadh gus gun gabhadh sin a bhith. Fhuair iad gabhail aca le dinneir mhór an


(20) Air an teip: “chos”.

[TD 27]

oidhche seo an taigh a’ phrìomh dhuine agus ’nuair a bha iad aig am biadh thug iad an aire gur e boirionnach òg geal a bha ’frithealadh dhan bhòrd. Dh’fhairich Iain, ’s i ’dol seachad a’ frithealadh orra, dh’fhairich e mar gum biodh làmh a’ dol ’na phòca. Cha do lig e dad air. Dh’fhalbh iad aig ám riaghailteach air ais dhan t-soitheach agus ’nuair a fhuair e dha rùm fhéin dh’fheuch e phòca. Fhuair e bìdeag phàipeir le sgrìobhadh ann ’ga chur ’na fhaireachadh, e fhéin ’s a maighistir agus a’ sgiobadh, gu robhar a’ ciallachadh feall fholach a dheanamh orra — gum biodh iad fhéin ’s an t-òr ’s an gual ’s am bàt’ aca.

“Ni mise nas urrainn dhomh,” as ise, “airson fiosrachadh a ligeil ugad. Fàg,” as ise, “sgrìobhadh beag air choireigin ann am pòca do chòta far am bi e croch-te,” as ise. “Bheir mis’ as e — gheibh mi cothrom gu leòr air ’nuair a bhios sibh a staigh aig biadh — agus cuiridh mi rud eile, fiosrachadh eile, ’na àite.”

Seo mar a bh’ann. Bha falmhachadh a’ bhàta ’dol air adhart. Dh’innis i dha gur e ise, ’na pàisde beag, an aon duine shàbhail a bàta chaidh air na creagan faisg air a siod, agus mur a bitheadh, ’s gun i ach òg, gun do ghabh each mór a bh’aig prìomh dhuine a’ bhaile ceann orra, ’s gu robh i ’coimhead as a dheaghaidh riamh, gura doch’ gur fhad’ on a bhathar air cur as dhi. As ise:

“Tha e nis air earbsa rium fhìn o chionn ùine mhath agus tha mi ’smaoineachadh,” as ise, “gur e chumhainn mo bheatha dhomh.”

B’e seo each an duine mhóir, each a’ phrìomh dhuine.

’Nuair a thanaig an gnothuch gu ceann, gu robh ’n gual air tìr ’s an t-òr air bòrd, bha oidhche mhór, mhór ri bhith ann. Bha ’sgiobadh uileag, ’s na h-oifigich, air a fiathachadh suas gu oidhche mhór a bhith aca ann an taigh uachdaran a’ bhaile. Bha Iain air a chur ’na fhaireachadh le litir on an t-searbhanta gun aon aca a dh’ fhuireach idir ach esan ’na aonar air an oidhch’ ud, agus e dheanamh dà leth air a’ chriudha, air sgiobadh a’ bhàta, na h-oifigich agus na lamhan: leth dhiubh thighinn a nuas tràth air a’ latha agus gu faigheadh iad de bhiadh ’s de dheoch na dh’òladh iad, agus rinneadh seo: a’ leth eile thighinn a nuas ’nuair a readh a’ cheud leth air bòrd.

Chuir maighistir an t-soithich, is Iain, ’s na h-oifigich eile, an cinn ri chéile ciamar a ghabhadh am beatha bhith sàbhailte agus ’sann air a’ stiùireadh a rinn an t-searbhanta gheal, a bha ’n taigh an duine mhóir orra, a bha iad ag obrachadh: leth dhe na h-oifigich ’s leth dhen a’ sgiobadh a dhol suas a’ cheud chuid dhen latha gu trath bheul oidhcheadh. Readh iad sin air bòrd ’s bha aca ris am bàta thogail a mach on chidhe agus i bhith ceanghailte le ball ri tìr, ball a ghabhadh gearradh le tuagh: cainb aotrom a bhith ’cumail na siùil agus i bhith deiseil airson a’ chuain; agus gun deanadh a’ leth eile dhen chriudha an aon rud ’s a dheanadh a’ cheud fheadhainn — gun tilleadh iad gu h-éisleineach anfhann air bòrd agus a’ caoidh nach b’urrainn dhaibh

[TD 28]

an oidhche gu latha chur seachad ris a’ mhór-ghreadhnachas a bh’aca. Bha ’n ceannaiche, Iain na Bantraich, gu fuireach ’san taigh mhór an oidhche sin . . . Dhearbh e orra nach fhalbhadh am bàta gun esan co-dhiùbh, agus gu fanadh e ’n oidhch’ ann.

Fhuair e litir ’na phòcaid ag innse dha:

“’Nuair a theid thu suas dha do sheòmbar cadail feuch fon leabaidh ’s gheibh thu ball ròp. Cuir glas air an dorus on taobh a staigh. Fosgail gu fàilidh an uinneag. Ceanghail ceann a’ ròp ri cas do leapadh. Theirg sìos ris an uinneig gun dàil. Bidh mise ’gad fheitheamh taobh a muigh a’ gharraidh mhóir agus cuidichidh mi thu gus (21) gu faigh thu falbh, thoradh cha bhi ’n dàil fad’ agad.”

Seo mar a bhà. Chaidh a’ cheud leth dhen sgiobadh air bòrd agus iad a’ ligeil orra nach robh iad airson a dhol air bòrd idir ’s a’ ligeil orra gu robh cus a bharrachd deoch orra ’s a bhà orra, mar a bh’air a chur air shùilean dhaibh le maighistir an t-soithich ’s le na h-oifigich agus le Iain. Ach dh’fhalbh iad co-dhiùbh. Thuirt Iain riutha:

“Bheir mise dhuibh,” as esan, “a’ latha màireach agus na thogras sibh a dh’airgiod airson ionghnaidhean a’ bhaile ’s na dùthchadh fhaicinn, agus theirgibh air bòrd a nis gu h-iomchuidh, riaghailteach, agus ligibh a nuas càch.”

Thug seo misneachd do dh’fhear an taighe ’s dha na h-eucoraich a bha còmhla ris gu robh lath’ eil’ ac’ airson a’ sgiobadh a ghlacadh agus am bàta cuideachd.

Seo mar a bhà. Thanaig a’ leth eile nuas. Cha robh iad sin . . . bha iad a’ ligeil orra nach robh iad airson a dhol air bòrd idir, ach chaidh, mu dheireadh, ’nuair a chual’ iad an gealltanas a fhuair a’ cheud chomunn. Chaidh iad air bòrd. Dh’fhan Iain ’na ònar agus mar a thuirt a’ nighean ’sa’ litir, ’nuair a chaidh e suas dha sheòmbar cadail bha glas air an dorus on taobh a staigh. Dhùin e e. Dh’ fheuch e fo ’leabaidh ’s fhuair e ’ròp a thubhairt i. Cheanghail e ris a’ leabaidh e, dh’fhosgail e ’n uinneag gu socair, ’s bha e sìos far a’ bhalla. Chaidh e mach thromh ’n gheata b’fhaisg’ air ’s bha ’nighean ’ga fheitheamh leis an each mhór air chùl gàrradh mór a’ phàileis.

“Bi ’streap,” as ise, “cho luath ’s a th’agad agus dean,” as ise, “air a’ chladach, thoradh,” as ise, “cha bhi ùine ’sam bith gus an tig an tòir dha do rùm ’s cha bhi thu ann.”

“Far am bi mis’,” as esan, “bidh thusa,” ’s e ’breith orra, ’s chuir e suas i air muin an eich ’s leum e fhéin air a cùlaibh.

“Dean thusa nis,” as esan, “air an acarsaid — ’s aithne dhut a’ rathad,” as esan, “nas fhearr nas aithne dhòmhsa.”

Bha bàta le sia ràimh ’ga’ feitheamh ris a’ chidhe. Bha ’long ’s a toiseach air a thionndadh ris a’ chuan agus i air acaire le ball cainb a ghabhadh gearradh le tuagh. Bha na siùil agus gun ach bréid fhaoin


(21) Air an teip: “chos”.

[TD 29]

’gan cumail deiseil airson a sgaoileadh, agus a’ sgiobadh uileag deiseil, a chuile h-aon, gach ofasair is seòladair, aig àite fhéin far ’m bu luaithe gheibheadh iad gu cuan. ’Nuair a rànaig iad shìos:

“Nach bochd,” as Iain, ris a’ nighinn, “nach b’urrainn dhuinn,” as esan, “a’ bhrùid bheannaichte seo,” as esan, “a shàbhail ar beatha dhan dithis againn, a thoir linn,” as esan, “’sa’ bhàta.”

“Mas urrainn dhu’sa thoir air bòrd ’sa’ bhàt’,” as ise, “leanaidh e mise ri taobh a’ bhàta tha ’gar feitheamh ann a sheo.”

“Eubh air,” as esan.

Chaidh iad dhan bhàta ’s chaidh a’ nighean dhan bhàta còmhla riutha. Dh’eubh i air an each. Chaidh e mach air a’ mhuir. Shnàmh e ri taobh a’ bhàta ’s an t-srian aice fhéin ’na laimh. Chunnaig na seòladairean dé thachair ’s bha inneal-togail aca deiseil air cliathach a’ bhàta airson am bàta bh’air tìr a thogail co-dhiùbh, agus chuir iad gnothuichean eile air agus thog iad an t-each air bòrd dhan t-soitheach agus thog iad an uairsin am bàta thug a’ sgiobadh a mach gu tìr. Ghearradh na bréidean faoine bha ’cumail na seòl, chuireadh an tuagh air calp’ an acaire ’s dh’ fhàgadh ’sa’ ghrunnd e, ’s ligeadh na siùil mu sgaoil — ’nuair a thòisich a’ losgadh as an deaghaidh. Ach bha iad sàbhailte.

’Nuair a rànaig iad dhachaidh an cal’ as an do dh’fhalbh a’ soitheach, chaidh Iain gu tìr agus thug e leis an t-each. Bha e ’dol a dh’fhalbh suas . . . Bha iad air a bhith bliadhn’ air falbh agus thuirt Màiri nach pòsadh ise fear air an t-saoghal airson athair, no màthair, no duin’ eile, gu ceann bliadhna:

“Agus bidh sin,” as ise, “nas fhaide na bha ’m bàt,” as ise, “air falbh air aon turus riamh.”

Bha bhliadhna suas agus rinn Iain air taigh a mhàthar — bothan beag tughaidh. Rànaig e agus bhuail e ’san dorus. Thanaig a mhàthair a dh’fhosgladh an doruis.

“A faigh mis’,” as esan, “aoidheachd na h-oidhche nochd ann a sheo, a bhean?”

“O,” as ise, “chan eil àit’ agamsa airson coigrich ann.”

“O, ma gheibh mise blàths an tein’,” as esan, “coibhneas na bruidhne, chan eil an còrr a dhìth orm.”

“O,” as ise, “gheibheadh tusa sin ach,” as ise, “chan eil rathad,” as ise, “air a’ bhrùid bheannaichte tha air do chùlaibh,” as ise, “thoir a staigh a seo.”

“Far an teid mi fhìn a staigh air m’àird,” as esan, “theid esan.”

Chrawl an t-each mór a staigh air a ghlùinean: shìn e e fhéin ann an ìochdar an taighe.

Air a’ rathad mun do rànaig Iain taigh a mhàthar, bha sruth mór aige ri dhol thairis air. Thachair coidse ris air tilleadh on t-sruth agus daoin’ uaisl’ ann, ’s bha móran each ceanghailte ’sa’ choidse. Agus ’nuair a thill iad on t-sruth bheannaich Iain dhaibh agus thuirt iad gu

[TD 30]

robh a’ sruth cho làidir air an abhainn agus nach fhaigheadh iad tarsuinn leis a’ choidse.

“Deanaibh dàil bheag,” as esan, “gus an teid mise null agus chì mi,” as esan. “’S doch’ gun teid agam air cuideachadh a thoir dhuibh.”

Chaidh e null leis an each mhór. Thill e air ais ’s dh’iarr e srian an eich a bh’air thoiseach a cheanghal ri iorball an eich mhóir ’s gun toireadh esan iad fhéin ’s na h-eich ’s an coidse sàbhailte air an t-sruth. Rinneadh seo. Thug e null iad ’s dh’ fhuasgaileadh an uairsin iad air an taobh thall dhen t-sruth, agus dh’fhaighneachd iad dha an ann dhan àite seo bhuineadh e. O, thuirt e gur ann. Agus gu dé bu dreuchd dha?

“O,” as esan, “chuir mi lìon,” as esan, “’sa’ cheàrnaidh tha seo agus tha bliadhna bhuaithe on a chuir mi e. Tha mi air tighinn air ais an diugh a dh’fhaicinn a bheil iasg fhathast air.”

Bhuail e ’n t-each ’s dh’fhàg e ann a shiod iad ’s cha robh sgeul ac’ air. Sin ’nuair a rànaig e taigh a mhàthar.

’Nuair a rànaig na daoine móra bha seo — ’se daoine bu toil leis an oghnair a bh’ann agus bha e airson gun cuireadh e Màiri ann an greim ri fear aca. Agus theann iad air deanamh spòrs mór air an amadan a thug a nall air an t-sruth iad. Ach bha Màiri ag éisdeachd agus shiab i mach ’s cha robh taigh na caillich fada bhuaipe. Rinn i air. Agus ’nuair a chaidh i staigh a sin bha Iain roimhpe, e fhéin ’s an t-Each Odhar. Dh’innis e chuile sìon, mar a chaidh dhaibh:

“Tha barrachd òir againn a nis,” as esan, “’s a chì d’athair gu bràch,” as esan, “as na laimhsicheas e, agus sgrìobhaidh sinn litir eadarainn agus cuiridh sinn le làmh cuideigin mu chuairt ’ga ionnsaigh i agus,” as esan, “tha chuile sìon crìochnaichte nis.”

Agus sin mar a rinn iad. ’S chuireadh brath gu h-athair ’s dh’innis a’ litir dhà gum b’e siod a cuid-se — Iain; ’s dh’innis Iain a thaobh fhéin dhen litir, gum b’e Màiri a chuid-san agus nach robh feum ’sam bith aca — gun toireadh iad dhàsan na chosg a’ luchd guail.

“Ach bidh ’n còrr againne agus bidh sinn nas saibhire na bhios tusa gu bràch.”

Bha e air a ràdha gun tug Iain is Màiri an t-Each Odhar mar phréasant dhan rìgh a bh’air Alba aig an ám (22).

’S dhealaich mìse rithe, ’s tha mi ’n dòchas gu robh iad sona.

SA 1971/162/A-B1
AT 1651


(22) Am beagan fhaclan seo air an tarruinn a freagairt a thug Pàdruig do cheist an déidh dha crioch a chur air a’ sgeulachd. Dh’innis e dhomh, ann an 1962, gu robh e cuideachd ’sa’ sgeulachd gun do phòs a’ sgiobair a’ nighean a thug iad dhachaidh as an Tuirc.

[TD 31]

5
Na Tri Comhairlean

“Mo bhean fhìn ’s mo thaigh fhìn ’s thugainn dhachaidh.”

Chanadh na seann daoine ’n còmhnaidh far am biomaid ag éisdeachd riutha gu robh iad a’ smaoineachadh gur e briathran gu math cudthromach, trom, a bh’ann a bhuineadh ri inntinn duine a gheibheadh e fhéin fad’ air falbh o bhean ’s o dhachaidh agus gu h-àraid a’ cuimhneachadh air tilleadh dhachaidh.

Mar a chuala mis’ i aig na seann daoine ’se Gàidheal a bha seo air ùr phòsadh agus cha robh cùisean ach teann doirbh aig an ám ’s bha gealltanasan mór taobh thall na fairge — Canada, ’s New Zealand, ’s Astrailia — agus rinn e suas inntinn gun d’readh e null fairis agus ’nuair a gheibheadh e beagan air adhart gun cuireadh e dh’iarraidh na mnathadh. Seo mar a thachair. Dh’aontaich a bhean òg leis, ’s dh’fhalbh e.

Cha robh idir Canada, far a robh e air ainmeachas an deachaidh e, cho fìor ghealltanach ’s a bha ’n t-ainm aige mus do dh’fhàg esan a’ Ghàidhealtachd. Chaidh e gu tuathanach a dh’obair. Cha robh ’n duais idir cho àrd ’s a bha dùil aige bhitheadh i, ach dh’fhan e ann bliadhna. Dh’atharraich e gu àite far a robh barrachd stoc. Fhuair e beagan àrdachadh pàighidh. Dh’fhan e ann a shin bliadhna no dhà eile.

Bha e ’toir an aire gu math dha airgiod a bha e ’cosnadh, ach cha robh fhathast aige idir na gheibheadh taigh dha fhéin agus bìdeag fearainn gus (23) gun cuireadh e dh’iarraidh na mnathadh. Dh’atharraich e as an dàrna àite dh’ionnsaigh an treas àite. ’Se fearann bu mhutha bh’ann a shin, ach móran dhen a’ stoc a bh’air an fhearann ’sann a mach air farsuinneachd an fhearainn a bha iad ’s ’gan cruinneachadh a staigh a dhà no trì uairean ’sa’ bhliadhna, mar a bha feum air, aig amannan margaidh.

Bha e toilicht’ as a mhaighistir ’s bha mhaighistir anabarrach toilicht’ as-san. ’Se eich a bh’aca ’treabhadh agus bha ’n Gàidheal, nach fhaod sinn a ràdha gur e Uibhisteach a bh’ann, bha e mach a’ latha seo. Agus dlùth air crìochnachadh an treabhaidh, ’nuair a bha e ’san fheasgar a’ ligeil as nan each, thanaig na faclan ri inntinn: “Tha sinn a’ dol dhachaidh.” Aig a’ cheart ám thanaig rud eile ri aire a bha na bu truime na seo: “Tha sibhse ’dol dhachaidh dha ’r dachaidh


(23) Air an teip: “chos”.

[TD 32]

fhéin, stàbl’ ur maighistir, ach tha mise ’dol dhachaidh a dhachaidh duin’ eile.” Thanaig a dhachaidh a dh’fhàg e, am bothan sìmplidh ’sa’ Ghàidhealtachd, ris an t-sealladh aige, ’s a bhean — a robh i beò, no robh i air duil-fairis a thoir ’s grunn bhliadhnaichean air ruith on a gheall e cur ’ga h-iarraidh agus nach d’fhuair e air adhart ro mhath? ’Nuair a rànaig e dhachaidh, ’s a ghabh e cùram dhe na h-eich, ’s a bhiadh e iad, ’s a chaidh e staigh, chaidh e far a robh mhaighistir. Thuirt e ris gu robh e ’fàgail. Thuirt a mhaighistir ris:

“Tha mi duilich sin a chluinnteil,” as esan. “Bidh mise glé dhuilich ma tha thu ’dol a dhealachadh rium.”

Dh’innis e dha facal air an fhacal mar a bha chor a dh’ionnsaigh siod, ’s na bliadhnaichean on a dh’fhàg e ’n dachaidh ’sa’ Ghaidhealtachd ’s bean òg:

“Agus bha mi ’n dùil gun d’readh leam na b’fhearr,” as esan, “na chaidh, agus thanaig e ris an air’ agam an diugh gu teann,” as esan, “’nuair a bha mi ’ligeil as nan each: ‘Thugnaibh dhachaidh.’ Tha na h-eich a’ tighinn dhachaidh còmhla rium-s’,” as esan, “dhan dachaidh fhéin do stàbla maighistir, ach chan eil mis’,” as esan, “ach a’ dol a dhachaidh mo mhaighistir agus chan eil fhiosam,” as esan, “dé thachair dhan dachaidh a dh’fhàg mi as mo dheaghaidh ’sa’ Ghàidhealtachd. Tha mi ’dol a thilleadh dhachaidh,” as esan, “a thoradh seo mar a thanaig ris an air’ agam: ‘Mo thaigh fhìn. Mo bhean fhìn. Thugainn dhachaidh.’”

“’S math a rinn thu,” as a mhaighistir. “Gabhaidh sinn biadh,” as esan, “agus cuiridh mise cùmhnant ris an aghaidh agad an uairsin,” as esan, “agus gheibh thu do raghainn,” as esan, “de dhà rud.”

’Nuair a bha ’m biadh seachad thug a mhaighistir a staigh do sheòmbar e. As esan:

“Thug thu airgiod dhòmhsa, ’s na choisinn thu ann a sheo tha e air a ghleidheadh agamsa gu tèaruinte. Bheir mi dhut,” as esan, “an t-airgiod uileag, na bhuineas dhut, mas e ’s fhearr leat, no trì chomhairlean, agus ’s dòch’ gur e na comhairlean is mutha ni dh’fheum dhut na nas d’fhiach thu dh’airgiod. ’Se na trì comhairlean,” as esan, “ — bheir mi dhut fad na h-oidhcheadh airson d’inntinn a dheanamh suas orra ’s bheir thu dhomh a’ freagradh ’sa’ mhaduinn; chan iarr mi ’n dràsd idir e: ‘Guma fearr leat a’ rathad fada glan na ’rathad goirid salach’ — sin,” as esan, “a’ cheud te. ’Se ’n dàrna comhairle: ‘Na cuir seachad an oidhche gu bràch ann an taigh-òsda far a faic thu bean òg aig seann duine; tha cunnart ann.’ ’Se ’n treas comhairle bheir mi dhut,” as esan: “‘Na dean lochd air duine gu bràch gus an cluinn thu thaobh fhéin’,” as esan, “‘’s a soilleirich e dhut nì ’sam bith a bh’agad ’na aghaidh a chum casaid.’ Caidil leoth’,” as esan, “’s bheir dhòmhsa freagradh ’sa’ mhaduinn.”

Mar a bha ’sgeulachd a’ dol air adhart mar a chuala mis’ is: nach do

[TD 33]

dhùin an duine bochd sùil. Bha e ’meòrach: “Gu dé ’s fheairrde mise tilleadh dhachaidh falamh?”

Thuirt a mhaighistir ris:

“Mas e na comhairlean a raghnaicheas tu, bheir mi dhut airgiod do thuruis a bheir gu do dhachaidh fhéin thu, agus cosgaisean beaga còmhla ris a thig ’na d’aghaidh air an t-slighe.”

Rinn e suas ’na inntinn:

“Ma tha na comhairlean cudthromach faodaidh far a bheil mi ann a sheo ann an dùthaich fhiadhaich le gadaichean ’s a chuile seòrsa, faodaidh ged a bhiodh an t-airgiod agam gun na comhairlean gun caillinn mo bheatha, agus ni mi suas m’inntinn — gabhaidh mi na comhairlean agus de dh’airgiod pòca na phàigheas m’fharadh agus cosgaisean beag’ eil’ air an t-slighe.”

Dh’éirich e moch ’sa’ mhaduinn ’s bha mhaighistir air a chois roimhe.

“Ciamar a chaidh dhut a raoir?” as esan.

“Chaidh,” as an Gàidheal, “gu bheil mi ’deanamh raghainn,” as esan, “dhe na comhairlean on a tha sibh a’ tairgsinn dhomh,” as esan, “cosgais m’fharadh air a’ rathad dhachaidh.”

“’S math a rinn thu,” as esan. “Tha mi glé thoilichte. Gheibh thu sin.”

Thug e dha each is dìollaid, ’s thug e dha pasgan beag a thuirt e:

“Tha mi ’faithneachdainn ’na m’inntinn fhìn,” as esan, “gun toir thu ’n aire dha seo ’s gun toir thu dha do bhean e ’nuair a ruigeas tu ’n dachaidh a dh’fhàg thu.”

Dhealaich iad. A’ feasgar sin fhéin bha e ’tighinn gu rathad a bha trì latha astair aige gun a’ bhaile-puirt. Choinnich e fear-turuis eile, marcraiche, a’ deanamh air an aon phort. Thuirt a’ fear sin ris:

“Tha mis’ eòlach a seo,” as esan. “’S aithne dhomh rathad thromh ’n choillidh,” as esan, “a chuireas a staigh móran rinn agus gabhaidh sinn e.”

Thanaig a’ cheud té dhe na comhairlean gu soilleir teann ri aghaidh a’ Ghàidheil ’s thuirt e ris fhéin:

“Cha bhrist mi idir ‘Gabh a’ rathad fada glan seach rathad goirid salach, tha cunnart ann.’ Cha téid mi thromh ’n choillidh idir,” as esan, “agus gabh thusa mo chomhairle, lean thusa mise air a’ rathad seo,” as esan, “’Sè a’ rathad a chaidh mise threòrachadh.”

O, chan éisdeadh a’ fear eile ris. Dhealaich iad. Ghabh a’ fear eile staigh dhan choillidh ’s lean esan a’ rathad an taobh a muigh dhi. Cha robh iad nì ach air dealachadh ’nuair a chual’ e eubh ag iarraidh cuideachadh. Leum e far muin an eich. Chaidh e staigh a measg nan craobhan. Thug a mhaighistir dha daga. Thug e mach an daga ’s thanaig e gu dà robair agus fear dhiubh a’ spùinneadh an duine bhochd a dhealaich ris: bha e ’n déidh a bhaga laimhe a thoir bhuaithe ’s bha e ’falmhachadh a phòcaidean ’s a chompanach a bha

[TD 34]

còmhla ris a’ cumail an daga ris mun gluaiseadh e. Dh’eubh esan air an cùlaibh iad a ligeil as an duine agus a ligeil as an arm a bha ’na lamhan air neò gum biodh seo thromhpa. Rinn iad sin. ’Se gadaichean a bh’unnta. Thog e fhéin an daga lig iad as agus dh’ iarr e air an fhear eile ma bha daga aige:

“Lìbhrig dhòmhs’,” as esan, “do ghunna air neò,” as esan, “’s corp thu.”

Lig a’ fear sin dhà an gunna a thoir as a phòcaid fhéin.

“Tàirnnibh as a nis,” as esan, “’s bithibh taingeil gun do dh’fhàg mi ur beath’ agaibh.”

Thog e fhéin ’s a’ fear eile, a’ fear-turuis, am baga agus thill iad air ais gun a’ rathaid agus thadhail iad an oidhche sin ann an taigh-òsda agus dh’iarr iad biadh ’s leab’ airson na h-oidhche. [Ghabh e beachd air có bha ’na maighistirean ’san taigh-òsda. Chunnaig e seann duine agus bha e ’cumail a shùil a mach cuin’ a chitheadh e bhean.] ’Se boirionnach òg a bha ’frithealadh dhan bhòrd. Cha robh duin’ ann ach an dithis aca fhéin agus thuirt an Gàidheal leis fhéin:

“Cha d’reidhinn idir an urras,” as esan, “nach eil an dala té dhe na comhairlean agamsa ’tionndadh suas a seo, ach chan fhan mise seo a nochd.”

’Nuair a fhuair e biadh dh’fhalbh e. Bha e ’coimhead mu chuairt. Chunnaig e sabhal. Chaidh e gun an t-sabhail ’s bha ’n dorus fosgailte. Thug e staigh an t-each, cheanghail e e ’s bhiadh e e. Shreap e suas air àradh gu lobht’ an t-sabhail ’s bha feur ann. Shìn e e fhéin ann a shin ach cha b’ann a chadal idir — bha e coma ach soilleireachd a’ latha thighinn. Suas mun mheadhoin oidhche chual’ e each a’ tighinn gun an t-sabhail. Thanaig marcraiche staigh, cheanghail e ’n t-each, thug e dheth an dìollaid, ’s dhùin e dorus an t-sabhail as a dheaghaidh. Chaidh a’ fear a bha shuas air a’ lobhtaidh sìos agus bheachdaich e air an dìollaid agus thuig e ’sa’ mhionaid nach bu dìollaid duine bhochd i, no dhen a’ chumanta mar a bha e fhéin, treabhaichean, agus feadhainn dhen t-seòrsa sin. Thug e mach a sgian agus, taobh ìseal na dìollaid, ghearr e criomag mu chuairt as mu urad bonn leth-chruin. Chuir e sin ’na phòcaid. Chroch e ’n dìollaid air ais mar a bha i ’s thill e suas gu lobht’ an t-sabhail.

Dh’éirich e ’sa’ mhaduinn. Dh’fhalbh an t-each ’s a’ fear leis am bu leis e poile roimhe sin. Ghabh e suas airson biadh dhan an taigh-òsda nach robh fada bhuaithe agus bha grunnan dhaoine mun dorus, luchd lagha ’s feadhainn dhen t-seòrsa sin, agus an companach a bha còmhla ris-san air a thurus aca air a chur ann a làimh mar mhurtair — fear an taigh-òsd’ air a mharbhadh a raoir. Bha bhinn ri thoir a mach a’ latha sin fhéin agus chruinnich móran luchd lagha, ’s aig a robh, mar bhritheamhnan, cumhachd airson binn duine thoir a mach no chur mu sgaoil. Chaidh binn a’ chrochaidh a thoir a mach agus dh’éirich an Gàidheal ’s thuirt e gum bu toil leis-san facal no dhà a ràdha

[TD 35]

mu dheaghainn an duin’ ud a bh’air a dhìteadh aca mar mhurtair. Dh’innis e co as a thànaig esan, cà’ ’n do choinnich e ’n duine seo, agus dh’innis e càite robh iad a’ dol, gu bàta, ’s gu robh esan a’ tilleadh dhachaidh do dh’eileinean Alba. Agus dh’innis e gun tug a mhaighistir comhairlean air mus do dh’fhàg e, ’s dh’innis e na trì chomhairlean.

“Thanaig a’ cheud té dhiubh gu àite ghabhail,” as esan, “mus robh mi fhìn ’s an duine tha fo dhìteadh agaibh ann a sheo ach ùine bheag còmhladh — ghabh esan a’ rathad goirid thromh ’n choillidh ’s cha ghabhainn-s’ idir e, ach chuala mi ’n eubh aig’,” as esan, “’s shàbhail mi bheatha dha. B’e seo a nis an dàrna té dhe na comhairlean a thug mo mhaighistir orm — gun chadal gu bràch ann an taigh-òsda far am biodh bean òg aig seann duine, gu robh cunnart ann. Chaidh mise raoir dhan t-sabhal,” as esan, “’nuair a ghabh mi biadh is deoch. Cha robh mi fada ’san t-sabhal,” as esan, “’nuair a thanaig marcraiche. Thanaig e staigh le each ’s cheanghail e ’n t-each ’s bhiadh e e. Thug e dheth an dìollaid ’s chroch e i. Chaidh mise sìos,” as esan, “’nuair a dhùin e ’n dorus as a dheaghaidh, a dh’fhaicinn dé coltas an eich ’s na dìollaid. Thuig mi as a’ mhionaid, a thoradh an eòlas a th’agam air eich, nach bu dìollaid, no each, duine bhochd a bh’ann. Thug mi mach a’ sgian,” as esan. “Thug mi criomag bheag a taobh ìseal na dìollaid.”

Thug e as a phòcaid i ’s chùm e suas i.

“Seo agaibh i,” as esan, “’s ma tha e mu chuairt a seo,” — leis na bh’ann a dh’eich — as esan, “rannsaichibh có ’n dìollaid dham buin i.”

Chaidh cùram a ghabhail dhe na h-eich, an cruinneachadh, ’s ruith air na dìollaidean. Fhuaireadh dìollaid dham buineadh a’ chriomag a bha seo agus ’sann le mac a’ bhritheamh a thug a mach binn an duine bhochd a bha ’n dìollaid ’s an t-each. Sin a’ fear a rinn an cron a raoir.

Thugadh an duine mu sgaoil. Rànaig iad am port, ’s dhealaich iad ’sa’ phort. Thanaig an Gàidheal dhachaidh dha na h-eileinean dham buineadh e agus ’nuair a thanaig e dhachaidh chaidh e gun a’ bhothain bhig air feadh na h-oidhche agus bha ’n t-àit’ uileag air gabhail mu thàmh. Cha robh ann ach an aon rùm mar a bh’ann ’nuair a dh’fhalbh esan. Bha e grunn bhliadhnaichean air falbh. Agus chaidh e null gu na leaba far a robh e ’cluinnteil srann. Shaoil leis gu robh ’n cruaidh fhortan an dàn dha agus gu robh bhean air pòsadh a rithist, ’s ged a bhiodh i air sin a dheanamh gu robh i ceart — nach d’fhuair i sgrìob litreach bhuaithe-san on a’ latha dhealaich iad. Chuir e làmh air an daga airson gu marbhadh e ’n duine bh’air a cùl aig a robh ’srann. Chuimhnich e air an treas comhairle. Thill e null. Sheas e mu choinneamh an teine a bha balbh as air an ùrlar, agus chual’ e guth ’sa’ leabaidh ann an ìochdar an taighe a’ ràdha:

[TD 36]

“Mhamaidh, chunna’ mi aisling.”

“Dé chunna’ tu ghràidh?” as ise.

“Chunnaig mi,” as esan, “pabaidh os cionn na leaba ’s gunn’ aige ’s e ’dol a losgadh orm.”

“Caidil thus’,” as ise. “Nam biodh d’athair beò,” as ise, “’fhad’ on a bha e air a bhith seo.”

Leis a sin faodaidh sinn a ràdha gun do chomh-dhùin a’ sgeulachd ach facal no dhà eile. ’Se mhac fhéin a bha ’sa’ leabaidh còmhla ri mhàthair. ’S ’nuair a dh’fhosgail e aodach ’s am pasgan a thug a mhaighistir dhà gu na mnathadh, bha ’n t-arigiod a choisinn e ann còmhla ri na bha e air a chosnadh aig na tuathanaich eile, a dh’earb e ri mhaighistir airson a ghleidheadh: bha iad uile ’sa’ phasgan, agus shoirbhich leis gu math.

Agus sin agaibh mar a chuala mis’ i iomadach uair ’nuair a bha mi glé òg: “Mo bhean fhìn ’s mo thaigh fhìn ’s thugainn dhachaidh.”

SA 1968/282/B [agus SA 1970/42/A — B1]
AT 910B

[TD 37]

6
Sgiobair a dh’fhag Nighean air Sgeir

Taigh far am biodh gillean òga ’cruinneachadh air chéilidh . . . ’Se taigh seann bhoirionnach a bh’ann — mar a their sinn, taigh caillich — agus bhiodh sgeulachdan is fealla-dhà gu leòr aig an òigridh ann. An oichche bh’ann a sheo thanaig gille staigh air deireadh air càch agus dh’fhaighneachd e:

“Gu dé,” as esan, “a dh’fhàg solus ann an dà cheann an taigh’ ud thall?”

B’e seo taigh a’ chruiteir a bha rin taobh.

“Thà,” as am boirionnach, “ma tha thu airson fhaighinn a mach,” as ise, “thathar a’ breith bean dhut ’san taigh sin a nochd.”

Ghabh an gill’ òg, ghabh e seo cho dona, agus theann càch air gàireachdraich ’s air magadh air. Agus ’nuair a bha e beagan bhliadhnaichean na bu shine na sin, thog e gu muir agus fhuair e air adhart cho math ’s gu robh e ’na mhaighistir — gu robh e ’na oifigeach co-dhiùbh air soitheach.

Thanaig e air ais dhan bhaile dham buineadh e a dh’fhaicinn a chàirdean an ceann beagan bhliadhnaichean agus chunnaig e ’nighean òg chiatach a bh’ann a sheo. B’e seo am pàisde bhathar a’ breith an oidhche ghabh e fhéin an tàmailt. Dh’fhaighneachd e dha pàrantan a faigheadh e i airson a cur do sgoil mhór agus deagh ionnsachadh a thoirt dhi. Well, pàrantan aig an ám a bh’ann a shin, bha iad rudeigin bochd ’na suidheachadh — ’nan crannchur — agus dheònaich a pàrantan e ’ga toir leis on a bha e ’dol ’ga cur còmhla ri càirdean dha fhéin a bheireadh sgoil mhór dhi.

Thug e leis i agus ’nuair a bha ’soitheach latha no dha a mach a cala thug e air feadhainn dhen sgiobadh bàta chur a mach agus biadh is deoch a chur ’sa’ bhàta agus a dhol gu sgeir a bha faisg orra ’s a’ nighean a chur air a’ sgeir leis a bhiadh ’s an deoch a bh’ann a sheo agus a fàgail ann. Rinneadh seo. Dh’fheum-te chomhairle ghabhail, agus dh’fhàgadh a’ nighean air a’ sgeir.

Tha e coltach a réir na h-eachdraidh gun d’readh a’ sgeir fodha ’s gum biodh a’ nighean bàithte ach nach biodh àsan a fianuis dhi a’ faicinn sin a’ tachairt dhi. Thanaig soitheach eile ann an ùine ghoirid as an deaghaidh ’s bha iad a’ gabhail an aon rathad ’s chunnaig iad neach air a’ sgeir. Stad àsan ’s chuir iad a mach bàta ’s chaidh criudha dhan bhàta ’s chaidh iad a null gu na sgeireadh. Thog iad dheth a’ nighean.

[TD 38]

Thug a’ fear sin leis i null fairis agus bha i air a deagh choimhead as a deaghaidh thall fairis ’s bha e fhéin a’ faicinn nach robh sìon a dhìth orra chuile turus a readh e dhan phort. Dh’innis a’ nighean dha mar a thachair, gur e ’cur air tìr air a’ sgeir a rinneadh airson gu faigheadh i bàs.

An ceann dhà no trì bhliadhnaichean as a dheaghaidh seo, a’ fear a chuir air tìr air a’ sgeir i, chaidh e leis a’ bhàta dhan cheart phort far a robh ’nighean a bh’ann a sheo ’ga cosnadh. Agus aig biadh dhaibh ann an taigh, ghabh e tlachd mhór dhan nighinn a bh’ann a sheo ’s theann e ri bruidhinn rithe, ’s bha i ’bruidhinn ris air ais agus a’ cumail a staigh air cho math ’s a dh’fhaodadh a bhith. Dh’aithnich a’ nighean e, ach cha do dh’aithnich esan a’ nighean.

’Sann a bh’ann, dh’fhaighneachd e mu dheireadh dhi ’nuair a bha ’soitheach gu falbh, am biodh i deònach esan a phòsadh, gu robh e ’na mhaighistir luinge. Thuirt i gum bitheadh, nach robh duine bhuineadh dhise ann a shiod agus gum biodh i deònach gu leòr.

“Ceart gu leòr,” as esan, “’nuair a thig mis’ air an ath bhòidse, pòsaidh sinn ann a sheo fhéin.”

Seo mar a bhà. ’Nuair a thill iad far an ath bhòids’, chuireadh mu dheaghainn na bainnseadh ’s rinneadh a’ bhanais ’s ’nuair a bha ’m pòsadh seachad thionndaidh a’ nighean mu chuairt ris a’ mhinistir ’s ris an fheadhainn a bha cruinn — a’ luchd éisdeachd. Dh’innis i dhaibh facal air an fhacal, gu robh nis an fhiosachd a rinneadh dhan duine seo air a coimhlionadh.

“Agus ’s mise ’m boirionnach,” as ise, “thug e leis ’na h-inghinn òig ’s a chuir e air sgeir mhara, ach thog soitheach eile mi. Tha mi nis ullamh dhe,” as ise. “Phòs mi e, ach cha bhi ’n còrr dhe m’ghnothuch ris.”

Agus dhealaich mise rithe leis a sin.

SA 1965/80/A3
AT 930A

[TD 39]

7
Niall Mac na Bantraich

On a tha beagan againn cruinn a nochd, feumaidh sinn seann sgeulachd a ghabhail, airson comunn. Agus an te th’air an air’ agam fhìn co-dhiùbh, gus an tig duine eile mach le te is ionghantaiche: ’se gill’ òg agus nighean.

Bha ’nighean na b’fhearr dheth, a thoradh a pàrantan a bhith gu math dheth, na bha ’n gille. Cha robh ’sa’ ghille ach mac òg bantraich ’s cha robh e ach ’ga chosnadh aig na tuathanaich mar a gheibheadh e. Bha e fo dheagh mheas agus bha e ’na ghille sgairteil — deagh theist ’sa’ chuile dòigh. Bha e suas ris a’ nighinn a bh’ann a sheo agus bha fear eile ’n tòir air a’ nighinn cuideachd — mac tuathanaich a bha gu math cothromach. ’Se Niall an t-ainm a bh’air mac na bantraich, mar a theireadh iad, Niall na Bantraich, no Niall an t-Seòladair. ’Se seòladair is iasgair a bha ’n athair Nèill. Chaidh e fhéin ’s a’ sgiobadh a bha maille ris a bhàthadh le an-uair a thanaig orra aig muir.

Bha Niall agus a’ nighean a bha seo suas ri chéile. ’Se Màiri a b’ainm dhise. Ach bha mac an tuathanaich airson gun toireadh e fhéin a mach Màiri on a bha i air leth tlachdmhor seach nigheanan eile agus cha robh e ’faighinn dol fodha ’sa’ chùis idir. Mu dheireadh thall thionndaidh e ri droch innleachd.

Bha e ’toir leis bràthair Màiri — gill’ òg — dha na taighean seinnse agus chan e seo gu h-uilidh ach bha e ’ga thoir a staigh ann an droch comunn a bha ’cluic chairtean. ’Nuair a bhiodh smùid dhen deoch air a’ ghille cha robh mòran for aige dé bha e ’deanamh. Agus ’se Ruairidh an t-ainm a bheir sinn air a’ ghill’ eile — mac an tuathanaich. Bha e ’cumail airgiod ri bràthair Màiri — Iain. Bha ’n gill’ òg a’ sìor dhol ann a fiachan agus gun e ’ga thoirt fainear. ’Nuair a shaoil le Ruairidh — mac an tuathanaich — a bha Iain Og am bogadh fada gu leòr aige, theann e air iarraidh na fiachan air.

“Tha ’n t-ám agad,” as esan, “Iain, pàirt dhen an airgiod a thug mi dhut,” as esan, “a phàigheadh.”

“Chan eil airgiod agams’,” as an gille, “a bheir mi dhut,” as esan, “gus an coisinn mi e,” as esan. “Dean dàil,” as esan, “chan eil thusa ’na d’éiginn airson airgiod mar a tha mise.”

“O well,” as a’ fear eile, “nam biodh fhios aig m’athair,” as esan, “gun tug mi seachad urad airgid dhut,” as esan, “cha bhiodh e toilichte. Bhiodh trìlleach gu leòr eadrainn,” as esan. “Tha e fhéin,” as

[TD 40]

esan, “gu math dìchiollach a’ cosnadh na tha dh’airgiod a’ cumail an taighe.”

’Sann aig màthair is athair Màiri is Iain a bha Niall na Bantraich ’ga chosnadh aig an ám a bh’ann a shin — gun ac’ ach tuathanachas nach robh mór. Agus ’se ’n droch sgeime a rinn Ruairidh an Tuathanaich: ’nuair a bha ám creic cruidh a’ tighinn mu chuairt thuirt e ri Iain bràthair Màiri:

“Tha,” as esan, “d’athair glé chom’,” as esan, “’nuair a thig e dhachaidh far na féilleadh, càite ’n tilg e,” as esan, “a sporan airgid. Seall a’ rud a nì thu,” as esan, “agus bidh mi fhìn ’s tu fhéin rèidh ’s na fiachan. Beir air a’ sporan,” as esan, “’s cuir ann an ciste Nèill e,” as esan, “’s chan iarr mise sgillin ort gu bràch tuilleadh,” as esan.

Seo mar a bhà.

“Mur a dean thu sin,” as esan, “feumaidh tu,” as esan, “airgiod fhaighinn an àiteigin,” as esan, “agus pàirt dhe na fiachan a phàigheadh dhòmhsa. Tha mise ’cur feum air airgiod mi fhìn,” as esan. “’s chan urrainn dhomh iarraidh air m’athair,” as esan, “tha e air airgiod a thoir dhomh tric gu leòr.”

Well, bha ’n gille ’sàs: cha robh ann ach an dàrna cuid no chuid eile. ’Nuair a thanaig athair dhachaidh a’ latha seo far na féilleadh ’s e ’n deaghaidh beothach no dhà a chreic, chuir e ’sporan airgid air an dreasair mar a b’àbhaist agus ’nuair a fhuair Iain cothrom air a’ sporan dh’fhalbh e suas a’ staidhre leis, dh’fhosgail e ciste Nèill ’s chuir e ’sporan fo aodach. Cha robh ’n corr mu dheaghainn. ’Nuair a chaidh athair a choimhead airson a’ sporain bha e ’rùileach thall ’s a bhos. Dh’fhaighneachd a bhean dé bha e ’g iarraidh.

“Tha mi ’g iarraidh,” as esan, “mo sporan: airgiod a’ chruidh ann a reic mi,” as esan. “’N do thog thu e?”

“Cha do thog.”

Cha do thog a’ nighean e — Màiri, ’s cha do thog Iain e: chan fhaca duin’ aca ’sporan airgid. Thachair do Niall tighinn a staigh aig an ám ’s chual’ e dé bha iad a’ coimhead air a shon ’s cha robh fhios aige-san air dad, agus aig a cheart ám có thanaig a staigh ach Ruairidh an Tuathanaich — an droch ghille. Agus:

“Dé tha cearr a seo an diugh?” as esan.

“Tha,” asa fear an taighe, “bha mise air an fhéill,” as esan, “agus chreic mi beothach no dhà,” as esan, “’s chuir mi ’sporan air an dreasair ann a sheo,” as esan. “Feumaidh gun do thog cuideigin againn e no gun do chuir sinn a dh’àiteigin e nach eil sinn ’ga fhaighinn,” as esan. “Tha agam ri falbh,” as esan, “le pàirt dhen airgiod a th’ann.”

“O well,” asa Ruairidh an Tuathanaich, “cuiribh mu dheaghainn an t-airgiod fhaighinn,” as esan. “’S mise ’s trice a tha ’tighinn a staigh a seo,” as esan. “Chan eil mi ach mar dhuin’ agaibh fhéin,” as

[TD 41]

esan. “Mur a faighear lorg air an airgiod,” as esan, “bithear ’ga fhàgail ormsa.”

Bha Niall ’san éisdeachd.

“Carson a dh’fhàg-te ors’ e, a Ruairidh,” as esan, “seach orms’,” as esan, “a tha ’còmhnaidh ’san taigh? Ma tha sibh a’ smaoineachadh,” as esan, “gu faodadh e bhith agamsa, tha na th’agamsa dhen t-saoghal,” as esan, “ann an ciste shuas a’ staidhre. Thugnaibh suas,” as esan, “’s rannsaichibh a’ chiste ’s rannsaichibh m’aodach.”

O, bha siod uamhasach math le Ruairidh an Tuathanaich: ’sann a dh’fheum-te falbh ’s seo a dheanamh ’s ruithte ’nuairsin air a chuile cùil is cial a bha ’san taigh. Dh’fhalbhadh suas.

“Siod agaibh a’ chist’,” asa Niall. “Rannsaichibh fhéin i.”

O, chaidh e feadh na ciste — Ruairidh — a’ togail an aodaich ’s thog e sporan a’ bhodaich.

“’Ne siod,” as esan, ri fear an taighe, “do sporan airgid?”

“Well, ’se mo sporan a th’ann co-dhiùbh,” asa fear an taighe, “ach ’s lionmhor na comh-choltaichean,” as esan. “Seallaidh sinn dé tha ’na bhroinn.”

’S bha ’n t-airgiod ’na bhroinn mar a thanaig e far na féilleadh.

“Well, a Ruairidh,” asa Niall, ’s e ’tionndadh mu chuairt ’s e ’breith air, “cha tana’ tusa seo,” as esan, “gun fios agad,” as esan, “air rudeigin mu airgiod an taighe agus mu mo dheaghainn-sa. Tha mi ’faicinn throimhe,” as esan, “’sann dhe do chosnadh a tha seo an diugh,” as esan. “Ach,” as esan, “tha e neònach leamsa mur a bi mise ’s tusa beò,” as esan, “’nuair a gheibhear a mach mu seo. Tha mis’ ullamh dhen taigh,” as esan, “’s dhen mhuinntearas.”

“Chan eil, chan eil,” asa fear an taighe. “Chan eil, chan eil, a Nèill. Na gabh mar sin idir . . .”

“Gabhaidh,” as esan. “Tha mise ’fàgail,” as esan, “mi fhìn ’s a’ chist’,” as esan, “a’ fàgail an taighe seo ’n dràsd’,” as esan. “Tha clìcean air a dheanamh,” as esan, “a tha gu follaiseach dhuibh a nis,” as esan, “gu bheilear airson cuan is caolas a chur eadar mise ’s sibh. Agus ’sann air a sàilleabh siod,” asa Niall, “a thà e” — ’s e ’cur a chorrag a null ris a’ nighinn — “’se fuath (Ruairidh) (24) dhòmhs’,” as esan, “on,” as esan, “a tha e ’smaoineachadh,” as esan, “gu bheil raghainn aig Màiri air a dheanamh dhìomsa,” as esan. “Latha math libh.”

Thog e leis a’ chiste ’s dh’fhàg e ’n taigh. Cha do dh’fhan e ùine ’sam bith a staigh gus ’n do dh’fhalbh e ’s chaidh e sheòladh. Cha robh air a seo ach seo fhéin.

Bha companach dìleas aig Niall ris an canadh iad Donnchadh — Donnchadh Bàn. Sgaoil a’ nì a bh’ann air feadh a’ bhail’ ann an


(24) Thuirt Pàdruig “Uilleam” a seo — ainm a bha aige air an fhear seo turus eile a bha e ag innse na sgeulachd.

[TD 42]

tiotan ’s ’nuair a chuala Donnchadh e thanaig e thaigh Nèill — a thaigh na bantraich. Dh’iarr e air Niall a dhol pìos a rathad leis ’nuair a bha e ’dol dhachaidh.

“Nèill,” as esan, “na saoil sìon dhen rud a thachair,” as esan. “Tha fiosam,” as esan, “nach fhan thu nis,” as esan: “gu falbh thu gu Galldachd, ach fhad ’s a bhios mis’ ann,” as esan, “bidh do thaobh air a ghleidheadh,” as esan, “agus ’s doch’ gu faigh mi mach nas luaithe na thu fhéin,” as esan, “gu dé ’n dòigh,” as esan, “as an d’fhuair (Ruairidh), (24)” as esan, “mu chuairt air Iain Og,” as esan. “Agus sin an dòigh,” as esan, “air an d’fhuair iad sporan a’ bhodaich dhan chistidh agadsa, ach na falbh,” as esan, “gun Màiri fhaicinn.”

“O, tha mi ’falbh: cha teid mi ’n còir an taighe,” asa Niall.

“Feumaidh tu,” as esan, “a dhol an còir an taighe. Theid thu còmhla riums’,” as esan. “Thugainn,” as esan, “a null,” as esan, “gu na h-iodhlann. Theid mise gun an taighe,” as esan. “Tha fhiosam air ám na bàthchadh,” as esan, “’s gheibh mi greim air Màiri.”

Thug e air Niall falbh còmhla ris ’s a dhol dhan iodhlainn. Bha e ’falach a measg nan cruachan. Chaidh e fhéin a null ’s bha e ’g eunadaireachd mu chuairt. Cha b’fhada gus an d’fhuair e greim air Màiri taobh a muigh an doruis agus thug e leis i air chainnt. Thuirt e:

“Thug mi Niall dhan iodhlainn,” as esan. “Cha robh e airson tighinn idir,” as esan. “Chaidh an gnothuch tha seo cho dona dha.”

“O,” as ise, “chan eil coir’ aig Niall idir ann,” as ise. “Tha fios agams’ air a sin,” as ise, “ach,” as ise, “chan urrainn dhomh ràdha dé thachair, ach tha fiosam,” as ise, “gu bheil e eadar mo bhràthair is Ruairidh an Tuathanaich.”

Well, chaidh i chòmhradh ri Niall dhan iodhlainn ’s dh’fhàg Donnchadh còmhladh iad co-dhiùbh agus gheall Niall gun tigeadh e dhan iodhlainn an ath oidhche rithist, ’s an ath lath’ as a dheaghaidh sin bha e ’falbh gu Galldachd. Rinn e sin ’s thuirt Màiri ris:

“Ge b’e dé thachras,” as ise, “fhad ’s a chluinn mise, Nèill, gum bi thu beò,” as ise, “cha toir mi mo làmh do dh’fhear eile agus tionndaidhidh,” as ise, “’n droch innleachd a rinneadh,” as ise, “tionndaidhidh e suas fhathast,” as ise. “Theid a’ bhreug ’na h-ionad fhéin.”

’S dhealaich iad. Dh’fhalbh Niall ’s fhuair e sheòladh. Bha daoin’ eòlach ann a fhuair e gu muir. Bha e aig muir trì bliadhna ’s a chuile litir a chuir e dhachaidh gu Màiri cha d’fhuair i gin riamh dhiubh: bhathar ’gan glacadh. Bha càirdean do Ruairidh an Tuathanaich, cuideigin càirdeach dha ’sa’ Phost Office air neò ’sa’ Phost fhéin agus bhathar a’ glacadh na litrichean a bha ’dol gu Màiri airson gun cùm-te ’n duathar orra dé mar a bha ’dol do Niall. Ach ’nuair a thigeadh feadhainn dhachaidh an dràsda ’s a rithist bha Niall a’ cur


(24) Thuirt Pàdruig “Uilleam” a seo — ainm a bha aige air an fhear seo turus eile a bha e ag innse na sgeulachd.

[TD 43]

brath leotha ’s bha iad a’ toir am brath gun fhiosda do Mhàiri ’s ag innse mar a bha ’dol dhà, ’s ag innse gu robh e ’sgrìobhadh agus nach robh e ’faighinn litir air ais. Bhathar a’ glacadh litrichean Màiri cuideachd.

Dh’fhàs a seo Iain an Tuathanaich — bràthair Màiri — dh’fhàs e tinn le caitheamh. Dh’fhàs athair lapach. Cha robh theaghlach ann ach an dithis — e fhéin ’s Màiri — agus bha gille ’n tuathanaich a staigh ’s a mach, ’s a staigh ’s a mach, ’s a staigh ’s a mach ’s a’ sìor iarraidh air Màiri esan a phòsadh: cho math ’s a bhiodh an dà fhearann aca ’s iad ’sa’ nàbachd dha chéile, agus mar a bheireadh iad fhéin air adhart an dà fhearann cho math.

“Tha nis,” as esan, uair dhe na h-uaireannan, “tha sibh,” as esan, “a’ call a’ chruidh,” as esan, “’ga reic ’s chan eil rathad agaibh air te chur ’nan àite. Bha mise ’bruidhinn ri m’athair,” as esan, “’s stocaicheadh e ’fearann agaibh air ais,” as esan, “nan gabhadh tusa comhairl’,” as esan.

Well, thanaig mu dheireadh thall athair Ruairidh far a robh athair Màiri. Chuir an gill’ ann e. Agus thuirt e ris on a bha Iain air fàs lapach a nis ’s coltas nach robh e ’dol a dh’fhaighinn seachad air an tinneas, gum b’fhearr dha Màiri a chomhairleachadh agus an gill’ aige-san a phòsadh agus gun cuireadh e fhéin ’s an gille air dòigh an dà fhearann ’s gun obraicheadh iad gu math iad. Agus bhruidhinn a h-athair ri Màiri ’s thuirt e rithe gu robh e aig a toil fhéin:

“Cha bhi sinn fad’ ann a sheo,” as esan. “Cha ghléidh sinn a’ fearann fhéin,” as esan, “agus tha do bhràthair,” as esan, “a’ fàs cho lapach ’s nach dean e dad ’ga m’chuideachadh-sa. Tha mis’ air fàs lapach le aois,” as esan, “seach mar a bhà mi, agus tha do thoil fhéin agad, a Mhàiri, ma thogras tu ’n t-àite shàbhaladh le Ruairidh a phòsadh,” as esan. “Ged nach eil e a réir do thoil, cumaidh tu suas gnothuichean mar a thà iad.”

Well, ’nuair a chunnaig Màiri mar a bhà, le truas ri h-athair ’s ri bràthair . . . Bha i air fhaighinn a mach a’ rud a thachair mu sporan a h-athar: bha i air fhaighinn a mach o Iain a bràthair ’nuair a dh’fhàs e bochd ’san tinneas. Dh’innis e dhi ach cha do dh’innis ise mach e. Gheall i nach innseadh i e fhad ’s bu bheò e. Chùm i orra fhéin e.

Shònraicheadh a seo latha airson pòsadh Màiri agus Ruairidh an Tuathanaich. Bha droch shìd’ ann, ’s bha astar aca ri dhol, cois na fairge, gu na h-eaglais, ’s bha iad air a’ rathad, ’s ma bha gach duin’ ann bha Donnchadh — seann chompanach Nèill. Bha e ’faighinn fios an dràsda ’s a rithist, le feadhainn a thigeadh dhachaidh, air mar a bha ’dol do Niall. Bha Niall ’na sheòladair math ’s ’na ghille tréin.

Agus ’nuair a bha iad air a’ rathad, air an t-slighe gu na h-eaglais — sgiobadh a’ phòsaidh — chunnaig iad soitheach agus, a réir obrachadh an t-soithich, rinn iad a mach gu robh i gun stiùir. Stad iad ’s bha ’soitheach a’ sìor thighinn leis a’ ghaoith ’s leis an fhairge, agus

[TD 44]

a réir coltais an fheadhainn a bha eòlach air a’ mhuir a bha ’sa’ chomunn, bha iad a’ ràdha, mur a d’readh i na b’fhaide na seo an taobh ud no ’n taobh ud eile, gum buaileadh i air na sgeirean grunnta bha mu leth mhìle mach o thìr.

Seo mar a thachair dhi. Bhuail i orra, ’s ’nuair a bhuail i gu goirt chaidh pàirt dhe na sparran far na cliathaich. Chunnaig iad an uairsin a’ sgiobadh aice a’ ruith air ais ’s air adhart air a clàr uachdair. Chunnaig iad a seo iad a’ dealachadh ri aon duine agus an duine sin a’ dol far rèil an t-soithich, a mach air a’ mhuir.

Thuirt Donnchadh agus feadhainn eile nach deach duine thogail ’san àit’ ud riamh a thigeadh air tìr thromh na caoil a bh’ann a shiod, ’n taobh staigh dhen t-soitheach, ach athair Nèill na Bantraich a chaidh a bhàthadh a leithid seo a bhliadhna: gur e snàmhaich’ ainmeil a bh’ann, ach, a réir choltais, a’ fear a dhealaich ri càch gur ann a’ feuchainn ri tighinn gu tìr a bhà e. Bha iad a’ cumail sùil air ’s cha d’readh a’ chomunn na b’fhaid’ air adhart. Bha Ruairidh ag iarraidh a dhol air adhart airson a phòsaidh agus cha chairicheadh càch. Cha chairicheadh Màiri ’s cha chairicheadh duine dhe na bh’ann gus a faiceadh iad dé a dh’éireadh dhan t-seòladair bhochd a bha ’sna stuadhannan, a’ feuchainn ri tighinn gu tìr.

’Nuair a thanaig e dlùth air laimh, rug na fir bu tréine bh’ann air lamhan air a chéile agus chaidh iad a mach, fhad ’s a b’urrainn dhaibh an cas a sheasamh ’sa’ stuaidh, mach on chladach, agus rug iad air an t-seòladair — a’ snàmhaiche. Shlaod iad gu tìr e ’s bha e ann a suidheachadh bochd — gu toir fairis. Dh’aithnich iad ’sa’ mhionaid có bh’aca. Có bh’ac’ ach Niall na Bantraich. Chaidh a thogail suas, deoch dhen uisge bheatha bh’aca ’falbh gun a’ phòsaidh a thoir dhà. ’S ’nuair a chunnaig Màiri gur e Niall a bh’ann, thuirt i nach robh ise ’dol na b’fhaid’ air adhart:

“Seo agad,” as is’, “a’ fear a phòsas mis’,” as ise, “agus ’nuair a thilleas sinn dhachaidh dhan taigh againn,” as ise, “innsidh mi dhan a chuile duin’ agaibh,” as ise, “a bhios a làrach,” as ise, “dé thachair,” as ise, “a’ fòirneart a rinneadh air Niall, a chuir air falbh e. Ach tha e ann a sheo beò slàn an diugh,” as ise, “agus theid sibh còmhla rinn’,” as ise, “dhachaidh, agus Niall cuideachd,” as ise, “agus gheibh sibh a mach an uairsin,” as ise, “cosnadh Ruairidh,” as ise, “agus lapaiche mo bhràthar,” as ise.

Thill iad. Cha deach Ruairidh idir gun an taighe. Thug esan a thaigh fhéin air: bha fios aige gu robh ’latha ullamh. Agus phòs Niall agus Màiri agus chuir Niall air dòigh a’ fearann ’s a’ chruit — a chuile sìon a bh’ann, gu stoc is eile. ’S na choisinn e dh’airgiod, bha e aige mu seach, ach beagan a bhiodh e ’cur le feadhainn a bhiodh a’ tighinn dhachaidh, gun fhiosda, gu mhàthair.

Agus ma chòrd i ribh fhéin cho math ’s a chòrd i riumsa ’ga h-innse, gabhaidh sinn smoc.

SA 1967/119/A

[TD 45]

8
Fear a choinnich ri Robair an Canada

Chuala mi gu tric iomradh ’sna taighean céilidh air dithis bhràithrean còmhla ri ’n athair ’s a màthair ann an cearn dhen Ghàidhealtachd, agus bha cuid dhe na seann daoine bha gu h-àraid a’ creidsinn gum buineadh a’ sgeulachd a bha seo — an fheadhainn a bh’air innse ’sa’ sgeulachd, gum buineadh iad do dh’Uibhist. Fàgaidh sinn sin mar a thà e. Tha iomadh cearn dhen Ghaidhealtachd ’san cluinn sinn sgeulachdan, mar a th’agam fhìn ’s aig feadhainn eile, agus tha chuile sgìr ’ga claim — ma dh’fhaodas mi facal Beurla chur a staigh — gur ann aca fhéin a thachair i. Leis a sin, fàgaidh sinn i: cà’ ’n do thachair i — ach thachair i ’sa’ Ghàidhealtachd. Chan eil aig a’ luchd éisdeachd ach biodh iad a’ toir am beachd fhéin ’nuair a chluinn iad i rithist.

Bha ’n dithis mac a bh’ann a sheo agus fearann beag aca — ’n athair ’s a màthair a’ tighinn gu aois. Thuirt a’ fear bu shine dhiubh gu robh e ’faicinn nach deanadh iad móran beò-shlaint’ as an t-suidheachadh ’sa’ robh Ghàidhealtachd ’sa’ latha ’n diugh:

“Agus tha mi ’sgeimeachadh,” as esan, “air a dhol a null a Chanada, agus fanaidh tus’,” as esan, “a’ coimhead as deaghaidh ar màthar ’s ar n-athar,” as esan, “fhad ’s a bhios iad ann. Agus bidh mise le na choisneas mi a’ cur ugad a chuile cuideachadh is urrainn dhomh agus a’ feuchainn, a’ latha bhios tu air d’fhàgail leat fhéin,” as esan, “gun cuir mi ’ga d’iarraidh ’s gum bi rudeigin agam de dh’àite air a shuidheachadh dhuinn thall an Canada.”

Dh’aontaich a bhràthair òg leis gu robh chùis a’ coimhead rianail agus ceart agus gu robh ’n athair ’s a màthair aig seann aois co-dhiùbh agus gun coimheadadh e fhéin as an deaghaidh gu math. Agus air a bhonn seo dhealaich iad.

Dh’eug a h-aon dhe na pàrantan ann an ceann bliadhna no dhà agus tha mi ’n dùil gur e ’n athair a bha ’sa’ sgeulachd a dh’eug an toiseach. Sheall am bràthair òg gu math as deaghaidh an aon a bh’air a fàgail — a mhàthair . . .

Bha litrichean eadar e ’s a bhràthair, agus a bhràthair a bha thall ag innse dha cho math ’s a bha e ’faighinn air adhart: gu robh fearann aige — gu robh e air taigh fhaighinn suas agus gur iad a bhiodh gu math dheth: ’nuair a bhiodh e air fhàgail leis fhéin gun d’readh e nùll còmhla ris-san. Bha chuile nì bha seo a’ toir fìor thoil-inntinn agus

[TD 46]

togail dha bhràthair òg gus ’n do chaochail a mhàthair. ’Nuair a chaochail ’s a chuir e brath a null gu robh e nis air fhàgail leis fhéin, agus nach robh móran feum dha fuireach, fhuair e fios air ais: gun dàil a dheanamh ach a chuile sìon a bh’ann a chreic — an taigh, ’s dealachadh ris an fhearann ’s dealachadh ris a chuile sìon a bh’ann a dheanadh sgillin airgid dha agus tighinn a nall còmhla ris-san, ’s gum biodh iad gu math dheth.

Chòrd seo ris an fhear òg glé mhath ged a bhiodh e aig an ám a bha seo air fàs suas ’na òganach ann am bliadhnaichean a bha e ’faicinn cor an t-saoghail ’s a chuile nì a bh’ann, agus gun teagamh a’ gabhail barrachd uallaich mu dheaghainn a bheatha fhéin — dé dhéanadh e ’s dé mar a readh dhà ’s a chuile nì dhen t-seòrsa sin — mar a bh’ann an inntinn a chuile gin dhen t-seòrs’ againn fhìn.

Reic e chuile nì a bh’ann. Dh’fhalbh e null. Bha bhràthair a bha ’n Canada gu bhith roimhe ’sa’ bhaile phuirt. Rànaig am bàta ’s dh’fhàg e i. Chan eil ainm a’ bhaile puirt agam, ach, co-dhiùbh, bha ’m bràthair òg a’ sealltainn mu chuairt.

Chan fhac e idir coltas an fhear a bha gu bhith ’na choinneamh agus, ’nuair a chaidh ùine seachad, chaidh e mu dheireadh a chòmhradh ri feadhainn a bh’air a’ chidhe. Dh’fhaighneachd e dhaibh:

“Gu dé fhad ’s a tha leithid seo a dh’àit’ air falbh bhuam, ’s a bheil còmhdhail a’ dol ann, no ciamar a gheibhinn ann?”

Dh’innis iad dha dé cho fad’ ’s a bha e taobh a muigh a’ bhaile ach nach robh móran ghoireasan siubhail ann — gur ann le each dìollta ’m bitheantas a bhathar thall an Canada a’ ruith a mach gu na dùthchadh, ’s a’ fearann farsuinn, ’s a chuile nì dhen t-seòrsa sin, ach na bha roimhe dhen latha agus nan tigeadh e gu taigh air an t-slighe, ’nuair a thigeadh an t-anmoch air ’s e sgìth, e dh’iarraidh cur seachad na h-oidhche ge b’ann ann a sabhal no àite dhen t-seòrsa sin, agus nach robh iad mì-choibhneil idir.

Thug e taing dhaibh ’s thog e leis a bhaga ’s rinn e air an t-slighe gun an t-seòladh a bh’aige air dachaidh a bhràthar.

Bha ’feasgar air tighinn air ’s e air iomadh mìle chur as a dheaghaidh. Bha e ’dol a staigh an coillidh ’nuair a nochd fear a mach as a’ choillidh ’s daga ’na laimh. Dh’iarr e air stad ’s a chuid a lìbhrigeadh dhàsan.

Dh’aithnich a’ fear a bha ’coiseachd — am bràthair òg — dh’aithnich e a bhràthair bu shine, gur e bh’air a bheulaibh le daga ag iarraidh air a chuid a lìbhrigeadh, air tionndadh gu droch ceaird.

“Chan eil mo chuid-sa mór,” as esan. “Cha deanadh i móran cuideachaidh dhut. Dheanadh i rudeigin dhomh fhìn,” as esan. “Chan eil daga ’s chan eil inneal cunnartach eil’ agams’,” as esan. “Mar sin,” as esan, “faodaidh tu,” as esan, “do dhaga chur ’na d’phòca. Cha dean mise cron ’sa’ bith ort ’s chan fheuch mi ris,” as esan, “agus bheir mi dhut na bheil agam. An toiseach,” as esan, “falmhaichidh mi

[TD 47]

mo phòcaidean dhut dhe na rudan a th’unnta ’s bheir mi dhut an uairsin,” as esan, “mo sporan — na th’agam a dh’airgiod. Faodaidh tu fhàgail agam,” as esan, “beagan a gheibh biadh dhomh,” as esan. “Tha astar fada romham.”

Cheud rud a thug e mach, ’se adhairc beothaich, ris an canadh iad aig an ám a bh’ann a shin “adhairc-shnaoisein”. Bha litrichean — ainm an athar — air a chladhach innte. Lig e gu socair air an talamh i agus chùm e na litrichean a bha seo an taobh a bha’s a cionn gus gu robh i soilleir dha bhràthair ri faicinn. Chuir e ’làmh an uairsin ’na phòca ’s thug e mach spliùcan de bhian ròin agus chuir e air an talamh e ri taobh na h-adhairc-shnaoisein. Chuir e ’làmh ’na phòcaid ag iarraidh a’ sporain. Dh’iarr a’ fear eil’ air:

“Stad!” as esan. “Stad! Càìte ’n d’fhuair thu ’n adhairc-shnaoisein,” as esan, “agus càite ’n d’fhuair thu ’spliùcan,” as esan, “bian ròin?”

“Far an d’fhuair thu fhéin do bhreith is d’àrach,” as esan. “A bheil thu idir ’ga m’ aithneachadh?”

’Nuairsin a thanaig a bhràthair uige.

“Mise do bhràthair,” as esan, “a bha ’coimhead air do shon air a’ chidhe.”

Rug e air laimh air:

“Thugainn,” as esan. “Tha dachaidh agam ceart gu leòr,” as esan, “ach,” as esan, “cha deach leam idir,” as esan, “mar a bha mi ’g innse dhu’sa ’sna litrichean. Tha suidheachadh cruaidh gu leòr a seo,” as esan, “cho cruaidh ’s a bha ’sa’ Ghàidhealtachd, agus thug companaich,” as esan, “mise thaobh,” as esan, “gun deanamaid airgiod air a’ rathad,” as esan, “’s ’nuair a bhrist mi staigh còmhla riuth’ aon uair,” as esan, “cha robh e furasda dhomh tionndadh air falbh. Agus tha mi duilich. Ach thugainn thus’,” as esan. “Tha,” as esan, “a dh’airgiod againn eadrainn,” as esan, “na gheibh air adhart glé mhath.”

Agus chaidh a bhràthair òg còmhla ris. Thionndaidh am bràthair bu shine gu bhith ’na bhràthair math ’s chaidh soirbheachadh math leotha. Bha e air a ràdha, ’sa’ chomh-dhùnadh, gun cualas gun do thill iad a rithist ’na seann daoine do thìr am breith ’s an àrach agus gun do shoirbhich leotha.

Agus tha mi ’n dòchas gun do shoirbhich ’s gu robh beannachd leotha. Sin na th’agamsa dhen sgeulachd.

SA 1974/51/A3

[TD 48]

9
Fear a bha ag urnuigh air Oidhche Stoirmeil

Well, bha Gilleasbuig (25) ag innse cus dhe na seann rudan a bh’ann a shin, agus cuimhn’ air leth math aige . . . . agus ’sann aige chuala mise mun duine chùramach a bh’ann a sheo a staigh air na Cladaichean — Cladach Iolaraigh no Cladach Chirceabost, no fear dhe na Cladaichean sin. Agus tha ’n t-ogh’ aige ’na mhinistir gun a’ latha ’n diugh . . . . Mac a’Bhiocair tha siod . . . . (26)

Nis tha e coltach gu robh ’n duine air leth cùramach ’na bheatha agus a réir mar a chuala mise ’n t-iomradh seo, gu robh e lath’ ann a Loch na Madadh ’na sheasamh air a’ chidhe. Thanaig smac a staigh gun a’ chidhe agus bha ’sgiobair aice, thanaig e gun a’ chidhe ’s ghabh e nall far a robh Mac a Bhiocair ’s shìn e làmh dha. Thuirt Mac a Bhiocair:

“Chan eil mise ’gur n-aithneachadh” as esan.

“Chan eil,” as esan, “cha do choinnich sinn riamh. Ach tha mise ’ga d’aithneachadh-s’,” as esan. “Càit’,” as esan, “a robh thu air a leithid seo a dh’oidhche stoirmeadh?”

Well, mar a bha i aig Gilleasa mac Ruairidh:

“Bhà,” as esan, “’san iodhlainn a’ feuchainn,” as esan, “ri ceanghal a chur air cruach a bha ’teannadh air siabadh.”

“Gu dé ’n t-seirbheis a bha thu ’deanamh ’san iodhlainn a bharrachd air bhith ’feuchainn ris a’ chruaich?”

Dh’innis an duin’ e gu faineach dha:

“Bhà,” as esan, “ag ùrnuigh le luchd na fairg’,” as esan, “ri leithid de stoirm.”

“O, bhà dìreach,” as esan. “Well, bha smac agams’,” as esan, “air sgeir, agus chunna’ mi thu,” as esan, “aig a toiseach, ’s dh’fhalbh i far na sgeireadh,” as esan, “’nuair a dh’éirich a’ làn, agus dh’aithnich mi thu air a’ chidhe ’n diugh.”


(25) Gilleasbuig Dòmhnallach (Gilleasa mac Ruairidh) fear dhe na seann daoine aig an cuala Pàdruig sgeulachdan. Faic ’sa’ Roimh-ràdh agus t. 87.

Aonghas Mac a’ Bhiocair, nach maireann, a Uibhist, a bha ’na mhinistir ann an Cinntìre. Bha e beò ’nuair a dh’innis Pàdruig a’ naidheachd. Chuir e fhéin a’ naidheachd seo as a’ leabhar a sgriobh e “Hebridean Heritage”. Bha e air aithris gur ann an oidhche a thuit Drochaid Tatha a thachair an gnothuch. A réir aithris Mghr. Aonghuis ’sann do Ghilleasbuig bràthair athar a thachair seo.

[TD 49]

Agus bha iad a’ ràdha gun tug e dhà paipeir chóig notaichean.

Nis ’sann ’sa’ Cheann a Tuath a thachair sin agus tha ’n t-ogh’ aige ’na mhinistir gun a’ latha ’n diugh.

SA 1967/119/B3

[TD 50]

10
Domhnall Mor na Bantraich

Sgeulachd a seo a chuala mi aig caraide dhomh (27) agus ’sann a dh’fhaighneachd e dhomh ’n cuala mi roimh’ i gus (28) gun cluinneadh e fhéin bhuam i feuch a robh i agam na b’fhearr, ach bha mi duilich innse dha nach cuala mise riamh i.

“Seo ma-tà,” as esan, “innsidh mise dhut na tha agam fhìn dhi, agus ’s doch’ gu bheil i glé chearbach agus ’s doch’ gu bheil i math gu leòr. ’Se,” as esan, “Dòmhnall Mór na Bantraich,” as esan, “’sann do Bheinne Fadhla bhuineadh e agus bha e air leth làidir. Bha e ainmeil,” as esan, “a’ neart a bh’ann.”

“Agus dh’amais feadhainn a bhith cruinn ann an talla mór air choireigin ann an Dun Eideann,” as esan, “agus bha daoine cothromach ann ’s cinndeach gu robh deoch gu leòr a’ dol còmhla ris a chuile rud eile, ’s mar a bha glé thric a’ tachairt ’nuair a bhiodh daoine móra dhen t-seòrsa sin a’ tachairt còmhladh,” as esan, “bhiodh cuideigin ann a theannadh air bruidhinn air buadhan àite ’s buadhan dhaoine ’s rud dhen t-seòrsa sin.”

Ach chuir a’ fear seo ann an Dun Eideann, thuirt e gun cuireadh esan geall gur ann aige fhéin a bha ’n duine bu treasa a chual’ e iomradh air agus gun cuireadh e trì cheud not ann an geall nach fhaighte duine ’sna h-Eileinean na bu tréine na e. Cha do chòrd seo ri Mac Leòid a’ Sgitheanach. ’Se duine bh’ann fhéin a bha cothromach dheth, agus thuirt e gu seasadh esan ’na aghaidh ’sa’ gheall — gu robh e ’smaoineachadh gu faigheadh e air feadh na Gàidhealtachd duine sgairteil a bheireadh buaidh ann a neart air an duine bha ’na shealladh-san.

Thanaig e dhachaidh ’s chuir e air falbh duine siod ’s a seo air feadh Leódhuis ’s na Hearadh ’s an Eilein Sgitheanaich fhéin feuch a faigheadh iad lorg air a chuile duine bu tréine na chéile, ’s a dhol a choimhead orra, ’s a’ toir am beachd orra, ’s faighinn a mach cho math ’s a b’urrainn dhaibh dé neart a bh’unnta. Chuala fear aca iomradh air duin’ air leth làidir ann am Beinne Fadhla agus thanaig e choimhead air, agus ’se Dòmhnall Mór na Bantraich a chainte ris.

Dh’innis e do Dhòmhnall a ghnothuch. O, thuirt Dòmhnall gu robh esan làidir ceart gu leòr:


(27) Dòmhnall Ailein Mac Cuidhein a Baile Gharbhaigh, Uibhist a Deas.

(28) Air an teip: “chos”.

[TD 51]

“Ach chan eil fhiosam,” as esan, “a bheil mi cho làidir ri iomadach duin’ eile.”

Ach bha aige ri falbh co-dhiùbh dhan Eilein Sgitheanach gu Mac Leòid. Ach a’ chuid seo dhi, tha mi ’smaoineachadh gur ann a thanaig Mac Leòid fhéin ’ga choimhead gu taigh a mhàthar am Beinne Fadhla agus chòrd an duine ris ’s chòrd a shealladh ris ’s bha e ’smaoineachadh gu robh duine cho tréin aige ’s a ghabhadh lorg ’sna h-Eileinean agus ’sann a chuir e mu dheaghainn gu falbhadh Dòmhnall còmhla ris dhan Eilein Sgitheanach agus rinn e seo. Ach mun do dhealaich iad, co-dhiùbh, a taigh na bantraich, thug Mac Leòid dhi ceud not — airgiod mór aig an ám:

“Cumaidh seo air dòigh thu,” as esan, “gus an till sinn air ais a Dun Eideann.”

Thug e leis Dòmhnall dhan Eilein Sgitheanach ’s theann e air Dòmhnall a bhiadhadh leis a chuile nì a b’fhearr a ghabhadh faighinn ann am bùthaidh. Bha e ’dol ’ga chumail greis air an dol a bh’ann a sheo. Ach latha dhe na lathaichean thuirt Dòmhnall ris:

“Tha mi,” as esan, “a’ fàs lag, a Mhic Leòid.”

“Gu dè tha thu?” as a’ fear eile.

“Tha mi ’fàs lag,” as esan, “le droch bhiadh.”

“Bheil am biadh idir a’ còrdadh riut?”

“Chan eil gu dearbh’,” asa Dòmhnall, “am biadh a’ còrdadh rium idir. Chan eil agaibh ann a sheo ach biadh Galld’,” as esan, “ach cha b’ann air a chaidh mise thogail idir,” as esan.

“Co air a chaidh do thogail?” asa Mac Leòid.

“Chaidh mo thogail,” as esan, “air buntàta ’s sgadan is iasg agus iomadh seòrsa maoraich,” as esan. “Tha mi ’g ionndrainn sin an diugh,” as esan. “Chan fhaca mi dad dhe agaibhse. Bha móran a bharrachd air a sin,” as esan, “de dhòigheannan air biadh-bainne dheanamh,” as esan, “’sa robh neart is fallaineachd, ach,” as esan, “cha dean mise sìon air an ultach agaibh,” as esan, “mur a h-atharraich sibh am biadh agam.”

Bhuaithe seo a mach fhuair Dòmhnall na b’urrainn e ghabhail de bhuntàta ’s sgadan ’s a chuile seòrsa iasg is maorach a ghabhadh cothachadh mu chuairt ’s bha Dòmhnall ceart gu leòr.

Dh’fhalbh iad a seo a Dhun Eideann agus an ceann beagan lathaichean . . . Bha iad a’ fuireach ann an tall’ ann a shin, ’coimhead as an deaghaidh gu math, ach bha e ’cur ionghnadh mór air Dòmhnall nach robh Mac Leòid a’ tighinn ’na chòir. Agus bha e mach a’ sràidimeachd a’ latha bh’ann a sheo ’s có thachair ris ach fear a dh’aithnicheadh e bha ’fuireach ann an Dun Eideann.

“Chuala mi, Dhòmhnaill,” as esan, “gu robh thu ’tighinn a thogail an ultaich.”

’S gu dé bha ’san ultach ach seann chanon airm.

“Thugainn,” as esan, “còmhla riums’,” as a’ fear seo, “a Dhòmhnaill,

[TD 52]

agus feuchaidh tu ’n t-ultach agus cha bhi fios aig duine gun do dh’fheuch thu e.”

Dh’fhalbh iad ’s ghabh iad gun a’ chanon. Dh’fheuch Dòmhnall an canon ’s thog e e gu sguabanta.

“Nis,” as a’ fear eile, “’sann ann a latha no dhà,” as esan, “bidh thu fhéin ’s a’ fear eile ’feuchainn, a làrach fhianuisean, ann a sheo. Gu dé,” as esan, “mu dheaghainn torr dhe na clachan a tha faisg oirnn ann a sheo a chur sìos ann am barailte ghunn’,” as esan, “’ga shìor dheanamh trom ’s bidh thu ’ga shìor thogail.”

Agus seo a’ rud a rinneadh. Theannadh air lionadh barailte ghunna. Bha Dòmhnall ’ga fheuchainn ’s bha ’n gunna sìor fhàs trom. Mu dheireadh thall thuirt e gu robh e ’smaoineachadh gu robh gu leòr ann:

“Ma tha Dun Eideann,” as esan, “cho math,” as esan, “daoine (cho) tréin ’s a tha iad a’ ràdh’,” as esan, “tha ’n dìol aca ri dheanamh ma thogas iad e nas truime na seo.”

Dh’fhag iad an canon mar sin fhéin agus chuir iad a’ rud ’na bheul a bh’ann roimhe — cnag. Cha robh air a seo ach seo fhéin. Choinnich iad an ceann latha no dhà ’s, ò, bha na h-urad a’ coimhead an dà dhìunlach a bha seo — fear as a’ Ghàidhealtachd ’s fear far na Galldachd.

’Nuair a thanaig a’ fear Gallda ligeadh leis an gunna fheuchainn an toiseach ’s dh’fhairlich e air. Cha d’rinn e stuth dhe.

Agus thuirt Dòmhnall riutha:

“O, mur do thog a’ fear sin e,” as esan, “chan eil misneachd agamsa gun dean mi nas fhearr na e,” as esan. “Tha e ’coimhead cho coltach rium fhìn.”

Ach dh’fhalbh e null uige, gun a’ ghunna, ’s dh’iarr an fheadhainn a bha leis — Mac Leòid ’s na daoine bh’air a thaobh — a sheacaid a chur dheth.

“Cha chuir, cha chuir,” as esan. “Cha do chuir mi dhìom mo sheacaid,” as esan, “riamh a’ dol ann an gleac cruaidh ’s mur a dean mi ’n gnothuch le mo sheacaid air a’ ghunna thogail,” as esan “bidh e cho math dhomh tilleadh dhachaidh.”

Agus thog e ’n gunna. Dh’iarr e orra ’nuairsin, nan toilicheadh iad, tuilleadh cuideam a chur air agus chuireadh rud air choireigin de thuilleadh cuideam air a’ ghunna ’s thog Dòmhnall e ’s choisich e pìos leis ’s lig e as ann an àit’ eil’ e. Bhuannaich iad an geall. Bhuannaich MacLeòid an geall, ach ’se Dòmhnall Mór na Bantraich a bhuannaich dha e.

Thanaig iad dhachaidh dhan Eilein Sgitheanach ’s chuir bàt’ aisig Dòmhnall Mór na Bantraich air tìr air chùl Eubhal ’s fhuair e ’rathad dhachaidh gu taigh a mhàthar, agus cha d’fhuair e sgillin dhen a’ chorr dhen airgiod ach na thug MacLeòid dha mhàthair a’ latha thug e leis e.

SA 1967/119/B1

[TD 53]

11
Bodach Rocabarraigh

Tha sgeulachd agam ri innse dhuibh a nochd agus tha mi ’smaoineachadh gun creid sibh gun gabhadh e tachairt, thoradh àite sònraichte bha ’na bhonn stéidh air an deach a togail an toiseach, tha e ri fhaicinn gun a’ latha ’n diugh: ged nach fhaic sinn leis an t-sùil e no le glain’-amhairc tha e ann — creag mhór àrd dà cheud mìle muigh ’sa’ Chuan an Iar o thaobh an iar Uibhist ris an cainte o chionn fada ’sa’ Ghàidhlig “Ròcabarraigh” ach ’sa’ chànan Bheurla ’n diugh Rockall, ’ciallachadh gur e stall’ a th’ann uileag ’s nach eil feur idir orra.

Mar a tha ’n t-seann sgeulachd a’ dol, bidh iomadh linn on a ghabh i àite ach tha i cho ùr dhuinne bhith ’ga h-innse ’n diugh, no bhith ’g éisdeachd rithe o neach eile ’ga h-innse, ’s nach eil sinn a’ faighinn atharrachadh ’sam bith innte on a chuala sinn an toiseach i. ’Se “Bodach Ròcabarraigh” is ainm dhan sgeulachd. Bha ’m bodach a bha seo ’na dhuin’ òg ’nuair a thanaig e air tìr an àiteigin ’sna h-Eileinean an Iar ann a sheo — feadhainn a’ smaoineachadh on is ann dìreach an iar oirnn a tha ’sgeir mhór tha seo gu faodadh gur ann an Uibhist fhéin a thanaig e, Uibhist a bha ’sna linntean a bh’ann a shin na b’fhaide cus, cus a mach dhan iar na tha i ’sa’ latha ’n diugh . . . .

Thanaig an duine bochd air tìr ’na dhuine rudeigin òg ann am bàta beag. Dh’innis e dhaibh gun deach e air chall ann an ceò ’s e ’g iasgach. Bha e lathaichean air a’ chuan mus do rànaig e tìr — a réir coltais gu robh fhradharc a’ failneachadh. Cha b’urrainn e innse ciamar a gheibheadh e air ais. Cha b’urrainn e innse nì ach gun tanaig ceò trom air ’s gun do chaill e aithne air càite robh e no có ’n taobh a bheireadh e aghaidh ’s gu robh e toilichte gun do rànaig e tìr ann a sheo sàbhailte. Dh’fhan e còmhla riutha ’s bha e ’g iasgach maille ri feadhainn eile bha ’toir am beò-shlaint’ far a’ chuain, agus an ceann bhliadhnaichean phòs e. Bha triùir mhac is nighean aige.

Bha na gillean a’ leantail ceum an athar: bha iad ris an iasgach — a’ dol a mach dhan Chuan an Iar agus a’ toir dhachaidh iasg, ’ga reic, ri maorach ’s a chuile nì eile bha ’deanamh beò-shlaint’ dhan dachaidh. Bha ’n t-iasg a’ fàs gann ’s bha iad a’ sìor dhol na b’fhaide dhan iar bliadhna ’n déidh bliadhna. Mu dheireadh thall dh’fhàs an t-iasg cho gann agus gu feumadh iad cumail fada fad’ air falbh mus fhaigheadh iad far a robh pailteas dhe mar a chleachd a bhith na b’fhaisg’ air tìr. Latha dhe na lathaichean thanaig iad dhachaidh agus

[TD 54]

iad an déidh a dhol na b’fhaide ’n iar na chaidh iad riamh. Fhuair iad iasg ann am pailteas agus iasg na bu mhutha na b’àbhaist dhaibh fhaighinn ach cha do dh’ aithnich iad idir e thoradh chan fhac’ iad gin dhe riamh.

Bha ’n athair air a fhradharc a chall ’s bha e ’g éisdeachd ri na mic a’ bruidhinn ri ’màthair ann an ìochdar an taighe. Bha ionghnadh air gu dé ’n t-iasg a bh’ann ’nuair nach do dh’aithnich na gillean idir e. Dh’iarr e orra fear dhiubh a thoir uige-san:

“Tha e neònach,” as esan, “mur a h-aithnich mis’ e fo mo làmhan.”

Thug iad uige fear dhe na h-éisg. Dh’innis e dhaibh an t-ainm aige.

“Càit’, ’illean, an d’fhuair sibh e?”

Shoilleirich iad dhà: mar a bha fios aige bha ’n t-iasg a’ sìor fhàs gann ’s iad a’ sìor chumail air a dhol a mach dhan Chuan an Iar: mar a bha ’n t-iasg a’ fàs gann a seo, bha e ’tighinn gu pailteas orra mar a bha iad a’ dol air adhart gu doimhneachd. Thuirt iad ris gu robh iad air cumail orra na b’fhaide ach gu fac’ iad meall ceò a chuir eagal orra agus gun do thill iad dhachaidh air ball mus ruigeadh an ceò iad ’s nach biodh fhios aca có ’n taobh a bheireadh iad an aghaidh.

“An toir sibh, ’illean, mise lìbh,” as esan, “an ath latha freagarrach a bhios sibh a’ dol a mach?”

Thuirt na gillean gun toireadh gu dearbha.

“Bidh mi glé thoilicht’,” as esan, “ma gheibh sibh an t-àite far an d’fhuair sibh an t-iasg seo,” as esan. “Theid agam air ni-eigin àraid innse dhuibh.”

Dh’aontaich iad leis ’s thuirt iad gun toireadh iad leoth’ e. Cha b’fhada gus an tànaig latha freagarrach ’s dh’fhalbh iad ’s threòraich iad an athair sìos gun a’ chala ’s thug iad dhan bhàta còmhla riuth’ e. Dh’iomair iad ’s bha iad ùine mhór ag iomradh mus do dh’fheuch fear aca sìos dorgh. Cha d’fhuair e ach an t-iasg a b’àbhaist. Chùm iad a mach dhan iar na b’fhaide. Dh’fheuch e rithist. Cha robh ann ach an t-iasg a b’àbhaist. Chùm iad orra rithist gus a saoileadh iad gu robh iad a leithid seo a dh’ùine on chladach a dh’fhàg iad agus gum bu choir gum biodh iad co-dhiùbh ann an iomall na h-oitreach air an d’fhuair iad an t-iasg nach do dh’aithnich iad a’ latha bha iad ann roimhe. Fhuair iad fear dhiubh. Dh’iarr an athair orra a dhol na b’fhaide, na b’fhaide an iar:

“Agus feuchaidh sibh sìos an dorgh a rithist.”

Rinn iad seo air chomhairl’ an athar. Bha truas aca ris, a bhith gun fradharc. Thuirt e riutha:

“Feuchaibh an dorgh a nis,” as esan, “feuch dé gheibh sibh.”

Bha e ann a sheo ann a mór phailteas.

“A bheil sibh a’ faicinn fada mu chuairt?” as esan.

“Thà,” as na gillean.

“Nach cùm sibh oirbh an iar fhathast,” as esan, “air mo shon fhìn. Tha nì agam ri innse dhuibh.”

[TD 55]

Chùm iad orra. Thuirt iad mu dheireadh ri ’n athair:

“Cha teid sinn nas fhaid’ air adhart,” as àsan. “Tha sinn a’ faicinn meall ceó romhainn. Tha e ’deanamh crìoch.”

“Cumaibh oirbh a dh’iomall a’ cheò,” as esan, “’s na biodh eagal oirbh.”

Chùm iad orra air a chomhairle. Bha e ’cur ionghnadh orra gu dè bha fios aig’ air, a bha e ’ciallachadh, a nì a bh’aige ri innse dhaibh. Rànaig iad iomall a’ cheò ’s thuirt iad gu robh iad an iomall a’ cheó.

“Cumaibh oirbh,” as esan. “Bithibh a’ coimhead as ur deaghaidh agus chì sibh,” as esan, “sraon a’ bhàta agus bheir e tuairmse dhuibh,” as esan, “nach bi sibh a’ dol iomrall o dheas gu tuath. Cumaibh oirbh. Cha bhi sibh fad’ ’sam bith ’sa’ cheò,” as esan, “gun tig sibh a mach ann a soilleireachd.”

Ghabh iad a chomhairle ged nach robh iad deònach. Cha robh iad ùine ’sam bith ag iomradh ’sa’ cheò: ’nuair a thanaich an ceò ’sann a nochd iad ri fearann.

Dh’fhaighneachd e: “A bheil sibh a mach as a’ cheò fhathast, ’illean?”

“Tha sinn ’san iomall aig’,” as àsan, “agus tha sinn a’ faicinn fearann.”

“Deanaibh dìreach air an fhearann,” as esan. “Sin a’ nì a bh’agam ri innse dhuibh: tha fearann ann.”

Chùm iad orra ’s bha e ’faighneachd dhaibh:

“A bheil sibh a’ dlùthachadh ri cladach?”

Bha iad ag innse dha nach robh iad ach fhad seo o chladach tìr. Bha e ’gan treòrach mar a chumadh iad mu chuairt dhan an tuath.

“’S chì sibh,” as esan, “bàgh mór fada farsuinn a’ nochdadh dhuibh. Gabhaibh suas a cheann shuas a’ bhàigh,” as esan. “Tha àite dìridh ann. Seo,” as esan, “am bàgh as ’n do dh’fhalbh mise, agus an t-eilein, ’nuair a chaidh mi air chall ’sa’ cheò,” as esan, “’s a chaidh mi air tìr,” as esan, “far an do dh’fhàg sinn an diugh.”

Ghabh iad a chomhairle ’s fhuair iad mar a thubhairt e.

Thuirt e: “’Nuair a dh’fhàg mise ’n t-eilein,” as esan, “’s a chaidh mi iomrall, bha trì bothain os cionn a’ chladaich ’s a’ fear meadhoin dhiubh,” as esan, “b’e sin an dachaidh far ’n do rugadh ’s ’n do thogadh mi. Theirgibh air tìr, ’illean, ’s bheiribh mise lìbh agus gabhaibh gun a’ bhothain a tha ’sa’ mheadhoin, ma tha iad ann fhathast. Mur a bheil gabhaibh gun a’ cheud bhothan ’s a faic sibh còmhnaidh.”

Thuirt iad ris gu robh bothan fhathast ann. Ghabh iad suas, ’Nuair a chaidh e staigh ’s a bheannaich e dhan taigh, thuig iad có è. Bha bràthair dha le theaghlach ann. Dh’aithnich iad a chéile. Thuirt e ri ghillean gun innseadh e dhaibh a nis a chuile sìon mu dheaghainn an àite. B’e sin Rockall is talamh air, ’s e ’na eilein mar nach eil e ’sa’ latha ’n diugh. Dh’iarr e air na gillean cead fuireach gus am bàsaicheadh

[TD 56]

e ’san dachaidh far an deach a bhreith is àrach. ’S fhuair iad a mach cor na seann daoine ’s cor nam bràithrean eile bh’ann, ’s am peathraichean ’s an teaghlach a bharrachd aire-san — có bha seo dhiubh ’s càite robh iad ’s a chuile nì mun deaghainn — ’s dhealaich iad ri ’n athair ’s dh’fhàg iad am beannachd aige. Dh’fhàg esan a bheannachd acasan a’ tilleadh dhachaidh. Cha deach iad riamh tuilleadh ann.

Sin agaibh a’ sgeulachd, “Bodach Ròcabarraigh” — ged is e gill’ òg a bh’ann aig an ám a chaidh e air falbh ’sa’ cheò.

SA 1972/20/A2.

[TD 57]

12
An Crodh Mara

Chuala mi uair is uair iad a’ bruidhinn mun a’ chrodh-mhara agus bha na daoine bh’aig an ám a bh’ann a shin ’ga làn chreidsinn, ’nuair a bha mis’ òg ’s a bhiomaid ’gan éisdeachd, agus ar cluasan cho fad’ ri cluasan aiseil airson nach cailleamaid facal. Bha iad a’ làn chreidsinn gu robh ’n crodh-mar’ ann . . . .

Mun chrodh-mhara, mar a bha àsan ’ga innse, ’s tha cuimhneam air dìreach, saoilidh mi gu faic mi feadhainn aca ’nuair a bhiodh iad a’ bruidhinn ’na measg fhéin, feadhainn a thigeadh a staigh le ceist:

“Saoil a nis ciamar . . . Dé cho fad’ ’s a bhiodh iad a mach no dé cho fad’ ’s a bhiodh iad air tìr no gu dé a’ luibhe bha iad as a dheaghaidh?”

Agus bha ainm ac’ air a’ luibhe agus tha i air a’ mhachaire fhathast, gortan no rudeigin . . . .

Well, a nis, a’ luibh a bha seo air a’ mhachaire, tha e coltach gur e seo a’ luibhe a bha an crodh-mara ’tighinn a dh’ionghailt air. Agus dh’fheumadh a’ ghealach a bhith ann a suidheachadh àraid agus dh’fheumadh i bhith aig àird àraid gus (29) gu robh i fhéin ’s a’ seol-mara air feadh na h-oidhcheadh a’ freagairt air a chéile. Agus ’sann aig suas gu ìsle traghad, muir-tràigh, ’sann a bha ’n crodh-mara, ma b’fhior, a’ tighinn gu tìr. Bha buachaillean ri bhith ’nan cois agus bha iad ri bhith air tìr gus an tionndaidheadh a’ lionadh. ’S ’nuair a thionndaidheadh a’ lionadh, bha ’nuairsin, ge b’e có ’n ceannard a bh’ann, no có ’m buachaille bha muigh aig muir, bha e ’tighinn dlùth air cladach tìr agus ag eubhach:

“Donnach, Tromach, Sgiathan, Liathan
Thigeadh an crodh-laoigh
Co-dhiùbh thig no dh’fhan na buachaillean.”

Agus cha robh e ullamh leis a seo idir. B’e seo an t-ám dhan an fheadhainn a bh’ann a sgairte-falaich — mar a theireadh iad — air a’ mhachaire, a’ feitheamh agus làn an cròigeadh de dh’ùir aca ’s ’nuair a bha iad a’ cluinnteil seo bha iad a’ tighinn a nuas bho na botaichean a’ feitheamh air a’ ghlaodh a bha seo far na fairge agus ’nuair a bhiodh beothach a’ dol seachad orra, bha iad a’ caith làn an dùirn dhen ùir mun chliathaich no mun a’ cheann air a bheothach ’s bha ’m beothach sin a’ seasamh far a robh e. ’S dòch’ gu faigheadh iad a dhà


(29) Air an teip: “chos”.

[TD 58]

no trì an oidhche sin agus gheibheadh iad a leithid eile a rithist fhad ’s a bhiodh an ùine bh’ann, ùin’ araid, mar gum biodh, a’ ruith, a bhitheadh iad a’ tighinn gu tìr — mar gum biodh séusan — agus as a dheaghaidh sin sguireadh iad gu na h-ath-bhliadhna a rithist. Agus sin a’ rud as an tanaig a’ rann a bha siod:

“Donnach, Tromach, Sgiathan, Liathan
Thigeabh a chrodh-laoigh
Thigeadh no dh’fhan na buachaillean.”

Nan tigeadh an crodh uileag, an àireamh a chaidh gu tìr, bha ’n gnothuch gu math, ach bhathar coma — b’fhurasda buachaillean fhaighinn . . . .

Sin agaibh: dhealaich mise rithe leis a sin ’s chan eil i ach goirid.

SA 1974/156/A2.

[TD 59]

13
An Tailleir agus na Mnathan Iasgaich

Bhiomaid a’ cluinnteil riamh gu robh tàilleirean, gu robh iad anabarrach fhéin tathainte — ’sè ’facal a th’againne co-dhiùbh, ge brith a bheil e ann an cleachdadh ann an iomadach cearn eile. Bha iad eirmseach ’s bha iad briathrach ’s bha iad aithghearr gu rud a thogail agus math gu rud innse. Ach tha mi ’smaoineachadh a’ rud a bh’air a ràdha mun deaghainn nach robh e ceart:

Cha duine tàilleir
’S cha duine dhà dhiubh
Chuireadh a’ fitheach ri creig
Da fhichead ’s a dhà dhiubh.

Chan eil mi ’creidsinn na faclan a bh’ann idir, gu robh iad iomchuidh airson nan tàilleirean.

Ach co-dhiùbh, mun tàilleir a bh’ann a sheo, bha e mar a bha sheòrs’ eile, bha shùilean biorach agus a chluasan fosgailte ri gach nì bhiodh a’ dol ’sna taighean far am biodh e ’tàilleireachd. Agus b’e ’n cleachdadh aig an ám, bhiodh an tàilleir a’ falbh o theaghlach gu teaghlach, mar a their sinn, ’s o bhaile gu baile, agus bha e ’deanamh tàilleireachd an teaghlaich gu ’n d’rachadh e uileag mus falbhadh e dhan ath taigh no dhan ath bhaile a réir mar a bha iarraidh air.

A’ fear a bh’ann a sheo, bha e anabarrach fhéin déidheil, a réir na h-eachdraidh, air sgadan ùr. Agus ’nuair a thanaig e dhan sgìr a bh’ann a sheo, fad air falbh o dhachaidh fhéin, dé cheud bhiadh maduinn a fhuair e ach sgadan ùr. Mhol e ’sgadan ’s thuirt e gum b’e siod a ragha biadh.

Thuirt bean an taighe ris:

“O, ma-thà,” as ise, “gheibh thu, thàilleir, a chuile maduinn e fhad ’s a bhios tu ann an sheo.”

’Nuair a bha e deiseil de thàilleireachd an teaghlaich a bh’ann a shin, dh’fhalbh e dhan ath taigh a bha ’ga iarraidh ’s thòisich e air deanamh tàilleireachd an teaghlaich sin cuideachd. Agus gum b’e cheart rud a fhuair e, co-dhiùbh chaidh brath a chur roimhe gus nach deach, cha robh fios aige, ach ’se sgadan ùr a fhuair e air a bhiadh maduinn. Chòrd seo ris ’s mhol e e ri bean an taighe ’s thuirt i:

“O faodaidh tu fhaighinn ann a sheo. Tha e againn a chuile lath’,” as ise. “Gheibh thu chuile maduinn e, thàilleir, ma chòrdas e riut.”

“O, còrdaidh,” as esan.

[TD 60]

Airson a’ sgeulachd a dheanamh goirid agus cus dhen oidhch’ air a dhol seachad, feumaidh sinn innse: ’nuair a dh’fhàg e ’n dàrna taigh ’s a chaidh e dhan treas fear ’san aon sgìr, gur e cheud rud a chuir ionghnadh air gun d’fhuair e sgadan ùr ’sa’ mhaduinn ’san treas taigh cuideachd. Bha seo a’ cur ionghnadh air: cha robh e ’faicinn neach a’ dol a dh’iasgach ’s cha robh e ’cluinnteil duine ’tighinn mu chuairt a chreic sgadain, agus co as a bha ’sgadan a’ tighinn cha robh fios aige, ach bha e ’cordadh ris-san co-dhiùbh.

Rinn e suas ’na inntinn, mar a bha sheòrsa buailteach a bhith ’deanamh — gu feumadh iad rud a bha ’cur ionghnadh orra fhaighinn a mach, dé bu sciallt (30) dha — agus chuir an tàilleir roimhe, ’nuair a bha tàilleireachd an teaghlaich seo a’ tighinn gu ceann, nach d’readh e chadal an oidhche seo idir. Bhite ’n còmhnaidh a’ ràdha ris:

“Tha ’n t-ám agad a dhol a chadal, a thàilleir. Tha thu sgìth,” chanadh bean an taighe, ’s bhiodh an teaghlach uileag air gabhail mu thàmh roimhpe-se. Thuirt e rithe seo:

“Chan eil mi ’dol a chadal a nochd idir, a bhean an taighe. Bidh mi ullamh dhen tàilleireachd mu uaireannan beaga na maduinn agus bidh mi ’deanamh air a’ mhonadh a màireach o nach eil teaghlach eile ’sa’ sgìr seo ’ga m’iarraidh.”

“Hud ud!” as ise, “cha dean e ’n gnothuch a thàilleir, ’dol a chaithris na h-oidhche agus latha fada romhad a màireach.”

“O cha dean e ’n gnothuch,” as esan. “Bhiodh an uairsin an oidhch’ agam a dol gun a’ mhonaidh,” as esan, “’s chan eil mi cho math air siubhal monaidh air oidhche ’s a bhà mi. Ach nì ’sam bith a th’agaibh-se ri dheanamh, a bhean an taighe, deanaibh e agus na deanaibh falach ’sam bith ormsa. Bidh mise ’cumail air fuaigheal.”

“Ma-thà,” as ise, “on a tha thu ’cur romhad gu fan thu ’na do chaithris, innsidh mi dhut dé th’ann agus cha toir thu guth air.”

“Cha tobhair, cha tobhair,” as an tàilleir. “Chan eil mise ’cleachdadh,” as esan, “a bhith ’g innse sìon o thaigh gu taigh. Bidh mo chluasan fosgailte ri dé chluinneas mi, agus bidh mo shùilean a’ gabhail beachd air gu dé chì mi,” as esan, “ach chan eil mi ’g aiseag sìon o thaigh gu taigh,” as esan. “Tha mi ’ga chumail agam fhìn.”

“Glé mhath,” as ise, “chan fhalaich mi dad ort, a thàilleir. Tha dà bhana chompanach agam-s’,” as ise, “mu chuairt ann a sheo. Tha sinn a’ falbh,” as ise, “dhà no trì dh’oidhcheannan ’san t-seachdain a dh’iasgach sgadain agus sin a’ sgadan ùr a tha thusa ’faighinn ’sa’ mhaduinn.” Agus:

“O chiall,” as esan, “nach teid mise còmhla ribh.”

“Ma bhios tu deònach,” as a’ chailleach, “’nuair a thig,” asa bean an taighe, “’nuair a thig an dithis eile,” as ise, “cuiridh mise cheist


(30) “chiall”. Faic not air t, 21.

[TD 61]

riutha. Agus tha mi glé chinndeach gun aontaich iad leam on a tha fios agad air na h-uraid mar-thà.”

Thànaig na bana chompanaichean ’s cha robh iad toilicht’ idir gu fac’ iad gu robh ’n tàilleir aig an teine.

“Na deanaibh falach ’sam bith ormsa, mhnathan,” as an tàilleir. “Nì ’sam bith a th’agaibh ri dheanamh deanaibh e. ’S math is aithne dhòmhsa ciamar a chumas mi mo theanga o àite gu àite.”

Agus cha robh ach an gnothuch a chur air bonn, agus dh’ionnsaicheadh duan dhan tàilleir. Bha aca ri dhol sìos gu cois na maradh far a robh garbhlach chreagan agus bha criathar an t-aon aca ’falach ann a sheo agus fear no dhà bharrachd airson nan tigeadh duin’ eile dhan chomunn a bhiodh a’ falbh airson oidhch’ iasgaich. Gheibheadh an tàilleir fear dhiubh. Bha ceairsle fhraoich an t-aon aig an triùir bhoirionnach, agus bha iad seo — an ceann ac’ air a cheanghal ri criathar an tàilleir agus bha criathar an tàilleir ceanghailte le sìoman fraoich ri clach mhór air tìr. Bha àsan a’ falbh a mach an déidh an duan a ghabhail — a chuile te riamh — agus an tàilleir còmhla riutha ’n cois na maradh; agus ’nuair a bha na ceairslean fraoich air ruith a mach gu ceann bha ’n t-iasgach deainte: bha sgadan air a chuile gob fraoich a bha mach as an t-sìoman. Agus bha iad an uair sin — an tàilleir a’ teannadh air tarruinn nan ceairslean gu tìr.

Agus seo mar a bhà. Chaidh a chuile sìon leotha gu math ’s dh’ionnsaich an tàilleir an duan gun mhearachd. Chaidh iad am broinn nan créithir, a chuile duine riamh, ’s chaidh an tàilleir a mach pìos on fheamainn e fhéin leis a’ chriathar ’s ceann nan trì cheairslean ceanghailte ris. Lig e air falbh iad ’s ’nuair a bha iad a mach gun ceann dh’eubh an tàilleir:

“Tha na ceairslean a mach gun ceann. Le beannachd a’ Chruthaidheir deanaibh deagh iasgach!”

Siod sìos (criathar) (31) an tàilleir, siod sìos (créithir) (31) nam boirionnach, ’s thòisich an eubhach ’s thòisich a’ snàmh. Ach cha do sheall an tàilleir air dé dh’éireadh dha na h-iasgairean, ach rinn e air an t-sìoman fraoich ’ga tharruinn fhéin gu tìr, ’s a chòmh luath ’s a rànaig an criathar aige ’n cladach leum e as agus rinn e air a’ mhonadh. Bha e ’n dùil gu robh càch bàithte. Cha do sheall (e) (33) ri siosar no snàthad a dh’fhàg e as a dheaghaidh ach deanamh air na mìltean a bha roimhe. Fliuch ’s mar a bhà e, rànaig e thaigh fhéin ann am bristeadh na tràth ’sa’mhaduinn. Agus b’ionghantach leis gun cual’ e’naidheachd, ann am beagan lathaichean, gu robh na boirionnaich beò slàn mar a bha iad roimhe. Thoradh na créithir aca bhith ceanghailte ri criathar an tàilleir, fhuair iad iad fhéin a tharruinn gu tìr.


(31) Air an teip: “cliabh”; “cléibh”.

(32) Air an teip: “iad”.

[TD 62]

Agus cha bhiodh sìon agamsa mu dheaghainn a bhith ’g ithe ’n t-seòrsa sgadain a bh’ann, ach co-dhiùbh, bha e ’còrdadh ris an tàilleir. Sin agaibh sgeulachd bheag a nochd.

SA 1964/66/A2

[TD 63]

14
Na Sidhichean a’ goid Leanabh

Ann an cearn iomallach dhen Ghàidhealtachd aon uair, mar a chuala mi ’san taigh chéilidh: bha iad a’ creidsinn gu mór ’sa’ Ghàidhealtachd aon uair co-dhiùbh ann a sìdhichean agus tha cuimhneam fhìn, na seann daoine, nach gabhadh e idir cur as an ceann nach robh na sìdhichean ann. Chan eil fhios againne robh, ach gu dearbha tha mi fhìn coma ged a bhiodh iad ann an diugh. Chuireadh daoine feum orra aig iomadach uair on a bha iad fritheilteach gu cuideachadh a dheanamh.

Ach chuala mi mu dheaghainn càraid a bh’ann ’s aon ghille beag aca — Dòmhnall ’s a bhean. Agus tha e coltach ’nuair a rugadh am pàisde gu robh e anabarrach tlachdmhor. ’S bha aig an ám a bh’ann a shin, bha Mac-an-Tòisich gu math pailt agus saor gu leòr. Bha daoine ’ga dheanamh iad fhéin ’s bha ’m pige ’s an t-slige chreachain aig Dòmhnall air a cumail gu math trang airson a chuile duine dh’òl deoch slàinte ’n oighre.

Ach bhiodh iad an còmhnaidh a’ dol a mach a dh’obair gun a’ mhonaidh ’s a’ latha bh’ann a sheo, ’nuair a thanaig iad dhachaidh, bha ’fear beag ’sa’ chreithil agus chual’ iad a’ ràn aige an ám a bhith ’fosgladh an doruis. Ach ’nuair a sheall iad air ’s car dhen anmoch ann, cha do chòrd a choltas riutha ’s shaoil leotha gu robh bochdainn air. Ach co-dhiùbh thugadh biadh dha ’s deoch. Cha b’fhada gus ’n do theann e air rànaich a rithist ’s thugadh tuilleadh dha. Dh’fhalbh athair ’nuair a chunnaig e mar a bha — an oidhche sin dh’fhàgadh ’sa’ chreithil e ri taobh na leapadh — dh’fhalbh e gu seann duine glic a bha faisg air laimh agus dh’ innis e mar a bhà.

“O,” as esan, “tha eagal orm, a Dhòmhnaill,” as esan, “nach e d’oighre fhéin a th’agad, agus mur a h-è,” as esan, “tha e furasda gu leòr dhut a dhearbhadh. ’Nuair a bhios tu ’dol a mach dhan mhonadh a màireach, bheir a staigh dòrlach math de shligean, rud a tha pailt gu leòr agad, agus cuir min chorca ann a feadhainn aca agus cuir uisg’ ann a feadhainn eile ’s cuir ri taobh na creithil iad as leithoir a chéile ’s bi ’bruidhinn ris na sligean fhad ’s a bhios tu ’gan cur sìos:

“Biadh dhan fhear bheag gus an tig sinne dhachaidh.”

Agus dùin an dorus mar is àbhaist ’s fhalbh.

Ach co-dhiùbh, bha cnapach de nighinn faisg air laimh orra agus thairg ise gun tigeadh i chumail sùil air an fhear bheag. Thànaig i ’s feumaidh nach robh ghealtaich’ innte co-dhiùbh, gu robh i

[TD 64]

’smaoineachadh gur e pàisde nàdurrach gu leòr a bh’ann. Rinn i biadh dhi fhéin agus ’nuair a bha i ’ga ghabhail thog a’ fear a bha ’sa’ chreithil a cheann ’s sheall e mach taobh na creithil.

“Diurd (33) tha seo?” as esan.

Shin e ’làmh ’s thog e slige:

“’Togail seo ’s a’ leagail seo. Tha mi ceud gu leth bliadhna dh’aois ’s chan fhaca mi leithid seo a bhiadh riamh far a robh mi.”

“Gabh thus’ e,” as a’ nighean, “’s bidh thu ceart gu leòr. Tha e glé mhath.”

Ghabh e beagan dhen a’ bhiadh a réir na sgeulachd agus:

“A nighean,” as esan, “an còrdadh e riut port aotrom a chluinntinn?”

“Chòrdadh,” as ise. “Ciamar a ghabhas tu ’m port?”

“Hò!” as esan. “Eisd thusa.”

Chuir e ’làmh a staigh eadar e ’s bruaich na creithil ’s shlaod e mach feadan beag dubh. Thòisich e air a chluic ’s cha chuala ’nighean a leithid a cheòl riamh. Ach co-dhiùbh, ’nuair a thug e poil’ air a sin laigh e sìos ’s chuir e ’feadan a falach.

Thanaig bean an taighe ’s a companach dhachaidh ’s cha do lig iad dad orra, ach sheall iad gun do dh’ith a’ fear beag a bhiadh ’s:

“O, dh’ith.”

“Bha sibh toilichte gu leòr?”

“Bhà cuideachd.”

’Nuair a bha ’nighean a’ falbh lean i mach i, agus dh’innis a’ nighean dhi air chùl an taighe mar a bhà, gu robh ’fear beag a’ togail slige ’s:

“’Togail seo ’s a’ leagail seo. Tha mi ceud gu leth bliadhna dh’aois ’s chan fhaca mi riamh a leithid seo.”

Ach co-dhiùbh, seo mar a bhà: dh’fhalbh a companach a null far a robh ’seann duine tuigseach a rithist agus dh’innis e dha mar a thachair.

“Bheir thu leat a màireach e,” as esan, “gu leithid seo a tholman uaine. ’S aithne dhut càite bheil e muigh ’sa’ mhonadh — Cnoc na Sìdh. Agus ligidh tu as e agus feadhainn dhe na sligean mar a bh’aige ’n dé ri thaobh, agus gabhaidh tu dhachaidh. Agus tha e neònach leamsa mu leum air a mheadhoin oidhche ’n ath-oidhch’, nach cluinn thusa do leanabh fhéin a’ rànaich ’san dorus.”

Seo mar a bha. A màireach, an àite dhol dhan mhonadh, phaisg iad a’ fear beag ’s thug iad leoth’ e ’s sligean ’s uisge ’s min chorca ’s chuireadh siod sìos air Cnoc na Sìdh . . . . ’s am biadh ri thaobh ’s dh’fhalbh iad fhéin gu na h-obair a b’àbhaist.

Thill iad dhachaidh. Cha robh duine romhpa. Bha chreithil falamh. Agus an oidhche sin fhéin, suas mu mheadhoin oidhche, bha iad ag éisdeachd, gun chadal, agus chual’ iad torman air choireigin a muigh.


(33) “dé rud”.

[TD 65]

Dh’éirich Dòmhnall gun an doruis ’s bha ’fear beag aca fhéin paisgte ’san dorus as a cheart aodach a bh’air ’nuair a thugadh air falbh as a’ chreithil e. B’e seo a leanabh fhéin air ais.

Thòisich Dòmhnall leis a’ phige ’s leis an t-slige chreachain a rithist ’s sin an deireadh a chuala mis’ air a’ sgeulachd.

SA 1963/12/B2.

[TD 66]

15
Beagan eile mu Shidhichean

’Se ’m beachd a bh’aig na seann daoine: bha e doirbh a chur as an ceann — cha ghabhadh e cur as — agus tha mi ’g amharus gu bheil feadhainn nach eil sean, aig aois mhór idir eadhoin an diugh, a tha ’creidsinn gu robh na sìdhichean ann agus gur e Clann ’ic Odruim a bha ’sna ròin. Well chan eil fhios agamsa co-dhiùbh, ach bha iad a’ ràdha gur ann dhen mheudachd àbhaisteach a tha ’sluagh co-dhiùbh a bha na sìdhichean, ach gu robh buaidh aca gu faodadh iad ligeil le duine faicinn. Agus nan amaiseadh dha rithist gu faiceadh e ann an àit’ eil’ iad agus gum beannaicheadh e dhaibh, gu faighneachdadh iad dha:

“Ciamar a tha thu ’gar faicinn?”

Agus nan innseadh e dhaibh, gu robh iad a’ siabadh ge b’e dé bhiodh mun uachdar mu na sùilean air ’s nach fhaiceadh e sìdhiche gu bràch tuilleadh.

SA 1963/12/B4.

[TD 67]

16
Boirionnach a’ fuine ’san t-Sidhein

Well, bha ’n gnothuch cho làidir ’ga chreidsinn uaireigin an Uibhist a Tuath fhéin agus gu robh iad a’ smaoineachadh gu robh sìdhein a staigh rathad Hàstainn. Agus bha boirionnach ma b’fhior a bha muigh a’ coimhead air crodh ’sa’ mhonadh, no ’g iarraidh a’ chruidh ’sa’ mhonadh, chunnaig i ’n cnoc a bha seo fosgailte ’s chaidh i ann, staigh a dh’fhaicinn dé bh’ann, ’ne uamha bheag a bh’ann, ’s dhùin an t-àit’ orra ’s cha robh i ’faighinn a rathad a mach tuilleadh.

Chuir iad a dh’fhuin’ i agus thuirt an ceannard a bha staigh ann — boirionnach:

“’Nuair a dh’fhuineas tu na bheil ’sa’ chiste seo,” as ise, “gheibh thu dhachaidh, ’s cha bhi thu fada ris. Agus cuimhnich,” as ise, “till an fhallaid dhan chistidh,” as ise, “’nuair a bhios tu ullamh fuine, chuile h-uair.”

Thuirt ise gun tilleadh, ’s bha i gu bhith mach ann an tiotan. Agus tha e coltach gu robh i suas ri bliadhna ’sa’ chnoc. Bha seann duin’ ann, gu math aosda liath, a bha i ’smaoineachadh a bha aois mhór, agus thuirt e rithe:

“A nighean,” as esan, “cuine gheall iad dhut faighinn a mach?”

“’Nuair a bhithinn ullamh a dh’fhuine na bheil a mhin ’sa’ chistidh,” as ise.

“Ma-thà,” as esan, “cha bhi thu ullamh dhe na bheil a mhin ’sa’ chistidh gu bràch. Ach innsidh mise dhut,” as esan, “dé nì thu. Agus chan fheairrde mis’ e,” as esan, “ach coma co-dhiùbh, chan eil mi airson thusa bhith air do chumail a seo. Fuin an fhallaid còmhla ris a’ mhin a bheir thu as a’ chistidh airson a’ chorr dhen fhuine ’s teirgidh a’ chiste.” (34)

Agus seo mar a rinn i. Agus bha seo, latha dhe na lathaichean, bha chiste falamh agus thuirt i ris a’ bhoirionnach:

“Dh’fhuin mi chist’,” as ise. “Tha mi nis a’ falbh mar a gheall sibh dhomh.”

“Gheibh thu air falbh,” as ise, “le mo bheannachd dhut fhéin, ach mo mhollachd do bheul d’ionnsaichidh.”

Agus dh’fhosgail an cnoc ’s ligeadh a mach i. Well, tha feadhainn ’sa’ Cheann a Tuath a’ creidsinn gu bheil feadhainn de shliochd a


(34) Mar is trice chluinnear seo, ’sann ’nuair a tha a’ nighean a’ tòiseachadh air tilleadh na fallaid dhan chistidh a tha a’ chiste a’ tòiseachadh air teirigeachdainn.

[TD 68]

bhoirionnaich sin a staigh air taobh an iar na dùthchadh fhathast . . . .

Ceist: ’S a robh iad ag ràdha gun do lean buadhannan ’sam bith ri na daoine bha sin?
Tha e coltach gu robh.

Ceist: Dè bha sin?
Cho math ’s a bha iad gu obair.

Ceist: Agus tha daoine ’deanamh a mach gu bheil sin ann fhathast?
O thà gu dearbh fhéine.

SA 1963/12/B5.

[TD 69]

17
Taibhs ag innse mu Ulaidh

Well, a nis, chuala mi mu théile aig mo mhàthair. Bha mo mhàthair poile, ’nuair a bha i òg, ’ga cosnadh an Uisgebhagh (35) agus tha e coltach gu robh anabarr ann a shin de chéilidh ’s de stòireannan, de sgeulachdan ’s de dh’òrain, ’s de sheann rudan. Chuala mi i ’g innse mar a chual’ i iad, feadhainn a bhiodh air chéilidh: boirionnach a dh’eug. Phòs an gill’ aice glé bheag a dh’ùine mun do dh’eug a mhàthair. Bha iad a’ còmhnaidh ann an àit’ iomallach, agus thug e bhean òg dhachaidh, gun teagamh, dhan t-seann dachaidh agus an ceann ùine àraid bha pàisd’ aca. Theann a bhean ri dhol bhuaithe, a’ call a tuar, agus cha robh i idir, idir cho inntinneach ’s a bha i ’sa’ cheud dol a mach. Bhiodh an duin’ aice ’ràdha ’n còmhnaidh — bhiodh e ’falbh gu obair ’s cha tigeadh e dhachaidh gu feasgar ’s ’s dòcha gum biodh an oidhch’ air dorchnachadh ’nuair a thigeadh e — a’ ràdha rithe gu robh i ’dol bhuaithe:

“Bheil thu ’faireachdainn bochd?”

“O chan eil,” chanadh ise. “Chan eil.”

Agus thug e mu dheireadh thall an aghaidh gu cruaidh orra. Thuirt e:

“Bheir mi ugad an dotair,” as esan, “’ga do choimhead. Tha bochdainn ort a tha thu ’cleith ormsa. Chan eil thu ’deanamh ceart.”

“Chan eil bochdainn idir orm,” as ise, “ach tha rud a’ cur dragh orm ’s ged a dh’innsinn dhut e,” as ise, “cha chreid thu e.”

“Nach eil fhios gun creid,” as esan, “rud ’sam bith a tha ’deanamh lochd or’sa gun creid mis’ e. Innis dhomh e air ball.”

“Tha mi ’faicinn do mhàthar,” as ise, “mu dhol fodha na gréineadh,” as ise, “chuile h-oidhche.”

“O, bhoirionnaich gun nàire,” as esan. “Cha robh,” as esan, “boirionnach riamh ’san àite seo a b’fhearr teist na mo mhàthair ’na beò, ’s a bheil thusa ’dol a ràdha rium-s’,” as esan, “gu bheil i ’tighinn ’na marbh.”

“Nach tuirt mi riut,” as ise, “nach creideadh tu mi? Ach seall,” as ise, “cha sheas mise ris a seo. Seall a’ rud a nì sinn. Fan thusa ’n ath-oidhch’. Thig dhachaidh tràth ’s bi ann a sheo dlùth do dhol fodha na gréineadh. Theid mise thaigh mo mhàthar is m’athar ’s bheir mi leam am pàisde. Cuir thusa seachad oidhche seo,” as ise.


(35) Air taobh an ear Bheinne Fadhla.

[TD 70]

“Ma tha mise cearr,” as ise, “fuilingidh mi ’nuairsin an dìteadh.”

Seo mar a bhà. Dh’falbh i màireach. Chaidh i dhachaidh. Bha na h-ainmeannan a nis acasan, ach chan eil gin dhe na h-ainmeannan agamsa, an t-ainm ’s a’ sloinneadh ’s far a robh iad ’s a chuile nì mu dheaghainn. Well, cha robh móran suim agams’ aig an ám dhe. Tha cus a bharrachd suim agam an diugh dhe nan cluinninn duin’ agaibhse ’g innse leithid.

’Nuair a thanaig ciaradh an fheasgair cha robh e idir cho tapaidh ’san inntinn ’s a bha e ’n dé. Bha corruich an dé air chionn gu robh e ’smaoineachadh gur e masladh a bha i ’cur air a mhàthair. Agus ’nuair a bha ghrian gu ciaradh, a’ dol fodha, dh’fhàs e glé lapach ’na inntinn.

“Nach mì bhios duilich a nis,” bha e ’ràdha ris fhéin, “ma bha mo bhean ceart agus cho garg ’s a thionndaidh mi ’na h-aghaidh air taobh mo mhàthar.”

Chunnaig e mhàthair a’ tighinn a staigh. Bhruidhinn e ’sa’ mhionaid rithe.

“’S bochd,” as ise, “nach do bhruidhinn do bhean. ’Sì th’air an torr fhulang,” as ise, “’ga m’fhaicinn-sa chuile feasgar a’ ruighinn dorus ceann shuas an taigh’,” as ise. “Feuch,” as ise, “’s gheibh thu sloc fon aird-bhuinn ’s gheibh thu croga de bhuinn airgid ann a bha mise ’cur mu seach cho dìchiollach leis a chuile dòigh as am b’urra dhomh. Bheir as e,” as ise, “’s bidh e chum feum dhuibh. Chan fhaic thusa no do bhean mise tuilleadh.”

SA 1968/48/A4.

[TD 71]

18
Fear a chunnaig Taibhs a Sasuinn

Bha mi ’san t-samhradh-sa chaidh shios ann a Lunnainn a’ coimhead air fear a tha càirdeach dhomh (36) agus cha mhór nach do thogadh còmhladh sinn an Griomasaigh, ’s bha e fhéin agus móran de ghillean óg’ eile, agus faodaidh mi ràdha gu robh boirionnaich ann aig an ám sin cuideachd, ’sa’ bhaile seo, a chitheadh rud a bharrachd air rud a chluinntinn.

Bha mi ’faighneachd dha . . . Tha e air a bheatha chur seachad ann a Sasuinn a nis. Tha sia bliadhn’ deug air fhichead on a chaidh e ann. Tha e bliadhna nas sine na mi fhìn. Agus bha mi ’faighneachd dha, ’nuair a bha mi ’coimhead air as t-samhradh-sa chaidh, ’s gun e ach meadhonach ’na shlàinte, a robh e ’faicinn dad on a chaidh e Lunnainn mar a bha e ’cleachdadh fhaicinn — is innse dhuinn mu dheaghainn romh ’n ám — ’nuair a bha e ’fuireach an Uibhist. Thuirt e gu faodadh e ràdha nach robh — gu robh leithid ann a shiod de dh’ionghnaidhean ’s de sholuis ’s de ghnothuichean a’ gabhail àite agus nach b’ionnan e agus àite fosgailte dùthchadh mar a bha Uibhist againne, far a faodadh na bòcain a bhith dol mu chuairt mar a thogradh iad, nach robh cothrom math aca shios far a robh esan idir.

“Ach,” as esan, “innsidh mi aon rud dhut,” as esan, “agus tha mi ’smaoineachadh gun còrd e riut.”

“’Nuair a thanaig mise nuas ann a sheo,” as esan, “’sann a’ frithealadh air daoine bha meadhonach a bha mi, ’s bha mi air a dhol thromh chourse,” as esan, “airson gu seallainn as an deaghaidh ann a slàinte, agus nam biodh an inntinn a’ bristeadh sìos, ’se sin bu mhutha bh’agam ri sealltainn as a dheaghaidh. Agus ’nuair a chaidh mi sìos uige sin — ma chuireas sinn ann am Beurl’ e, private nursing — ’sann do sheann chaisteal a chuireadh an toiseach mi. Bha seann duin’ ann a shin, fear airm, agus ’sann o chuideachd airm a thànaig e. Bha athair ’na àrd dhuine ’san arm ’s a sheanair ’s a shin-seanair ’s air ais grunn linntean roimhe sin cuideachd.”

’Se seann chaisteal ’sa’ robh iad ged a bha e air a chumail a’ dol . . . . Agus bha esan ann bliadhna no corr a’ frithealadh do sheann duine, ’s bha pàirt dhe theaghlach ’san dachaidh, ach cha chuala mi guth aige robh bean an t-seann duine beò: ’se mo bheachd nach robh.


(36) Murchadh Mac Leòid, nach maireann, mac peathar màthar do Phàdruig.

[TD 72]

“Bha e ann a’ slàinte mheadhonach ach bha thùr ’s a thuigs’ aige agus gu math còmhraideach fad na h-ùine, bliadhna no corr — corr is bliadhna bha mi ’sealltainn as a dheaghaidh — gus ’n do ghabh e tionndadh beag de bhristeadh ’na shlàinte, mar nach robh e roimhe seo.”

“’Sann shuas gu h-àrd a staidhre, mar a their sinn, a bha seòmbar agamsa ’sa robh mi ’cadal. Bha chuile comhfhurtachd agam ’s bha chuile nì ’ga dheanamh air mo shon ’s a chuile frithealadh a ghabhadh deanamh, barrachd ’s a bha mi ’g iarraidh no ’coimhead air a shon. Ach ’nuair a ghabh a’ seann duine ’n tionndadh beag a bh’ann a sheo, thuirt mi ris a’ nighinn aige gu robh mi airson seòmbar fhaighinn gu h-ìseal gus (37) gum bithinn faisg air agus, nan gabhadh e bhith, gun dealachadh ’sam bith a bhith eadrainn ach cho beag ’s a ghabhadh deanamh, agus dòigh air choireigin a bhith ann, ged a b’e glag no rudeigin, gus (37) gu faodadh e cuireadh a chur orm ’sa’ rùm nam biodh nì a dhìth air no gum biodh e ’faireachdainn a’ fàs meadhonach thromh ’n oidhche. Fhuair mi sin,” as esan.

“Thugadh sìos mi ’s cha robh eadar mì fhìn ’s a’ seann duine ach balla gu math tana. Bha chùis a’ dol air adhart gu math thromh ’n latha ’s dh’fhan mi gu anmoch air an oidhche ’cumail còmhradh ris. Chaidh mi staigh an uairsin, ’s dh’fhàg mi oidhche mhath aige, dha mo sheòmbar fhìn. Agus bha cothrom aige-san air gairm a chur orm uair ’sam bith nam biodh nì dhìth air thromh ’n oidhche, no na fairicheadh e gu robh fàiling a’ tighinn air thromh ’n oidhche bhiodh e furasda gu leòr dha iarraidh orm tighinn a staigh.”

“Bha mi ’leubhadh leabhar ’na mo shuidh’ ann an cathair. Lig mi as a’ leabhar aig an ám a bh’ann a sheo a tha gu sònraichte ri m’aire agus bha mi ’dol a ghabhail smoc. Chunna’ mi duin’ àrd, àrd, ann an aodach saighdeir, a’ tighinn a staigh mu mo choinneamh. Chaidh e seachad dlùth orm far a robh mi ’na mo shuidhe ’sa’ chathair ’s chaidh e mach thromh ’n bhalla thana a bha eadar mi ’s far a robh ’seann duine ’na laighe ann a leaba ’n tinnis. Cha b’urrainn dhomh ràdh’,” as esan, “gu robh mi ’na mo dhùisge no ’na mo chadal ach ’s fhearr leam,” as esan, “a ràdha nach robh mi idir ’na mo chadal: gu faca mi ’n duine — coslas an duine bh’ann a sheo,” as esan, “a’ faileas. Co-dhiùbh,” as esan, “’nuair theid mi seachad gu na maduinn, ’nuair a choinnich mi nighean an taighe ’sa’ mhaduinn, dh’fhaighneachd i dhomh robh mi comhfhurtail gu leòr a raoir. Thuirt mi gu robh gu dearbha, gun do dh’fhan mi gu anmoch còmhla ri h-athair agus gu robh chuile sìon air dòigh an déidh sin gu maduinn an diugh ’s gu bheil e dìreach car an diugh mar a bha e ’n dé. Dh’fhan i ’n tàmh ùine ghoirid ’s dh’fhaighneachd i dhomh,” as


(37) Air an teip: “chos”.

[TD 73]

esan, “’s i ’coimhead orm an clàr an aodainn: ‘Bheil thu dearbh-te gu robh thu comhfhurtail a raoir?’”

“Thug seo air ais mi,” as esan, “gun a’ rud a chunna’ mi ’s dh’fhaighneachd mi dhi:”

“‘Ma tha thu ’ciallachadh a robh cuideachd agam a raoir, bhà’.”

“‘Dé chuideachd a bh’agad?’ as ise.”

“Dh’innis mi dhi facal air an fhacal,” as esan, “dé chunna’ mi. Thuirt mi rithe nach do chuir e ionghnadh no eagal orm, ach ann an aon dòigh gun do chuir e ionghnadh orm: gur ann a mach thromh ’n bhalla, dlùth air mo laimh dheis, a chaidh a’ faileas a chunnaig mi an àite dhol thromh ’n dorus a bha beagan an taobh thall dhe.”

“’Na cuireadh sin,’ as ise, ‘ionghnadh ’sam bith ort,’ as (ise), (38) ‘Sin far a robh ’n dorus uaireigin,’ as (ise), (38) ‘ach,’ as (ise), (38) ‘’se m’athair a dh’atharraich e far a bheil e ’n diugh, ach cha do chuir sin stad idir,’ as ise, ‘air fiosrachadh a’ tighinn ugainne ’nuair a tha duine ’n déidh duine, neach an déidh neach, dhe na daoine on tànaig sinn,’ as ise, ‘gu crìochnachadh ’san talamh seo. Cha bhi m’athair fada còmhla rinn a nis. ’M biodh tu cho math,’ as ise, ‘’s gun deanadh tu dìchioll air a shealltainn dhòmhs’, ann an dealbhannan, ma tha cuimhn’ agad air ’s gun aithnich thu, coltas an duine chunnaig thu raoir?’”

“Aithnichidh mi e,” as an gille, “ma tha dealbhannan agad.”

“Thugainn còmhla riums’,” as ise, “suas dhan rùm àrd.”

Agus thug i staigh e do thaigh-leabhraichean ann a shin. Thionndaidh i mach leabhar mór a bha làn dhealbhannan agus cha robh i ach air beagan dhiubh thionndadh a null ’nuair a chuir e chorrag air.

“Siod e,” as esan, “a’ fear a chunnaig mise raoir.”

“’Se dìreach,” as ise, “mo sheanair.”

Sin nas urrainn dhomh innse o mo charaide shìos a Lunnainn.

SA 1968/48/A1.


(38) Air an teip: “esan”.

[TD 74]

19
Taibhs as Na Hearadh

Té bh’aig gille t-Hearach a bha còmhla rium air bòrd bàta, agus bha cuid mhath aige cuideachd de sheann sgeulachdan. Ma tha e beò ’n diugh bidh e . . . Tha mi ’smaoineachadh gu robh e bliadha no dhà na bu shine na mi fhìn agus chuala mise ’n te bha seo aige aon trì bliadhna romh bhristeadh a mach a’ Cheud Chogaidh. Well tha poil’ on uairsin fhéin.

Bha e ’radha gu robh abhainn thall ’s gu robh i faisg air a’ chrìch eadar Leódhus ’s na Hearadh . . . . Ach bha na h-uraid a’ gabhail eagal a’ tighinn gu na h-aibhneadh nam biodh a’ feasgar ann, co-dhiùbh no toiseach an anmoich. Bha iad a’ faicinn duine air taobh na Hearadh dhen abhainn.

Agus bha, co-dhiùbh, teaghlach, athair is dithis mhac. Bha e ’san ainm gur e gillean sgoinneil a bha ’sna mic aige. Thanaig adhbhar air choireigin gum b’fheudar do dh’fhear aca dhol a null dhan bhaile b’fhaisge dha ann a Leódhus air ghnothuch. ’S dòch’ gur e cùngannan leibhis airson mart no nì air choireigin dhen t-seòrsa sin a bh’ann, ach dh’fhalbh an gille co-dhiùbh. Bhathar ag iarraidh air, ’sa’ bhaile dhan deachaidh e, fuireach an oidhche: gum biodh an oidhch’ aige ’ruighinn na h-aibhneadh. Tha e coltach gu robh fios aig a chuile duine mun abhainn ’s mun bhòcan. Agus ’se fhreagairt a thug e dhaibh nach fhac’ e dad riamh a chuir eagal air agus nach robh e ’smaoineachadh gu faiceadh e nochd na bu mhù. Bha e ’san ainm gu robh ’n gille sgairteil, agus thill e air ais, ach bha ciaradh an anmoich aige ’s e ’dluthachadh ris an abhainn. Bha smaointinn air an uairsin gu robh e gu bhith aig an abhainn agus: “Gu dé tha mise ’dol a dheanamh ma chì mi fhìn an taibhs aig an abhainn?”

Seo mar a bhà. Bha e ’cumail air co-dhiùbh. Bha clachan air an abhainn agus ’sann aig a’ chlachan a bhathar a’ faicinn an t-samhla. ’Nuair a bha e gu bhith aig an abhainn chunnaig e ’samhla, mar a chual’ e, taobh thall a’ chlachain. Lùb e air falbh gu làmh air choireigin on a’ chlachan ’s bha e ’coimhead cà’ ’m bu chaoile robh ’n abhainn. Thanaig e uice le roid ’s bhuail e air an taobh thall dòigheil gu leòr, ach leis a’ spàirn a chuir e air fhéin, ’s an abhainn rudeigin leathainn ann, thuit e air a chrògan. As a’ mhionaid, ’san éirigh dha, sheall e mu chuairt càite robh ’samhla bha e ’faicinn aig an drochaid. Bha e ’na sheasamh os a chionn, agus ’se rud a thuirt an gille, “Thighearna beannaich mi!”

[TD 75]

“Nach math,” as an taibhs, “gun do bhruidhinn thu. ’S ioma duine tha air eagal a ghabhail romhams’ ann a sheo,” as esan, “o chionn ùin’ fhada.”

Agus: “Gu dé mo ghnothuch-sa riut” as an gille, “no do ghnothuch-sa riumsa?”

“Tha,” as esan, “’se” as esan “marsanta falbhain a bh’unnamsa, agus chaill mi mo bheath’,” as esan, “aig an abhainn seo,” as esan, “air sàilleabh a’ bheagan ionmhais a bh’agam.”

“Có,” as an gille, “tha ’dol a chreidsinn bhuamsa na naidheachd sin,” as esan, “no gu dé feum a tha i ’dol a dheanamh?”

“Ni i feum gun teagamh,” as esan. “Gheibh mise fois. Agus innsidh tu,” as esan, “mar a thachair dhomh. Seall,” as esan, “an taigh a tha shuas ann a shiod,” as esan, “air a’ chnoc.”

“Thà,” as an gille.

“’Se m’airgiod-sa thog e,” as esan. “’Sann air sàilleabh an airgid a chaill mi mo bheatha.”

“’S ciamar,” as an gille, “theid agams’ air a dhearbhadh air daoin’ eile ma dh’innseas mi e,” as esan, “gu bheil an fhìrinn agam?”

“Lean mis’,” as a’ samhla, “’s bheir mi dhut dearbhadh.”

Chaidh e sìos ceum taobh na h-aibhneadh ’s bha glumag ann.

“Siod,” as esan, “far ’n do thiodhlaigeadh mise. Tha mo chnamhan fhathast ann agus tha na h-iaruinn ann a bhuineadh dha na bagaichean agam. Tha,” as esan, “an corr a bh’orr’,” as esan, “tha e air caitheamh,” as esan, “le sruth na h-aibhneadh. Agus bheir seo dearbhadh dhut,” as esan, “agus chan fhaic duine mise tuilleadh.”

Chaidh an gille dhachaidh. Dh’innis e, air a shocair, dhaibh a staigh mar a thachair dha aig drochaid na h-aibhneadh. Thuirt duin’ aca gum b’fhearr dha fuireach sàmhach. Chan eil cuimhneam co-dhiùbh ’se athair a thuirt sin air neò a bhràthair, ach thuirt an duin’ eile:

“Chan fhearr, chan fhearr. Fhuair e siod ri lìbhrigeadh agus feumaidh e na briathran a thoir seachad air neò bithear a’ faicinn an t-samhl’ air ais.”

Agus rinn iad suas eatorra fhéin, an dithis mhac ’s an athair, gu falbhadh iad uaireigin thromh ’n oidhche agus gu feuchadh iad an t-àite sheall a’ samhla dhan ghille, ’s na faigheadh iad a’ rud a thubhairt e, gun innseadh iad an uairsin air feadh a’ bhaile mar a bhà ’s mar a thachair dhan ghille aig an abhainn ’s gun do bhruidhinn e ris an t-samhla.

Chaidh iad ann le sgrìoban ’s fhuair iad iaruinn nam bagaichean ’s thug iad an aire gu robh cnàmhan cuideachd ann. Bha ’n dearbhadh aca. Chaidh iad dhachaidh ’s dh’innis iad do dhuine siod ’s a seo air feadh a’ bhaile nach fhaicte samhla na h-aibhneadh tuilleadh — gun do bhruidhinn a leithid seo a ghille ris.

Agus cha robh ’naidheachd ach latha no dhà ’nuair a bha i air

[TD 76]

feadh na sgìr uileag agus an fheadhainn a bha ’còmhnaidh ’san taigh mhór air a’ chnoc, thanaig iad a mhaoidheadh a’ lagh air airson a bhith ’toir an cliù dhiubh. Thuirt na gillean nach robh àsan a’ toir an cliù idir dhiubh, nach robh ac’ ach briathran an t-samhla a bhruidhinn ris a’ ghille — fear dhe na gillean — aig an abhainn, aig an drochaid. Agus:

“Cruinnichidh sinn am baile ma-thà,” asa na gillean ’s an athair, “agus thug a’ samhla comharra seachad dha ar mac ann a sheo, agus dearbhaidh sinn an comharra. Ma tha sinne cearr, faodaidh sibh an uairsin a’ lagh a chur a sàs unnainn airson ar binn a thoir a mach, airson ar cliù thoir dhinn; agus ma gheibhear an dearbhadh, bidh sinne clìor: cha bhi ’n corr ri chur as ar leth.”

Chruinnich am baile gu togarrach ’s thug iad leotha inneal air choireigin ’s chaidh iad gun a’ ghluta bh’ann a sheo ’s thug iad a nuas iaruinn nam bagaichean a bha gun chnàmh agus thug iad a nuas cnàmhan, agus bha ’n dearbhadh aca. Latha no dhà as a dheaghaidh sin, bha taigh a’ chnuic dorcha ’s chan fhacas an dubh no ’n dath ’s cha chualas có ’n taobh a chaidh iad riamh as a dheaghaidh, ach dh’fhàg iad an dùthaich ’s a’ sgìr.

SA/1967/120/A2.

[TD 77]

20
Aisling air Te a chaidh a bhathadh

A’ rud a tha mi ’dol a dh’innse dhuibh an dràsda ghabh e àite grunn bhliadhnaichean mus do rugadh mise agus bha e fìor. Aig an ám a thachair e bhiodh bàta ’tighinn dhan a’ locha seo muigh a thogail ceilpeadh. An fheadhainn aig a robh a’ cheilp, bhiodh iad a’ dol le luchd nan eathraichean a mach gun a’ bhàta sin. Bàta sheòl a bh’ann aig an ám. Thachair gun deach bàthadh a dheanamh air aon turus, a muigh aig taobh a deas nan Ceallan ann a shiod, agus ’se Sgeirean a’ Bhàthaidh a chanar ris na sgeirean a th’ann gun a’ latha ’n diugh.

Tha càirdean dhan a’ bhoirionnach a chaidh a bhàthadh ’san eilein seo gun a’ latha ’n diugh . . . . Well, co-dhiùbh, cha d’fhuaireadh idir a corp agus rinneadh siubhal gu leòr air a son. Uine ghoirid an déidh sin ’s iad air a thoir suas gu faight’ idir i — gu feuma gun deach i le sruth an tràghaidh dhan Chuan Sgitheanach ’s gura dòcha gur ann far Tir-mór an àiteigin a gheibhte brath ’nuair a readh corp air tìr . . . Ach thanaig i ann an aisling gu mo sheanamhair — màthair mo mhàthar — ’sna Rubhaichean. ’Se Màiri an t-ainm a bh’orra fhéin cuideachd agus ’se Màiri an t-ainm a bh’air mo mhàthair, agus air a shailleabh sin chainte Mairi Bheag ri mo mhàthair riamh. Dh’iarr i orra éirigh agus cuideachadh fhaighinn ’s a dhol ’ga h-iarraidh-se — gu robh i ’san tiùrr ann a Lon Cait a Rònaigh. Well, ’se bàgh beag a th’ann a Lon Cait aig fìor ghob a deas Rònaigh, mu choinneamh nan Ceallan. Dhùisg mo (sheanamhair) (39) leis an aisling agus thuirt i ri mo sheanair, Dòmhnall Caimbeul:

“Chiall,” as ise, “ach an aisling a chunna’ mis’,” as ise, “air an te chaidh a bhàthadh. Dh’iarr i orm éirigh,” as ise, “’s cuideachadh fhaighinn agus falbh ’s gu faigheamaid a corp,” as ise, “’san tiùrr ann a Lon Cait a Rònaigh.”

“O,” asa mo sheanair, “tha chuile duin’,” as esan, “ag aisling orra. Chan eil fhiosam,” as esan, “an e ’n aon seòrs’ aisling ’s a tha thus’ air fhaicinn, ach tha uallach air a chuile duin’,” as esan, “gus a faighear i agus chan eil i ’falbh far na h-air’ againn ’s tha mi cinndeach,” as esan, “gur e sin bu choireach gun fhac’ thus’ an aisling a nochd orra.”

Chreid i e. Bha na briathran riantanach gu leòr agus chaidil i air


(39) Air an teip: “mhàthair”.

[TD 78]

ais. Chunnaig i rithist i, ’g iarraidh orra comhairle ghabhail. Dhùisg i ’sa’ mhionaid ’s thuirt i ri companach:

“Tha mi air an aisling fhaicinn a rithist,” as ise, “’g iarraidh orm,” as ise, “daoin’ fhaighinn ’s falbh ’ga h-iarraidh — gu bheil i ’san tiùrr ann a Lon Cait a Rònaigh. Dé nis a tha sinn a’ dol a dheanamh?”

“O,” as esan, “air feadh na h-oidhche,” as esan, “’dol a dh’fhalbh an t-astar tha sin.” Bhiodh astar mór taobh an iar-’eas thall ann a Scot-bheinn mus ruigeadh iad a mach Rònaigh. “Chan eil ann,” as esan, “ach gnothuch gun dòigh dhut, a bhoirionnaich, a bhith ’bruidhinn air.”

Chaidil i air ais. Chunnaig i ’n treas uair i.

“Mur a dean thu cabhag,” as ise, “’s daoin’ fhaighinn, ma dh’fhalbhas a’ làn seo leams’,” as (ise), (40) “chan fhaighear gu bràch tuilleadh mi.”

Well, dhùisg i companach a rithist ’s thuirt i ris:

“Tha ’n aisling,” as is’, “air mise dhùsgadh an treas uair. Dé tha thu ’dol a dheanamh?”

“O chan eil mise ’dol a charachadh,” as esan.

“Mur a bheil,” as ise, “tha mise ’falbh dhan choimhearsnachd.”

’S chaidh i sin, a thaigh Dhòmhnaill Thàilleir. Dh’fhalbh iad le cnap de dh’eathar ’s dh’iomair an dithis aca mach i Lon Cait ’s fhuair iad am boirionnach ’san tiùrr ’s a’ làn a’ dol fèidhe (41) ’nuair a rànaig iad. Thug iad dhachaidh i ’s chaidh a tiodhlagadh ’san dùthaich.

Thug an teaghlach a bh’ann a shin laogh dubh dha mo sheanamhair mar thuarasdal airson cho math ’s a rinn i, agus airson bliadhnaichean is bliadhnaichean as a dheaghaidh sin ’sann on laogh dhubh bhoirionn a thanaig an crodh a bha ’n taigh mo sheanamhar agus ’s doch’ gu robh ’n fheadhainn mu dheireadh dhiubh ann ’nuair a chaidh mise bhreith ach chan urrainn dhomh sin a ràdha.

SA 1967/120/B1.


(40) Air an teip: “esan”.

(41) “foidhpe”.

[TD 79]

21
Manadh a chuala Mor Ni’ Chaluim

Agus feumaidh mi nis innse dhut mun taigh a th’ann a sheo (42) thoradh thachair rud àraid is d’fhiach a chur sìos ann am briathran a chluinn feadhainn eile. Phòs Anna (Ni’ Chaluim) fear a mhuinntir a’ Chinn a Deas ’s chaidh i suas còmhla ris dhan Cheann a Deas. Agus tha mi ’smaoineachadh gur e cìobair a bh’ann . . . . Cha do dh’fhan i shuas, leis cho ònrachdanach ’s a bha ’n t-àite, ach mu bhliadhna no beagan a bharrachd, ’s thanaig i dhachaidh ’s dh’fhairlich air an duine gun toireadh e orra tilleadh còmhla ris gu bràch tuilleadh ’s bha i còmhla ri bràithrean gus ’n do bhàsaich duine ’n déidh duin’ aca.

Bha nis, bha sinne — na comh-aoisean a bh’agam fhìn — gillean òga, ò, cha mhór nach robh sinn a chuile h-oidhch’ air chéilidh ann, agus b’e ar miann na faiceamaid a’ bhrà ’ga suidheachadh.

’Rud a bha mi ’dol a dh’innse nis, a thuirt mi bha neònach comh-cheanghailte ris an taigh: ’nuair a bha Anna bh’ann a sheo pòsda ’sa’ Cheann a Deas, an ùine ghoirid a bha i ann, cha robh staigh ach a piuthar ’s a dithis bhràithrean, Iain is Aonghus. Bha na pàrantan ac’ air bàsachadh. Bha oidhche shoilleir runnagach ann agus, a’ suidheachadh a bha ’n ceann shuas an taighe, bha dhà ann dhe na leapannan móra dh’ainmich mi mar thà. Bha aonan dhe na gillean a bha ris a’ phìob ach cha robh ’fear eile idir. Bha fear sin a cadal ris a’ phost. Bha aite teine math ’sa’ cheann sin dhen taigh. Bha Mór, an aon nighean a bha staigh, bha i ’cadal ann a leaba mhór eile, as ceann leaba nan gillean. Cha robh ach an aon rùm ’san taigh.

An oidhche bh’ann a sheo agus i fada gun chadal, Mór, chual’ i guth aig an uinneig:

“Bheil thu ’na d’chadal Iain?”

Fhreagair guth air cùlaibh Móireadh ’sa’ leabaidh — guth a peathar a bha shuas ’sa’ Cheann a Deas. Lòchair Mór thruagh le fallus ’s le eagal ’s nach b’urrainn dhi eubhach dha bràithrean a bha ’sa’ leabaidh aig a ceann. Dh’innis i dhaibh an ath latha mar a thachair. Thuirt àsan rithe nach robh ann ach guth éiginn — gun cluinneadh i fhathast e.

Uin’ as a dheaghaidh seo, ’nuair a thanaig a piuthar dhachaidh as a’ Cheann a Deas, bha iad ’nan cadal, ’s dh’eug duin’ air taobh eile ’locha bhuapa, agus thanaig fear a bha sinn glé eòlach air a bhith ’g


(42) Taigh Clann Chaluim ’ic Mhathain a bha ainmeil mar thaigh céilidh. Faic ’sa’ Roimh-eàdh agus t. 86.

[TD 80]

éisdeachd ris ag innse sgeulachdan — fear ris an canadh iad Lachlainn Mór (43) — thanaig e gu na h-uinneig aca a dh’iarraidh Iain airson a dhol còmhla ris airson a’ marbh a chur air dòigh. Agus bha Anna ’na cadal air cùlaibh Móireadh, agus ’se Anna fhreagair guth Lachlainn aig an uinneig, agus bha sin suas ri bliadhna no ’n urad sin an déidh do Mhór an guth a chluinnteil ’s a piuthar ’sa’ Cheann a Deas. Sin agad taigh a b’eòlaiche sinn’ ann dhe na seann taighean tughaidh.

SA 1967/121/A2


(43) Lachlainn Dòmhnallach, fear de na sgeulaichean a b’fhearr a b’aithne do Phàdruig. Faic cuideachd ’sa’ Roimh-ràdh.

[TD 81]

22
Manadh air Fear a bha ’dol a dh’iarraidh Gamhainn

Innsidh mi mu dheaghainn rud a bha glé ionghantach ’sa’ bhaile seo fhéin, ach ’sann romh mo latha-sa bha e. Bha feadhainn shìos taobh eile bhaile — taobh an iar a’ bhaile. Bha cruiteir ann ’s chaidh gamhainn leis am poll ann an eileinean shìos pìos an caolas . . . . Bha iad a’ dol a dh’iarraidh a’ ghamhna le àradh ’s bha boirionnach a bha ’fuireach leatha fhéin ann am bothan faisg air taigh còmhnaidh cruiteir eile bh’ann. Bha i aig ceann an taighe ’s iad a’ dol seachad leis an àradh. Bha cuideigin a’ bruidhinn rithe a bha ’n déidh a bhith staigh ’s i ’tighinn a chòmhradh rithe, mar a nì iad co-dhiùbh, taobh a muigh an taighe ’san dealachadh.

“O,” as ise, “tha iad a’ falbh leis an àradh a dh’iarraidh a’ ghamhn’,” as ise, “ach chan e ’n gamhainn a bhios ac’ air an àradh a’ tilleadh idir,” as am boirionnach a bha seo.

“Có?” as am boirionnach a bha ’bruidhinn rithe. “Gu d’eile bhios ac’ air an àradh?”

“O-ho,” as ise, “bithidh fear aca fhéin.”

Agus thuit fear aca fhéin marbh leis a’ chridhe mus do rànaig iad shìos idir far a robh ’n gamhainn. Chaidh a chur air an àradh ’s a thoir air ais dhachaidh.

Well, tha e coltach gu robh sin fìor gu leòr

SA 1968/48/A3

[TD 82]

23
Giulan nach fhaigheadh Gluasad

’Se seann seòladair a bha ’g innse do dh’Alasdair (44) na té seo mu shoitheach a thanaig a staigh do bhaile puirt. Well, chan eil fhios agamsa bheil e ann an diugh, a’ lagh a bh’ann uaireigin: mur a robh i ach a’ chunntais uaireannan no chunntais lathaichean — trì latha tha mi ’n dùil — o phort a b’fhaisg’ orra, ma bhàsaich duin’ innte bha aca ri thoir gu tìr, gun a thiodhlagadh aig muir . . . . Agus thanaig am bàta bha seo a staigh dhan phort agus bha corp innte — duine dh’eug. Thanaig an uidheam ghiùlain a nuas a dh’iarraidh a’ chuirp ’s cist’ air a rinn an carpadair. Thugadh far bòrd an corp. Chuireadh a staigh dhan an uidheam ghiùlain e. Cha chairicheadh na h-eich. Cha ghluaiseadh iad as a siod: bha iad mar gum biodh iad air an glaodhadh ris a’ chidhe.

Bha seann duine ’na sheasamh dlùth air laimh ’s thanaig e nall far a robh iad.

“Bheiribh a mach a’ chist’,” as esan, “’s cuiribh a staigh an ceann eile roimhp’,” as esan. “Chunnaig mise leithid seo roimhe.”

Sheall iad air, ’s rinn iad a’ rud a dh’iarr e orra. Thug iad a mach a’ chiste. Thionndaidh iad i ’s chuir iad an ceann eile staigh roimhpe ’s dh’fhalbh na h-eich ’sa’ mhionaid. Ghiùlaineadh air falbh an corp ’s cha robh ’n corr mu dheaghainn. Siod na bh’innte.

Ach cha robh fios aig Alasdair, cha chual’ e aig an fhear a dh’innis dha e — seann seòladair — agus bhiodh uine fad’ air ais ann on a thachair e — ma thachair è, chan eil fhios againne — ach cha do dh’innseadh do dh’Alasdair a robh i ceart ’san uidheam a bha ’dol ’ga giùlan air falbh, no cearr, no gu dé thachair, ach gun tanaig a’ seann duine bha siod, a bha ’na sheasamh ’gabhail alla riutha, nall far a robh e. Dh’iarr e orra chiste thoir a mach ’s a tionndadh: an ceann eile chur a staigh roimhpe:

“Chunna’ mise leithid seo roimhe,” as esan . . .

Dh’fhalbh na h-eich gun dragh an uairsin.

SA 1967/119/B4


(44) Alasdair Dòmhnallach (Alasdair mac ’illeasb’ ’ic Dhòmhnaill), a’ seann duine aig an cuala Padruig a’ naidheachd seo. Faic cuideachd ’sa’ Roimh-ràdh.

[TD 83]

24
Manadh air an Titanic

Stòiridh bheag ghoirid mu dheaghainn ionghnadh a ghabh mi a’ latha leainseadh an Titanic. Aig an ám a bh’ann a shin, bha mi air té bhàtaichean Ghlascho — a’ Redbreast an t-ainm a bh’orra — té bhàtaichean Bhurns, a’ ruith eadar Glascho agus Belfast. Bha sinn a’ fàgail Ghlascho feasgar, suas mu leth-uair an déidh a seachd ’s a’ tadhal aig Prince’s Pier ’s a’ toir air bòrd rudan ann a shin. Bhiodh iasg glé thric — bogsaichean éisg. Agus an déidh poile dàlach a dheanamh aig Prince’s Pier an Guraig, bha sinn a’ falbh gu muir. Bhiomaid thall ann am Belfast, a’ dol a staigh gun a’ chidhe, mu shoilleireachadh a’ latha.

A’ latha bha seo bha trìlleach mór ann: bhite leainseadh na Titanic, am bàt’ ionghantach a bh’ann a sheo. Chitheamaid bhuainn i ’s i mar gum biodh tùr mór no caisteal.

’Suidheachadh air a robh sinne ’g obrachadh air a’ bhàta: ’nuair a bha sinn ’ga nighe sìos ’sa’ mhaduinn, bha sinn an uairsin a’ gabhail biadh, sinn fhìn, ’s bha ’n corr dhen lath’ againn gu ceithir uairean feasgar. Dh’fhaodamaid a dhol a chadal no dhol gu tìr. ’Nuair a bha ceithir uairean feasgar a’ tighinn bha sinn a’ tionndadh a dh’obair a rithist a’ cur suas bùird — dealachadh — ann a’ stàilichean, airson bha móran de chrodh againn ’ga thoir a nall a Ghlascho a Eirinn. Agus bhiomaid ann a shin gus an tigeadh an crodh air bòrd ’s bha againn ri ’n ceanghal — dual air choireigin de ròp a chur mu na h-adhaircean no mu na h-amhaichean ’s na srònan aca gus (45) nach fhaigheadh iad a bhith ’sabaid ri chéile: feadhainn air a robh adhaircean ’s feadhainn nach robh.

Ach a’ latha seo — latha leainseadh na Titanic — cha deach duine ’leabaidh no gu tìr. Bha sluagh a’ bhail’ uileag a’ tionndadh sìos gu bruaich na h-aibhneadh. B’e sin an taobh air a robh sinne dhen abhainn cuideachd: ’sann air an taobh mu ar coinneamh a bha ’n gàrradh iaruinn far an deach ise thogail agus ’sann as a bhiodh i slide-adh a mach gu ’n té bha gu bhith ’na màthair dhi — an cuan mór. Bha iad cho tiugh ’s a thoilleadh iad mu choinneamh a’ ghàrraidh ’s a’ bhàta, sìos taobh na h-aibhneadh. Bha sinne, chuile duine bh’air bòrd, shìos ann a shiod cuideachd — feadhainn againn a dhà no trì siod ’s a dhà


(45) Air an teip: “chos”.

[TD 84]

no trì an àit’ eile. Bhathar a’ feitheamh gun fhacal airson greis mhath de dh’ùine, ’cluinnteil glagadaich taobh eile na h-aibhneadh agus a’ faicinn gluasadan sluaigh agus móran de shluagh air gach taobh dhen ghàrradh a bharrachd air na bha staigh ann. Gheibh duine ’sam bith a staigh a dh’fhaicinn bàta ’ga cur dhan mhuir. Ma tha caraid agad ag obair a staigh ’sa’ ghàrradh co-dhiùbh, fear-ceairde ’sam bith, gheibh e staigh a bhean ’s a theaghlach . . . .

Agus chuala sinn a seo ann am Beurla “There she goes! There she goes!” Bha dìreach a’ cheud ghluasad aice, a’ dol gu na seirbheis airson ’n do rinneadh i.

Bha dà bhodach bheag Eireannach, fear aca cha mhór nach robh e ’suathadh ’na mo ghualainn dheas. Bha companach an tacsa ris-san air an taobh a deas dhe: pìob ghoirid chreadhadh am beul gach fir aca ’s currac dà bhil’ orra. Chan eil cuimhneam dé seorsa clò ach ’se clò a bha ’sna seacaidean a bh’orra, ge b’e dé bha ’sna briogaisean.

Dh’fhalbh am bàta sin cho sèimh ’s cho brèagha ri dad a b’urrainn dhòmhsa no dhan a’ sgiobadh againn fhaicinn. Chaidh i dhan mhuir. Chuir na cuideaman stad, chuir iad stad orra ’nuair a bha i air flod. Ach thionndaidh am bodach beag a b’fhaisge dhòmhsa ri chompanach ’s thug e phìob as a bheul. Thuirt e mar seo:

<eng>“Mark my word, Pat,”<gai> as esan, <eng>“she’ll be an unlucky ship.”<gai>

’S bhà i sin, an Titanic, ’s b’e siod a’ latha chaidh a leainseadh.

Bha sinne ’bruidhinn ùineachan is ùineachan ’nuair a thill sinn air ais dhan bhàt’ againn fhìn. B’e siod an còmhradh againn airson lathaichean: gu dé chunnaig am bodach; saoil a robh sciallt (46) aige no robh tonaisg aig a’ rud a thuirt e ri chompanach, <eng>“Mark my word, Pat, she’ll be an unlucky ship.”<gai>

’Sann mì-shealbhach a bhà i.

SA 1967/120/A1


(46) “ciall.” Faic not air t. 21.

[TD 85]

25
Bleith leis a’ Bhrathainn ann a Sailoiniga

Bha mi ’dol a dh’innse dhan chomunn a seo mu dheaghainn bleith le brà ann a’ Sailoiniga. ’San ám an deach a’ reisimeid againne Sailoiniga an déidh a bhith aona mìos deug ’san Eipheit, bha ’n t-acras oirnn — airson a chur aithghearr — agus cha robh e mar ionghnadh. ’Se cairtean móra gugallach fiodha air an tarruinn le daimh a bha ’toir suas a’ bhiadh againn a Port Sailoiniga gu na loighneadh agus bha ’nàmhaid a bha sinn ’nan aghaidh — na Bulgarians — bha iad air beanntan àrd far a faiceadh iad a’ rathad, a’ chuid mhór dhen rathad sìos gu Sailoiniga. Bhiodh iad ag obair air a sin le na gunnaichean móra gus (47) gu milleadh iad a’ rathad coiseadh againn ’s a chuile sìon a bhiomaid a’ toir air. Bha seo a’ cur maill mhór uaireannan ’sna daimh agus ’nuair a ruigeadh an t-aran sinne, bhiodh e air a phrannadh agus bhiodh e gann. Chunna’ mi sinn a’ cur crann ’nuair a readh dà cheann lof a chur còmhladh agus crùgan beag de bhriosgaidean cruaidhe mu mheudachd bonn-a-sia, agus ’se fiacaill mhath a dheanadh dà leth orra. Bhiomaid a’ cur crann air a’ lof. ’S dòch’ gum biodh aon duine deug no dei’near no dusan ’san t-section agus cha bu mhór cuid an duine dhe ’s bha ’sprùilleach a bhiodh a màs a’ phoca ri torradan beag a dheanamh dheth mu choinneamh a chuile torradan eile bh’ ann. Gabh a nis a’ rud a bheir an crann dhut.

Latha dhe na bha sinn a’ dol mu chuairt ann a sheo, ann a village a bh’ann — Verik — bha na h-uraid de dh’àthannan ’s de stàblaichean ’s de bhàthchannan ann, agus cisteachan móra — chanadh na seann daoine ’sa’ Ghàidhealtachd giornaileir riutha — ach ’sann air an deanamh air seòrsa de chuilc a bha iad siod agus lìnigeadh creadhadh riutha ’nam broinn, ach bha iad làn gum beul le gràn brèagha glan cruaidh. ’Dol mu chuairt mu na bàthchannan ’s a’ coimhead air an deanamh a bh’orra ’s a chuile sìon mun deaghainn, bha e ’na chur seachad ùine dhuinn uaireannan agus thug mise ’n aire gu robh brà no dhà aig a chuile taigh. Thuirt mi ri fear dhe na gillean a mhuinntir a’ Chinn a Tuath — cha bheò an diugh e, ’sann a mhuinntir Hoghagearraidh a bha e — thuirt mi ris:


(47) Air an teip: “chos”.

[TD 86]

“Nach bochd dhuinn, a Ruairidh, an t-acras a bhith oirnn agus na bheil a seo de bhiadh?”

“An ann,” as esan, “a’ dol a dheanamh cleas nan cearc a tha thu,” as esan, “an gràn ithe?”

“Chan ann, a Ruairidh,” asa mise, “ach ’sann a tha mi ’dol a dheanamh brochan is aran air.”

“Ciamar a nì thu e?” as esan.

“A,” asa mise, “bheil thu fhéin an aois a thà thu agus nach do rinn thu min eòrna riamh le brà?”

“O chunna’ mi bhrà ag obair,” as esan, “ach chan urrainn mi ràdh’,” as esan, “gun do chuir mi mu chuairt riamh i.”

“Well, ma-thà,” asa mise, “cha b’e sin dhòmhs’ e. Bhithinn-sa ’ga cur mu chuairt,” asa mise, “agus bhithinn glé riaraichte ris a’ chosnadh cuideachd agus ag éisdeachd Clann Chaluim Big (48) a b’aithne dhut,” asa mise.

B’aithne dhan a’ ghille ’n t-eilein gu math — Ruairidh Thormaid ’ic Ruairidh (49) an t-Hoghagearraidh a bh’ann. Agus ’se section Gàidhealach a bh’agam uileag.

“Well, a Ruairidh, tha mise ’dol a dheanamh suas brà agus tha mi ’dol a bhleith.”

“O ma-thà,” asa Ruairidh, “bidh mise leat, a chuile cuideachadh is urra dhomh dheanamh, ach chan aithne dhomh sìon mu dheaghainn.”

“Ceart gu leòr. Fhalbh ’s faigh greim air duine no dithis eil’,” asa mise, “agus feuch a faigh sibh greim air péilichean no soitheach air choireigin a ni feum dhuinn, agus ged a bhiodh tuill orra bheir a staigh dhan a’ hut againn fhìn iad, a Ruairidh.”

Rinn e seo. Well a’ cheud chuideachadh a fhuair e, agus ’sè’ bh’air a dhòigh, ’se fear ris an canadh iad Seonaidh a’ Ghranndaich. ’Se Granndach Bhàlaigh a chanadh iad ri athair a’ ghille sin. Bha fear eil’ ann a mhuinntir Bheinne Fadhla, Uilleam Mac Aonghuis. Bha móran Ghàidheil eil’ ann, Tuathaich is Deasaich, a’ deanamh suas an t-section, agus bha squadron againn uileag sìos ann an àthannan ’s am bàthchannan ’s air fad an àite bh’ann a sheo. Agus bha na Dàrna Camshronaich, bha iad air an deanamh suas air a chuile seòrsa bh’ann an uairsin, ’siad a bha air a’ laimh thoisgeil dhinn.

Cha robh sgonnan ’s cha robh sùil ’sa’ bhrà, ’s cha robh brod innte, ach bha fiodh gu leòr air na taighean a bh’ann. Cha robh mise fada ’deanamh sgonnan is sùil is brod do bhrà mhór a bh’ann ’s fhuaireadh air dòigh i ’s thug mi ’n aire gu robh i air a deagh bhreacadh. Bha feadhainn bheag is mhór ann, caochladh mheudachd unnta.

Thanaig càch agus aon leth-dusan aca de phéilichean dhe gach


(48) Clann ’ic Mhathain. Faic ’sa’ Roimh-ràdh agus t. 79.

(49) Ruairidh Dòmhnallach.

[TD 87]

seòrs’ agus a chuile gin riamh dhiubh làn tholl. Thuirt Ruairidh — ’se bha ’deanamh eadar-theangair — thuirt e:

“Cha chumadh iad seo na clacha beaga dhut gun tighinn air uisge.”

“A, ma-thà, Ruairidh, tha mi ’creidsinn gu bheil lìnigeadh ri seann seacaid no pòcaid ri briogais. Stiall as iad agus seallaidh mise dhut mar a chumas na péilichean an t-uisge.”

Chaidh luideag a chur ’sa’ chuile toll a bh’ann, ’sa’ mhàs ’s as na cliathaichean, gus a robh e àrd gu leòr suas airson na bha dhìth oirnn de bhrochan a dheanamh.

Chuireadh an uairsin ann a soitheach eile dhiubh cuid mhath gràin — bhiodh lìbinn no dhà ann co-dhiùbh — ’s theannadh air a chruadhachadh air an teine ’s ’ga chur mu chuairt le pìos maide mar a bhithinn a’ faicinn Clann Chaluim a’ deanamh. Agus bha feadhainn a bharrachd air Clann Chaluim: bha feadhainn eile — Gilleasa Mac Ruairidh (50) a chanadh iad ri fear a bh’ann. Bhiodh esan an còmhnaidh a’ bleith. Cha robh cruit idir aige ach bha e ’faighinn àiteach gu leòr a dheanamh ’s pìos math eòrna ann a mathachadh a’ bhuntàta chuile bliadhna ’s bhiodh e ’dol dhan mhuileann ’s a chuile sìon. Bha brà mhór mhór a staigh aig an duine sin. Bha brà ’sa chuile taigh a bh’ann an uairsin.

Thòisicheadh air cruadhachadh a’ ghràin ’s ’nuair a bha e cruaidh gu leòr, cha robh ach a’ bhrà fhaighinn air dòigh agus dh’fheum-te sùil a dheanamh a rachadh air uachdar a’ bhrod. Agus ’se ’n t-sùil a bhithinn-sa ’faicinn, — na seann daoine ’nuair a bhiodh iad a’ dol a bhleith — sop connlaich ’s bha iad a’ deanamh fàinne dhe timchioll air a meòir ’s a’ toir a staigh a chinn mu dheireadh grunn thursan thromh ’n rud, ’s bha seo a’ ceanghal an fhàinne ’s bha iad ’ga chur air a’ bhrathainn ’s ’ga dinneadh sìos agus, ma bha e ro mhór, ghabhadh iad sop bu chaoile gus gu faigheadh iad gum biodh e cho grinn — an grinneas ’sa’ mhin a bha dhìth orra ’s a bha freagarrach, ’sann a réir seo a bha ’fàinne bh’air a’ bhrà.

Cha robh againn ach ùrlar bog puill ’s cha robh fhios ciamar a readh a’ bhrà a chur sìos airson a’ mhin a chumail glan. Cha robh duin’ againn a readh a chur plangaid foidhpe: cha robh iad glan gu leòr. Cha robh iad glan gu leòr airson cadal unnta gun tighinn air a dhol a chur biadh orra. Agus thuirt Seonaidh a’ Ghranndaich:

“Bheir mise dhuibh paipeir naidheachd,” as esan.

Bha Oban Times aige bha aon trì mìosan a dh’aois agus bha e ’ga ghleidheadh airson a bhith ’ga leubhadh ’s ’ga leubhadh ’s ’ga leubhadh ’s a’ toir leubhadh dhe do dhuine mu seach ’s bha e ’ga phasgadh seachad gu cùramach an déidh sin. Well, feumaidh gu robh e ’saoilsinn torr dhen a’ mhathas a bha ’dol a thighinn on bhrà ’nuair


(50) Gilleasbuig Dòmhnallach. Faic ’sa’ Roimh-ràdh agus t. 48.

[TD 88]

a thug e dhuinne ’n t-Oban Times. Sgaoileadh a mach e as a bhroinn ’s chuireadh a’ bhrà ’na suidh’ air a mhuin.

Thòisich sinn air bleith, mi fhìn agus Ruairidh an toiseach. Bha ’n uairsin càch ’na seasamh ’g iarraidh poile mu seach. Fhuair iad sin. ’Nuair a bha bhleith a’ dol air adhart, bha bìdeag bheag de thaigh air a thogail na b’àirde na stàbl’ as a robh sinne, agus bha na signallers ann — Seonaidh a’ Ghobha, bràthair Dhòmhnaill a tha ’m Post Office Chàirinis, e fhéin ’s a mhac gun a’ latha ’n diugh, (51) agus an caiptin — a’ squadron againn fhìn — Captain Coles a Sron an t-Sìdhein. Bha iad a’ dol seachad air an dorus againn ’s chuala Captain Coles fuaim na brà ’s dh’fhaighneachd e do Sheonaidh:

<eng>“What noise is that, MacLean?”<gai> as esan.

<eng>“They’re grinding meal, Sir.”

“They’re what?”<gai> as esan.

<eng>“Grinding meal, Sir.”

“Oh, I’d like to see that,”<gai> as esan. <eng>“How is it done?”<gai>

Dh’innis Seonaidh dha ’s choisich iad a staigh, agus an ath rud a chuala sinne ’se Coles crom os ar cionn a’ faighneachd:

<eng>“What are you going to do with the meal, boys?”<gai>

Sheall mise suas os mo chionn ’s bha Captain Coles os mo chionn agus:

<eng>“Porridge first of all, Sir, and then we’ll try and bake it into scones.”

“You know how to do it?”<gai> as esan.

<eng>“Yes, Sir,”<gai> asa mise. <eng>“I learned that when I was very young.”

“All right,”<gai> as esan. <eng>“Let me have a sample,” as esan, “when it’s finished.”

“All right, Sir, I’ll do that.”<gai>

Rinneadh brochan — lìbinn math brochain. ’Sann a thanaig a chuile duine riamh ’s chuireadh sìos a mhess-tin air an ùrlar ’s chuireadh mu chuairt ann a shin gus ’n do ruitheadh air. Chaidh mise suas, ann a lid mess-tin an airm, gu Captain Coles le sample dhen bhrochan ’s dh’fheuch e e ’s dh’ith e e, ’s thuirt e gu robh e:

<eng>“Very nourishing indeed, Morrison,”<gai> as esan. <eng>“Keep on,”<gai> as esan. <eng>“Produce more.”<gai>

Fhuair mise ’nuairsin, agus duine no dithis eile, cead tuilleadh dhen ghràn a chruadhachadh agus a bhith ’deanamh min.

Bha ’nuairsin, far a robh sinn, ’san àite bheag a bh’ann a sheo, bha muileann ann — muileann Gearmailteach. ’Sann air obrachadh le steam a bha e agus, ’sa’ furnace aige, ’se fiodh a bha ’dol ann. Bha coilltean a mach bhuainn. Bha ’muileann air a chur as a chéile ’s air a chaith air feadh an talmhanna ’na phàirtean. ’Sann a thionndaidh


(51) Dh’eug Dòmhnall a’ Ghobha on a dh’innis Pàdruig a’ naidheachd seo. Faic cuideachd t. 94.

[TD 89]

Coles le party a’ lorg mu chuairt. Fhuair iad a chuile bit a bhuineadh dha. Bha gill’ eil’ ann a mhuinntir Sron an t-Sìdhein, Roddy Munro, agus bha e bliadhna no dhà a staigh ag ionnsachadh mechanical engineer. ’Se engineer a bh’ann an Coles e fhéin — Captain Coles — ’nuair a bha e òg. Theann e fhéin ’s Ruairidh air a’ mhuileann. Chuir iad a’ muileann a dh’obair. Theann an uairsin fatigue party a’ dol a mach a chruinneachadh fiodh agus feadhainn eile ’toir a null gràin agus ghoid mise agus feadhainn eile a camb a bh’air falbh bhuainn siota mór iaruinn. Cha robh claisean idir ann. Bha e còmhnard o thaobh gu taobh, de shiota dubh. Bhathar a’ cur seo air mullach a’ bhoidhleir far a robh ’n teas. ’Sann air a sin a bhathar ’ga luasgadh air ais ’s air adhart, a’ cruadhachadh a’ghràin, agus theann a’ muileann air bleith.

Thugadh bhuapa mise ’nuairsin do bhattery — trench mortar battery. Chaidh mi thromh chourse ann a Sitoun ’san Eipheit air a shon agus thanaig mi as le high marks. Bha attack a’ tighinn dheth air baile mór a bha mur coinneamh aig na Bulgarians ris an canadh iad Sirus. Bha drochaid ri dhol air an abhainn ’s a chuile sìon, ach thachair sin mar a thachair è, ’s chaill sinn móran dhe na gillean Gàidhealach ann cuideachd.

Ach co-dhiùbh, airson tighinn gu comh-dhùnadh na bleith, ’sann as a’ bhrà a thanaig gun deach an t-engine a chur a’ dol — a’ muileann bleith. Agus latha dhe na lathaichean a chaidh mi sìos far a robh Ruairidh — bha òrdan agam fear dhe na gillean a chur sìos a dh’iarraidh min latha ’sa’ bith a bhiodh i dhìth orm — thuirt mi ri Ruairidh:

“Nach bochd a Ruairidh nach b’aithne dhut drudhag uisge bheatha dheanamh.”

“A, nach è bhiodh math,” asa Ruairidh.

Dh’innis mi dha na bha mi ’cluinnteil aig na bodaich o chionn fada mu dheaghainn deanamh uisge bheatha. Thòisich Ruairidh air, ach cha robh na faghaidean aig’ idir cho math ’s a bha mi ’n dùil, ach bha e ’ràdha gun do rinn e leann math. ’S dh’òl mise deoch dhe cuideachd bhuaithe, latha dhe na lathaichean, ach bha e mar gum biodh an dàrna leth bainn’ ann.

Agus ’se ’rud a thanaig as: rinn mise sloc a staigh an aghaidh na trench againn fhìn agus, lid an dixie mhór a bh’againn, bha mi ’deanamh aran ann a shin — breacagan. Cha robh sòda no cream-of-tartar no rud eile ’dol, fiù an t-salainn, ach bha iad glé mhath. Bha mi ’gam pasgadh ann an clobhd glan agus bha iad a’ tighinn air ais ann mar gum biodh breacagan eòrna chithinn aig mo mhàthair ’s as na taighean eile ’nuair a bha mi òg.

Ach latha (52) dhe na lathaichean có thanaig a staigh ach fear dhe na


(52) Air an teip: “lathaichean”.

[TD 90]

h-officers againn — Albannach a bh’ann — Lieutenant Robertson. Agus mus do bhrist an cogadh a mach, bha e ’na mhember ’sa’ C.I.D. Duine smart.

<eng>“What are you doing Morrison?”<gai> as esan.

<eng>“Baking scones, Sir. The supply of bread is very very scarce.”

“I’m sure it is,”<gai> as esan. <eng>“We can say the same,”<gai> as esan.

Agus dh’fhaighneachd e ’robh iad math. Thuirt mi gu robh.

<eng>“Would you like to try a scone, Sir? Take it to the mess with you.”

“I’d be delighted,”<gai> as esan, <eng>“and thank you.”<gai>

Phaisg mi suas i ann am pìos de phaipeir a bh’ann ’s thug mi dhà i. Ach nochd mo liagh a màireach agus dh’fhaighneachd e spèurainn téile. Thuirt mi gu spèuradh.

<eng>“I made it into about a dozen parts last night, with the knife,”<gai> as esan, <eng>“and they all enjoyed it and asked me to try and get more.”<gai>

“Well, chùm e air tadhal agamsa agus bha mi ’toir dhà ceathramh, agus uaireannan a bheirinn dha barrachd air ceathramh a bheireadh e leis dhan mhess. Cha robh e ’na chall ’sa’ bith dhòmhsa: ’s ioma toast math ruma thug e dhomh, agus bocsa tombaca, “Rod and Gun.”

Agus sin agaibh stòiridh bleith Sailoiniga.

SA 1966/94/Al

[TD 91]

26 Bodach a’ Phuill Mhonaidh

Chunnaig mise ’m bliadhna bodach mór gun fheusaig
’S ghabh mi eagal cianail romh ’n ùslaig
Bhon thànaig e air fhiaradh a dh’innse dhomh na sgeulachd
Cha b’fhada gun do dh’iarr e mo dhùitseach. (53)

Ma gheibh e mar is miann leis pios tombaca ’n iasad
Cuiridh e siod sìos fon a’ chùlaig
Suidhidh e air fhiaradh a fasgadh creig air blianaig
Ag innse dhomh gu brèagha na cùisean.

Innsidh e gu dòigheil far a bheil na h-òighean
Mar a gheibhinn còmhla ri m’rùn diubh
Nan éisdinn ri chòmhradh dheanadh e mo sheòladh
Mar chuirinn-sa mo bhrògan ’sa’ chùil dhiom.

’Dol tarsuinn Cnoc na h-Uamhadh b’e siod a’ chulaidh uamhais
’S iomadh rud a chualas ’na chùiltean
Mo chridhe ’dol ’a m’bhrògan mur biodh duine còmh’ rium
Bodach a’ Phuill Mhònaidh ’tighinn dlùth dhomh.

’S iomadh oidhche rògach a chaidh mi thromh’n a’ mhòintich
Mun d’fhuair an duine còir tighinn an dùthaich
’S tric a bha mi ’g òrdan gu falbhadh e o’r n-eòlas
’S eagal romh na bòcain an taobh seo.

Mo chomhairle dhan òigridh gun bhith ’siubhal mòintich
Bhon tha rudan neònach ’sna cùiltean
Chan fhalbhainn na m’ònar ged gheibhinn a’ Roinn Eòrpa
No oidhche le te ’s bòidhche ’san dùthaich.

SA 1962/41/B2

Thuirt Pàdruig: “Mar a bha gillean òga riamh, bhiodh iad a’ falbh na mòintich, a’ suiridhe o thaigh gu taigh. Agus tha iad a’ ràdha, seann daoine a’ ràdha: ‘Suiridhe fad o laimh is pòsadh am bun na h-ursainn.’ Ach bhiodh iad seo a’ dol pìos math co-dhiùbh ’s bhiodh iad a’ faicinn fear ’sa’ mhòintich nach robh ’còrdadh riutha agus ’se ‘Bodach a’ Phuill Mhònaidh’ a thug iad air. Agus rinn fear dhen an dithis ghillean a bh’ann a sheo òran dha.”
Ach cha robh dad mì-chneasda mun bhodach. Cha robh ann ach duine saoghalta. Bha seo romh ám a’ Cheud Chogaidh Mhóir. ’Se Pàdruig fhéin a rinn an t-òran.
Caoin: “Tha Balach as an Dùthaich.”


(53) Pìob thombaca.

[TD 92]

27 Oran a’ Chogaidh

Deoch slàinte nan gillean tha Lòbhat a’ sireadh
Deoch slàinte nan gillean tha linne ’san ám
Mo dhùrachd ’gan tilleadh gu sàbhailte rithist
Tha móran dhiubh bhuineas do dh’Uibhist nam beann.

Fhearaibh th’aig baile ri céilidh nan taighean
Ri éisdeachd gach naidheachd mar thig as an Fhraing
’Gur garadh gu dòigheil mu theine math mònadh
Gur mise bhiodh deònach bhith còmh’ ribh ’san ám.

Chan ionnan is mise ’s an corr de na gillean
Tha ’seasamh fo shileadh de dh’uisgeachan trom
Fo luaidhe nan Turcach is sligeannan muirt-te
Tha ’dòrtadh mar thuiltean gun sgur mu ar ceann.

Ged gheibhinn car tacain cead sìneadh ’sa’ phlaididh
Cha luaith’ ni mi cadal cha tarruinn mi srann
’Nuair thig fios on Chòirneal a dhol ann an òrdugh
Gu seasamh an còmhrag ’s a’ chòmh-stri oirnn teann.

’Nuair thòisicheas buaireas thig stoirm mu ar cluasan
Tha ’n talamh mun cuairt dhinn air ghluasad fo’r bonn
Bidh gillean gun ghruaman le’n gunna ri’n gualainn
A’ leagadh nan uaibhreach ’s a’ bhuaidh bidh i linn.

Bidh peileirean snaidhte mun cuairt oirnn am pailteas
A’ fuaim a’ dol seachad neo-thlachdmhor an srann
Bidh gillean bha tapaidh a’ tuiteam gun fhacal
’S iad crioslaicht’ an acfhuinn gu batal nan lann.

Chan ionnan ’s ’nuair b’òg mi a’ siubhal le m’gheòlaidh
’S mo chompanach còir le’m bu deòin a bhith leam
Gunna geal bòìdheach ’s mo chù air an t-sòile
’Nuair dhèanainn-sa leònadh bhiodh Dòmhnall ’na dheann.

Ach sguiridh mi ghearain ’s a chaoidh ann am earrann
Seasaidh mi daingheann gu cath a chur teann
Le Gàidheil a’ chruadail ’sna blàir choisinn buaidh
Theid an Turcach a sguabadh thar uachdar nam beann.

Tha ar dòchas ’s e daingheann mu laithean na Calluig
Gu ruig sinn Iostambuil ged is fhad’ tha e thall
’Se ’m baile bheil dòchas aig Réisimeid Lòbhat
An dramachan òl ’s iad victorious ann.

[TD 93]

Mu sguir mi dhen òran mo bheannachd le deòin dhuibh
Ceud soiridh gu Flòraidh an òigh a tha grinn
Tha mis’ ann an dòchas gur goirid gu’r còmhdhail
’S air m’fhacal bidh pòg ann ’toirt sòlas gu cuimhn’.

SA 1973/172/A1

Aig Bàgh Suvla ann an Gailiopoili, 1915.
Caoin: “Bu chaomh leam bhith ’mire.”

[TD 94]

28 Turus ’san Lochmor

A’ nì a bha ’na m’inntinn gun inns mi dhuibh an rann
Gu falbhainn dh’aindeoin sìde air sgrìob do thìr nan Gall
Le baga làn de chearcan agus rudan a bha gann
Gum bithinn aig Bliadhn’ Uir ann ’s gun chùmhnadh air an dram.

Di-ciadain dh’fhalbh mi cas-ruisgt’ le mo bhagaichean ’na m’dhòrn
A’ dol a Loch na Madadh ghabhail aiseag ’sa’ Lochmor
Bha fuachd ’na mo chasan-sa ’s bha sneachd air bharr nan lòn
Cha di-chuimhnich mi ’n t-allaban cho fad ’s a bhios mi beò.

’Nuair rànaig mi a’ cheardach àrdach duine chòir (54)
A thug a staigh gun dàil mi ’s a nochd dhomh càirdeas mór
Thug dhomh tea a b’fheairrde mi ri aghaidh bhlàth a’ stòbh
Gu seasainn fuachd ’nuair dh’fhàg sinn le mo chaiseart blàth ’s le m’chòt’.

’Nuair dh’fhalbh an carbad-ola linn ’s ar n-aghaidh thoir dhan tuath
Bha sinn greis an Cearsabhagh a’ blasad air stuth cruaidh
Gun tànaig Bean na Maise ’s a’ muir geal orra mun cuairt
’S chanainn fhìn gum b’amadan a rachadh innt’ air chuan.

’Nuair thog i mach gu farsuinneachd ’s sinn airtneulach is sgìth
’Nuair thòisich cur na mara oirnn bu mhath a bhith air tìr
Bha mise mar bha càch le spàirn orm a’ strì
An drama dh’òl mi ’n Cearsabhagh bu duilich dhealaich sìnn.

On earra-dheas bha i ’séideadh oirnn gun choltas tighinn na b’fhearr
Bha sinn uil’ oir b’fheudar dhuinn ’nar sìneadh air a clàr
’Nuair readh i sìos dhan chlaisidh linn ’s a’ muir a’ sgailceadh àrd
Bha cùram air gach neach againn nach tilleadh i gu bràch.

B’e siod an oidhche ànranach a bh’againn anns a’ bhàt’
Ach rànaig sinn Loch Badhasdail le dìon an Tì is Aird
Thug mi leam mo bhagaichean is tharr mi as a’ bhàt’
Chan fhanainn-sa na b’fhaid’ innte ged rachainn dhan taigh-gheàrd.

Fhuair mi cadal socair ann an dachaidh dhaoine còir
Aig Maiseig Ruadh (55) ’s mo ghràdh orra oir nochd i càirdeas dhòmhs’
Guma fada slàn i oir ’s bàigheil i ’na dòigh
Gu gabhail romh aon ànranach a dh’fhàgadh a’ Lochmor.


(54) Dòmhnall Mac Gilleathain (Dòmhnall a’ Ghobha). Faic cuideachd t. 88.

(55) Bean Sheumais Dhòmhnallaich ann a Loch Badhasdail

[TD 95]

[Mun crìochnaich mi an t-òran seo gun inns mi dhuibh an corr
A màireach thill mi dhachaidh agus botul ’na mo phòc’
Chruinnich sinn na càirdean gu pàrtaidh dhe gach seòrs’
Is cha robh h-aon a thànaig linn a chàineadh a’ Lochmor.]

SA 1962/42/A5 [agus SA 1971/163/B1]

Rinn Padruig an t-òran seo mu 1950.
Caoin: “’Nuair thànaig Am an Iasgaich oirnn.”

[TD 96]

29 Do Aonghus an Tailleir

Mo bheannachd dhan tàilleir a chuimhnich mi ’n tràth seo
Le cairt ann an Gàidhlig a chàradh a nall
Nam bitheadh tu làmh rium gu òl ar deoch slàinte
Gun traoghamaid dhà dhiubh ri dàn agus cainnt.

Gun tug thu o dhualchas do dhòighean tha uasal
’S tha fios aig an t-sluagh air do bhuadhan nach gann
’Se grinneas do nàduir dh’fhàg lìonmhor do chàirdean
Chan fhaighear dhut nàmh a measg Ghàidheal no Ghall.

Ann an eachdraidh na Gàidhlig có fear a bheir barr ort
A laimhseachadh Gàidhlig nas fhearr chan eil ann
On dh’ionnsaich thu tràth i aig glùinean do mhàthar
’Toir urram dhan àite rinn d’àrachadh ann.

Cha bhàrd mi gun innsinn gach cliù tha riut fillte
Ged dheanainn mo dhìchioll bhiodh dìth air mo chainnt
Tha d’urram nas àirde na chuirinn-sa ’n dàn e
Cha téid mi an sàs ann mus fàilnich mi ann.

Tha nise Bliadhn’ Ur ann ’s mo bheannachd-sa dùbailt
A chuirinn ’ga d’ionnsaigh a null air a’ bheinn
Ma thionndaidheas cùisean mas maireann sinn cùmhnta
Gu faic mi do ghnùis nì bu rùnaiche leam.

SA 1964/66/Al

Do Aonghus Mac Leòid nach maireann — Aonghus an Tàilleir — a Malacleit, a bha ainmeil gu òrain agus seanchas, air dha cairt Bliadhn’ Uire a chur gu Pàdruig. Dh’eug Aonghus ann a 1957 agus rinneadh an t-òran goirid roimhe sin.
Caoin: “Bu chaomh leam bhith ’mire.”

[TD 97]

30 Bothain Leodhuis

Séisd
’Se bothain Leódhuis ’s na hó-ro éile
’Se bothain Leódhuis gur mór mo spéis dhaibh
’Illean òga mo bheannachd fhéin libh
Cumaibh dualchas ’s na deanaibh géilleadh.

Tha mo cheist air na bothain bhòidheach
Far faighte chomunn tha gnìomhach stòlda
Gum b’e mo mhiann-sa bhith greis ’nur còmhradh
’S gun òlainn cuach libh de shùgh an eòrna.

Bha mi eòlach air balaich Leódhuis
An laithean m’òige ’nuair bha mi ’seòladh
Is mì nach iarradh na b’fhearr bhith còmh’ rium
An ám a’ chruadail iad tapaidh dòigheil.

Anns na blàraibh gun d’sheas sibh cruadal
Air tìr ’s air sàl cha robh càs ro chruaidh libh
Bhith fearail dàna a ghnàth bu dual dhuibh
A shìol nan Gàidheal gu bràch bhios buadhach.

Nach bochd a’ nì e nach fhaic ar n-uaislean
Gum bi sibh dìleas nan dùisgeadh buaireas
Tha cuid ’nan sìneadh nach éirich suas dhibh
A dhìon an rìgheachd ’s a phàigh an duais ris.

Nach bochd na chì sinn an iomadh àite
Gu bheil ar n-òigridh a’ falbh thar sàil bhuainn
Le gainne beò-shlaint’ far ’n deach an àrach
’S gu dé ni féidh dhuinn no caoirich bhàna.

Tha mi ’n dòchas gun tig nas fhearr dhuibh
’S gun seall an Rùnair ri’r cùis le fàbhar
Gu faigh sibh òsd-thaigh an iomadh àite
Far ’n cluinnte spòrs agus òrain Ghàidhlig.

SA 1962/42/A4

Mu 1959 ’nuair a bha móran connsachaidh a’ dol air adhart mu na “Bothain” ann a Leódhus.
Caoin: “Fhir a’ Bhàta.”

[TD 98]

31 Caoidh Leannain

Gun dùisgeadh m’aigne suas gu duan
Nan d’fhuair mi gibhtean bàird
Gun innsinn don an t-sluagh le uaill
Mun ghruagaich bhuair mi tràth
A’ mhaighdeann chiùin dhan tug mi rùn
’Se dh’fhàg gun sunnd mi ’n dràsd’
Thu fada bhuam taobh thall a’ chuain
’S nach fhaic mi d’aghaidh mhàld’.

Nan d’fhuair mi sgiath gu falbh mar eun
Gur mì nach deanadh dàil
Ach chuirinn m’aghaidh dhan an iar
Dhan tìr far bheil thu ’tàmh
Do ghaol ’ga m’ tharruinn mar chairt iùil
Air cùrsa nach biodh cearr
’Nuair dheanainn còmhradh riut a rùin
’Se dh’ùraicheadh dhomh slàint’.

Cha téid mi chuideachd ghillean òg’
Cha tog an ceòl mi ’n àird
Cha suidh mi sìos leotha mun bhòrd
Ged dh’òlainn do dheoch slàint’
Chaidh saighead ghéur an diugh ’na m’chléibh
Nach cuir aon léigh nas fhearr
Mur till thu fhéin a tìrean céin
Cha bhi mo réis ach gearr.

A ribhinn òg dhan tug mi luaidh
Mo smuaintinn ort gun tàmh
Gur dearg do ghruaidh na ròs nam bruach
’Nuair ’s bòidhche nì iad fàs
Do chuailein mìn mu d’ghuaillean sìos
Nach deach an cìr nas àill’
Is d’anail chùbhraidh ’s còmhradh ciùin
’Se lùb mi dhut cho tràth.

Gur fallain fìnealt dh’fhàs thu suas
Gun cheilg gun uaill no pròis
Nach togadh tuairsgeul air aon té
Ach beusach anns gach dòigh
Mar fhlùran maoth a’ fàs fon driùchd
’Cur maise taobh an lòin
’S an uair a dhearrsadh grian gu caomh
Gu faiceadh daoin’ a ghlòir.

[TD 99]

Ma tha e ’n dàn gun till thu rìs
Don tìr rinn d’àrach òg
Gun atharrachadh ann a nì
Gu faigh mi rìs do phòg
Gun dean an cléir an t-slighe réidh
Gu séul a chur mu d’mheòir
On fhuair thu fhéin mo ghaol gu léir
Cha d’ dh’fhàg do théile corr.

Comh-dhùnaidh mi a nis mo dhuan
A ghruagach fhuair mo ghràdh
Ma chluinneas tu taobh thall a’ chuain
Dean gluasad ugam tràth
’S tu fhéin an té a fhuair mo spéis
Cha searg i dhut gu bràch
Gun dùin mo shuilean ann an suain
An cadal buan a’ bhàis.

SA 1963/89/A2

Rinn Pàdruig an t-òran seo mar thoileachadh do fhear dhen teaghlach aige fhéin aig ám Bliadhn’ Uire mu 1959.
Caoin: “A’ Maraiche ’s a Leannan.”

[TD 100]

32 Oran do Bhata Iasgaich — a’ Violet

Séisd
Thug mi mo làmh cha cheil mi ’n dràsd’
Thug mi mo làmh dhan ghruagaich
Thug mi mo làmh thug mi mo ghràdh
Dhan òigh is àille cuachan.

An uair a thànaig fios do m’ionnsaigh
Dol a null ’ga d’fhuasgladh
Is mì bha sona ’toir mo làmh
Dhan òigh is àille cuachan.

An uair a chaidh sinn suas air bòrd
’S a chaidh do ròpan fhuasgladh
A’ toir ar n-aghaidh dhan chanàil
Gum b’àluinn air a’ chuan thu.

Bha thu aotrom air an t-snàmh
Is sheòl sinn Abhainn Chluaidh leat
Dh’òl sinn drama ’sna Caoil Bhòdach
’Toir ar sròn dhan tuath leat.

A’ fàgail Mhuile as ar déidh
Gu robh na speuran gruamach
Ach ged bha muir ag éirigh àrd
Bha thus’ air bharr na stuadhan.

’S math a fhreagradh tu a’ stiùir
A’ tionndadh chun an fhuaraidh
Is gàir na mara ’deanamh ciùil
Dhan t-srùladh bha fo d’ghuaillean.

[Am fear a shaoirsnich thu le bàigh
Cha d’fhàg e cearb mun cuairt ort
Mo mhìle beannachd aig a’ làmh
A thàirnich do chuid chuairtean.

Theid mi Heillsgeir leat gun dàil
Is bithidh càch an gruaim rium
Chan eil te eile anns an àit’
Cho àluinn ri mo luaidh-sa.] (56)

SA 1962/41/A5


(56) Chuir Pàdruig an dà cheathramh mu dheireadh ugam ann a litir ann a 1975. Cha do thachair dhomh a faighinn air an teip ann a 1962.

[TD 101]

Cheannaich an dithis mhac aig Pàdruig, Lachlainn agus Gilleasbuig, a’ Violet ann an Cill Rìbhinn mu 1961 agus thug iad dhachaidh i mar a tha an t-òran ag innse. Cha robh Pàdruig fhéin air an turus còmhla riutha idir ach rinn e an t-òran glé ghoirid an déidh dhaibh ruighinn dhachaidh.
Caoin: “Te Bhàn an Achadh Luachrach.”

[TD 102]

33 Uibhist a Tuath

Séisd
Tiugainn leam thar an aisig do dh’eilein nam buadh
Chan fhairich thu fad’ e ’dol tarsuinn a’ chuain
Chì thu àiteachan maiseach far a math leat cur suas
Gheibh thu coibhneas ’s gach dachaidh ann an Uibhist a Tuath.

Bidh do bharr air a’ mhachair far an cinnich gach pòr
Bidh do chrodh ann am pàircean le ’n àl de laoigh òg’
Bidh do chaoirich air àrdain an raghainn an fheòir
Cha bhi éis ort gu bràch ann ’s chan fhàilnich do stòr.

Gheibh thu òr far nan clachan, thig an todhar ’sa’ stuaidh
Gheibh thu iasg ann am pailteas an taic ris a’ chuan
Bidh gach nì dhut cho ceart ’s cha tig acras no fuachd
Bidh do mhòine mu seach ort ’s nach ceannaich thu gual.

Gheibh thu maorach ’sa’ chladach far bheil iomadach gnè
Gheibh thu coinein ’sa’ choilleig ma theid thu ’nan déidh
Gheibh thu lachainn air lochan ’s bidh am bradan a’ leum
’S ann a monaidhean farsuinn chluinn thu langan an fhéidh.

Chì thu sluagh a tha gasd’ agus taitneach ’nan dòigh
Gheibh thu aoigh agus ceartas nach ceannaicheadh òr
Chì thu ìomhaigh na slàint ’n aghaidh aois agus òig’
Ann an dùthaich mo ghràidh-sa rinn m’àrach o m’òig’.

Cé ’n t-àite a b’fhearr dhut gu bràch fuireach ann
Chan ionnan ’s mar thà thu an sràidean nan Gall
Cha bhi eagal romh nàmh ort bidh thu sàbhailt ’s gach ám
Ni thu cadal gu sàmhach fo sgàile nam beann.

Chan eil mi ’na m’bhàrd chuireadh àird air gach buaidh
Cha deanainn ach fàilinn ’dol a sàs ann an duan
Bidh mo bheannachd gu bràch dhan an àite ’s dhan t-sluagh
Chan fhaic mi nas àghmhor an cearn an Taobh Tuath.

Bheir mo bheannachd dhan àit’ air am b’fhearr leam bhith ’luaidh
Far bheil móran dhe m’chàirdean tha pàirt dhiubh ’nan suain
B’e mo dhùrachd gach là ’nuair thig crìoch air mo chuairt
Mo chur sìnte ’sa’ Chlachan ann an Uibhist a Tuath.

SA 1962/41/B3

[TD 103]

Rinn Pàdruig an t-òran seo air dhà bhith ’bruidhinn ri caraid dha ann an Glascho a bha ag ionndrain Uibhist agus a’ miannachadh deireadh a làithean a chur seachad ann. ’Sè fear is fhearr leis fhéin dhe na h-òrain a rinn e. ’Se a fhéin a rinn an ceòl cuideachd. Mu ám Bliadhn’ Uire 1962.

[Dealbh chiùil]

[TD 104]

34 Moladh nan Sgitheanach

Nach truagh nach d’fhuair mi tàileantan
Gu bàrdachd chur ri chéil’
’Se riaraicheadh mo nàdur-sa
An tràth seo chur an céill
An coibhneas nochd sibh chàirdean dhomh
’Nur n-àrdraich lìbh an dé
Cha dì-chuimhnich mi bhàighealachd
Ri fad mo là ’s mo ré.

Nach ionghantach tha ’n saoghal linn
Is caochlaideach a réir
Is tric a bhios mi ’smaoineachadh
Mar sgapas daoin’ o chéil’
Mar dhealaicheas na càirdean
Gu ruig gach cearn fon ghréin
’S a rìs ma thig iad còmhladh
’Se bheir sòlas dhaibh gu léir.

Tha mis’ air chuairt ’sa’ bhaile seo
Chan fhada bhios mi ann
On thig an t-ám dhomh tilleadh
Gu mo dhachaidh anns a’ ghleann
Ach bidh mo smuaintinn maille ribh
’S mi ’seòladh os ur cionn
Is b’e mo mhiann bhith còmhla ris
A’ chòmhlan a bha grinn.

Chan fheuch mi chur am bàrdachd
Oir is fàilinn dheanainn ann
A mheud ’s a nochd sibh chàirdeas dhomh
’S de bhàighealachd ’san ám
Ach cha b’e nì a cheannaich sibh
Tha nis a’ togail ceann
Ach nàdur gràdhach phàrantan
A dh’aisig iad don cloinn.

Nam b’aithne dhomh gu molainn sibh
Is mì nach rachadh cearr
Oir b’e ur teist bhith cosanta
Is onarach ’s gach càil
Far an deach ur n-àrach òg
Ann an tìr nam beanntan àrd
’Se siod an cliù a choisinn sibh
’S nach dealaich ribh gu bràch.

[TD 105]

Tha ’n t-ám a nis a’ dlùthachadh
’S gu feum sinn triall o chéil’
Is duilich leam ’ga aideachadh
’S ro ghoirid a bha ’n tìm
Cha bhiodh an oidhche fada dhomh
Ag éisdeachd ribh a’ seinn
A’ crathadh làmh ’san dealachadh
O beannachd a bhith lìbh.

SA 1963/8/A1

Air dhà aoigheachd fhaighinn ann an Glascho aig teaghlach a bhuineadh dhan Eilein Sgitheanach. Mu 1962.
Caoin: “Air Feasgar Samhraidh Sàbaid dhomh.” Air an t-seann dòigh.

[TD 106]

35 Sealg nan Cathan

Séisd
Ho-ró hol-a-leó hogaidh ó horo hì
Ho-ró hol-a-leó hogaidh ó horo hì
Ho-ró hol-a-leó hogaidh ó horo hì
Gum b’fhearr dha na Sasunnaich fasgadh air tìr.

Mo bheannachd air Violet am bàta bha cruaidh
Le sgiobadh tha tapaidh gu marcachd na stuadh
Ged thigeadh i cas orr’ le frasan on tuath
Cha bhiodh gruaim air na fearaibh ’dol tarsuinn a’ chuain.

’Nuair dh’fhàg sinn an fhadhail ’s a nochd sinn ri cuan
Chùm sinn ’san fhasgadh car tacan gu tuath
’Nuair lig sinn a mach i muir geal oirnn mun cuairt
Bha srann aig a h-acfhuinn bha taitneach ’nar cluais.

Bha ’n Caiptin làn sogain ag innse cho dearbh
Dhan sgiobadh bha leis mar a gheibheadh iad sealg
Mu robh sinn leth astair mo bheachd-sa gun chearb
Gum b’fhearr leo na gallan gu robh iad gun fhalbh.

’Nuair lig sinn i tarsuinn, i salach le cinnt
Bha bàirich na mara mar chafadh mu’r cinn
Bha cuid anns an toiseach a’ faireachdainn tinn
Gun suim ged nach faiceadh iad cathan ’nan tìm.

Bha Iain ar caraid ’na shuidh aig an stiùir
Ge bu lìonmhor na steallan cha mhùchadh e sùil
Bha air’ air a’ chombaist ’ga cumail air cùrs’
’Se thà ’na ar caraid a’ maraich gu chùl.

Cha robh suim anns an toiseach gun d’theirig an spòrs
Gus an cualas an t-acair ’dol a mach am Port Ròigh
’S a nochd Seonaidh Ailig (57) le botul ’na dhòrn
Fhuair sinn làn ann an glainidh nach diùltadh neach òl.

Bha soirbheachadh math linn, bha sealg ann gu leòr
Le sgairbh agus lachainn is cathain ’s gach seòrs’
Bheir mise mo bheachd dhuibh mas aithne dhomh dhòigh
Gum bi ’n Caiptin ’ga innse cho fad’ ’s bhios e beò.

SA 1968/282/A2


(57) Seonaidh Ailig Mac Cumhais a bha muigh an t-Heillsgeir aig an ám a’ marbhadh choineineach.

[TD 107]

Thug Gilleasbuig mac Phàdruig, agus an companach iasgaich aige Iain Mac Asgaill, caiptin agus dithis no triùir eile de luchd airm a Beinne Fadhla a mach gu Eilein Heillsgeir a shealg. Cha robh Pàdruig fhéin as a’ sgiobadh idir ach rinn e an t-òran ’nuair a dh’innis na gillean dha mar a chaidh dhaibh. Mu 1964.
Caoin: “’S toil leam a’ Ghàidhealtachd.”

[TD 108]

36 Comhlan aig Bliadhn’ Uir

Seo Bliadhn’ Ur togaibh sunnd
Seo Bliadhn’ Ur mar a chleachd sinn
Olaibh suas cuachan làn
Ur deoch slàinte bu mhath leam.

Nì mi uaill gu bheil sibh linn
Ceanalt fìnealt is banail
’Se bhith ’g éisdeach ur guth binn
Thogadh m’inntinn gu aighear.

Seo mar chunnaig sinn ’nar n-òig
Càirdean còmhladh air Challuig
’S duilich leam cho beag ’s a th’ann
Chum an cuimhneachan aiseag.

Bhiodh a’ ghlaine ’dol mun cuairt
De stuth cruaidh mac na braiche
Ach tha ’n cleachdadh sìor dhol sìos
’S mór an call ligeadh seachad.

Guma fada bhios sibh beò
Leis gach sòlas ’nur dachaidh
Gu tighinn còmhladh aig Bliadhn’ Ur
’Se mo dhùrachd gu mair e.

SA 1973/172/A2.

Aig Bliadhn’ Uir ’na dhachaidh fhéin an Griomasaigh mu 1965 no 1966.
Caoin: “Cruachan Beann.”

[TD 109]

37 Baigh ris a’ Ghaidhlig

Air dhomh bhi ’m shuidhe greis an tàmh
A’ smuaineachadh leam fhìn
Am bheil a’ Ghàidhlig a’ dol bàs
Mar chànan tha gun bhrìgh
Am bheil i ’tuiteam sìos ’nar là
On inbh’ bu chòir dhi bhìth
Bheil sinn gun suim mur till i ’n àird
’S gum faigh i bàs ’nar tìr.

A’ Ghàidhlig chòir a fhuair sinn òg
Aig glùn na màthar chaomh
A’ chànan dh’altrumadh le bàigh
Feadh fàrdaichean ar tìr
Tha cliù mar cheòl an cainnt nam bàrd
A thogadh àrd a prìs
Mas e ’s gum faigh a’ Bheurl a h-àit’
Nach nàr oirnn e ri inns’.

Carson nach cumadh Gàidheil suas
A’ chànan ’s dualach dhuinn
Ar còir-bhreith i tromh iomadh linn
Bha seasmhach air a taobh
’Si Ghàidhlig labhair ceannard còir
Ri arm mun d’thòisich strì
Chaidh iollach suas chuir nàmh gu ruaig
Le laoich on tànaig sinn.

Tha iomadh cearn taobh thall an t-sàil
’N do ghléidh a’ Ghàidhlig buaidh
Le meas orra cha d’fhuair i tàir
Tha i slàn a measg an t-sluaigh
Ginealaich nach fac’ an t-àit’
Far ’n d’fhàs an sinnsribh suas
Mus deach am fuadach null thar sàl
Gu bàs is iomadh cruas.

An cuimhne linn a chluinntinn tràth
Ar parantan ’ga inns’
Mar bha uachdarain an sàs
A’ sàrachadh ar tìr
Gun iochd no bàigh ri aois no pàisd’
Gun chuir iad fàs ar glinn
’Cur caoirich bhàn is féidh ’nar n-àit’
Nach cràiteach e ri inns’.

[TD 110]

O ghineil òig is e mo dheòin
Ur còmhnadh linn ’san uair
Gu togail suas na Gàidhlig choir
Gu inbhe mar bu dual
Cha chudthrom i do dh’aona neach
’Ga giùlan ré a chuairt
’S gun dean an òigridh thig ’nar n-àit’
A’ Ghaidhlig chumail suas.

SA 1975/27/A2.

Rinn Pàdruig an t-òran seo ann a 1966.
Caoin: “A’ Maraiche ’s a Leannan.”

[TD 111]

38 Ag ionndrainn na bheil bhuam

Seo Bliadhn’ Ur air bheag sunnd
Seo Bliadhn’ Ur chan ann mar b’à’ist
’Se bhith ’g ionndrain na bheil bhuam
Dhùisg mi ’nuair seo gu dàn.

Tha mi nochd an seo leam fhìn
Chan eil m’inntinn an tàmh
Chan eil leam ach cat is cù
Chuir mi smùid air na dhà.

Bha mi ’còmhradh riutha ciùin
’S iad ’toirt sùil orm le bàigh
Gus ’n do chuir mi sìos fon bhòrd
Cuach an t-aon de bhainne blàth.

Chuir mi drama beag ’s gach té
De stuth Haig dé a b’fhearr
’Nuair a dh’òl iad sìos gu ghrùnnd
Thug e sùrd dhaibh gun dàil.

Theann an cat ri dhol mun cuairt
Sìos is suas is ’leum air àird
’Sann laigh Scottie thall an cùil
’Toirt oirnn sùil dé bha cearr.

Sin ’nuair thànaig fios far chuan (58)
A thog m’inntinn an àird
’Guidhe sonas le Bliadhn’ Ur
Le mór dhùrachd is bàigh.

Thug mi botul chun na fón
Gus gun innsinn do chàch
’Nuair a ring iad a Dalry (59)
Dh’òl mi suas slàint gach àit’.


(58) Teileagrabh a thanaig a Aifriga o Anna nighean Phàdruig agus a companach Seòrus Dòmhnallach nach maireann.

(59) Mairi Flòraidh nighean Phàdruig agus a companach Niall Mac Asgaill. Bha Flòraidh bean Phàdruig còmhla riutha aig an ám ann a Siorrachd Air.

[TD 112]

’S iomadh cearn ’san robh mi fhìn
Aig Bliadhn’ Ur an iomadh àit’
Ach a nochd an seo leam fhìn
Bhios ’na m’chuimhne gu bràch

Gu robh beannachd le Bliadhn’ Ur
Aig ar dìlsean ’s gach àit’
Saoghal fada pailteas nì
Le toil-inntinn is slàint’.

Tha mi ’n dòchas ’n ath Bhliadhn’ Ur
Gum bi cùisean nas fhearr
Gun tig Seòrus leis an treud
Dh’òl le chéile deoch slàint’.

SA 1973/172/A3.

A staigh leis fhéin aig Bliadhn’ Uir. Mu 1969.
Caoin: “Eilean Fraoich.”

[TD 113]

39 Oran mu Chogadh Aifriga

Tha naidheachd tha cinndeach
Anns gach cearn air a h-innse
Gillean òga na rìgheachd
Air a lìbhrigheadh dhuibh.

Thug iad mionnan dhan bhànrinn
Gum biodh iad dìleas gu bàs dhi
Dh’fhàg siod crìdh’ iomadh màthar
An diugh cràiteach ’gur caoidh.

Dh’fhàg e ’n cridhe fo luasgan
’S tric na deòir air an gruaidhean
Có an inntinn nach gluaiseadh
A’ faicinn sluagh ’gan toirt lìbh.

Ach ma thoirear gu blàr sibh
Ri aghaidh na nàmhaid
Iarraibh neart on an Ard Righ
’Se a shàbhaileas sìbh.

Bidh ar n-ùrnuigh an còmhnaidh
Bidh ar dùrachd le deòin dhuibh
Bidh sinn beò ann an dòchas
Gun tig sibh còmhladh a rìs.

SA 1963/12/B1.

’Se màthair Phàdruig, Máiri Dhòmhnaill Oig, a rinn an t-òran seo ’nuair a bhathar a’ togail nan gillean dhan arm aig ám Cogadh Aifriga.
Caoin: “Bruthaichean Ghlinn Braoin.”

[TD 114]

[Blank]
