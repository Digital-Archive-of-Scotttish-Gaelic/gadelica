[TD 117]

BOGHA NAM BODACH
le Iain MacArtair

Chaith mise a’ chiad shia bliadhna de mo bheatha ann an taigh mo sheanar ann an Suardail an Rubha, air mo photaireachd ’s air mo bheathachadh mar aon mhac caillich agus aon mhairt muilleir, is an uair a thàinig mi gu ìre bhith falbh nan cladaichean, bha aon àite ann a bhiodh na balaich an còmhnuidh a’ comharrachadh a-mach. B’e sin Bogha nam Bodach, geodha mór farsaing os cionn na tìde mhara, eadar a’ Chearc is Bràighe an Rubha, le cladach goirid gainmhich air a bheulaibh. Tha cuimhne agam fhathast air iad a bhith bruidhinn air na bodaich bho’n tug an geodha ainm, is iad a’ seanchas cho sgàthach mar gu robh eagal orra gu robh tanaisg nam bodach ri fachlais orra ann an uaigneas, is iadsan ag innse mu’n bhàta Spàinnteach a chaidh ás an rathad, is mar a thàinig an sgioba an deidh mort is marbhadh gu cladach Shuardail, le ionmhas mór airgid a chuir iad air folach anns a’ gheodha. Ged nach robh an sgeul cho coimhlionta aig na balaich, cha robh iad fada ceàrr. Seo, mata, mar a thachair an uair ud, anns a’ bhliadhna ochd ceud deug is aon thar fhichead.

B’e bàta na sgeula Jane, bàta-siùil trì-chrannach, ceithir fichead tonna ’s a deich a chuideam, a bhuineadh do Iùdhach, Moses Levy, a bha ’na cheannaiche air oir-thir a’ Mhuir-Mheadhoin. Their cuid gur ann á Gibraltar is cuid eile gur ann á Malta a dh’fhalbh i, is chan eil e gu móran difir, ach bha luchd air bòrd innte cho annasach, saoilidh mi, is a chaidh a riamh an toll soithich. Chaidh leacan móra céir innte an toiseach is an uairsin tocsaidean móra de ola-chruinn-ola a bha Levy a’ dol a thoirt tarsainn gu Bahia ann an ceann a deas America. Ach b’e aobhar a’ bhuairidh is an aimhreit an luchd airgid a thug e air bòrd. Bha Levy a’ dol a thoirt leis ochd mìle deug thar fichead dolair Spàinnteach, ’nam buinn airgead geal. Cha robh leithid a rud is àite-falaich no àite-dìon air bòrd san latha ud do shuim airgid cho mór is cho tomaideach a seo, is cha robh air ach gun deidheadh a chur ann an tocsaidean móra a dheidheadh do’n toll còmhla ris a’ chéir is an ola-chruinn-ola.

[TD 118]

Bha sgioba seòlaidh a’ bhàta pailt cho eugsamhlach ris a’ charaguth a bha san toll — dithis Shasunnach, Tomas MacIain, an sgiobair, agus Padruig Heaman am mate; cóignear Albannach, Iain MacPhàdruig, Strachan, Mac a’ Ghobhainn agus dithis eile mar làmhan; Innseanach, Eadailteach, gille-bìdh òg á Malta agus ceann-feadhna nam peacach — Francois Gautiez, an còcaire.

A réir aithris cha robh duine treidhbhireach air bòrd as a’ phrasgan seo ach an sgiobair agus an t-Albannach Iain MacPhàdruig a-mhàin. B’e esan an aon duine de na làmhan ris am b’urrainn an sgiobair am bàta earbsa.

Cha robh fhios aig duine beò mu dheidhinn an airgid ach aig an sgiobair a-mhàin agus aig Levy fhéin a bha ’na chois air bòrd, ach, mar a shùilicheadh duine, is an t-uallach a bh’air, cha robh iad fada bho thìr an uair a leig e ris do’n mhate mu dheidhinn ach dh’àithn e dha gun innse do mhac màthar agus a shùil a chumail air toll na soithich. Mar a thurchair ’se an còcaire Frangach, Gautiez, a bha an còmhnuidh air faire còmhla ris a’ mhate is nach ann a dh’innis am mate Heamon dha sgeul an ionmhais a bha air bòrd is bho’n mhionaid sin cha robh inntinn a’ chealgaire seo aig fois. Lean e air druim a’ mhate gus an tug e an dara taobh e ann an cuilbheartan a chuireadh ás do’n sgiobair agus Levy is gun roinneadh iad an uairsin an t-airgead eatorra. An uair a bha chuim aca deis chuir iad an comhairle ris a’ chòrr de’n sgioba ach cealgach is mar a bha iad cha robh iad air a shon idir — co dhiùbh cha robh iad airson gum biodh iad air am filleadh a-steach sa’ chùis. Mhothaich am Frangach gu robh a chuid bu mhotha aca maoth-bhlàth ach a-mhain MacPhàdruig a thug sgollaich de’n teanga dhoibh is a thuirt riutha nach biodh cuid no gnothach aige ris a leithid a ghnìomh. Dh’fheumadh an sùil a bhith air MacPhàdruig. Thug na cealgairean oidhche no dhà a’ seulachadh na cùise gus mu dheireadh an tug iad a chreidse orra fhéin nach robh rian nach deidheadh leotha, is nach robh bhuapa nis ach feitheamh na mionaid anns am biodh cùisean fàbharach agus a bhiodh am bàta fada bho thìr.

Thàinig an dearbh mhionaid seo mu dheireadh thall air oidhche uaignich. Bha iad cóig latha seòlaidh a-mach anns a’ Chuan a Siar. B’e MacPhàdruig a bh’air a’ chuibhle is bha an sgiobair agus Levy air a dhol a chadal. Ghlas am Frangach na h-Albannaich ’nan seòmar is le gunna frasach loisg e air an sgiobair is Levy ’nan leapannan is mharbh e iad gun chrith. Aig a’ cheart àm leum am mate air MacPhàdruig bho chùlaibh is mhort e e le slacan fiodha. Thilg iad an

[TD 119]

uairsin na cuirp thar a cliathaich is ghlan iad fhéin is an t-Eadailteach am bàta an dòigh is nach aithnicheadh duine gun thachair càil air bòrd. Cha robh fianuis eile air a’ ghnìomh an-iochdmhor, eucorach seo ach a-mhàin an gille-bìdh a bha ’na sheasamh gan coimhead le crith ’na chnàmhan is eagal dearg a bheatha air, ach bha esan cho òg is nach tug iad aire sam bith dha.

Chun an seo bha cùisean air a dhol leotha ro mhath. Bha an sgiobair is Levy is an aon-duine coguiseach roimh an robh eagal aca ann an grùnnd a’ chuain is chan iarradh na bh’air fhàgail móran slìbidh gus an toirt an dàrna taobh an uair a chitheadh iad na bha stòras aca gu roinn a-measg a chéile. Mar sin leig iad mu sgaoil an fheadhainn a bha glaiste, is ghabh am mate ùghdarras a’ bhàta. Chuir iad am bàta mun cuairt is rinn iad cùrsa air na h-Eileanan an Iar.

B’e chiad chala bhuail iad Bàgh-a’-Chaisteil ann am Barraidh. Chaidh am mate air tìr fo ainm Caiptean Rodgers agus cheannaich e leasachadh bìdh agus te de na h-eathraichean móra fosgailte a bh’aig na Barraich ag iasgach an sgadain is an langa, is a sin sheòl iad suas an Cuan Sgìth. B’e bha ’nam beachd, am bàta chur ás an rathad an uair a gheibheadh iad a-mach á fradharc fearainn is a-steach do’n Mhaoil. Thòisich an t-ullachadh airson na h-ama sin. Cha robh mìr canabhais air bòrd — eadhon na siùil — nach deach a shracadh ach am biodh pocannan gu leòr aca anns an cuireadh iad na dolairean Spàinteach a bha sna tocsaidean móra an toll na soithich.

A-muigh sa’ Mhaoil chaidh an t-eathar a chur air bhog is a lionadh le na pocannan airgid is beagan bìdh is mus do chrom iad fhéin innte, tholl iad am bàta ann an grunn àiteachan ach an deidheadh i fodha.

B’e am Frangach a dhealbh o thùs an innleachd ris an robh iad a’ cumail agus b’e bha’n dùil nan seòd gun iomaireadh iad tarsainn a’ Mhaoil gus am buaileadh iad oirthir na h-Albann is gun deanadh iad an slighe fhéin á sin. Ach tha sruthan a’ Mhaoil camagach, meallta, is ’se a thachair gun deach an ruagadh sìos fearann nan Loch ann an Leódhas is cha do stad iad gus na bhuail iad tìr ann am Bogha nam Bodach ann an Suardail. Cha b’e sruth mara ’na aonar a bh’aig an luchd-foill ri cothachadh ris a-nis. Cha deach am bàta fodha na bu mhotha; ged a ghabh i muir is gu robh i sìos mu’n deireadh, lean i iad tarsainn a’ Mhaoil, a-steach do’n Loch a Tuath gus an deach i air tìr an Tolastadh.

Bha croit no dhà ann an Suardail aig an àm ach bha a’ chuid bu mhò de’n talamh àitich ’na thaca fo thuathanachas bantraich, a’

[TD 120]

bhean-uasal Nicillemhoire, agus an deidh do na fir an t-airgead a thiodhlacadh sa’ ghainmhich rinn iad air an taca. Dh’iarr iad freasgart orra an sin mar sheòldairean bochda a bh’air a thighinn á bàta a chaidh ás an rathad. Ghabh a’ bhean-uasal riutha gu math; fhuair iad biadh is deoch is chuir i fios a Steòrnabhagh iad a thighinn a dheanamh cobhair air na truaghain seo.

Chuir an taigh-chuspainn dithis sìos, Ruairidh MacIomhair agus an cléireach aige Coinneach MacChoinnich a bha pòsda aig te de chlann-nighean na taca. Cheasnaich iad an sgioba is cha do chuir iad teagamh sam bith anns an fhianais a thug iad, is bha iad riaraichte nach b’e cùiltearan uisge-beatha a bh’annta co dhiùbh. Thill iad air ais a Steòrnabhagh mu chóig mìle astar air falbh, ach cha robh iad air a dhol glé fhada air an t-slighe an uair a rug an gille-bìdh òg orra is anail ’na uchd. Dh’iarr e orra gu dùrachdach a dhìon bho’n sgioba is dh’innis e dhoibh facal air an fhacal mar a bha air tachairt bho chaidh iad gu muir. Cha robh iad fada ann an uair a thàinig am mate agus am Frangach. Rug iad le anmuinn air a’ bhalach is rinn iad sgeula bhriagha, bhreugach air mar a bha e air a dhol far a chinn, ach dhiùlt MacIomhair an gille thoirt dhoibh is thug iad leotha e suas am baile.

La-arna-mhàireach chuir an taigh-chuspainn còmhlan fhear sìos a Shuardail le spaidean. Chladhaich iad sa’ ghainmhich, fhuair iad an t-ionmhas is chaidh an sgioba a chur an gréim. Chaidh an t-airgead a thoirt suas chun an taca is an ath latha dh’fhalbh na cairtean leis suas a Steòrnabhagh. Chan fhacas chun an siud fhéin is tha e iongantach gum faic tuilleadh anns an eilean againn sealladh cho iongantach ri seo, cairtean lomalàn airgid air an rathad a Steòrnabhagh is cha robh duine cuagach a ghluaiseadh le bat’ aige mar a bha san òran nach robh muigh a’ faicinn an t-seallaidh. Cha robh an t-ionmhas idir cho coimhlionta a’ ruighinn an taigh-chuspainn is a bha e a’ tighinn á gainmheach Bogha nam Bodach.

Chaidh an sgioba a chàireadh ann an taigh-òsda a’ Mol-a-Deas le maor-sìthe gan cumail am braighdeanas gus an tigeadh an siorraidh, Iain MacChoinnich, á Sìldig an Geàrrloch.

Lean a’ chùirt iomadach latha. Leig am Frangach, Gautiez, air nach robh smid Beurla aige, agus e an dùil nach biodh duine air eilean cho iomallach a bhruidhneadh an cànain aigesan, ach fhuair e bioran. Thurchair gun robh fear Seumas Reid anns an taigh-chuspainn air a bhith ann an Canada ìochdrach airson grunn bhliadhnachan is bhruidhneadh e am Frangais cho fileanta ris fhéin.

[TD 121]

Chaidh aithris na cùirte a chur gu prìomh fhear-lagha na h-Albann an Dun-Eideann is chuir esan bàta beag a dh’iarraidh an sgioba is an t-airgead is thug i leotha iad le chéile gu Lìte.

Aig an àrd-chùirt an Dun-Eideann chaidh an sgioba gu léir fhiachainn airson an aramach-mara bha seo agus mort nan triùir nach do thill, ach thionndaidh iad gu léir air a’ mhate is air am Frangach, ag agairt gur iadsan an dithis bu choireach ris na thachair is nach robh gnothach sam bith acasan ris, ach gun tàinig orra a dhol leotha. Cha robh rian dol ás a-nis aig a’ mhate agus am Frangach is chaidh an dìteadh agus an crochadh air cladach Lìte airson a’ ghnìomh oillteil a rinn iad.

Ach is olc a’ ghaoth nach séid an seòl chuid-eigin. Thug boireannaich Tholastaidh iomadh ionnsaigh suas a Steòrnabhagh le cléibh làn de leacan céir a bhiodh iad a’ reic air feadh a’ bhaile, agus bha dolairean Spàinnteach gu leòr a’ togail ceann an Steòrnabhagh airson iomadach bliadhna an deidh seo: aig aon àm bha iad cho pailt is gum faigheadh duine iad gu cumanta ann an iomlaid. B’fhiach iad trì is sia sgilinn an uairsin o chionn ceud gu leth bliadhna air ais ach dé b’fhiach iad an diugh nam biodh duine air a bhith cho geur-shuileach ’s a bhi air an tasgadh seachad do’n fheadhainn a thigeadh ás an deidh? Ach is math dh’fhaoidte gu bheil e anns an fhreasdal mar anns an lagh nach deanar prothaid ás an olc.

[Sanasan]

[TD 131]

OCHOIN MO CHAILIN
Sgeul mu Oran
le Niall M. Brownlie

Gun dh’éirich mi moch air madainn an dé,
’S gheàrr mi ’n ear-thalmhainn do bhrìgh mo sgéil,
An dùil gum faicinn-sa rùn mo chléibh,
Ochóin gum facas ’s a cùl rium féin.

Ochóin mo chailin ’s mo shùil ad dhéidh,
Ochóin mo chailin ’s mo shùil ad dhéidh,
Mo Lili, mo Lili ’s mo shùil ad dhéidh,
Cha léir dhomh am bealach le sileadh nan deur.

Tha an t-òran seo r’a fhaotainn anns an àireamh thaghta de Shàr Obair nam Bàrd a dheasaich Iain MacCoinnich nach maireann. Tha MacCoinnich a’ toirt dhuinn eachdraidh ghoirid mu’n òran seo; chaidh seo a chraobh-sgaoileadh leis a’ Bh.B.C. anns a’ phrógram “Le Dùrachd” bho chionn greis air ais, ach chan e am beagan a dh’innis MacCoinnich toiseach is deireadh na sgeòil. A réir bial-aithris, tha sgeul eile an cois na bàrdachd seo, agus seo mar a chuala mise an sgeul sin.

Bha ministear a Liosmór, an t-Urr. MacNeacail, agus thuit e an trom ghaol air tè Lili Chaimbeul, nighean duin’ uaisle aig an robh móran fearainn dlùth do Loch Obha. Air madainn àraidh thog e air gus rùn a chléibh iarraidh air làimh an ceangal pòsaidh, ach nuair ràinig e a cheann-uidhe cha d’fhuair e cùisean idir gu ’mhiann. Bha cuirm mhór a’ dol air adhart, is àilleagan a chridhe ga réiteach ri oifigeach airm. Ged a bha cridhe a’ mhinisteir chòir trom, tùrsach dh’fhuirich e greiseag aig a’ chuirm, agus an sin, a’ sileadh nan deur gu frasach, ghabh e air a shlighe dhachaidh.

[TD 132]

Bha cleasaiche aig a’ chuirm, agus air do’n oifigeach cus dighe òl, thuirt e ris a’ chleasaiche gun doireadh e bonn òir dha nan cuireadh e a làmhan mu amhach na h-ìghne, a’ glaodhaich aig a’ cheart àm, gun robh gaol a chridhe aige oirre. Rinn an cleasaiche mar a dh’iarradh air, ach ghabh an nighean oilbheum mór, agus dh’fharraid i dha có a dh’iarr air a leithid seo a dhèanamh. “Dh’iarr,” fhreagair an cleasaiche, “do leannan, an t-oifigeach.” Cha luaithe chual’ ise seo na bhrist i gach gealladh, agus dh’éigh i gum b’e am minister a bu mhiann leatha a phòsadh. Chuireadh eithear tarsainn an loch, gus am ministear a lorg, ach bha an t-òran ullamh mun d’fhuaireadh e. Thill MacNeacail air ais, chaidh a’ chuirm ’s an réiteach air an adhart, agus a réir na sgeòil, phòs e Lili an ùine gheàrr, agus bha móran teaghlaich aca.

(Bhithinn toilichte cluinntinn bho neach sam bith a chual’ an sgeul seo.)

[Sanas]

[TD 141]

DE CHO GAIDHEALACH ’S A THA GALLAIBH
leis an Urr. An t-Ollamh Iain MacAonghais

Dé cho Gaidhealach is tha Gallaibh? Tha Gallaibh air oir na Gaidhealtachd. Tha an talamh ìosal, còmhnard. Chì sibh beanntainean àrd, Morbheinn air an ceann, ach tha iad uile suidhichte dlùth do’n chrìch eadar Gallaibh is Cataibh. Deas air an talamh-àitich, chì sibh monaidhean farsainn, ìosal. Tha mòine anns na monaidhean a chumadh connadh ris an rìoghachd. Chuala mi a facal a’ dol, nach robh aig neach ach seasamh air mullach cumain is gheibheadh e sealladh air Gallaibh, tuath is deas, an ear ’s an iar. Chan eil sin buileach ceart, oir tha cnoc ann a Sgìr Hacraig a tha 500 troigh a dh’àirde. B’e luchd na Gàidhlig a thug an t-ainm ‘Gallaibh’ do an dùthaich seo. Bha an t-ainm a’ ciallachadh gum b’e coigrich a bha anns an t-sluagh. Agus an diugh fhéin coinnichidh sibh ri Gallaich a their: “Chan e Gaidheil sinne idir. Is sliochd na Lochlainnich sinne.” Tha sin a’ ciallachadh gum buin iadsan do na reubairean-mara, na <eng>Vikings<gai>, a rinn ionnsaigh fhuilteach air na h-eileanan tuathach, Arcaibh is Sealtainn, agus a rithist air Gallaibh mu dheireadh na h-ochdamh linn. Chuala sinn uile mar a ghreimich iad air eileanan an iar Alba agus gun do mhair iad fo smachd na Lochlainnich airson ceithir cheud bliadhna. Tha fhios againn nach do sgrios na reubairean-mara sin luchd-àitichidh nan eileanan an iar gu h-iomlan, oir gheibh sinn iomradh air na Gall-Ghaidheil. Is e sin gineil mheasgte, leth Lochlainneach is leth Ghaidheal is chaidh an sgeul fad is farsainn gum bu mhiosa iadsan na na fìor Lochlainnich. Tha sinn cinnteach cuideachd nach do sgrios na h-eilthirich uile luchd-àiteachaidh Ghallaibh. Bha feum aca orra airson a bhi ag oibreachadh an fhearainn agus saothair eile. Dh’fhàg na Lochlainnich am facal “tràill” anns a’ Ghàidhlig, agus tha am facal sin ag innseadh a sgeul fhéin.

B’e gineil fo’n ainm sliochd nan Cat a fhuair na Lochlainnich ann an

[TD 142]

Gallaibh, is tha an t-ainm sin air a theasraigeadh ann an ainm na siorramachd “Caithness” gus an latha ’n diugh. Faodaidh sinn a bhi cinnteach gum b’e Cruithne no Piocaich (Picti) a bha ann a Sliochd nan Cat, oir thug na Lochlainnich an t-ainm <eng>“Pettaland Fyord” (Pentland Firth)<gai> air a’ chaolas eadar eileanan Arcaibh, is tirmór. Chan eil teagamh nach e cànain Ceilteach a bha na Cruithne a’ labhairt, ach is e a’ cheist am b’e a’ Ghàidhlig Eireannach is Albannach no a’ chainnt phiutharail, Cuimrig, a bha na treubhan Breatannach a’ cleachdadh. Tha e glé choltach gum b’e an dara roinn de’n chànain Cheilteach a bha iad ag uisneasach. Chan e gun dean e móran muthaidh, oir bhàsaich cànain nam Piocaich is cha d’fhàg iad ach is dòcha leth-dusan facal ann an ainmean-àitean is cainnt ar linn fhéin. Dh’fhàg na ginealachdan a dh’fhalbh dìleab luachmhor againn. Thug iad ainmean tlachdmhor air beanntainnean is glinn, aibhnichean is lochan, dùin is machraichean, bailtean tuathanais is àirighean. Tha na h-ainmean a thug iad orra ag innseadh dhuinn an e Lochlainnich no Gaidheil a bha na bu lìonmhoire anns na ceàirn sin.

Thoiribh sùil air Gallaibh ann a map an <eng>“Ordnance Survey”<gai>. Chì sinn gu bheil earrann de’n t-siorramachd, an ear-thuath, anns nach faigh sibh lorg air ainm Gàidhlig. Ma tharraingeas sibh sreath no loine eadar Inbhir Theòrsa agus Georgemas ann a Hacraig agus a’ cumail oirbh troimh Watten gu mu dheich mìle deas air Inbhir Uig, tuath de’n t-sreath sin, is e ainmean Lochlainneach gu léir a mhothaicheas sinn. Ach deas de sin, chì sinn gu bheil ainmean Lochlainneach is ainmean Gàidhlig taobh ri taobh. Tha sin ag innseadh dhuinn gun do chùm na h-eilthirich talamh math torrach an ear-thuath buileach dhaibh fhéin, ach gun d’fhuair na teaghlaichean dùthchasach còir air cuid de’n fhearann neo-thorrach anns a’ mhonadh no fasig air beanntainean Chataibh. Chan eil oir de’n t-siorramachd anns nach eil teisteas gu robh na Lochlainnich ann.

Anns an ear-thuath, is e seo ball-sampuill air na h-ainmean a choinnicheas sibh: Aimster, Camster, Reaster, Brabster, Hoy, Mey, Bower, Bowermadden, Murkle, Durran, Brough, Halcro, Alterwell. Deas agus iar-dheas gheibh sinn ainmean Lochlainneach taobh ri taobh ri ainmean Gàidhlig, no cuid a dh’ainmean anns a bheil roinn Ghàidhlig is roinn Lochlainneach: Strathmore is Strathbeg faisg air Olicett is Shebster; Achalone is Balnaan is Knockglass faisg air Houstry is Tormisdale is Sordale. Tha na h-ainmean is an dà shluagh a-measg a chéile.

Tha mi smaoineachadh gu bheil ainmean an luchd-àiteachaidh,

[TD 143]

eadhoin an diugh fhéin ag aithris a cheart sgeul. Is e sin gu bheil muinntir an ear-thuath, Canisbay is Olrig is Watten, anns a’ mhór chuid Lochlainneach agus a chuid eile measgte ach nas Gaidhealaiche na tha cuid de na Gallaich am beachd. Seallaibh air Canisbay. Rinn a Màidsear W. Mowat sgrùdadh mionaideach air clàir-ainme luchd-taghaidh buill Pàrlamaid airson a’ bhliadhna 1900. Seo àireamh na fineachan a bha anns an rolla sin: <eng>Dunnet, 31, Mowat, 20; Manson, 13; Banks, 13; Sinclair, 13, Bremner, 13; Simpson, 13, Begg, 10; Rosie, 10; Matheson, 9;<gai> na b’ìsle na sin, bha <eng>Kennedy, Groat, Gunn, Laird<gai>. A-mach air Matheson is Begg (? Beag), chan eil fine Ghaidhealach ’na measg.

Seallamaid air Inbhir Uig, dùthaich na Sinclairich is na Gunnaich. Anns a’ cheart bhliadhna sin, b’ e clann Mhic Aoidh is na Suthurlanaich a bha air toiseach air gach fine eile. Tha amharus agam gum b’e obair an iasgaich a tharraing iadsan o oirthir Chataibh aig àm fuadach nan daoine.

Tha sgìr Watten cha mhór cho neo-Ghaidhealach ri Canisbay; ach far am bheil baile Watten an diugh, an teas meadhoin na sgìreachd, b’àbhaist baile beag a bhi ann ris an abradh iad “Achingale”. Is e sin Acha nan Gaidheil. Ged nach eil mi dearbh chinnteach, tha mi’m beachd gum b’e Cataich a chaidh fhuadach ás an dachaighean a fhuair tearmunn an seo. Bha àireamh de na h-uachdarain Ghallach a bha glé choibhneil ris na truaghain a chaidh a sgiùrsadh á Cataibh, Thachair a’ cheart nì a Latharan is an Olrig.

Is e Latharan a sgìre as farsainne ann an Gallaibh, agus gu meadhoin na naoidheamh linn deug, anns an robh an luchd-àiteachaidh ag àireamh mu ochd mìle, b’e a’ Ghàidhlig cànain coitcheann na sgìre. Tha ainmean-àitean mar tha Clyth is Forss is Houstry is Langwell ag innseadh dhuinn gu robh na Gaill lìonmhor air feadh na dùthcha, ach tha na h-ainmean Gàidhlig nas lìonmhoire. Tha Bleau, cruinne-eòlaiche Duitseach a rinn dealbh-dùthcha no map Alba anns an t-seachdamh linn deug, ag innseadh dhuinn gu robh Gàidhlig Ghallaibh air crìonadh gu mòr, ach thug i ùine mhór air bàsachadh. B’aithne dhòmhsa aon fhear co dhiubh, Mgr R. J. Miller, fear-deasachaidh a’ phàipear-naidheachd ionadail, aig an robh Gàidhlig Latharna, ged a bha i caran mabach ri taobh Gàidhlig Innse-Gall. Tha Seòras Davidson, ministear na sgìre seo, mu mheadhoin na naoidheamh linn deug ag ràdh, gu robh allt ann am Bruan, mu chóig mìle deug deas air Inbhir Uig. Air taobh tuath an uillt, cha robh facal Gàidhlig aig an t-sluagh. Deas air an allt, cha bhruidhneadh iad Beurla. Dh’éirich

[TD 144]

seòrsa de “<eng>Basic English<gai>” tuath is deas do’n allt. Bha obair an earraich a’ dol air adhart. Bha iad a’ cleachdadh mogain a chur air spògan nan cearc chum an cumail o bhi sgròbadh na h-ùrach is ag itheadh an t-sìl. Bha bodach ag obair air taobh nan Gaill is cailleach air taobh nan Gaidheil. Mhothaich am bodach cearcan na caillich a’ sgròbadh anns an talamh-àitich a bha air ùr chur. Ghlaodh e ris a’ chaillich: “<eng>Hen in corn<gai>.” Fhreagair ise: “<eng>Boot on foot<gai>.” Ars’ am bodach: “<eng>No boot on neb<gai>.” Bha na cearcan a’ cruinneachadh an lòin, a dh’aindeoin mogain.

Anns a’ bhliadhna 1828, bha luchd-àitichidh Hacraig ag àireamh 2646, a réir cunntas a rinn Comunn Sgoilean Inbhirnis, is a chaidh fhoillseachadh fo’n ainm “<eng>Moral Statistics<gai>”. Iomradh luachmhor da-rìribh. Bha teaghlaichean ag àireamh 479. Dhe na teaghlaichean sin, bha 236 ag agairt gum b’e Beurla an cainnt mhàthaireil agus 238 ag ràdh gum b’e Gàidhlig a b’fhasa dhaibh. Theagamh gu robh beagan Beurla aig a’ chuid mhór dhiubh. Chan eil Gàidhlig dhùthchail idir anns an sgìre an diugh. B’aithne dhomh mu leth-dusan aig an robh Gàidhlig Ghallaibh, ach shiubhail iad uile beagan bhliadhnaichean air ais. Is beag na comharraidhean a chì sinn ann am Beurla an t-sluaigh an dràsda gu robh Gàidhlig cho cumanta ceud bliadhna air ais. Cluinnidh sibh ‘sgìr Hacraig’ airson na paraisde, moruar, Ochone, Ochanfhéin, bodach (mar is tric a’ ciallachadh fad-mòna fliuch airson cùl an teine), brochan, <eng>brotag<gai> (bratag), <eng>knownin’<gai> (Caoineadh), <eng>shennag<gai> (seangan), <eng>sgoort<gai> (sguirt), <eng>skailing<gai> (sgaoileadh), <eng>simons<gai> (sioman), <eng>booran<gai> (bùirean), <eng>Giangs<gai> (? deamhais), <eng>leans<gai> (leana).

Nuair a sgrùdas sinn fineachan an t-sluaigh, chì sinn gu robh is gu bheil làmh-an-uachdair aig ainmean Gaidhealach. Tha cuimhne agam gun do mhion-rannsaich mise leabhar-baistidh na h-eaglais airson 1910 — 1950. Seo mar tha na fineachan air an roinn: Caimbeul, 62; Suthurlan, 55; Gunn, 39, MacAoidh, 38; MacDhòmhnaill, 25; <eng>Manson, 23; Budge 19; Sinclair<gai>, 11. Bha na h-ainmean seo anns an leabhar airson ceud bliadhna air ais ach cha robh iad lìonmhor:<eng>Bain; Barnetson, Banks; Bremner; Calder; Coghill; Cormack; Doull; Dunnet; Groat; Henderson; Horne; Hymers; Houston; Levack; MacKenzie; Miller; Moodie; Munro; Oman; Paul; Polson; Wares; Swanson<gai>. Bha na fineachan seo anns an rolla-baistidh ceud bliadhna air ais, ach chan eil gin dhiubh ann an diugh: <eng>Cleuch; Crombie; Don; Diack; Iverach; Loutit; Morgan; Tait<gai>. Bu thoigh leam facal no dhà a ràdh mu chlann Iomhair (Iverach). Anns an t-siathamh linn deug eadar 1575 agus 1585, thainig dà bhuidheann dhaoine a-mach o

[TD 145]

Earraghaidheal agus thuinnich iad ann an Gallaibh; a’ chuid mhath dhiubh, tha mi’m beachd ann an sgìr fharsainn Hacraig. Bhuineadh iad uile do chlann Iomhair, ged a bha còir aca uile air an fhine “Caimbeul”. Ann a meadhoin na h-ath linn (mu 1650), tha e air aithris gu robh na Iomharaich a’ sealbhachadh an roinn bu mhò de chroitean is gabhaltaisean fearainn anns an sgìr. Còrr is leth-cheud bliadhna air ais cha robh ach aon teaghlach de’n fhine sin anns an sgìr. Bhuineadh an t-Ard Ollamh Iverach, a bha ’na cheann-suidhe air colaisde na h-Eaglais Shaor Aonaichte an Abaireadhain do’n teaghlach sin. Aig an aon àm, chunnaic sinn gum b’e na Caimbeulaich an fhine bu lìonmhoire anns a sgìre. Dé thachair? Tha e duilich a chreidsinn gun do shìol iad air falbh, gineal cho righinn riùsan, mar sneacha far balla. Tha mi dearbhta gun do stad iad a bhi ag uinnseachadh Iomhar mar fhine, agus gun do thòisich iad air a bhi cleachdadh “Caimbeul”, ainm air an robh an deagh chòir aca. Mar sin, tha clann Iomhair na siathamh linn deug againn fhathast.

Ged nach eil móran dòchais airson na Gàidhlig an Gallaibh an diugh, bhiodh e freagarrach gun aithnicheadh na Gallaich gu bheil iad nas Gaidhealaiche na tha cuid mhath dhiubh am barail.

[Sanas]

[TD 161]

GEARRADH-CAINNT A LEODHAS
bho Mhurchadh MacPhàrlain

(1)

Thainig eildear o na tuathadh a dh’fhuireach a Steòrnabhagh. Cha robh Bheurla aige cothramach gu leòr gu ùrnaigh-Bheurla a dhèanamh. Ach an oidhche bha seo dhearg am ministear air gu fiachainn air ùrnaigh Bheurla a dhèanamh, ach cha b’fhada gus an robh Iain ann am bogadh ’s am b’fheudar dha dèanamh air AMEN.

Nuair a bha choinneamh seachad, thuirt am ministear ri Iain, “Bha cruaidh-fheum agad air gràs a-nochd Iain.”

“Cha b’e gràs bu mhotha bha dhìth orm ach GRÀMAR,” ars Iain.


(2)

Nuair a bhios bus a’ dol cho na tuathadh aithnichear gun dàil ma bhios coigreach air a-measg chàich.

An oidhche bha seo, air bus Phort nan Giùran, bha duine agus e follaiseach gu leòr nach b’e Rubhach a bh’ann. ’S coltach gu robh amhaich a bha neo-àbhaisteach chaol-fhada air. “Saoil,” arsa an dàrna Rubhach ris an fhear eile, “Dé’n saoidhis a dh’fheumas e ann an colair?”

Fhreagair an Rubhach eile. “Chan e colair a dh’fheumas e siud ach spat.”

[Sanas]

[TD 174]

FUADACH NAN DAOINE AS NA HEARADH
le Peigi NicIlleMhoire

Tha cunntas againn air mar a chaidh na daoine fhuadach ás iomadach ceàrna dhan Ghàidhealtachd, Cataibh, an t-Eilean Sgiathanach, Uibhist, agus àiteachan eile, ach cho fad agus is fhiosrach mise, cha deachaidh fhathast cunntas a thoirt air mar a chaidh na daoine fhuadach ás na Hearadh thuige seo.

’Se sin mar a chaidh a fuadach far a’ mhachaire Hearach. Tha fios againn gun deachaidh daoine fhuadach far taobh an Iar-thuath na Hearadh agus fearainn bheaga, bhochda, a thoirt dhaibh a-measg nan creag air an taobh an ear, neo mar a chanas sinn ás na Bàigh, an àite nam fearann mhatha bh’aca air an taobh an iar — agus a frìth ’na cùl-cinn aca, le cothrom air stoc gu leòr. Ach ’s fhada bho’n uair sin. Tha cho fada bhuaithe agus nach eil móran cunntas air.

Ach chan eil cho fìor fhada sin o chaidh na daoine a chur far a’ mhachaire idir. Chan eil mi cinnteach dé a’ bhliadhna bha ann ach tha mi smaoineachadh gur ann eadar 1830 — 1840 a thachair an gnothaich maslach a bha seo.

Is e an t-àite a tha a’ tighinn gu h-àraidh air m’aire, baile beag, brèagha, air a’ mhachaire Hearach ris an canar Cràgo, oir is ann ás a chaidh mo shinnsir fhuadach. Tha e colach gu robh eadar fichead agus deich thar fhichead do chroitearan a’ gabhail còmhnaidh eadar Cràgo agus Seilebost agus na bailtean beaga eile tha faisg orra.

Bha iad ’nan daoine modhail, dòigheil nach robh cur dragh air duine sam bith ach an aire air an gnothaich fhéin, agus tha e coltach leam gu robh fìor dhiadhairean ’nam measg cuideachd. ’Se daoine coibhneil càirdeill a bh’annta agus math gus a chéile chuideachadh a bharrachd.

Bha fearainn mhath aca nach robh doirbh an oibreachadh oir se talamh treabhaidh a bh’ aca gu ìre bhig, agus mar sin tha e coltach gu robh iad cuibheasach math air an dòigh; bhitheadh baraille feòla air a shailleadh as a h-uile taigh mu Shamhuinn agus bhiodh a’ chaora

[TD 175]

Nollaig aca a bharrachd gus gum bitheadh feòil ùr aca aig àm na Nollaig. Se’n Nollaig bheag a chanadh iad ris a’ “<eng>Christmas<gai>”, agus a Nollaig mhór ris a’ bhliadhn ùr. Bha fearas-chuideachd agus cur-seachad gu leòr aca cuideachd, ceòl agus òrain. Bha dà phìobaire a’ fuireach ann a fear dha na bailtean beaga bha sin.

Ach, coma co-dhiù tha e coltach gu robh cuideigin ann aig a robh sùil fharmadach air na bh’aca, na fearainn a bh’aca agus an cuid stuic, agus a bha miannachadh an cur air falbh ás na dachaidhean agus a h-uile sian dhan a sin a bhith aige fhéin.

Aig an àm a bha seo bha tac Losgaintir air taobh thall na fadhlach mun coinneamh aig fear Stiùbhart a mhuinntir Chinn-t-sàile; se’n “Stiùbhartach mór” a chanadh iad ris.

Agus ’sann a thòisich na daoine a chluinntinn fabhar gu robh a’ Stiùbhartach a’ dol a thoirt uapa na fearann ach bha sin a cheart cho do-chreidsinn leotha agus ged a b’ann an diugh a bhiodh ann, oir bha iad a’ smaoineachadh nach tachradh a leithid sin fhads a phàigheadh iad am màl gu dleasdanach, mar a bha iad a’ dèanamh, agus thòisich iad ag radha nach caraicheadh iad ás a siud do dhaoine sam bith ’s gun iad a’ cur dragh air duine.

Tha e coltach gun deachaidh seo innse do bhean a Stiùbhartaich mhóir, gu robh na daoine ag radha nach fhalbhadh iad, ach nuair a chuala i sin ’se freagairt a thug i, “O,” ars ise, “fóghnaidh na <eng>troops<gai> dhaibh,” a’ ciallachadh gun cuireadh iad fios air an arm airson na daoine chur ás an dachaidhean. Ach cha chreideadh na daoine gun deanadh iad a leithid a dh’fhòirneart orra.

Chaidh beagan ùine seachad ’s cha robh iad a’ cluinntinn guth ma dheidhinn falbh ’s bha iad a’ smaoineachadh nach cluinneadh iad guth tuilleadh air a’ ghnothaich, ach a’ latha bha seo, ’sann a thainig am bàrlaigeadh, ’se sin, gu feumadh a h-uile duine aca a bhith mach ás na taighean air latha àraidh, agus taigh sam bith ás a faighte teine gun chur ás a latha ud, bha e gus a bhith air a chur ’na theine leis an teine a bh’ann fhéin. Bha mo shinnseanair air fear dha na croitearan a bha gabhail còmhnaidh ann an Cràgo aig an àm ud le theaghlach. Bha dithis mhac aige agus ceathrar nighean agus tha e coltach gum biodh iad a’ deanamh nan clòintean móra aig an àm a bha siud. An latha bha seo, ’se latha brèagha samhraidh a bh’ann, agus bha mo shinnseanmhair agus a’ chuibheall shnìomh aice muigh aig an dorus agus smùid aice air snìomh an t-snàth airson clò a dheanamh. Nuair a thog i sùil gu dé a chunnaic i ach na saighdearan a’ tighinn — se na <eng>Redcoats<gai> a bh’annta — agus bha iad air nochdach aig àite ris an canar Cleite-na- 
[TD 176]

Duchadh, agus iad a’ dèanamh oirre.

Nuair a chunnaic na daoine bochda seo, chaidh iad ’nan cabhaig. Cha robh fhios aca dé a dhèanadh iad, na dé an taobh a thionndadh iad. Cha do rinn mo shinnseanmhair sian ach leum a-stigh eadar dà fheannaig choirce leis an eagal a bh’aice romhpa.

Feumaidh gur ann aig deireadh an t-samhraidh a bh’ann oir bha’n coirce àrd aig an àm agus cha robh fada gus am faca i na taighean a’ dol suas ’nan teine an déidh dha na daoine bochda cead fhaighinn air pàirt dha na bha ’nam broinn a thoirt a-mach asda. Tha e ri ràdh, nuair a dh’fhoighnich an Stiùbhartach dha bhean a robh i làn-riaraichte a nis on a chaidh na daoine fhuadach, gun duirt i, “<eng>No. I shall not be happy while there is one whisp of smoke to be seen between here and Rodel<gai>.” Cha robh aig na daoine an uair sin ach an cùl a chur ris an àite as an d’fhuair iad an àrach, agus fiachainn ach a faigheadh iad àite as an togadh iad bothain air choir-eigin, gus a faigheadh iad taighean cearta thogail. ’Sann ann an àite ris an canar Ceann-Dìbig, ma fhichead mìle air falbh bhuapa a fhuair feadhainn dhiubh bìdeagan talamhainn. Thachair gu robh daoine dol a-null a Chanada aig an àm a bha seo, agus bha piuthar mo sheanmhar air té a chaidh a-null, i fhéin, agus an duine aice, agus bràthair an duine aice, agus a bhean agus a theaghlach. ’Sann gu ruige Alba Nuadh a chaidh iad, agus fhuair iad fearainn ann an Ceap Bhreatainn; ach an déidh ruighinn tha e coltach nach robh na h-àmhghairean aca seachad fhathast. Mun do dh’fhalbh iad bha na h-ùghdarrais a-bhos air an taobh-sa air taighean a ghealltainn dhaibh, agus fearainn mhatha, ach an àite sin cha robh romhpa thall ach taighean beaga fiodha, no <eng>shacks<gai> mar a chanas iad, agus bha’n talamh air a chòmhdach le craobhan móra. B’fheudar dhaibh tòiseachadh air na craobhan sin a spìonadh ás an talamh ma faigheadh iad bàrr a chur sìos. Tha e ri ràdha gu robh cheud gheamhradh an déidh dhaibh a dhol a-null anabarrach fuar, agus dh’fhuiling iad móran leis an fhuachd, agus tha mi creidsinn nach robh móran de dh’aodach blàth aca a bhiodh freagarrach dhan an àite bha siud. Mar a thubhairt mi mar thà, cha robh romhpa ach taighean beaga bochda, agus tha cunntas againn gu robh na nathraichean air neadan a dheanamh am broinn fear dhiubh co-dhiù.

Bha balach beag as an teaghlach a fhuair an taigh sin, agus nuair a chaidh e stigh do sheòmar beag a bha an ceann an taighe, dh’eubh e air a mhàthair tighinn ach a faiceadh i na sìolagan a bha e air a lorg ann an ceann an taighe. Gu dé bha sin ach còs na nathrach agus na h-iseanan aice. Nach e am balach bochd a shàbhail nach robh e air a

[TD 177]

phuinnseanachadh leotha!

Bha iad gu bhith marbh leis a’ chianalas an déidh ruighinn a-null, ach co-dhiù b’fheudar dhaibh tòiseachadh air beagan àitich a dheanamh, oir cha robh an còrr teachd-an-tìr fo’n comhair, agus cha b’e sin dhaibhsan an gnothaich furasda mun do leag iad na craobhan móra agus a rinn iad talamh treabhaidh dheth.

Tha mi creidsinn gur ann an uair ud a sgrìobh bard tighearna Cholla “A’ choille ghruamach.” Thachair àmhghairean gu leòr ris fhéin cuideachd an déidh dhol a-null dh’an àite ud air réir an òrain. ’Se <eng>New Harris<gai> an t-ainm a thug na Hearaich air an àite dhan deachaidh iad, leis an deòinmhaith a bh’aca ris na Hearadh, agus tha’n t-ainm sin ann chun an latha ’n diugh.

Chan eil ach mu fhichead bliadhna o chaidh fear a bhuineadh do dh’fhear dhe na teaghlaichean ud a-null gu ruige Ceap Bhreatainn agus lorgaich e an sin pàirt do shliochd an fheadhainn a chaidh a-null, agus bha iad air faighinn air adhart glé mhath, agus feadhainn aca cumail suas na Gàidhlig fhathast.

Bha aon seann duine ann aig a robh cuimhne air a bhith sgrìobhadh litrichean dha na Hearadh airson seana bhoireannach do nach b’aithne sgrìobhadh i fhéin.

Ach co-dhiù, sgaoil an fheadhainn a dh’fhàg iad ás an déidh agus tha an sliochd fhathast air feadh na Hearadh.

Bha, co-dhiù, aon fhear de theaghlach an Stiùbhartaich a bha uabhasach diombach dha phàrantan airson gun do chuir iad na daoine air falbh, agus mar a dhrùidh an rud a bh’ann air cho mór, thog e air gu ruig Astràilia, agus bha e ann ùine mhór. Chan eil mi cinnteach a robh a phàrantan beò nuair a thill e air ais, ach an déidh sin bha e ’na mhinistear ainmeil agus meas mór air as na Hearadh, agus chun an latha ’n diugh cluinnear iomradh air ainm an Urramaich Dòmhnall Stiùbhart le mór spéis.

Tha na bailtean beaga ás an deachaidh na daoine fhuadach air a suidheachadh air ais o chionn còrr is deich bliadhna fichead.

Air réir coltais tha iad glé mhath air an dòigh an diugh, agus is neònach mar a bheil cuideigin a bhuineas dha na daoine chaidh fhuadach ’nam measg, ach chan eil duine do shliochd nan Stiùbhartach a’ gabhail còmhnaidh as na Hearadh an diugh, na fada roimh ’n diugh.

Nach b’eucorach, an-iochdmhor a’ riaghaltas a bha leigeil na rudan sin air adhart, ’s cinnteach gu robh fhios aig an riaghaltas air agus an t-arm air tighinn.


[TD 184]

An Sgeilp Leabhraichean

<eng>Scottish Gaelic Studies,<gai> Leabhar XII, Pàirt 2.
(Oilthigh Obar-Dheadhain. 1976. £2.50)

Faoiltichidh iomadh duine againn ri àireamh ùr do <eng>Scottish Gaelic Studies<gai> oir tha ùine o nach fhacas e, is bu mhór am beud nam b’e is gu feumte thoirt go crìch — rud a dh’fhaodadh tachairt sna lathaichean doirbhe a th’ann. Ach chan eagal da nise, a réir an t-seanchais, oir tha an ath àireamh an tuar nochdadh am bliadhna. A chùl air sin, tha e soilleir o na thathar a’ tabhann oirnn a seo fhéin gu bheil sgoilearachd na Gàidhlig agus na saothraichean a chumas a’ dol i gu math fallain. Tha naoi pàipearan san àireamh, trì dhuibh aig aon duine, an Dr. Colm O Baoill á Oilthigh Obar-Dheadhain.

Tha R. L. Thomson air sgrùdadh mionaideach a dheanamh air Gàidhlig nan lethcheud salm — An Caogad — a chuir Seanadh Earra-Ghàidheal an clò an 1659. Nochd na sailm Ghàidhlig gu h-iomlan an 1694. Tha Thomson a’ deanamh iomradh cuideachd air mar a leasaicheadh a’ Ghàidhlig a chleachd an Seanadh san dara leabhar. Obair choimhlionta, ionamholta, thioram — mar a dh’fheumas a leithid a bhith. Theirinn gum biodh ùidh aig gach pears-eaglais an Alba aig a bheil Gàidhlig sa’ chunntas a tha seo. Bu chòir gu robh agus anns an eachdraidh a th’aig Colm O Baoill air Domhnall Mac Mharcuis, fear do theaghlach foghluimte an Cinn Tìre, a bha ’na cheistear an Loch Abar agus a rinn dàn do Sheanadh Earra-Ghàidheal an 1701. Bha teaghlach foghluimte eile ann am Muile agus anns an Eilein Sgitheanach, dhe’n fhine O Muirgheasáin, ged a bhathas a’ cur O Morisone no Morison air an ainm am Beurla. Tha Raghnall MacGilleDhuibh a’ deanamh beagan iomraidh orra, ag innse gur ann gu sònraichte aig Clann MhicLeòid Dhun Bheagain a bha iad ’nam bàird, ged a bha aon fhear dhiubh co-dhiù aig a robh bointealas ri Muile. B’esan Maol Domhnaich mac Eòin, a chuir seachad, a réir

[TD 185]

seanchais, ceithir bliadhna deug air fhichead sna sgoiltean filidheachd an Eirinn. Tha dàn le Maol Domhnaich againn a seo: marbhrann air filidh mór Eireannach, Cú Chonnacht O Dálaigh, a dh’eug an 1642, fear dhe’n teaghlach iomraideach o’n do shìolaich Clann Mhic-Mhuirich a thàinig go ceann fìnid an Uibhist san ochdamh ceud deug. Sann an Gàidhlig chruaidh ionnsaichte na filidh a tha dàn Mhaol Domhnaich ach tha MacGilleDhuibh air a thionndadh gu snasail go Beurla. Tha nota ghoirid aig David Dumville air na Cruithnich <eng>(Picts)<gai> an Arcaibh agus cunntas aig a’ bhansgoilear Amearaganach, Nancy Dorian, air Gàidhlig Taobh Sear Chataibh: tha sùil ri leabhar bhuaipse air Gàidhlig Chataibh a dh’aithghearr.

Tha sin a’ fàgail ceithir pàipearan eile a tha dùsgadh cheistean ùiseil no a’ toirt puing àraid f’ar comhair. Tha W. B. Lockwood a’ leudachadh air cuspair a bh’aige mar tha ann a <eng>Scottish Gaelic Studies<gai>: ainmeannan eun, e.g. “tarmachan” ptarmigan; oir leis gur e ainm-atharrais a th’ann o’n fhreumh a gheabhar sna facail “torman, tairm”, is a leithid. Ach ’se “tàrmachan”, le à fhada, a chuala mise. Rinn Colm O Baoill coimeas eadar na dàin a tha san leabhar a chuir Raghnall Dubh mac Mhic Mhaighstir Alasdair a-mach an 1776 agus an tional òran a chuir an Dotair Eachann MacGilleathain am Muile ri chéile: leugh Màiri nighean an Dotair cuid dhe do Johnson is do Bhoswell nuair a thadhail iadsan am Muile an 1773. Tha O Baoill a’ dearbhadh gur ann o’n Dr. MacGilleathain a fhuair Raghnall Dubh cóig dhe na dàin, ged a tha bheag no mhór do chaochladh orra an clò an leabhair. Chaidh mise mi fhìn thairis air a’ ghrunnd seo o chionn cunntas bhliadhnachan agus thainig mi go’n aona chodhunadh, ach gu robh mi car dh’an bheachd gum b’aithne do Raghnall fear no dhà aca co-dhiù ann an riochd eile. Tha O Baoill ag aideachadh gu faod sin a bhith; tha e ag ràdh, <eng>“I cannot give absolute proof that Raghnall Dubh copied songs from H[ector] M[aclean], but can only indicate the very strong likelihood of such copying . . .”<gai> Saoilidh mi gu bheil a’ chùis cho glan dearbhte is a ghabhas a leithid a bhith fa chomhair an t-suidheachaidh. ’Se cheist an do dh’atharraich Raghnall iad a dh’aon ghnothach; mas eadh, cha do rinn e ach ùipearachd dh’a lorg fhalach. Bha luchd-cruinneachaidh an linn sin air fad eòlach air a chéile, ag obair an ìre mhath an comh-bhoinn air neo an eiseimeil a chéile. Faodar, an dràsda, a shealltainn gu robh leabhar Raghnaill Duibh aig Alasdair is aig Domhnall Stiubhart, a chuir a-mach cruinneachadh iad fhéin an 1804. Mar sin, thig e dhuinn a bhith air ar faiceall nach gabh sinn “beulaithris” — ann an inntinn aoinfhillte — air bàrdachd na

[TD 186]

leabhraichean sin. Bha a’ bheulaithris ann gun teagamh sa bith, ach is dòcha gum bite ga rèiteach man deach i an clò, abair ann a bhith cur na rann san aon òrdugh.

Tha adhbhar leabhair san ath phàipear: rannsachadh air obair Alasdair MhicGilleMhìcheil, ùdar <eng>Carmina Gadelica<gai>. Bha dùil aig Seumas Robastan (Hamish Robertson) Ph.D. a thoirt a-mach air a’ chuspair sin; ga nach dug e a rùn go ceann-uidhe, dh’fhàg e do shusbaint na saothrach aige na tha air dà-fhichead duilleag is a ceithir a lìonadh a seo. ’S fheudar a ràdh air ball gur è an rannsachadh as grùnndala ’s as luachmhora a rinneadh riamh air <eng>Carmina Gadelica<gai>. Is mór am beud gun do chuir an t-ùdar cùl ris an t-saothair an déis da an uidhe seo a ruigheachd.

’Se adhbhar iomacheist a bha an <eng>Carmina Gadelica<gai>, do chuid againn co-dhiù, o chionn iomadach bliadhna. Bha e aithnichte gum biodh MacGilleMhìcheil uaireannan a’ cothlamadh còrr is aona shamball do dh’òran, abar; agus bha e comharraichte cuideachd, far a faoite coimeas a dheanamh eadar òrthaichean Charmina is òrthaichean a chruinnich daoine eile, gu robh òrthaichean dhaoine eile, sa’ chumantas, an dàrna cuid na bu bhristiche no gu math na bu luime. A thuilleadh air sin, bha uair is uair snuadh do litreachas coimheach ri fhaicinn air Carmina. Agus gu dé liuthad facal neo-àbhaisteach — cha mhór nach canadh tu “anacneasda” — a tha ri fhaotainn air feadh na rann. Air an làimh eile, ga tà, tha corra dhuan is seun is laoidh is rann Calluinn ri chluinntinn fhathast nach eil idir aocoltach ris an riochd anns a faighear iad sna leabhraichean aig MacGilleMhìcheil. Is ged a bha e soilleir gu robh e cur a dhreach fhéin air còmhradh nam “beulaichean”, mar a theireadh e — mar a chithear ann an Carmina V (62-65), sa’ chonaltradh a bha eadar e fhéin is Coinneach MacLeòid agus an t-seanabhean Seònaid NicLeòid an Eilean Eige — bhathar car a’ gabhail a lethsgeul. ’Se deagh Ghàidheal a bh’ann is ma bha mearachdan aige, sann le barrachd a bha e dol iomrall.

Tha mi a’ smaointinn cuideachd gu robh daoine a’ cur earbsa san obair a rinn ogha MhicGilleMhìcheil, am Profeasair Seumas MacBhàtair. ’Se esan a dheasaich Carmina III is a IV. ’Se sgoilear barraichte a bh’ann: chan fhaod a bhith nach doireadh esan an aire na robh a sheanair ri cùinneadh an airgid-mheallta. Ach dh’fhidir cuid gur e a bh’ann gu robh III agus a IV na bu chraobhaiche fiù ’s na bha I agus a II fhéin. Tha cruth is lìomhadh orra nach eil idir dùthasach do bheulaithris. <eng>“This is the position,”<gai> tha an Robastanach ag agairt, <eng>“which has been reached by present-day Gaelic scholars who have

[TD 187]

considered the texts with academic awareness, free of partisan fervour.”<gai>

Agus toradh an rannsachaidh aige fhéin? Tha, a réir coltais, gun do chruth dh’atharraich MacGilleMhìcheil go ìre bhig gach rann is duan a fhuair e. Far nach eil sin dearbhte tha co-dhiù an t-amharus ann. Na facail a th’air iomall an duilleig, a bhathar a’ meas a thog MacGilleMhìcheil ás an liuthad tionndadh a chuala e dhe’n aon rann (<eng>“from one to ten versions”,<gai> tha e ag ràdh: Carmina I, XXXIV), chan eil unnta-san go beagnaich ach facail a chnuasaich e á seann Ghàidhlig (oir neò a dheilbh e fhéin?) gos snuadh aosta chur air briathran an t-sluaigh! Agus cha do stad e aig sin. Chuir e ri chéile caochladh òrthaichean e fhéin, gan stéidheadh air ceathramhnan fuadain no air sprùilleach rann: <eng>“like a disused Ford rescued off the scrap heap and dolled up with appurtenances designed to make it appear like a Daimler. The effect is, of course, ridiculous.”<gai> Tha an Robastanach gu math cruaidh air MacGilleMhìcheil. <eng>“The man who walked miles to ask Carmichael to destroy a copy of the charm he had just previously given him had more to fear than intrusion into a secret, but also — had he only known — the threat of being labelled father to a pious rigmarole composed by a romantic dilettante.”<gai>

Chan eil e a’ cùmhnadh a’ Phrofeasair, Seumas Mac Bhàtair, a bharrachd. Tha e ag agairt nach eil rian nach fhaca Mac Bhàtair gach puing dhe’n teisteas a tha esan a nise a’ toirt fa ar comhair, is nach gabh e bhith nach do chuir dìleab a sheanar iomagain gu leòr air. Tha e ag aideachadh gun do dheasaich Mac Bhàtair Carmina III is a IV gu cùramach, ach ’se an dearbh ealain sin — <eng>“literary facade”<gai>, a th’aig air — a tha dùsgadh an amharuis. Rud eile, agus gnothach gu math iongantach — chan eil aon sgeul air na pàipearan on dug MacGilleMhìcheil a’ chiad dà leabhar. An do sgrios e fhéin no cuideigin eile iad? Mas eadh, carson? Cha do mhìnich MacBhàtair càil dhe seo, ori bhiodh sin co-ionnan ri teagamh a chur ann a seòl-obrach a sheanar. Binn an Robastanaich air: <eng>“. . . he chose to publish. But it is doubtful if he became a happier man for having decided to do so.”<gai>

An deaghaidh a’ phrìomh rannsachaidh, tha earrannan eile aige air na naoimh nach boin dh’an Bhìobull, air ainglean, air croisean is comraichean, agus oidhearp air cleamhnas a lorg eadar na h-ainmhidhean a tha air an ainmeachadh agus na béistirean (leabhraichean air sloinneadh ainmhidh: talmhaidh is ursgeulach) a bh’ann o shean. Tha gach roinn dhiubh sin fiachail ga nach deach e ro fhada le gin aca. Tha e cur air shùilean dhuinn gur ann san t-seann eaglais Eireannaich,

[TD 188]

eaglais Chaluim Chille, a tha freumh a’ chràbhaidh seo: chan eil an Naomh Anndra air ainmeachadh ach le Latha Féille is chan eil Truinnean (Ninian) air ainmeachadh idir.

An do dhearbh an Robastanach a’ chùis a tha e a’ tagairt, ma thà? Far an gabh coimeas a dhèanamh eadar pàipearan MhicGilleMhìcheil agus clò Charmina, dhearbh. Riaraicheadh an fhianuis cùirt sam bith. Is ma thà cuid dhe’n lamhsgrìobhainn air chall gu buileach, cha lughaide an t-amharus ri linn e bhith mar sin. Ach cha ruig an dìteadh chon na h-aon ìre air gach sìon cruthaichte sna sia leabhraichean. Chithear nach eil binn a-mach idir air Carmina V. ’Se am Profeasair Aonghus MacMhathain a chuir an clò V is a VI; ged a dh’oighrich MacMhathain air adhbhar a’ chóigeamh leabhair, an cor nach b’fhurasda an obair a dhiùltadh, chuir e a bhreithneachadh fhéin a sàs. Is dòcha nach eil gach nì facal air an fhacal mar a fhuaradh air thùs o’n t-sluagh e, ach tha an tromalach fallain. Tha léirmheas aig Fear Chanaidh san àireamh seo do <eng>Scottish Gaelic Studies<gai> air Carmina VI: <eng> “. . . an outstanding contribution to Scottish Gaelic lexicography and folklore. . . .”<gai> Ach tha seòl-obrach MhicGilleMhìcheil air fhaighinn easbhuidheach a seo cuideachd.

A thaobh na leabhraichean air fad, ’se beulaithris chinnteach a nochdas an easbhuidh. Faodar a ràdh gun do chuir am Profeasair Iain MacCuinn romhainn gun cuirte mach casette air am bi taghadh dhe sin, taobh ri taobh ri litreachas á Carmina. Chaidh sin inntrigeadh gun fhor gu robh sgrùdadh an Robastanaich a’ tighinn a follais: bu chòir gun digeadh an dà sheòl gu math a réir a chéile.

Anns a’ mhórshealladh, tha obair Sheumais Robastain air tolg a thoirt an Carmina Gadelica nach doirear ás a feasda. Gos eiseimpleir a dheanamh air rann a tha cho ainmeil ri rud sam bith a chuir MacGilleMhìcheil an clò — Ortha nam Buadh — seo a th’aige ri ràdh: <eng>“. . . with our knowledge of how Carmichael could abuse an informant’s name and trust in the matter of changing the charm recorded from him, our faith in the authenticity even of the published version of Ora nam Buadh can only be limited. Suffice it to say that such a genre of charm probably existed, and that several of the phrases and some of the tone of the Carmina Gadelica version could well be genuine.”<gai>

Tha sin cho geàrrte is a dh’fhóghnas. Ach tha an Robastanach a’ tuigsinn cuideachd gur ann a rùn a shluagh fhéin a mholadh is a thogail, is an cliù a mheudachadh a sealladh an t-saoghail (an saoghal Gallda gu sònraichte) a rinn MacGilleMhìcheil na rinn e. Tha car an aon diubhair eadar Carmina agus na h-òrthachan dùthchasach is a tha

[TD 189]

eadar an <eng>Rubáiyát<gai> aig Fitzgerald agus an dàn Persianach, ga nach eil <eng>Carmina Gadelica<gai> dhe’n chàileachd sin. Tha an Robastanach dhe’n bharail gun cuirear cùl ri Carmina mar a chuireadh cùl ris an Oisein aig Seumas Mac a’ Phearsoin. Faodaidh sin a bhith, ach mairidh obair MhicGilleMhìcheil ga nach b’ann ach ’na barpa mór iongantach air fàire an naoidheamh ceud deug.

Tha e soilleir gu feum <eng>Scottish Gaelic Studies<gai> Vol. XII, Pt. 2, a bhith aig a’ chuile duine a tha ag aideachadh ùidh ann an litreachas nan Gàidheal. A chùl air na dh’ainmich mi, tha a’ chiad pàipear a nochd riamh air fad an Gàidhlig san iris seo, aig Colm O Baoill: mìneachadh nodha air an ainm Cana, an Dun Cana an Eilein Ratharsair. Meal-an-naidheachd air; faodaidh sinn a ghabhail an éirig air obair nan ceithir bliadhna deug air fhichead a chuir Maol Domhnaich mac Eoin seachad anna sgoiltean Eirinn.

Iain MacAonghais


Calum Tod
le <eng>Norman Malcolm Macdonald<gai>
(Club Leabhar. 1976. £3.50)

Bha e uabhasach duilich dhomh an leabhar seo a leughadh, agus sin a chionn ’s gu bheil e toirt air ais thugam fhìn ceistean air an robh mi smaoineachadh iomadh uair (ceistean mu dheidhinn litreachais, mu dheidhinn Leódhais, ceistean nach eil e furasd do’n ùghdar am freagart ged a tha e gam foillseachadh). Ann an dòigh chan eil an t-ùghdar fada gu leòr air falbh bho na nithean ris a bheil e déiligeadh agus cuideachd tha e cleachdadh atharrachadh dhòighean sgrìobhaidh, an dòigh-sgrìobhaidh a th’aige anns an sgialachd leis an tiotal HELEN agus an dòigh-sgrìobhaidh a th’aige anns a’ chiad sgialachd agus an dòigh-sgrìobhaidh a th’aige anns an sgialachd mu dheireadh. An dràsda bha James Joyce a tighinn gu m’ inntinn agus a rithist George Mackay Brown agus a rithist Simenon.

Chan e sgrìobhadair gun eòlas a tha seo, chan e sgrìobhadair neo-chiontach no <eng>naïve<gai> a th’ann, tha fhios aige air móran mu dheidhinn an t-saoghail, tha e air móran a leughadh, tha e air a bhith ann an iomadh ceàrnaidh, Chan e sgrìobhadair gun thàlant a th’ann. Tha guth cràidhte anns an leabhar seo: tha fhios aige air an dà shaoghal anns a bheil an Gaidheal beò. Anns an t-saoghal anns a bheil sinn beò càit a bheil ar dachaidh?

“<eng>Home is where the hat is<gai>”, their aon de na guthan anns an leabhar.

Agus a rithist:

[TD 190]

<eng>“Life is real there.”
What did he mean?<gai>

Tha an leabhar làn de cheistean, gu h-àraid an sgialachd mu dheireadh.

<eng>“Perhaps he should buy some notebooks?”
Could his subconscious attract such a person to him?”<gai>

Tha móran anns an leabhar mu dheidhinn a’ ghaoil, mu dheidhinn bhoireannach. ’Se mo bheachd fhìn gur e dreuchd an sgrìobhadair gnothaichean beaga an t-saoghail a thogail ás na sràidean, ás na bailtean, gus am faic sinn iad lom, soilleir, air ar bialaibh, agus, mar a their iad anns a’ Bheurla, <eng>universal<gai>. Glé thric chan eil seo a’ tachairt anns an leabhar seo: ann an dòigh tha e ro phearsanta. Cha eil sgaradh làidir gu leòr eadar an ùghdar is na daoine air a bheil e mach. Tha na sgialachdan cuideachd a’ dol ro luath. Chan eil an sgrìobhadair a’ stad ’s a’ sealltainn dhuinn dé tha na sgialachdan a’ ciallachadh. Dé tha sgialachd MARTHA a’ ciallachadh? Tha an sgialachd seo ag innse dhuinn mu dheidhinn na té aig an robh gibht airson tinneas an rìgh a leasachadh: ach aig deireadh na sgeòil tha sinn a’ faighinn a-mach nach i an seachdamh leanabh idir. Ann an dòigh dh’fhaodadh O. Henry an sgialachd seo a sgrìobhadh.

Ach tha mi fhìn a’ smaoineachadh nam biodh barrachd foighidinn air a bhith aig an sgrìobhadair gum biodh sinn air barrachd sùgh a dheoghal ás an sgialachd seo, gu faodadh sinn metafor na bu làidir na seo fhaicinn, nach eil an sgialachd a’ ruighinn buileach air an smuain a ghluais i aig an toiseach. Feumaidh an t-ùghdar, ’nam bheachd-sa, gluasad air ais bho a sgialachdan nas trice na tha e dèanamh, feumaidh e barrachd foighidinn a bhith aige. Agus tha mi ’g ràdh seo seach gu bheil mi smaoineachadh gu bheil tàlant aige, gu bheil an tàlant aige làidir gu leòr airson seo a dhèanamh.

Tha mi de’n bheachd gur e a’ chiad sgialachd an té as làidir anns an leabhar, ach tha amharas orm nach aontaichean an sgrìobhadair leam. Chan eil an sgialachd seo cho làn de cheistean, tha i dèante, agus tha na h-ìomhaighean nas ceangailte ri chéile ann an ruith na sgeòil.

Tha sinn a’ tuigsinn glé mhath dé tha an t-ùghdar a’ dèanamh leis a’ bhàta a bha <eng>“long and round-bellied, and the mast thrust seven feet in the sky”<gai>. Tha sinn a’ tuigsinn dé tha am peile teine a’ ciallachadh. Tha sinn a’ tuigsinn dé tha e ciallachadh le deireadh na sgeòil:

[TD 191]

<eng>“Then she saw the fish moving, uncountable silent marchers moving through darkness. The bright shoal was endless, hanging above her and around her and beneath her in the luminous dark.”<eng>

Chan eil càil aige a nis ri dhèanamh ach fuireachd nas fhaide còmhla ri a sgialachdan, gun leigeil leotha ruith cho luath, a thìde ghabhail, agus ni a thàlant an còrr.

Iain Mac a’ Ghobhainn

<eng>An Index to the Waverley Novels<gai>
le <eng>Philip Bradley 
(Scarecrow Press, Inc., Metuchen, N.J., U.S.A.<gai> Agus bho <eng>Bailey Brothers & Swinfen, Folkestone, Kent, England. 1975. $25.00<gai>)

Ged is ann an Ameireagaidh a chaidh an leabhar feumail seo a chur an clò, ’sann an Albainn an tha an t-ùghdar ag obair, mar Leabharlannair an Colaisde an Teicnic, an Dun-dèagh. Tha e air timcheall air 25,000 ceann a chur anns an <eng>Index<gai> seo, a’ gabhail a-steach na nobhailean gu léir, agus gach roimh-ràdh is litir is nota a chuir Uatair Scott riutha, aig an àm ’s an deidh làimhe. Tha liostaichean sònraichte

[Sanas]

[TD 192]

aige, de luchd-lagha mar eisimpleir, de àiteachan an Dun-Eideann, de ainmean dhotairean, ainmean chon, seòrsachan aodaich, ainmean òran, is iomadach rud annasach eile. Agus tha e ag innse an leabhair anns a bheil Scott a’ deanamh iomradh air gach nì, ’s ga ainmeachadh air a’ chaibideil, oir tha na ceudan lethbhreacan ann de na leabhraichean, ’s cha b’urrainn dha gach nì ainmeachadh leis an duilleig. Ma ghabhas sin dèanamh gu furasda tha e ag innse dé ’m bad de’n chaibideil anns a bheil an t-iomradh, ach gun teagamh tha seo a’ fàgail air daoine gu feum iad rùrach a dheanamh dhaibh fhéin.

’Se leabhar a bhios gu h-àraidh feumail ann an leabhar-lannan a tha seo: ann an sgoiltean agus ann an leabhar-lannan siorrachd is baile.

R.McT.


Atlas a haon do scoileanna na hEireann
(Oifig an tSoláthair. Baile Átha Cliath)

Tha Oifig an tSoláthair (no an <eng>Stationery Office<gai>) ann an Eirinn air leabhran anabarrach grinn a chur an clò do na sgoiltean, agus bu chòir gun cuireadh e smuaineachadh air luchd an fhoghluim air a’ Ghaidhealtachd. ’Se <eng>atlas<gai> sìmplidh a th’ann, ach tha e làn dhealbh is dhathan. Tha e a’ tòiseachadh le deilbh agus planaichean de sgoil agus de’n choimhearsnachd anns a bheil an sgoil air a suidheachadh (ann am Baile Átha Cliath), agus an uair sin ag èaladh a-mach bho’n bhaile, ’s a’ sealltainn mar a tha e air a shuidheachadh ann an Eirinn, ’s mar a tha na roinnean air leth de Eirinn ’nan laighe a rèir a chéile. Chì sinn an uair sin Eirinn ’na laighe ri taobh Albainn is Shasainn, ’s tha sùil ga toirt air an dà dhùthaich sin (le map na h-Albann is Gàidhlig Albannach oirre), agus an uair sin Breatainn air iomall na h-Eòrpa, agus an Roinn Eòrpa fo sgàil Ruisia ’s tuath air a’ Mhuir Mheadhoin, ’s ás a sin gu Afraca ’s na h-Innseachan ’s mar sin air adhart gus an cuir sinn cuairt air an t-saoghal. Tha deilbh ann a’ sealltainn rathaidean-móra an t-saoghail (air muir ’s air tìr ’s anns an adhar), agus deilbh de dhaoine ag obair anns na dùthchannan fa leth.

Cha bu mhisde clann nan sgoiltean againn an leabhran seo fhaicinn. Chan eil móran sgrìobhaidh ann ’s cha bhiodh a’ Ghàidhlig Eireannach ro dhuilich a leantainn. Is dòcha gun doir e misneachd dhuinn gus am bi <eng>atlas<gai> Gàidhlig againn fhìn.

Ruaraidh MacThómais
