[C 1]

CLARSACH NAM BEANN
LE
EOGHAN MAC COLLA

[C 2]

[Bàn]

[C 3]

CLARSACH NAM BEANN

[DA 1]

CLARSACH NAM BEANN

[DA 2]

[Bàn]

[DA 3]

CLARSACH NAM BEANN
LE
EOGHAN MAC COLLA.

AN CEATHRAMH CLO-BHUALADH,
MEUDAICHTE AGUS ATH-LEASAICHTE

<eng>PUBLISHED BY
THE EVAN MACCOLL MEMORIAL COMMITTEE.

GLASGOW:
ARCHIBALD SINCLAIR, 27a CADOGAN STREET.

1937.

[DA 4]

MADE AND PRINTED IN GREAT BRITAIN

[DA 5]

AN CLAR-INNSIDH
								Taobh-duilleig.
Foreword,								1
Evan MacColl Memorial Committee,					2
Am Bàrd MacColla (Roimh-ràdh),					5
A Bheatha agus Obair,						17
Facal bho’n Fhear-dheasachaidh,					23
Loch Dubhthaich,							27
Bàs Màiri,								29
Beannachd dheireannach an Eilthirich,				30
Am Buachaille Slaodach,						33
Moladh Abhainn Ruaile,						34
Piobaireachd Mhic a’ Phearsain,					36
Mnathan an Tombaca,							39
Coilich-dhùnain Loch-Ruaile,						40
An Uiseag,								41
Mo Roghainn-sa,							42
Loch Aic,								43
Gleann Urchadan,							45
Am Foghannan,							46
Rannan Cumhaidh (Bàs Maighdinn),					47
An t-Eilthireach Sgitheanach,						49
Laoich Taobh-na-griosaich,						50
Buaidh leis an Fhéileadh Phreasach,					51
An Lon-dubh,								52
Teisteanas Chlùdain,							53
Oran-molaidh (Comunn Gàidhealach Thoronto),			54
Clach an Càrn Phàdruig,						55
An Ceannaiche Eucorach,						57
An Ròs,								58
Goid Bean-na-bainnse (Baran na Sròine),				59
Crònan Cadail Leanabh Bean a’ Chibeir,				60
Guileag bean-òg an t-Seann-duine,					61
Gillean Glùn-gheal nam Breacan,					62
Am Measg nam Marbh,						64
Mnathan na Ti,							65
Fàilte Calluinne,							66
Brosnachadh-catha Bhruis,						67
Cuireadh Gàidhealach,						68
Rannan gu Cailean Siosal,						69
Màiri Chreag-a’-Gharaidh,						70
Rann Nollaige,							71

[DA 6]

								Taobh-duilleig.
Maili Bhòidheach,							72
Oighrig Bhòidheach Acha-currach,					74
Anna Aorach,								75
Mo Mhairearad,							76
Blàth Bòidheach Shron-an-t-Sithein,					78
O! Có nach moladh Màiri,						80
Ròsan an Leth-bhaile,							81
Sobhrag a’ Ghleannain,						82
Mo Chaileag Ghaolach,						84
Eilidh Og an Druim-fhearna,						85
Sine Bhòidheach,							86
O! Till, a Leannain,							87
Cuachag Choire ’n t-Sith,						88
Mo rùn air a’ Chaileig,						90
Eilidh Bhàn Choire-chnàmh,						90
Gaol mo Chridhe Sine Og,						92
Mo Rùn Geal, Bòidheach,						93
Mòrag Bhraigh-bhealaich,						94
Iseabal, an tig thu —?							95
Comunn Caoin nan Oighean.						96
O! Gu bhi thall le Anna!						97
Cronan Cadail,							98
A’ Chaileag Chomhallach,						99
Tuireadh Leannain an Eilthirich,					100
Esan ’ga Freagairt,							101
Iseabal,								101
Sine Bhòidheach Ceann-Gharraidh,					102
Nighean Donn a’ Bhail’ ud shuas,					104
Eilidh Ghlinn-Daruail,						105
An t-Eilthireach Og ’s a Leannan,					106
Taobh Abhainn Aora,							107
Sine Bhòidheach Og na Réilig,					108
Coma Bliadhna Ur bhi Dlùth,						109
Anna Ghaolach Ghlinn-Crò,						110
Gaol gun Dòchas,							111
Ceit Rùnach Inbhirfeorain,						112
Mo Chaileag Shuaineartach,						113
Tuireadh Dhòmhnuill Chibeir,					114
M’ Ulaidh ’s m’ eudail Bhan,						116
Cha Chall na gheibh Caraid!						117
Ged tha Bhealltainn so snuadhmhor,					118
Bi Falbh, Bi Falbh, a Gheamhraidh,					119
O, Seinnibh, ’Illean,							120
Maili Bhòidheach mhiog-shuileach,					121

[DA 7]

								Taobh-duilleig.
Naidheachd gun Iarraidh (Am Bruadar),				122
’S e ’n Leon an Gaol,							124
Rann-misneachaidh do Bhàrd,					125
Do’n Bhàrd, Ruairidh MacLeoid,					126
Fàilte gu Donnchadh MacGriogair Criathrar,				127
Brosnachadh-catha Fior Ghàidheil,					128
Nighean Bhuidhe Choire-buidhe,					130
Freagradh do Fhàilte Bliadhna-ùire,					130
Rannan gu Iain Caimbeul,						132
Oran Gaoil (Thogainn Cliu, etc.),					133

Appendix,								135
Marbh-rann air Fear àraidh,						151
Na Caileagan,								155
Sliochd nam Beanntan,						158
Elidh Bhàn,								160
Tha’n Samhradh a’ tighinn,						161
Mile Tubaist do’n Ghaol,						162
Mo Thri Leannain,							163
Tuireadh a’ Chlàrsair,							164
Rannan Molaidh,							166
Fàilte do Chlàrsach nam Beann,					167
Moladh air a’ Bhàrd,							168
Far an Gloine!								169
A Chlàrsair Bhinn,							170
Slàinte Mhath,								171
Sonas Buan do’n Duanair,						171

[DA 8]

[Bàn]

[DA 8a]

[Dealbh]
EVAN MACCOLL,
in his 83rd year.

[TD 1]

FOREWORD
[Beurla]

[TD 2-4]

THE EVAN MACCOLL MEMORIAL COMMITTEE
[Beurla]

[TD 5]

<gai>Am Bard Mac Colla

Leis an Fhear-nach-maireann, an Còirneal Alasdair Friseal, LL.D., Baile Thoronto.

AM measg nam fineachan Gàidhealach, bha na bàird àrd-inbheach, agus ann am mòr mheas, Cha b’e cogadh is creach a mhàin anns an do ghabh na laoich tlachd; bha iad treun ann an cath, ach bha iad suairce, caomh ann an sith. Bha mór-spéis aca do cheòl na clàrsaiche, agus gu sònraichte do dhuain fhonnmhor nam bàrd. Bha am bàrd ’na sheanachaidh. B’esan a chùm cunntas air gniomharran nan laoch; aig fleadh an fhìona dh’aithris e an cliu, agus an déidh am bàis chàirich e an carra-cuimhne anns an dàn.

“An uair bu bheò Treun-mór nan cath,
Is Tràthail, athair nan treun laoch,
Chuireadh gach cath leo le buaidh,
Is bhuannaich iad cliù gach teugmhail;
Is mairidh an iomradh ’san dàn,
Air chuimhne aig na bàird an déidh so.”

B’e miann gach triath agus treun-fhear a bhi air a mholadh ann am marbhrann; agus bha dreuchd nam bàrd, ’ga thaobh sin, cha b’e a mhàin deacar, ach ro-urramach.

Eadhon anns an linn so féin, chan ’eil tiodhlac air a buileachadh air duine air a bheil barrachd meas na air gibht na bàrdachd. Sios gu làithean ar seanairichean bha còirichean agus sochairean aig na bàird nach robh aig muinntir eile. Bha cuid de na còirichean sin air an aideachadh gu follaiseach anns na cùirtean-lagha. Tha e air aithris gu’n robh duanaire ann an Ceann Loch-iùbh ris an abaireadh iad gu cumanta “Am Bàrd.” Mar bhàrd, bha comas aige air neach sam bith a mholadh no a dhi-mholadh mar a thoilicheadh e, agus is e a thachair gu’n do rinn e aoir do dhuin-uasal a bha ’na choimhearsnachd.

Ach is e a bha ann gu’n do dh’àicheidh an duin-uasal gu’m bu bhàrd an rannadair, agus tharruing e “am

[TD 6]

Bàrd” gu cùirt a chionn gu’n do rinn e an aoir. An uair a thainig “am Bàrd” air beulaibh an t-Siorram ann an Inbhir-Pheopharain, thubhairt am breitheamh ris, is e ag amharc gu teann air, a chùm geilt a chur air,—“An tusa Bàrd Cheann Loch-iùbh?”

“Gu’m meal mi m’ainm!” fhreagair am bàrd gu grad; “ghairmeadh mi air m’ainm; agus dh’aidicheadh mo dhreuchd ann an cùirt lagha ’san rioghachd; agus a nis, cha chionta dhomh, mar bhàrd, aoir no càineadh a dheanamh!”

Tha an sgeul ag ràdh gu’n robh an Siorran ro thoilichte le geur-fhreagairt a’ bhàird, agus gu’n d’thug e cead dha imeachd air falbh gun tuille dragha.

Co-dhiùbh a tha an sgeul so fior no nach ’eil, tha e a’ nochdadh gu’n robh na bàird ’nan daoine sònraichte am measg nan Gàidheal, eadhon gu làithean ar n-athraichean.

Is tearc an àireamh a tha airidh air an ainm “bàrd”; ach an uair a tha òrain duine a’ foillseachadh gu bheil spiorad agus buadhan bàird aige, tha urram air a chur air, agus tha e air àrdachadh ann am beachd a’ mhór-shluaigh. Air aon de na daoine sònraichte sin, ùghdair na h-oibre a tha air a foillseachadh anns an leabhar so, tha sinn an dùil beagan fhacal a sgriobhadh a dh’ fheuchainn ri a dhearbhadh nach do thriall linn nam bàrd fathast, ach gu bheil A’ Cheolraidh ag ùngadh fhilidhean an diugh mar bu nòs.

De na bàird ainmeil a thugadh àite do an obair an “Sàr Obair nam Bàrd Gàidhealach,” tha Eoghan MacColla a mhàin beò. (Chaidh so a sgriobhadh beagan ùine mu’n do chaochail Mac Colla.) Bha a chliù cheana am beul a luchd-dùthcha tri fichead bliadhna roimh so, deich bliadhna mu’n deach leabhar Mhic Coinnich a chur am mach. Chan e mhàin gu’n do mhair a chliu mar bhàrd ré an ama fhada so, ach dh’ fhàs e na bu shoilleire mar a bha an ùine a’ dol seachad. Tha spéis mhór aig Gàidheil Chanada do’n fhilidh aosda a tha fathast comasach air a’ Cheolraidh a thàladh gu còmhradh binn ann am feasgar a làithean.

Is òirdhearc a tha a ghrian a’ philleadh do a clos le ceumannan màirnealach, mall. Gu ma fada a bhitheas e mu’n teid i fodha gu léir, eadhon ged a mhaireas na neoil bhuidhe, dhealrach fada ’na déidh. Ciùin, sàmhach, mar a bhà, ’s mar a thà a bheatha, gun bheud, gun bhuaireas, chan ’eil móran is urrainnear innseadh mu dheidhinn; gidheadh, tha e ro iomchuidh gu’m biodhmaid

[TD 7]

a’ deanamh iomradh air eachdraidh agus air obair duine a tha cho airidh air cliu agus meas a luchd-dùthcha ri Bàrd Loch Finne.

Na’n tachradh do neach geur-bheachdach a bhi an làthair aig aon de choinneamhan Comunn Gàidhlig Thoronto, but dualach dha duine fhaicinn an sin, ’na shuidhe air taobh deas Fear na Cathrach, a thogadh aire car tamuill. Tha e ag éisdeachd gu furachair ri briathran an fhir-labhairt: theagamh gu bheil a làmh r’a chluais, oir tha a chlaisneachd a’ fàilneachadh. Tha e ’na dhuine iosal, mu chóig troighean is sè òirlich an àirde, seang ann am pearsa, ach cuimseach, sultmhor ’na dhreach, agus smiorail, ealamh, ’na ghluasad. A’ boillsgeadh ’na aghaidh tha a shùilean gorm-ghlas, min, tuigseach; tha a bhathais àrd agus fosgailte, agus ann an làithean òige bha fhalt, a tha an nis ciar-ghlas, donn-bhuidhe. Mur ’eil a ghruaidh “air dhreach an ròis,” tha ruiteag fathast oirre de’n t-snuadh a tha ’na chomharradh air sùrd inntinn agus slàinte bodhaig. Tha a bheul laganach a’ foillseachadh mór sheirc agus càirdeis, agus mar an ceudna gu bheil inntinn mhothachail, iriosal, aige. Tha a bhilean tana, seasmhach, ach gun chruas no rag-bheairteachd; a shron ag cromadh air a gob, agus a smig bunaiteach, diongmhalta.

Tha a ghnùis aoidheil, thlàth, a’ nochdadh gu soilleir gur duine e a tha suilbhear agus teò-chridheach, geur agus smaointeachail. Shireadh tu gun bhuil d’a cheann air-son na sùla bhreisleachail, throm, bhruadarach, a tha air a co-cheangal, an coitcheanas, ann am beachd muinntir ris na bàird; ach ged nach ’eil an comharradh so air aogas, is e fior bhàrd a tha againn anns an duine so! ’Na cheithir fichead bliadhna ’s a cóig is e so Eoghan MacColla!

Ma thàrlas dha labhairt air gnothach sam bith a dh’ fhaodas a bhi f’a chomhair na coinneimh—ach cha tric leis sin a dheanamh—cluinnear briathran tarbhach a theid calg-dhireach an smior na cùise. Cha chanadh tu gu’n robh e deas-briathrach, ach theireadh tu gu’n robh e da-rireadh drùidhteach. Tha gach facal air a thaghadh is air a ro-thaghadh; agus tha gach sreath is gach earrann de a chainnt, mar a labhras e i, gun mhearachd agus air leth snasail. Tha an aois a’ laighe gu h-aotrom air. Tha e cho beothail, sunndach, ri duine òg, agus a réir a choltais, cha saoilte gu’n robh e tri fichead bliadhna ’s a deich. Tha a cheum gramail, sgiobalta, agus r’a fhaicinn air an t-sraid, bhiodh e duilich a chreidsinn gu bheil e an aois mhór a thà e.

[TD 8]

Sin mar a dh’fhaodadh neach Bàrd Loch Finne fhaicinn air an là an diugh. Ma theid sinn air ais gu làithean òige, gheibh sinn e ri taobh an locha ann an Siorramachd Earra-Ghàidheal air a bheil e air a shloinneadh.

Bha gabhail aig athair is aig triuir no ceithrear de theaghlaichean de bhaile do’n ainm An Ceanna-mhor, a tha ri taobh Loch Finne, mu chóig mile bho bhaile Inbhir-aora, àite-còmhnuidh Diùc Earra-Ghàidheal. Ann an so, anns a’ bhliadhna 1808, rugadh Eoghan Mac Colla, an seachdamh leanabh de theaghlach anns an robh ochdnar mhac agus nigheanan. Bha athair ’na dhuine ainmeil a thaobh eòlais air òrain agus duanagan nan Gàidheal, agus a chomais air an seinn aig na céilidhean a bha air an cumail gu bitheanta anns an àm ud air feadh na Gàidhealtachd. Thug e fòghlum math d’a theaghlach, a’ dol cho fada ’s a cheadaicheadh a chrannchur dha; agus a bharrachd air sin, ghabh e tlachd ann a bhi ag innseadh dhaibh mu àille is mu bhòidhchead nan gleann ’s nan doireachan, ’s nam beann a bha mu’n cuairt orra. Tha e coltach gu’n robh e ’na dhuine tuigseach, breithneachail, agus gu’n do shealbhaich am bàrd cuid de a thàlanta bhuaithe. Is e Dùghall MacColla a b’ainm dha, agus b’e ainm a mhnatha—màthair a’ bhàird—Màiri Chamshron, nighean do Dhòmhnull Mór a’ Gharbh-choire, a mhuinntir Chòmhaill. Tha e air aithris gu’n robh i coibhneil thar tomhais, iochdmhor agus fialaidh, mion-eòlach air a’ Bhiobull agus cùramach mu a theagasgan. Bha i ’na bansgeulaiche dheas. Bha meomhair chuimhneachail aice, agus bha aithne aice air seann sgeulachdan aithris, agus seann òrain a sheinn, na b’fhearr na neach sam bith eile a b’aithne do’n bhàrd.

B’urrainn dhi òran a dheanamh, cuideach, na’m b’éiginn e; agus is iomadh aon a rinn i an uaigneas, ged nach leigeadh an saidealt leatha aideachadh. B’e so an seorsa pharantan bho an d’thainig Eoghan MacColla. Bha a dhachaidh air a h-òrduchadh gu measarra, glic. Cha robh seann chleachduidhean an t-sluaigh air an diochuimhneachadh, no an gliocas a tha r’a fhaotainn ann an sgeulachdan agus an sean-fhacail ar n-athraichean; ach bha an t-àite a b’àirde air a thoirt do’n ghliocas sin a tha feumail air-son an t-saoghail so, agus a tha math mar an ceudna air-son siorruidheachd.

An uair a rachadh na binn-luinneagan Gàidhlig a sheinn, cha robh dearmad air a dheanamh air Sailm Dhaibhidh, far an robh air a thasgaidh smior a’ chruithneachd do’n anam. Bha na nithean sin mar reul-iùil do’n bhàrd an uair a bha e ’na dhuine òg ag cur a chatha

[TD 9]

ri buairidhean an t-saoghail ann am bailtean Shasuinn, is mar cheann teaghlaich a’ treòrachadh a chuid cloinne féin anns an t-slighe dhirich, réidh.

An uair a bha e fathast ’na dhuine òg, ghabh tart gréim air inntinn an déidh leughadh leabhraichean, agus eòlas air litreachas is gnàth-chuimhne a dhùthcha. Bha e fada bho sgoil mhath, ach fhuair e fòghlum a bha bunachaireach, cho fada ’s a chaidh e, bho fhear-teagaisg a dh’fhasdaidh athair air-son a theaghlaich féin. Sheas so dha gus an d’ionnsaich se e féin an uair a dh’fhàs e suas. Tha am bàrd ag innseadh aon ni a bha air a chleachdadh anns na sgoilean ’na latha-san a bu chòir a bhi air aithris ’s air a thogail suas a chùm e bhi air a dhiteadh leis na fior Ghàidheil; agus b’e sin gu’n robh teagasg agus labhairt na Gàidhlig air an cur sios leis an laimh-làidir. Aon fhacal Gàidhlig chan fhaodadh a’ chlann a labhairt!

B’e leabhraichean Beurla a bha aca an toiseach, agus ged nach tuigeadh na pàisdean smid de’n leasan, bha e air a thoirmeasg dhoibh a chéile a chuideachadh le bhi a’ mineachadh nam facal Beurla leis a’ Ghàidhlig. Ann an cuid de àitean bha an cleachdadh mi-chiatach so a’ dol eadhon na b’fhaide, oir bha bacadh air a chur air a’ chloinn Gàidhlig a labhairt air an t-slighe do’n sgoil, no a’ tighinn dhachaidh. Bha luchd-riaghlaidh nau sgoilean de’n bheachd gu’m biodh e na b’fhasa Beurla a theagasg do’n chloinn le bhi ag cur casgaidh gu buileach air a’ Ghàidhlig! Ann ar latha-ne chan ’eil muinntir, am bitheantas, ciontach de’n mhearachd dheuchainneach so, agus tha a’ Ghàidhlig a’ faotainn cothroim mar nach d’fhuair i anns an àm ud.

Bha MacColla air àrach am measg dhaoine aig an robh meas air seann chleachduidhean nan Gàidheal. Ri làithean òige, bha an sluagh fathast déidheil air na cleasan foghainnteach bho an do tharruing an sinnsearan an neart is an ealantachd. Bha an céilidh air a ghnàthachadh mar aon de na nithean a bu taitniche a bha aca. Ri taobh na cagailt bha an sgeulachd air a h-aithris, na h-òrain air an seinn, a’ phiob-mhór air a gleusadh agus car dannsaidh air a chur le coimhearsnaich a bha bàidheil ri cach-a-chéile, agus a fhuair toil-inntinn ann an conaltradh is an caidreachd chàirdeil. Is tric a chaidh cunntas a thoirt air a’ chéilidh, agus cha ruig sinne a leas a dhealbh a tharruing a rithist ann an so. Bha iomain chaman air a cleachdadh le sean is òg. Bha spéis mhór aig na daoine do’n chluich so. Cha b’ainmig a chiteadh corr is ceud fear a’ strith air faiche aig a’ chluich so, agus bha an cliù mar luchd-iomain am fad is am fagus air feadh

[TD 10]

Siorramachd Earra-Ghàidheal. Bha cluich na pioba agus fidhleireachd ro chumanta mu cheann Loch Finne, agus cha bhiodh cuideachd no céilidh coimhlionta gun phiobaire no gun fhidhleir. Cha robh eaglais anns an àite ach Eaglais Stéidhichte na h-Albann. Cha robh a cuid mhinistearan ag amharc le gruaim air fearas-chuideachd na céilidh no air fearachd-iomain nan daoine.

Bha so roimh àm nam maighstirean-sgoile Gàidhlig a chuir Comunn Dhun-éideann am mach gu bhi ag craobh-sgaoileadh solus a’ Bhiobuill anns a’ Ghàidhealtachd, agus gu bhi a’ teagasg an t-sluaigh. Shuidhich na daoine còire sin an aghaidhean gu cruaidh an aghaidh nan seann chleachduidhean, a dhit iad gu tur, is air an do chuir iad comharradh a’ pheacaidh. Bha iad ’nan daoine treibhdhireach ’nan caithe-beatha, cruaidh, neo-lùbte, ’nam beachd agus eudmhor a thaobh an creidimh. Ri an linn so thainig atharrachadh air gnàthas-beatha móran de’n t-sluagh; ach bha am Bàrd air fàs suas gu bhi ’na dhuine òg mu’n d’fhuair na beachdan ùra gréim air an àite.

Cha robh cor an t-sluaigh ach an eatorras, le an gabhail thar a chéile. Bha an tuath bheag ’nan deagh oibrichean, dicheallach, is toigheach air an cuid airgid. Bha na maoir-fearainn, mar bu trice, ’nan daoine sitheil, onarach, agus, aig an àm so, cha do ràinig am fuadach no an cruaidh chrannchur a bha a’ sgiùrsadh nan croitearan ann an àitean eile bho an dachaidhean, cho fada ri Ceann Loch Finne, ach bha na h-iasgairean air dà thaobh an locha gu tric ann an staid éiginnich.

Bha athair MhicColla, mar a bha a choimhearsnaich, ’na thuathanach agus ’na iasgair; mar an ceudna, bha e ’na fhear-gleidhidh nan rathaidean-móra air a’ chuid sin de oighreachd an Diùc a bha mu’n cuairt air Caisteal Inbhir-aora. Bha tuille is a leòr de obair aig gach neach de’n teaghlach r’a dheanamh; agus cho luath ’s a bha Eoghan comasach air buailtean a thùirling, no air caibe a chur, no air ràmh a tharruing, bha a làmhan an sàs. B’oibriche inntinneach, dian, a bha ann nach tionndadh bho ghniomh coltach sam bith a thigeadh r’a aghaidh. Aig àm an iasgaich b’iomadh uair a bha aige ri cruadal a sheasamh le fuachd agus fliuchadh a chlaoidheadh daoine a bu treise na esan.

Bha cuimhne aige air oidhche àraidh a bha e air a dhùsgadh roimh bhristeadh an latha le fuaim na gaoithe. Bha am bàta air móran uisge a ghabhail a stigh, agus bha an leaba fhraoich air an robh e ’na laighe a’ snàmh air a h-ais ’s air a h-aghaidh air uachdar an uisge. Bha e cho fliuch ’s a dheanadh uisge e, ach cha robh air a shon

[TD 11]

ach tòiseachadh air taomadh còmhla ri càch, agus iadsan anns an aon staid ris féin.

An uair a dh’éirich a’ ghrian, laigh a’ ghaoth, agus thiormaich a chuid aodaich air a choluinn mar a thiormaich na siùil air na croinn; ach cha d’ thug an droch fhliuchadh ud uair a thim de thinneas no de euslaint air, oir bha e cho cruadalach, slainteil.

Mar so chaidh an ùine seachad gus an robh e tri bliadhna thar fhichead, agus an uair sin dh’fhàg an teaghlach Taobh Loch Finne ’s chuir iad an aghaidh air Canada. Dh’fhan am Bàrd ’nan déidh, oir bu mhiann leis cuid de na h-òrain a rinn e cheana a chur air luim, a chlo-bhualadh is an cur am mach ann an leabhar; agus rinn e sin, anns a’ bhliadhna 1836. B’e sin a cheud leabhar, ach is iomadh leabhar òran a chuir e am mach bho ’n àm sin.

Tha e air innseadh gu’n do rinn e a cheud òran, mar bu dualach do bhàrd, air cailin òig, co-aois dha féin, a thàlaidh a chridhe maoth as a déidh le a bòidhchead. Cha robh misneach aig an òigeir e féin a sheinn na luinneig. Ghabh e comhairle caraid dha aig an robh guth math, agus dh’aontaich esan an t-òran a ghabhail aig céilidh ann an tigh bantraich a bha a chòmhnuidh faisg air laimh, is bha Eoghan gu bhi air taobh am muigh an tighe ag éisdeachd ris na thachradh.

B’ann mar sin a bhà; agus an uair a chuala an gille na briathran molaidh a chaidh a labhairt mu’n òran a rinn e, dh’fhairich e ’na chridhe gu’m bu bhàrd e, agus bha e air a lionadh le aoibhneas. Bho sin am mach leig e srian leis a’ Cheòlraidh, agus mar a chunnaic sinn, threòraich ban-dia na Bàrdachd e gu buadhach is gu tearuinnte uile làithean a bheatha.

Fhuair a cheud leabhar deagh aoidheachd. Cha b’ fhada gus an robh an àireamh a chaidh a chlo-bhualadh air a reic uile, agus bha fàilte is furan air an cur air MacColla mar bhàrd gealltanach, comasach. Le coron-molaidh air a cheann, agus deagh ainm a chaidh roimhe mar theachdaire, ghabh e turus do’n Ghàidhealtachd mu thuath anns a’ bhliadhna 1838. Dh’fhosgail saoghal nuadh am mach dha. Bha àilleachd nàduir ri a faicinn anns na glinn, anns na h-aibhnichean, anns na coilltean is anns na beanntan mar nach faca e riamh roimhe. Chan e gu’n robh siorramachd a bhreith a dh’easbhuidh air bòidhchead; ach chuir na chunnaic e as ùr ri meudachd ’s ri maise na Gàidhealtachd na h-iomadh dreach. Chuireadh a’ chruit air ghleus, agus ann an Gàidhlig ’s am Beurla dhealbh e duanagan agus òrain nach teid gu luath air di-chuimhne.

[TD 12]

Bha daoine ainmeil na Gàidhealtachd ro dhéidheil air a’ bhàrd òg, chliùiteach fhaicinn gu eòlas a chur air, agus choinnich e ri móran dhiubh a nochd càirdeas agus fiadhlaidheachd dhà, ’s a leag bonn-càirdeis ’ga thaobh air an do sheas iad gu dileas bho sin am mach ri am beo. B’e ainm aon dhiubh sin Dotair Carruthers, fear-deasachaidh paipear naidheachd ann am Baile Inbhir-nis, duine àrd-aigneach, fòghluimte, agus ùghdair leabhraichean a tha inbheach ann an litreachas na dùthcha.

B’ann am paipear Charruthers a chuir am bàrd am mach an toiseach an duanag a rinn e do Abhainn na Manachainn, aon de na luinneagan as dealbh-chainntiche ’s as firinniche a thug riamh tuairisgeul air maise is greadhnachas nàduir. Bha coinneachadh taitneach aig a’ Bhàrd is an Dotair aig an Eas Fhaithearach a dh’fhaodar aithris an so.

Air a chuairt troimh an Ghàidhealtachd, thainig MacColla gu Faithear a dh’fhaicinn an easa air am bu tric a chuala e iomradh mar aon de na seallaidhean a b’òir-dhearc am Breatann. An déidh dha sealltainn air an eas ghlòrmhor bho iomadh aite-seasaimh is ionad amharc, shuidh a sios aig bun sgòrr craobhach a thilg sgàile ùrair thairis air. Leag e air smaoineachadh: ghluais a mhac-meanmna, agus air clàr inntinn bha e a’ dealbhadh nan nithean móra a rinneadh anns na seann linntean mu’n cuairt air an dearbh eas air an robh e an nis ag amharc.

Thainig miorbhuillean Chalum Chille ’s a chòmhradh ri Righ nan Cruithneach air ais chuige, agus na gniomharran iongantach a tha fathast air an tasgaidh ann an saobh-chràbhadh an t-sluaigh. Thuit e ann an neul-bhoile, gun fhaireachduin no cuimhne aige ciod an t-àite anns an robh e. Chaidh a dhùsgadh as a shuain aonaranaich le fuaim chas cheumannan cabhagach a’ tighinn ’na chòir, agus mu’n d’fhuair e cothron éirigh suas, ghlaodh guth am mach os a chionn,—“Ho-ló! An ann an so a gheibhear leam an t-òg bhàrd Gàidhealach, air bruaich chunnartaich an easa, agus e ’na chadal? Mo nàire, a MhicColla, ciamar a b’urrainn dhuit a bhi cho neo-fhaicilleach?”

Bha am Bàrd air a chur gu amhluidh car mionaid; ach ghrad chairich se e féin, agus dhearbh e do’n Dotair chòir—oir b’esan a bha ann—nach b’ann ’na chadal a bhà e, agus nach robh an cunnart cho mór ’s a shaoileadh leis.

Cha b’i so a’ cheud uair a choinnich iad ri chéile, ’s gu cinnteach cha b’i an uair mu dheireadh. B’iomadh còmhdhail agus coibhneas a thachair eatorra an déidh an ama so, agus cha robh móran de luchd-spéis a’ Bhàird aig an robh barail a b’àirde dheth na bha aig an Dotair Carruthers.

[TD 13]

Aig an àm so chaidh am Bàrd gus an Ruidhlig a choimhead air Sine Chaimbeul, ris an robh còrdadh pòsaidh aige, agus do an d’rinn e iomadh aon de a chuid òran-gaoil. Bhuineadh i do Shiorramachd Earra-Ghàidheal, agus bha i air turus-tadhail goirid d’a phiuthair a bha pòsda air duine de Chlann Mhic Caluim, a bha ’na ghàradair do Fhrisealach na Ruidhlig, am fear-sgriobhaidh ainmeil. Chaidh am Bàrd agus Sine gu coinneamh Ghàidhealach na h-Airde Tuath, an Inbhir-nis; agus ann am beachd dhaoine a chunnaic iad le chéile, bu choltach a’ chàraid iad, agus cha robh air an làrach chruinneachaidh maighdean, co-dhiubh a b’àrd no a b’iosal a h-inbhe, cho maiseach no cho dreachmhor ri Sine Chaimbeul.

“B’ airidh i,” arsa am Bàrd e féin, “air na h-uile facal molaidh a sgriobh mi riamh m’a timchioll.” Ach cha do phòs am Bàrd agus an àilleag bhòidheach so. Cha b’ann a chionn gu’n d’thàinig eatorra ann an gràdh, ach dh’éisd iad le chéile ri guth a’ ghliocais a bha a’ labhairt riu, mar a chi sinn a dh’aithghearr.

Bho so am mach cha robh dith air càirdean aig an robh ùghdarras anns an rioghachd gu cùisean a’ Bhàird a chur air an aghaidh. Air teisteis Mghr Chaimbeuil, Ile, a bha ’na bhall pàrlamaid air-son Siorramachd Earra-Ghàidheal, fhuair MacColla àite fear-sgriobhaidh ann an Tigh Cuspainn Bhaile Léir anns a’ bhliadhna 1839. Ghabh e cead anns a’ bhliadhna sin de àite a bhreith is àrach, agus cha robh a dhachaidh air Taobh Loch-finne riamh tuille.

Cha robh e fada am Baile Léir gus am faca e nach biodh e ’na chomas Sine Chaimbeul a thoirt fo bhannaibh pòsaidh gu cionn iomadh bliadhna, a chionn is gu’n robh an tuarasdal a bha e ag cosnadh ro bheag. B’fheudar dha, mar sin, inntinn a dheanamh suas gun a’ bheag de dhàil, agus b’e deireadh na cùise gu’n do sgriobh e, a’ toirt a saorsa do Shine. Chosd so mór chràdh dha; ach cha robh atharrachadh air, agus le comhairle ghlic an càirdean, chaidh an còrdadh pòsaidh a bhriseadh leo a dh’aon aonta. Phòs Sine duine do’m b’ainm MacFhearchair anns an Eilean Dubh, fear-ceairde, agus thog i teaghlach eireachdail dha. Bliadhnachan an déidh so, mu’n d’fhàg am Bàrd Breatann, is aghaidh air Canada, choinnich e féin is Sine r’a chéile, agus ged a bha ise ’na màthair cheathrar chloinne, agus esan e féin an nis pòsda, dh’fhoillsich a’ choinneamh gu’n robh smalan beag de’n t-seann ghaol fathast beo; agus mar sin ghabh iad cead an t-saoghail so d’a chéile.

[TD 14]

Ré aona bhliadhna deug shaoithrich MacColla anns an Tigh Chuspainn, ag cosnadh ainme dha féin mar oifigeach cùramach, dileas agus treibhdhireach, an uair a bhris air a shlàinte, agus b’éiginn dha fois a ghabhail ré shè miosan. Ghabh e an cothrom so gu dol a dh’fhaicinn a luchd-daimh ann an Canada; agus dh’aisigeadh a shlàinte air a h-ais dha le deagh bhuaidh an turuis. Ann an Canada choinnich e ri Mghr Calum Camshron, aon de àrd uachdarain na tire, fear a ghabh ris gu h-aoigheil agus a cho-éignich e gu fantainn anns an dùthaich. Thairg e àite dha ann an seirbhis shiobhalta na dùthcha, mar a bha aige ann am Baile Léir; dhùin Mac Colla ris an tairgse, agus thill e air ais air-son a theaghlaich a dh’fhàg e an Sasunn.

Mu’n do chuir e a chùl ri Albainn buileach, ghabh e sgriob troimh an Ghàidhealtachd, a’ dol cho fada ris an Taobh Tuath, agus ghabh e cead deireannach de na glinn, de na beanntan is de na sraithean, agus de na daoine teo-chridheach, uaisle a bha a chòmhnuidh ’nam measg. Chaidh a shuidheachadh gun dàil ann an Tigh Cuspainn Bhaile an Righ, Ontario, agus dh’fhan e an sin gus a’ bhliadhna 1880, an uair a leig e dheth obair a dhreuchd ’na shean aois, làn de làithean is de urram.

Ann an Baile an Righ bha e faisg air teaghlach athar, aig an robh fearann ann am baile Seymour, air an Abhainn Trent, mu chòig mile deug thar fhichead tuath air Belleville. Ann an so dh’fhàs gineal tighe athar air leth lionmhor, agus aig aon àm b’urrainn do’n Bhàrd cóig fichead ’s a cóig dhiubh àireamh, agus a’ chuid a bu mhò dhiubh ann an Canada.

Ré dhà fhichead bliadhna an nis (so anns a’ bhliadhna 1897) tha ainm MhicColla aithnichte, agus e féin air a mheas ro urramach am measg Ghàidheal is Ghall, bho chuan gu cuan, is bho dheas gu tuath an Ameriga. Aig a dhachaidh ann am Baile an Righ bha e ’na cheann-uidhe fialaidh; bha dorus a thighe fosgailte, agus aoigheachd cridheil, d’a luchd-eòlais is d’a luchd-dùthcha leis am bu mhath is am bu mhiann eòlas a chur air. Bha gach neach, bho an déirceach bhreòite leis am bu bhuidhe gréim-bidh fhaotainn, gu ruig an duine saoibhear a thigeadh gu aon de bhàird ainmeil Chanada fhaicinn, bho an duine òg an geall air eòlas aig Oil-thigh Bhaile an Righ, a bhiodh gu tric aig taobh a chagailt, gu daoine a bha cheana iomraiteach ann an ealdhain dhiongmhalta nan sgoil, di-beathte aig fàrdaich a’ Bhàird.

Do neach aig an robh spéis do bhàrdachd na Gàidhealtachd, no do litreachas Beurla, bhiodh céilidh ann an tigh

[TD 15]

MhicColla ro thaitneach. Bha eòlas farsuing aige air leabhraichean agus sgriobhaidhean nan ùghdair Beurla, agus bha deagh bhreithneachadh aige air na beachdan a chuireadh iad an céill. ’Na chòmhradh air cuspairean de’n t-seorsa so, bhiodh faobhar geur air a chainnt; agus cha bhiodh sgàth air dol an caramh diùlanaich sam bith le claidheamh rùisgte a theangaidh. Ach ma bha e sgaiteach an aghaidh ni nach b’fhiach, bha e sicir, measail, mu obair anns am biodh luach. Bha e ’na sheanachaidh barraichte. Bha min-eòlas aige air obair nam bàrd, agus air eachdraidh am beatha. B’ urrainn dha sreath an déidh sreatha, agus rann an déidh ruinn aithris de sheann òrain nach fhaca sùil riamh air taobh duilleig leabhair; agus bha fiosrachadh iongantach aige air ainmeannan dhaoine is àitean a tha a’ tachairt ruinn ann an òrain Ghàidhlig. Air oidhche gheamhraidh, an uair a chruinnicheadh a theaghlach is dithis no triùir de luchd-tadhail mu’n cuairt air a’ ghealbhan, bu dual do’n t-seanachas tionndadh air na fineachan Gàidhealach, air an eachdraidh, an cleachduidhean agus am bàrdachd. Dh’ fhosgladh cridhe a’ Bhàird, agus tharruingeadh e am mach as a stòras nithean nuadha agus sean air-son toil-inntinn na cuideachd.

B’ann aig àm mar so a chithte MacColla aig a neart: ghabhadh neach barail na b’àirde air le a bhuadhan inntinn a chluinntinn mar so na ghabhadh e le a chuid bàrdachd, clo-bhuailte. Bha e ’na bhall de’n Chomunn Oiseanach, ague rinn e a chuibhrionn féin de’n obair a bha r’a deanamh anns a’ chomunn. Bha e ’na bhall anns a’ chomunn so gu deireadh a làithean. Bha e an ni ceudna de Chomunn Gàidhlig Thoronto, ’na bhall urramach de Chomunn Ceilteach Mhontreal, de Chomunn Albannach Chicago, is de Chomunn Albannach Dhubusque, Iowa; agus bha e ’na bhall de Chomunn Rioghail Chanada a chaidh a chur air bonn leis a’ Mharcus Lathurnach an uair a bha e ’na ard-uachdaran air Canada.

Bha MacColla pòsda dà uair. Phòs e Fransaidh Jemima NicIain, bho choimhearsnachd Chathair-leoil, air a’ Chrich Shasunnaich, am Baile Léir, anns a’ bhliadhna 1845. Bha triùir chloinne, mac agus dithis nighean, aice do’n Bhàrd. Thainig am mac so gu bhi ’na mhinistear ann am Mor-roinn Chuibeic. Shiubhail aon, Fanaidh, òg, agus phos an té eile, Màiri, ann an Newark. Bu bhana-bhàrd ise, oir shealbhaich i gibht nach bu bheag bho a h-athair.

Mar dhara bean, phòs e Iseabail NicArtair, a mhuinntir an Rois Mhuilich. Thog ise dithis mhac, Aonghas agus Dòmhnull, agus ceathrar nighean, do’n Bhàrd. Chaochail

[TD 16]

dithis de na h-igheanan ’nan caileagan beaga, ach shoirbhich gu math leis a’ chorr dhiubh.

Mar a dh’fhàs an teaghlach suas chaidh iad am mach bho an dachaidh bhlàth ann am Baile an Righ, cuid dhiubh gu dachaidhean a chur air bonn dhoibh féin, is cuid eile dhiubh air thòir air goireasan an t-saoghail so ann am bailtean móra nan Stàidean. Bha mac agus nighean—“Màiri Bhàn nan Oran”—aige ann an Eabharc Nodha; agus bha iadsan a’ sior thagairt air gu còmhnuidh a ghabhail maille riu. Cha bu mhiann leis fearann Breatannach fhàgail, agus gu sònraichte a chàirdean is a luchd-eolais am measg Ghàidheal Chanada. Ach bha e a’ fàs sean; bha a theaghlach sgapte air feadh na tire, agus mu dheireadh ghéill e do iarrtus a chuid cloinne a dhol gu Eabharc Nodha. Bha an dealachadh brònach, agus cha robh dùil aig móran de a luchd-eolais gu’m faiceadh iad an seann duine tuille; ach cha b’e sud a bheachd féin mu’n chùis. “Bheir mi sgriob gu bhur faicinn an ceann bliadhna no dhà,” arsa esan, ged a bha e thairis air ceithir fichead bliadhna! Agus cha b’e mhàin gu’n robh e cho math r’a fhacal, ach thainig e a ghabhail còmhnuidh ’nam measg aon uair eile.

Mu’n deachaidh e gu Eabharc Nodha thug Gàidheil Thoronto aoigheachd dha aig cuirm ann an Tigh-òsda a’ Chrùin. Bha cuideachd eireachdail de mhaithibh a’ bhaile an làthair, agus bha oidhche iomraideach air a cur seachad ag cur urram air an fhilidh aosda. Am Baile an Righ, an Ottawa is an àitean eile, bha iomadh dearbhadh air a thoirt dhà air deagh rùn a luchd-dùthcha, agus dh’ fhalbh e le dùrachd mhath air-son beatha fhada, shona a chaitheamh am priomh-bhaile Ameriga. Ach cha do chòrd gleadhraich nan sràid, an stararaich agus a’ chabhag mhi-chéillidh ud ris a’ Bhàrd, agus thionndaidh e aghaidh ri Canada a rithist. Fhuair e furan nach bu bheag air dhà tilleadh. Bha na Gàidheil air feadh Mór-roinn Ontario ro thoilichte gu’n robh e am measg eòlach aon uair eile: bha e mar gu’n robh e air tilleadh dhachaidh!

Chuir Comunn Gàidhlig Thoronto fàilte air mar aon dhiubh féin, agus aig coinneimh de’n chomunn a dh’ionnsuidh an robh e air a ghairm, chaidh òraid-mholaidh a leughadh air a chliu, agus a toirt dhà, maille ri sporan làn, le suim ’na bhroinn a chuireadh r’a chéile mar chomharradh air deagh-ghean dha féin. Bha e an nis, mar gu’n abairteadh, ri taobh a thealaich, gu comhfhurtachail, toilichte, ann an Toronto, agus le guidhe gach aon do’m b’aithne e gu’m biodh e fada air a chaomhnadh d’a chàirdean is d’a theaghlach.

[TD 16a]

[Dealbh]
<eng>MEMORIAL CAIRN AT KENMORE, LOCHFYNE.<gai>

[TD 17]

A BHEATHA AGUS OBAIR.

Ann a bhi a’ tionndadh bho bheatha a’ Bhàird gu a obair, is fheudar moladh nach gann a thoirt dhà mar fhilidh. Cha do chlo-bhuail e móran de òrain Ghàidhlig—chan ’eil ach mu cheud gu leth taobh-duilleig ’na leabhar—ach chan ’eil aon òran bho thoiseach gu a dheireadh air nach ’eil seula na fior bhàrdachd. Chan ’eil aon dhiubh a thilgeadh am fear-sgrùdaidh a bu ghéire am mach as an leabhar. Tha an àireamh beag; ach tha an co-chruinneachadh air a thaghadh is air a ro-thaghadh gus, ann am beachd cuid, an robh a’ ghuit-ghlanaidh air a cur gu feum tuile is cruaidh.

Ach ma chaidh cuid de’n chruithneachd a sguabadh air falbh leis a’ mholl, is ann as tarbhaiche an siol a dh’ fhàgadh. Sgriobh agus chlo-bhuail MacColla àireamh mhath de dhàin agus de òrain Bheurla; agus choisinn e moladh àrd ’gan taobh-san bho a leithidean de dhaoine ris an Urr. Tormad MacLeoid, Uisdean Mac-a-Mhuilleir, á Crombagh, an Dotair MacGhille-dhuinn, a sgriobh Eachdraidh nam Fineachan is nan Réiseamaidean Gàidhealach, am feallsanach urramach, Alasdair Stiubhart (“Bun-Lochabar”) is móran de dhaoine ainmeil eile. Cha b’ann idir mar bhàrd Gàidhealach a mhàin a rinn e ainm dha féin, oir ged nach sgriobhadh e sreath ann an cainnt a mhàthar riamh, rachadh a ainm sios am measg shàr-bhàrd na linne so. Ach ged a tha so fior, is ann mar bhàrd Gàidhealach a mhaireas a chliu ann an cridheachan a luchd-dùthcha; agus is ann mar bhàrd Gàidhealach a bu mhath leis féin a bhi air a chuimhneachadh.

Chunna sinn mar a chuir MacColla a’ cheud òran a rinn e fa-chomhair saoghail bhig Chinn Loch-finne; chi sinn, an nis, mar a thugadh a bhàrdachd do’n t-saoghal fharsuing gu léir. Bha e ochd bliadhna thar fhichead a dh’ aois an uair a chaidh a cheud leabhar a chlo-bhualadh anns a’ bhliadhna 1836. B’e an t-ainm fo an d’thainig e am mach “Clàrsach nam Beann.” Bha òrain Bheurla agus Ghàidhlig anns an leabhar, car mu’n aon àireamh anns an dà chànain. Bha co-chruinneachadh Gàidhlig air a chur am mach ann an 1849. Bho an àm sin chaidh iomadh ath-chlo-bhualadh a chur am mach mar a bha muinntir a’ sireadh nan leabhraichean. Dh’fhoillsich a cheud leabhar do’n t-saoghal gu’m bu bhàrd e. Mheas breitheamhan comasach gu’n robh fior bhàrd air éirigh anns a’ Ghàidhealtachd; agus tha làn dearbhadh againn an nis gu’n robh iad ceart, ma’s fhiach beachd a luchd-dùthcha dad sam bith.

[TD 18]

Ann a bhi a’ sealltainn thairis air sgriobhaidhean mu MhacColla, cha do thachair orm ach aon duine a tha ag co-mheasgadh achmhasan le cliu; ach ged a tha an neach so a’ faotainn coire do’n Bhàrd ann an ni no dhà, tha e ag iochdadh molaidh dhlighich dha mar bhàrd finealta, grinn. Is e an neach a tha mi ag ciallachadh an t-Ollamh fòghluimte ann an Lunnainn, Nial MacNèill, a sgriobh paipear mu bhàrdachd ar linn-ne, a bha air a chlo-bhualadh ann an leabhar miosail Gàidhlig a bha air a chur am mach anns an Oban an 1885-6.

Tha an t-ollamh ag gearan nach d’thainig am bàrd am mach le dian theachdaireachd d’a luchd-dùthcha, ’gam brosnachadh an aghaidh an fhòirneart a bha iad a’ fulang fo laimh nan uachdaran. Bha còmhstri gharg anns an Eaglais, a bha ’ga reubadh ’na mirean; bha na Gàidheil ’gam fògradh a bhos is thall air feadh an t-saoghail, ach a réir Mghr MhicNèill cha robh inntinn a’ Bhàird air a gluasad leis na trioblaidean sin. Bha e gu goireasach air a shuidheachadh am Baile-léir air teisteas dithis uachdaran, agus cha robh e nàdurra dhà a bhi a’ togail cath-ghairm air teudan na ceolraidh a dhùisgeadh misneach nam fineachan mu thuath.

Chaill am bàrd òg co-fhaireachdainn ri glaodh geur an t-sluaigh; cha d’ thainig e am mach mar fhear-seinn an doilgheasan, mar a bu chubhaidh do bhàrd ’na linn-san, agus air an aobhar sin, chan ’eil a bhàrdachd freagarrach gu cridheachan dhaoine a ghluasad. Is e so gearan an Ollaimh MhicNèill.

Tha mi a’ meas gu’n d’thug Mghr Mac Nèill an t-srian d’a bheachdan, agus gu’n deach iad air iomrall a chion treòrachaidh. Seallamaid car mionaid air a’ chùis. Anns a’ cheud àite, chan ’eil aobhar sam bith air a bhi ag creidsinn gu’n robh MacColla air a dhalladh le beadradh no le fàbhar nan uachdaran. Gun teagamh, nochd iomadh aon dhiubh sin, agus dithis dhiubh gu sònraichte, coibhneas dha; ach b’ann air sgàth a bhàrdachd—an déidh dha cliu bàird a dheagh chosnadh bho’n t-saoghal; agus ma dh’fharraideas sinn ciod i gnè a’ choibhneis sin, chi sinn nach robh am bàrd na b’fhaide an comain an dithis uachdaran a bu mhò a rinn air a shon na dh’fhaodadh iomadh òigear gealltanach eile a bhi. B’iad an dà dhuine-uasal so, Caimbeulach Ile agus Aonghas Mac-an-Fhleisdeir, Tighearna Dhùnain, an Còmhall. Mar a thug sinn fa-near, bha an Caimbeulach ’na bhall Pàrlamaid aig an àm air Siorramachd Earra-Ghàidheal, agus bhiodh e nàdurra gu’n gabhadh e suim de dhuine òg sam bith anns an

[TD 19]

t-Siorramachd sin aig am biodh tiodhlacan na bàrdachd mar a bha aig MacColla.

Thug e teisteas math dha do’n neach a bha air ceann ma cise. Bha an teisteas so air a neartachadh le Mghr Mac-an-Fhleisdeir, aig an robh min eolas air muinntir màthar a’ Bhàird, a bhuineadh do Chòmhall. Có am ball Pàrlamaid no an t-uachdaran, an diugh, nach deanadh na h-uiread do dhuine coltach sam bith a b’fhiach an t-saothair, a bhiodh a chòmhnuidh air oighreachd an aoin, no am measg luchd-taghaidh an aoin eile?

Agus an ann a chionn nach do thionndaidh dithis dhaoine a bha aithnichte air-son an caomhalachd, an cùlthaobh ri fear-dùthcha dhoibh féin, do bhrigh gu’m bu bhàrd Gàidhealach e, a chuirear as a leth nach d’thug e àite ’na bhàrdachd do chor ainniseach an t-sluaigh? Feumar an fhirinn innseadh? An uair a bha an t-ollamh a’ sgriobhadh nam beachdan so, bha e an teas na còmhstri a thog na croitearan air-son ath-shuidheachadh an fhearainn anns a’ Ghàidhealtachd, agus cha robh a inntinn fosgailte do chaoin ghuth na gaoth an Iar a’ séideadh troimh dhoireachan nan gleann; chan fhòghnadh ach ceòl nan stuadh, an uair a bhiodh an Cuan Siar a’ beucaich mu chòrsachaibh creagach Ile!

A chùm a bhi réidh ri beachd MhicNèill, bu chòir do’n Bhàrd cuspairean a thaghadh air-son a chuid òran aig am biodh dlùth-cheangal ri cùisean an fhearainn, agus air dhoibh a bhi air an taghadh, bu chòir dhoibh a bhi air an laimhseachadh le teas-chorruich a chuireadh criothnachadh air naimhdean an t-sluaigh! Bhiodh so math ’na àite féin, na’n gabhadh e deanamh; ach có am bàrd, bho Oisean gu MacDhun-shléibhe, a thug buaidh le a chuid òran air droch-bheairt nan triath? Taghadh am bàrd e féin cuspair air-son òran, cuireadh e neart a bhuadhan ris, agus a réir mar a shoirbhicheas leis, faigheadh e cliù.

Anns a’ chearn ’san do thogadh MacColla, bha an tuath bheag agus na croitearan gun mór ghearan an aghaidh nan uachdaran, agus cha robh min-sgeul aca air an fhòirneart a bha a’ dol air aghaidh an àitean eile de’n dùthaich. Ann am Baile Léir bha e fada air falbh bho chònspaid na h-Eaglais a bha a’ lionadh inntinn a luchd-dùthcha roimh an Dealachadh anns a’ bhliadhna 1843. Ach ged is fior so, bha a chridhe air taobh an t-sluaigh, is chuir e an céill a smaointinn ann an rannan deas-chainnteach, comasach, a tha a’ dearbhadh is a’ daingneachadh gur gearan mi-chothromach gearan MhicNèill.

Le briathraibh sgaiteach lean e Sellars bho Chataibh gu Earra-Ghàidheal, a’ taomadh sgeige is magaidh air a

[TD 20]

cheann ann an aoir a tha a’ diteadh fàsachadhaidh na tire; anns an òran a rinn e air “Roghadh nan Gàidheal”—Iain MacMhurchaidh—tha e a’ sgiùrsadh nan uachdaran le sgoirpionaibh; anns an òran “Beannachd Dheireannach an Eil-thirich Ghàidhealaich,” tha e ag cumha suidheachadh na tire am briathraibh drùidhteach, mar so:—

“Tha Gàidheil ’gam fògradh mar cheò bharr do shléibhtean,
’S ma lean riut Cinn-fheadhn’ ’s ann air caoraich is féidh,”

is mar sin air aghaidh.

Chan e mhàin gu bheil cridhe a’ Bhàird anns an àite cheart mu’n chùis so, ach tha e mar an ceudna a’ bualadh le co-fhulangas ri muinntir shàraichte gach cinnich fo’n ghréin; agus dh’fhuiling e air-son nam beachdan saorsail a shearmonaich e ’na bhàrdachd an aghaidh ainneart agus (mar a bha esan ag creidsinn) droch riaghladh na dùthcha.

Air clar-innsidh leabhar MhicColla, tha am Bàrd a’ roinn a obair ’na dà earrainn. Anns a cheud earrainn tha dàin de chaochladh seòrsa, agus air iomadh cuspair, againn, agus anns an dàra earrainn tha e a’ toirt dhuinn àireamh thaghte de òran ghaoil. Faodar cumail ris an t-seol dealachaidh so anns na briathraibh a leanas.

Is e a’ cheud òran a tha anns an leabhar, oran-molaidh do Loch Dùbhthaich, meur de’n mhuir, a tha a’ laighe gu sàmhach aig bun Chro-Chinn-t-Sàile. Tha an t-òran so, agus mar an ceudna òran a rinn e do Loch Aic an Còmhall, cho math ri òran sam bith eile de an t-seòrsa so a rinn e, agus tha e a’ nochdadh a’ chomais agus nan gibhtean a bha aig a’ Bhàrd mar dhealbhaiche nàduir. Tha e air leth ciatach anns na samhlaidhean leis a bheil e a’ soillearachadh gach ruinn. Tha, cuideach, smaointean fallain a’ briseadh troimh an òran, mar bhoillsgeadh gréine troimh an cheò a bhios ag còmhdach mullach àrd nam beann. Chi sinn sin air ar son féin leis an òran a leughadh bho a thùs gu éis, ach gu sònraichte anns na ceithir rannan bho an dara rann air aghaidh. Tha a’ cheud rann dhiubh so gu sònraichte briagha: tha an loch ’na laighe gu ciùin, mar naoidhean air uchd a mhàthar. Tha an cuan am mach thar beul an locha buaireasach, mar is tric a tha màthair an leinibh, an uair a tha trioblaidean agus deuchainnean a crannchuir ag cur dragha air a h-inntinn.

Mar a thubhairt am Bàrd e féin,—“Cha bhiodh e furasda tachairt air loch sam bith eile de a mheudachd féin as bòidhche na Loch Aic, an t-aon loch uisge a tha r’a fhaotainn ann am fearann Chòmhaill.” Bu duilich duan na bu mhilse fhaotainn na duan Mhic Colla air an loch iomraideach so. Ach ged a dh’fhòghnadh “Moladh Loch

[TD 21]

Aic” gu buadhan a’ Bhàird ann a bhi a’ luaidh air obair nàduir a leigeadh ris, chan fhaodar dol seachad air a dhàn snasail do Abhainn Ruaile: is fhiach gach sreath dhe a leughadh.

Chunnaic sinn gu’n robh am Bàrd gu tric ann an làithean òige ag iasgach an sgadain. B’e ainm a’ bhàta anns am biodh e ris an obair sin, “Màiri Chreag a’ Gharaidh,” agus do’n iubhraich sin rinn e na rannan ro ghrinn a gheibhear air taobh-duilleig 70. Tha measgadh de mhire is de mhagadh anns an duan air “Coilich-dhùnain Loch Ruaile,” anns a bheil am Bàrd ag aithris mar a chaidh Tàillear agus Greusaiche a dh’iasgach sgadain, is gun eòlas aca air bàta no lion a laimhseachadh.

Anns a’ bhliadhna 1832, an uair a bha an Fhraing a’ bagradh dol a chogadh ri Breatann, chaidh Feachd-dùthcha a thogail anns am b’fheudar do àireamh shònraichte de dhaoine òga na dùthcha gabhail. Ach bha cuid de ghillean cho gealtach ’s gu’n d’fhuair iad teisteanais bho na dotairean nach robh iad ’nan slàinte, agus nach b’urrainn dhoibh gabhail anns an arm. Bhrosnaich so fearg a’ Bhàird, agus dheagh sgiùrs e iad anns an òran “Laoich Taobh-na-Griosaich.” Gheibhear an t-òran so air taobh-duilleig 50. A’ leantainn an òrain so tha aon eile a’ moladh nan laoch a dh’éirich aig gairm an dùthcha, agus an t-éideadh a chuir iad suas. Ach mar dhearbhadh gu’n robh cridhe maoth cho math ri sùil gheur aig a’ Bhàrd, tha duanagan againn do’n “Uiseig” agus do’n “Lon-dubh” a tha uile gu léir ro ghrinn.

Tha gràdh a’ Bhàird do Thir nam Beann air fhoillseachadh gu comharraichte anns an òran a chuir e am beul an “Eil-thirich Sgitheanaich an Tir Chéin,” a chi sinn air taobh-duilleig 49.

Ann a bhi a’ toirt sùla thairis air na h-òrain ghaoil, chi sinn gu bheil saoibhreas de bhàrdachd againn air leannanachd agus air ciùin-smaointean a chridhe. Cha cheadaich àite no ùine dhuinn eiseamplearean a thoirt seachad air so, ach tha iomadh òran ’nam measg is airidh air cliu: tha cuid dhiubh a tha am beul an t-sluaigh anns gach cearn de’n t-saoghal far a bheil Gàidheil ri am faotainn. Mar sgriobhadair òrain ghaoil tha MacColla a’ foillseachadh breithneachaidh agus buadhan an fhior bhàird. Tha a chuid òran stuama, beusach, gun aon fhacal a bheir rudhadh gu gruaidh an aoin as modhaile beachd; ach chan ’eil cion neairt no doimhneachd fhaireachduinn orra. Tha spionnadh agus grinneas cainnte annta nach ’eil tric r’am faotainn ann an òrain ghaoil an la an diugh.

[TD 22]

Le a gabhail thar a chéile, tha obair MhicColla airidh air na chaidh a ràdh an so agus le daoine eile as a leth. Ma’s e crioch àraidh na bàrdachd taitneas agus toil-inntinn a cho-phàrtachadh do’n duine, tha an comharradh sin gu follaiseach air obair MhicColla, Tha am Bàrd a’ sealltainn air obair a’ Chruitheir le àrd urram; agus tha e a’ tarruing deilbhe a chuspair le dilseachd do’n fhirinn, agus sin ann an dòigh a tha ro-thaitneach do’n chluais. Tha min-eòlas aige air teudan a’ chridhe, agus tha e ag gleusadh a ghutha a réir nan smaointean a tha ag gluasad a cho-chreutairean; tha e a’ deanamh gàirdeachais leosan a tha aoibhneach, agus a’ deanamh bròin leosan a tha ri bròn.

Mar so, tha facal freagarrach aige air gach stéidh, agus tha e a’ labhairt ann an seanachas eagnaidh, ceart. Thug sinn fa-near cheana gu bheil na h-òrain Bheurla a rinn e ionmholta, agus gu’n do choisinn iad dhà àite am measg bhàrd ainmeil ar linn. Tha aige a thuille air so àireamh ghasda de òrain air riaghladh agus uachdaranachd dhùthchanna nach deach riamh an clòdh. Tha cuid dhiubh cumhachdach ann an seanachas, agus geur ann am beachd; agus ma chi iad solus là cha toir iad dad bho’n chliu sin a tha MacColla an nis a’ mealtainn ann an tomhas làn.

[TD 23]

FACAL BHO’N FHEAR-DHEASACHAIDH.

Chuireadh ormsa mar dhleasanas bàrdachd Eoghain Mhic Colla a dheasachadh air cheann a’ chlòdh, agus an leabhar so, is e sin a’ chuid dhe a tha anns a’ Ghàidhlig—agus is e sin a’ chuid as motha dhe—a chuimseachadh mar a shònraich Comunn Cuimhneachaidh a’ Bhàird e bhi air a chur am mach.

Is ann le làn thoirt fa-near air an urram a chaidh a chur orm, ach fathast le fàiteachas ag gabhail gréim orm, a ghabh mi os laimh an dleasanas sin. Chan ’eil aobhar air a’ bheag a ràdh a thaobh mo chuid-sa de’n obair sin, ach gu’n do rinn mi mo dhichioll a chùm is gu’m biodh e air a dheasachadh cho math ’s a b’urrainn dhòmhsa a dheanamh; agus, gu dearbh, cho math is ’gam biodh a’ chuid sin de’n obair air a deanamh, is math a thoill am bàrd is a chuid oibreach e.

Is docha gu’m bu chòir dhomh beagan a ràdh co-cheangailte ris an Roimh-ràdh bho laimh a’ Chòirneil, Alasdair Friseal. Bu dlùth charaid do’n Bhàrd a bha anns a’ Chòirneal; agus b’ann ’na làimh-san a dh’fhàg e riaghladh gach ni co-cheangailte r’a obair bhàrdail. Air an aobhar sin, b’e mo bheachd-sa gu’n robh làn chòir aig làimh is briathran a’ Chòirneil chòir a bhi anns an leabhar so. Smaointich mi, is dh’aontaich an Comunn Cuimhneachaidh leam, nach b’urrainn sin a bhi air a dheanamh an dòigh a b’fheàrr na Roimh-radh a dheanamh de iomradh beatha is obair MhicColla a sgriobh an Còirneal is a tha anns an leabhar ud a chuir e féin am mach—“Leabhar nan Sonn.” Is e sin a rinneadh, le a chuimseachadh anns an dòigh a bha feumail air cheann na cùise so.

Bha an Còirneal e féin làn aontaichte ris a so; agus is e ar bròn gu’n d’thainig a’ chrioch air am feadh ’s a bha an leabhar a’ tighinn troimh bheairt a’ chlòdh. B’ann ’sa bhliadhna 1897, a’ bliadhna mu’n do shiubhail am Bàrd, a sgriobh an Còirneal Friseal an iomradh beatha so.

Chan ’eil aobhar air ni a bharrachd air na thubhairt an Còirneal féin a ràdh mu bhàrdachd MhicColla, ach a mhàin, aontachadh leis anns na thubhairt e. Bu chòir, ged thà, bho nach d’thug esan iomradh air a bhàs, a chionn gu’n robh e beo an uair a sgriobh e, ìnnseadh gur ann air a’ cheathramh la-fichead de’n Iuchar, 1898, a shiubhail e aig a dhachaidh

[TD 24]

féin ann an Toronto. Chaidh adhlac an Cladh Cataraqui, am Baile an Righ. Bha a’ chiste anns an do chuireadh e air a còmhdach gu léir an aodach dubh, le làmhan airgid oirre, agus b’ iad so na briathran a bha air an deargadh air a h-uachdar:—“Evan MacColl, Bard of Loch Fyne.” Born 21st Sept., 1808. Died 24th July, 1898.”

Dh’ fhaodteadh a ràdh ged is e “Evan” an t-ainm a bha air a thoirt dhà daonnan, gur ann fo an ainm “Hugh,” a réir nòis Earra-Ghàidheal, mar an t-aon ainm ri “Eoghan,” a chaidh am Bàrd a bhaisteadh an Inbhir-aora.

Mar mhineachadh air na h-atharraichean beaga a tha anns a’ chlo-bhualadh so bho na clo-bhualaidhean eile, bu chòir dhomh a leigeil ris gur iad atharraichean a rinn am Bàrd e féin a tha annta. Fhuair mi iad air duilleagan dà leabhair (clo-bhualadh 1886) a chuireadh am laimh air cheann a’ ghnothaich so leis a’ Chòirneal, Alasdair Friseal; ach aig bonn gach duilleige far a bheil atharrachadh mar sin air a dheanamh, tha na facail a bha an clo-bhualadh 1886 air an cur sios. Tha tuille atharrachaidh air cuid de na h-òrain ann am pasgan de sgrìobhaidhean, an lamh-sgrìobhaidh a’ Bhàird e fèin, a chuir an Còirneal Friseal chugam mar an ceudna, agus tha iad sin air buntainn riu anns an Déidh-ràdh, cho math ri eadar-dhealaichidhean eile eadar clo-bhualadh 1886 agus an ceud aon.

A thaobh nan atharraichean móra so a tha air cuid de na h-òrain is de na dàin bho’n cheud chlo-bhualadh, chan ’eil aobhar air a’ chorr a chur sios an so air chùl na tha anns an Déidh-ràdh. Theagamh gu bheil gu leòr leis am b’ fheàrr na h-òrain mar a bha iad anns an t-seann chlo-bhualadh; ach bhiodh cosguis mhór is saothair air gach aon dhiubh a chur sios air gach dòigh anns am faighear iad, chan ann a mhàin anns na clo-bhualaidhean iad féin ach an leabhraichean eile, mìosachain, is a leithid sin, maille ris gach atharrachadh a gheibhear ’na laimh-sgriobhaidh féin, mar a thugadh fa-near. Is ann eadhon a chionn gur ann an déidh do’n chlo-bhualaidh mu dheireadh (1886) tighinn am mach a rinn e na h-atharraichean leasachaidh is na sgriobhaidhean ùra ud, a thugadh uiread aire gu’m biodh gach ni mar a dh’fhàg e féin iad—anns na beachdan a bu deireannaiche a bha aige umpa, cho fada ’s a tha fios againn—anns an leabhar so.

Chan ’eil aobhar agam air a’ chorr a ràdh, ach mo thaing a thoirt seachad dhoibh-san a thug cuideachadh is comhairle dhomh, gu sònraichte, ged is e mo bhròn e nach do rug i beò air, do’n Chòirneal Alasdair Friseal, agus do Mghr. Eoghan MacColla, Baile-chaolais, is feadhainn eile.

[TD 25]

Ma dh’fhaoidte gu’n ceadaichear deasachadh an leabhair so a chunntadh mar chloich bhuam féin an càrn-cuimhne (eadar-dhealaichte bho’n chàrn de chloich is de aol a chuireadh suas dha dlùth air an ionad anns am faca e solus latha an toiseach) air gibhtean is saothair Eoghain Mhic Colla, deagh Bhàrd Loch Finne.

Biodh, an nis, a chuid oibreach a rinn e an cainnt a mhàthar—oir rinn a saothair mhór anns a’ Bheurla mar an ceudna—a’ triall air a turus gu eòlas a thoirt d’a luchd-dùthcha air an obair ionmholta, ghasda a rinn e.

EACHANN MACDHUGHAILL,
Baile Ghlaschu,
Am Foghar, 1936.

[TD 26]

[Bàn]

[TD 27]

Clarsach nam Beann.

LOCH DUBHTHAICH.

Fàilt’ ort, a Loch Dùbhthaich, fàilt’ ort!
Na’ m bu bhàrd a réir mo dhùrachd,
Mise ’n diugh, gu fonnmhor, sàr-ghrinn,
Fhìor Loch-àluinn, bheirinn cliù ort.

Mar naoidhean gu ciùineil ’n a chadal
An taice uchd dubhach a mhàthar,
’S tric aghaidh na mara mach gruamach
Is tusa ’n ad shuain-chadail sàmhach.

A’bhirlinn a’ teicheadh bho ’n doirionn
Chan ainmig ’n ad rathad-sa stiùradh
’S tu tabhairt dhi beatha glé chàirdeil
Gu fasgadh do bhàghana ciùineil.

’S beag ioghnadh gach beinn tha mu’n cuairt ort
Bhi sealltainn a nuas ort glé spòrsail;
Cha mhinig chi stuadhan cho àluinn
Iad féin ann an sgàthan cho òirdhearc.

O! gu bhi tràth oidhche ’g an coimhead
’N an seasamh an rathad nan reulta,
No le uaill togail suas an cinn òr-bhuidhe,
’N uair tha ghrian ’s an ear ròsach ag éirigh.

A bhuachaille bhig air an raon ud,
Leig dhiot a bhi tearnadh na ’s dlùithe;
An fheudail ud chì thu fo ’n aigeann
Cha robh iad riamh agad fo d’ chùram!

A’ trusadh nan dearc air a’ bhruthach,
Eisd! éisd ciod is bruidhinn do ’n phàisd ud;—
“Tha coille an ìochdar Loch-duich!
A bhràthair, bheil cnuthan a’ fàs innt’?”

[TD 28]

A Dhùin ud—seann lùchairt Chlann Choinnich—
Dh’ fhàg aois iomad sgar ann ad chliathaich;
A thannais nan làithean a thréig sinn,
Chan ioghnadh ’nan déidh thu bhi cianail!

’S tu ’n sin ann ad aonar ’n ad sheasamh,
“Mar Oisein an déidhidh na Féinne”—
Tim beag ’s bidh do cheann anns an t-sàile;
A Dhùin, tha làmh làidir an euig ort!

Cha tearc ann ad fhochair, ma ’s fìor dha,
Chì ’n t-iasgair a dìreadh o ’n fhairge
Cruth maighdinn, fo shoillse na gealaich,
’S i seinn—’n è, Dhun-donnain, do mharbhrann?

Tha claisteachd glé gheur aig an iasgair,—
’N a bheachd-san, ’s e iargainn a h-òrain,
A leannan bhi uimpe fàs suarach,
’S té eile, gu guanach, ’g a phògadh!

O, uillte as sunndaiche siubhal
Ri leathad nan leitrichean uain’ ud,
Chan ioghnadh leam idir le ’r crònan
Loch-dùbhthaich bhi ’n còmhnuidh ’s an t-suain so.

An so sibh, gu borbhanach, sèimheil
Ag gluasad measg fraoich agus fàs-choill,—
An sud sibh, mar bhoillsgeana gréine,
Geal-steallach, ’borb-leum feadh nan àrd-chreag!

Sgùr-Urain! chan ioghnadh an iolair,
Bhi ’n déidh air bhi ’g itealaich dlùth ort;
Sud shuas thu, le d’ cheann anns an iarmailt,
’S gach beinn, ’n ear ’s an iar, toirt dhuit ùmhlachd!

Feuch farum na seilge ’nad choire!
Tha ’n làn-damh ’n a shiubhal tre ’n mhòintich,
’S mactalla ’g a fhàgail féin bodhar,
A’ freagairt nan gadhar ’s an tòireachd.

Ciod è ged tha chàileachd-san fallain?
Ciod è ged mar dhealan tha luathas?
’S e siùbhlaiche ’n fhirich a ghéilleas,—
’S e foill, a laoich thréin, a thug buaidh ort!

[TD 29]

Loch maiseach nan gorm-chrìoch do ’n luaithe
’S an Earrach thig cuach agus smeòrach,—
Loch bradanach, sgadanach, ciùineil,
Co ’n teanga bheir cliù mar is còir ort?

Loch suaimhneach nam bruach, far am minig
Ceòl phìoba nan ribheidean sàr-ghrinn,
’S cliù bhàrda air òighean caoin-chruthach—
Slàn leat, a Loch-dùbhthaich, nis, slàn leat!


BAS MAIRI.

B’ i a’ chaileag air a bheil na rannan so a’ luaidh, nighean bràthar do’n Bhàrd, a chaochail air dhi bhi dà bhliadhna dh’ aois.

Chaochail i—mar neulta ruiteach
Bhios ’s an Ear mu bhriste fàire;—
B’ fharmad leis a’ ghréin am bòidhchead,
Dh’ éirich i ’n a glòir chur sgàil oirr’!

Chaochail i—mar phlatha gréine,
’S am faileas ’n a réis an tòir air;
Chaochail i—mar bhogh’ nan speura,—
Shil an fhras is thréig a ghlòir e.

Chaochail i—mar shneachd a laigheas
Anns an tràigh ri cois na fairge;
Dh’ aom an làn gun iochd air aghaidh—
Ghile, O! cha b’ fhada shealbhaich.

Chaochail i—mar ghuth na clàrsaich
’N uair as drùidhtiche ’s as mils’ e;
Chaochail i—mar sgeulachd àluinn
Mu’n gann thòisichear r’ a h-ìnnseadh.

Chaochail i—mar bhoillsgeadh gealaich,
’S am maraich’ fo eagal ’s an dorcha:
Chaochail i—mar bhruadar milis,
’S an cadlaiche duilich gu ’n d’ fhalbh e.

Chaochail i an tùs a h-àille!
Cha seachnadh Pàrras as féin i:
Chaochail i—O! chaochail Màiri
Mar gu ’m bàithte ghrian ag éirigh!

[TD 30]

BEANNACHD DHEIREANNACH AN EILTHIRICH GHAIDHEALAICH.

AIR FONN,—“Eirinn Gu Brath.”

Bha long nan crann caol,
Mach o Mhaol dhubh Chinntire—
Air bòrd bha iad lìonmhor
Dh’ fhàg Tìr nam Beann àrd;
Bha ghrian ait gu leòir,
Anns a’ mhòr chuan a’ sìoladh:—
Ciod uime tha mì-ghean
Air laoch a’ chùil bhàin?
Chan e an cuan dùmhail
Dh’ fhàg Dùghall fo champar—
’S e bhi fàgail a dhùthcha
Fhliuch sùilean an t-sean-duin’,
’S e coimhead, fad uaithe,
Nan cruach b’ fheàrr leis teann air—
Tir bhòidheach nam Beann,
Ris nach till e gu bràth.

A dhùthaich mo rùin,
Arsa ’n diùlanach duaichnidh,
Có air nach biodh smuairean
Ag gluasad bho d’ thaobh?
Droch dheireadh do ’n ghràisg
Tha ’g ad fhàsachadh ’n uair so!
’S e ’n droch-bheairt thug bhuam-sa
Gleann uaine mo ghaoil.
Mo chreach! bho nach buan
Ar sean-uachdarain threunail,
’S am fonn bha ’n an sealbh
Nis aig balgairean breunail,
Tha Gàidheil ’g am fògradh
Mar cheò bharr do shléibhtean,
’S ma lean riut cinn-fheadhn’,
’S ann air caoirich is féidh!

O Albainn! ’n àm dùsgadh
Thoirt sgiùrsadh do d’ naimhdean
Có eil’ ach an Gàidheal—
Na Gàidheil ’s gach cruas!

[TD 31]

An cuimhn’ leat gach cruaidh-chath
’S an d’ fhuair iad buaidh-làraich;
’S a nis bhi ’g am fògradh
Bho d’ chòrsa, ’n e ’n duais?
’G am fògradh air sgàth
Barrachd màil ann am pòca
Nan triath air bheag nàir’
Dh’ fhàg ’n a fàsaich tìr m’ òige!
B’ e cur eadar màthair
’S a ceud leanabh bòidheach,
B’ e ’n rùsg thoirt bho ’n chraoibh
Bhi an éiginn dol uait!

Thìr steallaireach, alltach,
Ard-choillteach, thiugh-spréidheach—
Thìr àirigheach, fhraoch-shliosach,
Ghorm-lochach, àrd:
Thìr bhreacanach, cheòlraidheach,
Oranach, aoigheach,
Bu tu tìr nan sgeul—
Dachaidh ghreadhnach nam bàrd!
Ach có an tìr chéin
A ni ’n sgeulachd a dhùsgadh?
Có thogas dhuinn òran
Tim bròin no tim sùgraidh?
Có sguabas na teudan
Le caol-mheura siùbhlach,
No chuireas air seinn
Pìob mhòr bhinn nan dos àrd?

O m’ òige! ’s tu mheall mi;—
’S beag, aon uair, a shaoil mi
Ri dachaidh mo ghaoil
Bhi ’s an dòigh so cur cùil—
Gleann gorm nam ban bòidheach
Fhuair còir air bhi beul-bhinn,
Mar uiseag nan speura
Tràth Céitein nam flùr.
O m’ anam! de ’m feum dhuit
Bhi meomhrachadh suaimhneis—
Feall-shonas a dh’ fhàg thu
Gu bràth, is bu luath sin!
Cha phill e an t-òg-mhios
Air ròsan bhi bruadar;
O, imrich na truaigh,
B’ fheàrr an uaigh leam na thù!

[TD 32]

A rionnag ud shuas,
’S tuille ’s luath rinn thu dùsgadh!
Tha ’n oidhche a’ dùnadh uam
Dùthaich mo ghaoil;
Tha ghealach gu càirdeil
A’ snàmh thar a stùcan,
Ach monadh no stùc
Nis do m’ shùilean cha léir!
A lòchrana aoibhinn!
’S ann ruibhse tha m’ fharmad,—
Ged ruaigeas an là sibh
A làth’ir Tìr nan Garbh-chrioch,
Gu ’m pill sibh gu gàireach
Chur fàilt’ oirr’ gach anmoch:
Mo thruaigh! cha bu shearbh
Ach bhi falbh uaip’ a chaoidh!

A Bhan-righ nan cuan,
Beannachd bhuan leat! ach cuimhnich
An ath uair a dh’ aomas
Luchd-streupa ’n ad dhàil,
Bidh d’ ionndrainn, gun stàth,
Air na h-àrmuinn a sgaomadh
Do nàimhdean, mar sgaomas
Gaoth éitidh an càth!
Uair eile, ’s gu bràth,
Beannachd bhlàth leat, mo dhùthaich!
Ged robh gu La-luain
Falach-cuain ort bho m’ shùil-sa,
Gu deireadh mo chuairt,
Geàrr no buan, bidh mi ’g ùrnuigh,
O! Ard-rìgh nan Dùl,
Beannaich dùthaich mo ghràidh!

[TD 32a]

[Dealbh]
<eng>[Evan MacColl in his 75th year.]

[Dealbh]
THE BARD’S BIRTHPLACE AT KENMORE.<gai>

[TD 33]

AM BUACHAILLE SLAODACH.

B’ e ’m “buachaille slaodach” glumair balaich a bha aon uair air mhuinntearas ann am baile àraidh far am bu chliù dha nach robh e aon chuid “sona no saoithreach.”

A bhuachaille sgìth nan ceum slaodach,
A bhuachaille ’s faoine na chuileag,
Fhir leis nach cinneadh ’n t-àl clòimheach,
’S a dh’ fhàg ’s na puill-mhòin’ ar cuid mhulag,—
Fhir air an deach’ “uisge nan uighean”
Fada mu ’n deach uisge t’ ainm ort,—
Na’m biodh tannasgan aig brùidean
Cha bu chùis dhuit siubhal anmoch!

Fhir nach luathaicheadh ceum ged chitheadh
Tu a’ mhàth’r thug bainne-cìch dhuit
Dol ’na siubhal leis an abhainn—
B’ e ’n droch latha thug gu ’r crìoch thu!
Mult an diugh is mart am màireach
Le d’ dhroch làimhseachd dol ’s na dìgean,—
’S eagal leam gu ’n tig a’ bhàirlinn
Oirnn air sgàth na chuir thu dhìth oirnn!

Na ’m b’ e ’m màireach ceann do mhuinnt’reas
’S iomadh broinn do ’m b’ aobhar bròin e—
Ròcais, iolairean, is clamhain,
Maille ri cait, coin is feòclain;—
’S iomadh uair do d’ thaobh-sa, leisgein,
Air mo chosd, bha pailteas lòin* ac’;
Mur dean thu gu clis ar fàgail
Gort is plàigh bidh againn còmhla.

O, fhir as luaithe le leathad,
’S as faid’ air deireadh ’n àm dìreadh!
Chan ann idir a réir t’ àirde
Chluicheadh tu do spàin aig dìota;
’S tearc gheibhear siubhal chruach thu,
Ach an corr uair suas a théid thu
Chan ’eil binnein air an gluais thu
Air nach faicear Buachaill’-bréige!


* feòl’.—Clodh-bhualadh 1886.

[TD 34]

MOLADH ABHAINN RUAILE.

Tha an abhainn a dhùisg cliù an dàin so a’ siubhal troimh Ghleann-daruaile, ann an Earraghàidheal,—gleann cho bòidheach ’s a gheibhear ann an Albainn, ged is ainmig a chluinnear iomradh air.

A Ruaile an àigh!
A Ruaile mo ghràidh,
Chan ioghnadh na bàird bhi ’g aithris ort;
Bho d’ bhun gu do cheann
’S leat maise neo-ghann
Nach téid ré mo linn as m’ aire-sa;
’S tu féin an sruth tlàth
’S an caithinn an là
O mhoch-thrath gu tràth nan rionnagan,
Le slat no le morghath
Toirt cuimhneachan searbh
Do chuairteir nam meanbh-bhall lannaireach.

O, abhainn gun stéidh!
’G ad choimhead an dé
Gu ’n d’ chuir thu gun bhréig, plath-fathar orm,—
An sud thu a nuas,
An so thu a suas
’N ad mhuilleine cuairteag aighearach;
An so thu a’ falbh
Gu h-athaiseach, balbh;
An sud thu, le toirm na gaillinne,
Ag cur na réis chruaidh
A bheir thu le buaidh,
Gu fochair nan cuan-shruth salannach.

A mhuime nam breac,
Feuch sud iad ag gleac,
Ri d’ chaislichean sneachd-gheal, steallaireach,
An so iad a’ leum
An coinneamh na gréin,—
Mo cheist air na laochain gheal-tharach,
O, iasgair, bi clis!
Sud fear dhiubh a nis
Fo dhubhar a’ phris ud feitheamh ort:
Cuir cuileag gun dàil
’N a rathad, ma ’s àill
Leat fhaicinn an càs nach laghach leis.

’S beag ioghnadh, a Ruail,
Aig deireadh do chuairt
Do shruth bhi do ’n chuan cho tobhairteach,
’S na tha o gach frìth
De dh’ easa gun sgìos
A’ tabhairt dhuit cìs le bodhar-fhuaim.

[TD 35]

Be ’n sòlas leam féin
Bhi leanachd an ceum
Tigh’nn chugad ’n an leum-ruith cobharach,
’S mactalla gun tàmh
A’ magadh an gàir,
’N a dhachaidh ’s an àrd-chreig ghobharach!

Sruth-tathaich nan còrr—
’S tric dh’ éisd mi ’n ad chòir
Fead sealgair nan eun-chù cuinneineach,
Maoth mhéilich nan uan,
Ceòl uiseag is chuach,
’S guth mhaighdean mu’n bhuaile chumanach,
Ceòl eile, ’n ad sgàth,
Cha tearc, ma ’s fìor dhà,
’N cluais buachaille bàin nam mullaichean,—
Ceòl theud bho thorr-sìth,
’S na “daoine” gun dìth
Cruaidh-dhannsa air druim an tulachain!

Ged ’s fhada bho ’n ré
Chaidh dìth air na féidh,
Am monadh do mhà’ir-uisg’ bhiolaireich,
Ri d’ thaobh air a sgiath
’S tric leònar cearc-liath,
’S théid peileir an cliabh na h-iolaire,
Chan ainneamh ’n ad bhùrn
Thig deireadh air mùirn
Dubh-dhòbhran a’ chùirn le mhuirichinn,
’S an ruadh-bhoc, gun taing
D’ a easgaidean seang,
Thig tric ann ad Ghleann gu duilichinn.

O! Gleann nan gorm raon,
O, Gleann nam ban caoin
Dh’ fhàs òr-fhaltach, beul-bhinn, ceanalta—
Mnaidh òg nan gruaidh dearg,
’S nam pearsa gun chearb
Fhuair urram na h-Alb’ gun cheannachadh,—
Mo bheannachd ’n an déidh!
B’ e ’m bàrd os cionn ceud
A mholadh mar ’s còir am bannal ud:
Ged chaitheadh e bliadhn’
A’ leantainn a mhiann
An deicheamh de ’n sgiamh cha chanar* leis.


* “chanadh”—Clodh-bhualadh 1886.

[TD 36]

PIOBAIREACHD MHIC-A’-PHEARSAIN.

B’e an laoch air an deachaidh an t-òran so a dheanamh Dòmhnull Mac-a’-Phearsain a bha ’n a àrd-phìobaire aig an Fhreiceadan ris an canar Fusileers na h-Albann, ri linn dhoibh gairm fhaighinn tilleadh dhachaidh bho Chanada air a’ bhliadhna 1866. Faodar na rannan so a sheinn mar a chleachd na Gàidheil a bhi a seinn “Cumha Mhic Griogair o Ruadh-Shruth.”

Thàinig naidheachd an dé oirnn,
Dh’ fhàg na ceudan làn airtneil,—

Prionnsa cliùiteach nam pìobair
Tuille ’s tir so chan fhaic sinn!

Null thar cuan nan tonn beucach
Ghluais an laoch a dh’ fhàs smachdail,—

Fear thug tric dhomh o ’n “Oinnsich”*
Bruidhinn bhòidheach a nasgaidh.

Có, le seòltachd an fhiùrain,
Nis a dhùisgeas dhuinn feachd-cheòl?

Có, ’n uair b’ fheàrr leinn ceòl-cumha,
Fear, ’n ad dheidhidh, bheir tlachd dhuinn?

Cuin a chuireas ceòl-dannsaidh
Cuthach cheann agus chas oirnn?

Chaill sinn corrag an fhilidh
Anns gach binneas bha beairteach,—

Fear nam feadana fuaimneach
Ann an cuairtean na Glas-mheur:

B’e sud ceòl gun a leithid!
Cainnt gach cridhe ’n i chlaisteachd.

B’ e ’m fear bodhar a dh’ éisdeadh
Gun fhuil is fhéithean a’ bras-leum.

Ged a b’ ainmeil Mac Cruimein
’S gann bha ribheid cho blasda!


* “Oinnseach”—<eng>A familiar name for the bagpipes.<gai>

[TD 37]

Fear mo chridhe ’m fear dàicheil
Chinn gu fàilteachail, feartail!

Ann am breacan Siol Chluainidh,
’S iomadh gruagach ghabh tlachd dhiot.

Fear as deise measg sluaigh thu
Ann ad shuaicheantas gaisgeil,

Féile preasach mu d’ shliasaid,
Geal is ciar air deagh bhreacadh,

Osain gheàrr air trom-chalpa
Mar bhreac tarragheal nan cas-shruth,

Brògan-fraochain, is sporan
O bhian mollach nan glas-ghobh’r,—

Crios le biodag gheur, ghuineach
’S dà dhag ullamh neo-chneasda,—

Leug† o bheannta nan làn-damh
Boillsgeadh ’m bràisde do bhreacain,—

Lus-nam-braoileag ’nad bhoineid,
’S ite iolair an taic sud!

Gu ma fada mòr-chliùiteach
Am feachd diùlanta, smachdail;

’S tric a fhuair leat buaidh-làrach—
Gach cluais làn de d’ cheòl spraiceil.

Laochraidh ghasda nan cruaidh-bheum,
B’ e bhi buadhach an cleachduinn.

’N àm toirt stàilinn o thruaillibh,
B’ e chùis-uamhais am faicinn.

Mar dhubh-dhoirionn na fairge
Coltas colgach nam macan.

Mar bheum-sléibh’ no leum-tuinne
Sud am meadhon gach gleac iad!


† Leug—A’ chlach bhoillsgeach ris an abrar “Cairngorm.”

[TD 38]

Gach aon laoch mar Cu-chuilinn,
H-uile buille toirt seachd as!

Fhir as tric, le ceud fàilte,
A lìon m’ fhàrdach le d’ chaismeachd.

Fhir ’n àm seasamh na Gàidhlig,
’S tric a dh’ àrdaich mo bheachd ort.

Ged a rinn thu ar fàgail—
Toil na bàn-righ mar reachd dhuit,

Bidh mo chridhe-sa làn dhiot,
Gus an càirichear leac orm.


PIOBAIREACHD MHIC A’ PHEARSAIN.

Tha na h-ochd sreathan a leanas, a thuille air na tha an so, air an toirt seachad ann “An Gàidheal,” dara mios a’ gheamhraidh, 1876

Sgeul gun iarraidh, gun dùil ris,
An sgeul ùr so dhùisg m’ acain.

Tha lionn-dubh, mar throm-lighe,
Air mo chridhe-sa ghlacadh.

Mac a’ Phearsain, ma’s fior e,
Tuille ’s tir so chan fhaic sinn!

Sud am fleasgach a dh’ fhalbh uainn,
Leis na dearbh laoich ghabh tlachd ann.

[TD 39]

MNATHAN AN TOMBAC.

AIR FONN,—‘Hùthil othan, ò,’ etc., no, <eng>‘Buy broom besoms.’<gai>

B’ iad na “mnathan” air a bheil ruith sios anns an òran so, dà bhana-choimhearsnach chòir a dh’ fhàg an déideadh car beag déidheil air toit na pìoba. Rinneadh an t-òran air do thé dhiubh féin, le fealadhà, iarraidh air an ùghdar rann a dheanamh orra.

Giorsal òg a bhos,
Seana Ghiorsal shìos—
Bu chuis sgreamh do mhuic
Meud an tlachd do’n phìob.

Sud iad dhuit mu ’n teallach
Cur na toite ’n àird,—
Fasan dubh nan cailleach
Bhios a’ breith nan ceàrd!

Chunnaic thu mhuc-mhara
’N uair a ni i séid,—
Ceò a’ teachd á Coire—
Fallasg air na sléibht’—

’S faoin sud seach an deatach
Bhios gu tric ag iadh’
Bho ’m bus’ dubha, cabach,
Do ’m bheil toit mar dhia!

Cia mar ni na càrdan
Cothlam dhoibh no clòth,
’N uair tha chutag ghràineil
Mar an ceud-ghin leò?

Cutag dhubh na bidse!
B’ fheàrr nach d’ thàin’ i riamh;—
Chuir i crìoch air sguidse,
Thug i ’m bàs do ’n t-sniomh.

Mar an treud a ruagadh
Roimhe so a mach,
Bogadh math ’s a’ chuan doibh,
Mnathan an tombac!

[TD 40]

COILICH-DHUNAIN LOCH-RUAILE.

Tha an t-òran a leanas a’ leigeil ris mar a thachair do thàilleir agus greusaiche àraidh a thog orra a dh’ iasgach an sgadain, agus iad air marachd tur aineolach.

CO-SHEIRM.―
Hó! na maraichean cùiseil,
Theab bhi ’n spògan nan crùban!
’S ro-mhath ’n airidh air cliù bhuam
Coilich-dhùnain Loch-ruaile.

’S iomadh dubh-leum bheir daoine
Eadar creathall is caochladh;
Dad chan fhoghainn an taobh so
Ach muir réidh do luchd-fuaigheil!
Ho! na maraichean, etc.

Ars’ am Minidh, ’s e dùsgadh,
“Ris a’ ghreusachd mo chùlthaobh!”
Fhreagair Snàth’dag an cùil e,
“Chan e ’n clùdadh s’ mò buannachd.”
Ho! na maraichean, etc.

Feuch a nis iad gu gleusda
Ag cur lìontan ri chéile:
Fhuair iad sgoth air tràigh, sgreubhte,
’S chuir iad spéideil gu cuan i.
Ho! na maraichean, etc.

Seall an sud air a’ chàraid
Cur a h-uidheam an àird rith’;—
Bu chùis claigeann a sgàineadh
Gach glac-ghàire mu ’n tuaiream.
Ho! na maraichean, etc.

Faic a nis i fo h-éideadh,
’S iad glé spòrsail ag éigheach,
“O, nach briagh i! nach treun i!
Heich a dhaoine nach luath i!”
Ho! na maraichean, etc.

Ach ’n uair dh’ éirich muir dhùmhail
Chaidh a’ bhòilich air chùlaibh,
’S thuirt am Minidh, “B’ fheàrr dùbailt
Bhi aig dùnan ’s an uair so!”
Ho! na maraichean, etc.

[TD 41]

’S mar bha ’n taoim dol an àirdead,
B’e sud guileag na Snàth’daig,
“A Mhinidh dhuibh, tha mo bhàs ort!
B’ e ’n droch là thug mi cluas dhuit.”
Ho! na maraichean, etc.

Ciod an stàth dhomh bhi ’g innseadh
Mar a theab iad a lionadh,
Mar a ghreas iad gu tìr leath’,
’S mar a thill iad ri ’m fuaigheal?
Ho! na maraichean, etc.


AN UISEAG.

Fhilidh éibhinn
Ud tha ’g éirigh
Air sgiath sgaoilte
’N dàil na gréine!
’S beag an t-ioghnadh,
’S mi ’g ad éisdeachd,
Mi bhi saoilsinn
Ribheid Séraph
Bhi ’n ad bheulan ceòlarach.

O, eoin an àigh!
B’ e ’n clod gun stàth
Nach tugadh gràdh
Do d’ choirioll tlàth:—
Bu leòir do ’n bhàrd
Chaisg cuthach Shàil
Bhi leth cho làn
De spiorad nèamhaidh d’ òrain-sa.

Ged is glé bhinn,
Tìm a’ Chéitein,
Còisir aobhach
Na coill gheugaich,
’S beag an éisdeachd
Bheirinn féin doibh,
’S tusa gleusadh
Ribheid réidh as bòidhche leam.

Sin thu shuas ud
Nis, glé uaibhreach,
Taosnadh nuas bhuait
Tuil de luath-phuing!—
Coirioll buadhach,
Tigh’nn gu m’ chluasan
’N a cheud cuartag deòthasach.

[TD 42]

Till, m’ eun ceutach,
Till, mu ’n téid thu
Far nach feud mi
Tuille d’ éisdeachd,
’S mu ’m fàg treubhan
Binn nan speura
Air bheag gleusaidh
’N cruitean féin a dh’ fhòghlum bhuait!

Feuch nis, gu d’ chuaich
’S an lag ud shuas
Thu tigh’nn, le luaths
Na dreige, nuas!
’S math thoill do dhuan
Bho d’ leannan suairc
Blàth-fhàilte ’s cluaineis shòlasach.


MO ROGHAINN-SA.

Ciod am math do dhuine
Bhi, gun fhios, gun tàmh,
Air tòir cliù no onair?
Faileasan gun stàth!

Ciod am feum bhi gearan
Gainne ar cuid stòir?
’S tric bha cridhe brùite
Leis an roinn as mò.

Fanadh fleasgaich eile
Gus an cinn iad liath,
Càrnadh suas, ’s a’ deanamh
De ’n cuid òir an dia,—

Dhòmh-sa, mar mo roghainn,—
Agus sin gun dàil―
Crioman bòidheach fearainn
Ann an srath mo ghràidh.

Faigheam an sud ma’ rium
Bean bho theaghlach còir—
Caileag ghnìomhach, ghaolach,
Lom-lan aoigh is ceòil.

Toilicht’ le a cuibhrionn,
Biodh e pailt no gann,—
Sud an té bu spòrs leam
Bhi ’n a màth’ir do m’ chlann.

[TD 43]

LOCH-AIC.

Cha bhiodh e furasda tachairt air loch air bith eile d’ a mheudachd féin as bòidhche na Loch-aic—an t-aon loch-uisge tha ri fhaotainn ann am fearann Chòmhaill.

Anns na linntibh a dh’ fhalbh, bha Coire-’n-t-sìth (coire tha dlùth-làimh dha, agus anns an tric a mharbh seanair an ùghdair fiadh,) iomraiteach air son a’ mheud ’s a bha de “na daoine sìth” a’ tuineachadh ann. Chan ’eil an diugh fiadh ri fhaicinn ré astar leth-cheud mìle o ’n Choire, agus, tubaist air na caoirich! tha na daoine-sìth féin a nis air fhàgail.

Loch mo ghaoil-sa thar gach loch
’S e Loch-aic a’ bhroillich chiùin
Loch na maisealachd is mò,
Na fhuair riamh bho ’n cheòlraidh cliù.*

Loch nam bruach as uaine neul―
Lach nam bradan tarr-gheall, trom—
Ged nach faicear long nan crann
Null no nall ort gearradh thonn.

’S leat an eala ’s àille com,
’S i neo-throm air d’ uchd a’ snàmh,—
Eun as gile cneas no ghrian,
Sneachd nan sliabh, no leannan bàird!

’S leat, bho Lochluinn is bho ’n t-Suain,
An lach bheag as uaine cùl;
’S tric air d’ uchd fo ghunna caol
Fras nach caomh leath’ tuiteam dlùth.

’S leat bhi ’g éisdeachd coirioll tlàth
Maighdinn òig a’ bleoghan sprèidh,
’S buachaille a’ chruidh ’g a còir
Ceart co ceòlar rithe féin.

’S beag an t-ioghnadh gille ’n àigh
A bhi faighinn pòig’ mar dhuais;
Chan ann tearc air a’ cheart sgàth
Fhuair mi féin pòg bhlàth ’n ad chuairt!


* So mar a bha an dà shreath mu dheireadh an clodh-bhualadh 1886—

“Air an tric a laigh ’n gath-gréin’
Soilleir mar uchd séimh mo rùin!”

[TD 44]

’S tric an diugh i sud ’nam smuain—
Geal is dearg ’na gruaidh ag gleac,
’S faileasan a’ ghaoil ’na sùil,
Mar tha Nèamh an gnùis Loch-Aic!*

C’ àite ’n taitneich’ leis an earb
Bhi gu minig falbh le ’laoigh?
C’ àite ’n tric’ a leònas luaidh
Leannan ruadh na circe-fraoich?

C’ àite, ach taobh loch mo rùin—
Far, fo sgàth nan stùc ud thall,
’S an robh uair mo dhaimh glé thiugh,
Ged tha iad an diugh air chall.

Loch mo chridhe! thoir dhomh féin
Oidhche Céitein ann ad chuairt,
Am measg fàile roid is fraoich,
’S toirm nan leum-uisge ’n am chluais,—

Boillsgeadh gealaich air an raon,
Dealt na h-oidhche air gach guc,
’S rionnagan, ’n an siubhal siar,
Le ’n glòir féin cur sgiamh air d’ uchd.

’N uair tha ’n cìobair, ’s e ’n a shuain,
Faicinn madadh-ruadh ’n a threud,
’S e dian-stuigeadh nan con luath
Gu bhi shuas mu ’n dean e beud.

Sud an t-àm a thoirt do bhàrd
Greim air smuaintean àrd gun dìth;
Sud an t-àm ’s an d’thug thu gràdh,
Eilidh bhàn, do ’n fhilidh shìth.

Uair dhi bhi, ’s a’ ghlòmain dlùth,
Air taobh Eachaig shios leath’ féin,
Chualas feadan a thug bàrr
Air gach ceòl tha ’n diugh fo ’n ghréin.

Dh’ éisd i, ’s mar a b’ fhaide dh’ éisd,
’S ann bu bhinne teud a’ chiùil;
Lean i—’s mar a b’ fhaide lean
B’ fhaide as an coirioll ciùin.


* No,—Seinnidh e,—“Bha cneas mo ghràidh
Mar an canach bàn o’m bac,
’S faileasan a’ ghaoil ’na sùil,
Mar tha Nèamh an gnùis Loch-Aic!”

[TD 45]

Ràinig i mu dheireadh cnoc—
Dorus fosgailt air a thaobh—
’S dlùth dha, còisir a chuir fàilt’
Oirre ’n sud le mòran aoigh.

“Thig a stigh leinn, Eilidh bhàn!
Thig, a ghràidh, gun eagal beud:
Feuch an oidhche dhubh mu ’n cuairt—
’S fada bhuait do dhachaidh féin!”

Chaidh i steach, gun fhiamh, gun éis,
Thuit i ’n gaol air fear a’ chiùil,
Dh’ òl i ’n deoch bu deoch do chàch,
’S tuille riamh cha d’ fhag i ’n dùn.


GLEANN-URCHADAIN.

Eadar-theangaichte bho bhàrdachd Bheurla an ùghdair.

Fàilt’ ort, a Ghlinne ’s grinne loinn!
Gleann-Urchadain nan coillte sèimh!
Aon ghleann cho iomlan riut-sa ’n sgiamh
Gu’m b’ fhaoin bhi ’g iarraidh mach á Nèamh.

’N uair chaidh an srath ud thall a dhealbh.
Bha choslas garbh, gun dreach gun lìobh;
Bu bheag an dolaidh, ’s thus’ aig làimh,
Mar Phàrras, gun aon mhaise dhìth!

Na raointean ud le ’m mìlte blàth,
Na h-uillt’ ud ruith le ceòl gu srath,
An Loch ud shuas, ’s na cluaint’ ud shìos
Bu leòir chur dreach air Tìr nam Flath.

’N a leithid so de ghleann, ar leam,
Thug Tùbal binn a’ Chruit do ’n t-saogh’l:
’N a leithid—leannanachd gun àgh—
Ghabh Mic nan Nèamh air mnathan gaol.

O gleann nan òigh as bòidhche cruth!
Na’m biodh e ceadaichte, mo làmh,
Gu’m faicte fathast Mic nan Speur
Gu tric an taobh so sireadh gràidh!

[TD 46]

AM FOGHANNAN—SUAICHEANTAS NA H-ALBANN.

AIR FONN—“Oran nam Fineachan Gàidhealach,” “Air fàilirinn illirinn,” no “Cogadh no Sìth.”

’S e Foghannan na h-Albann, lus ainmeil nam buadh,
Lus grinn nan dos calgach thug dearbh air bhi cruaidh;
Sean-suaicheantas mòrail tìr bhòidheach mo luaidh—
’S tric dh’ fhadaich a dheagh-chliù tein-éibhinn ’nam ghruaidh.

Lus deas nam meur cròcach nach leònar le stoirm—
Ged ’s ionnan teachd ceàrr air ’s laoch dàna fo arm,
’S leis clòimh tha cho maoth gheal ri faoileag na tràigh,
’S barr-ghucan cho ciùin-ghorm ri sùilean mo ghràidh.

Mo dhùthaich, chan ioghnadh mòr-chliù air thigh’nn bhuait
’S a liuthad buaidh-làraich ’s deagh-ghnàth tha ris fuaight’;
An cian is le Albainn luchd-seanachais no bàrd
Bidh meas air a dhealbh anns gach gorm bhoineid àird.

Sluagh borb, le droch rùn dha, ’s tric bhrùchd air a nuas—
’S tric bhrùchd, ach, gun taing dhoibh, a cheann chum e suas;
’N uair shaoil iad bhi buadhach, ’s ann fhuair iad fàth bròin:
Feuch! ag cinn thar an uaighean an Cluaran gun leòn!

Mo bheannachd gu bràth air! Có ’n Gàidheal no ’n Gall
Nach seasadh gu bàs e, ’g a theàrnadh bho chall?
Có, iosal no uasal, bheir cluas do mo dhàn
Nach òladh leam “buaidh leis!” bho chuachana làn!

[TD 47]

RANNAN-CUMHAIDH:

AIR CLUINNTINN GU’N DO CHAOCHAIL MAIGHDEAN A BHA COMHARRAICHTE AIR SON A BOIDHCHEAD, AGUS DO ’N D’ THUG AM BARD MORAN SPEIS.

Och, mo chride! ciod e ’n ceòlan
Chuireas fògradh air do chràdh-lot?
Chan e fonn nam feadan glé-bhinn,
No ceòl theud an diugh ni stàth dhuit.

Mo thruaighe mise nach sgeul-bréige
An dubh-sgeul tha nis ri ìnnseadh!
M’ eudail-sa de mhnàidh an domhain
Bhi ’s a’ chiste-chumhainn sìnte!

’N uair tha tosdachd cho neo-thìmeil
Air a ghuth bha coibhneil, aobhach,
’S ùir a’ falachadh na h-ìomhaidh
Nach fac’ duine riamh gun ghaol dhi,—

’N uair ’s e ùrlar fliuch na h-uaighe
Th’ aig mo luaidh mar leaba-phòsaidh―
’N uair ’s e ’m Bàs fear-bainnse m’ uain-sa,
Có nach sileadh cuan de dheòiribh?

’Nuair tha pailt gu leòr r’a fhaotainn,
Muinntir tha mu’n t-saogh’l so suarach,*
C’ uime, nach do thuit ’nan còmhdhail
An gath geur a leòn mo luaidh-sa?

Ciod e dhòmh-sa teachd an Earraich?
Chan ’eil m’ uiseag tuille ceòlmhor;
Mhill an doirionn mo lios cùbhraidh,
Shearg an reothadh m’ ùr-ròs bòidheach.

Maighdeanan a chunntar maiseach
Gus am faicear iad ’n a làth’ir-sa,
Faodaidh nis bhi sgur de ’n eudachd—
Cha chuir m’ eudail tuille sgàil orr’.


* Is an mar a leanas a tha an dà shreath so an clodh-bhualadh 1886.—

“’Nuair tha coimhearsnaich gun dith leinn,
Thun na cill glé dheas gu gluasad.”

[TD 48]

C’ uime, Sheònaid, rinn thu m’ fhàgail?
Cha b’ e d’ àbhaist bhi cur cùl rium:
C’ uime dh’ fhàg iad thu ’n ad aonar
’S rùm gu leòir do d’ leannan dlùth ort?

Luchd nam breug, is tìm dhuibh luath-ghair
Thogail suas;—ged ’s tric gu dìomhain
B’ àill leibh m’ eudail fhàgail fuar rium—
Feuch mur d’ fhuair sibh nis ’ur n-iarrtas!

Anns an oidhche ’s duibhe chunnas
Bristidh rionnag ris air uairibh,
’S cha bhi ’n geamhradh daonnan fionnar,
Ged tha m’ aimheal-sa gu h-uaighe.

Ann an snàith’n na beatha truaigh so
’S mairg a dheanadh uaill gun mheasgadh;
Far am b’ ionmhuinne leinn buan e
’S ann as luaithe ni a bristeadh.

’S minig is e ’n crann* as grinne
A ni ’n dealanach a stròiceadh;
’S minig is e ’n t-eun as binne
A ni ’n t-seobhag nimh a leònadh.

’N ròs as grinne dath ’s a’ ghàradh
’S e gun dàil a théid a ghlacadh;
’S, och nan och! an cridhe ’s blàithe
’S e ’s luaithe chàirear fo na leacaibh.

Có b’ e thuirt riut “Tìr na Dì-chuimhn’”
Uaighe dhuibh! cha b’ fhìrinn dhà sud;
Dhaibh-san a bheir luchd an gaoil dhuit
Tìr na Cuimhne, Tìr an Cràidh thu!

Ma thig, ré mo chuairt air thalamh,
Dhòmh-sa tuille aiteal sòlais,
’S ann, a rùin, an cois nam bruadar
Bheir, gun taing do ’n uaigh, sinn còmhla,—

Bruadaran a bhios mar dhearbh dhomh
Nach ann marbh ach beò a thà thu,
’S gu ’n tig fathast latha dh’ fhaodas
M’ fhaicinn-sa ri d’ thaobh geal, gràdhach.

Mo cheud rùn, ’s mo rùn gu bràth thu,
Gus an càirear leac is ùir orm;
Bidh mo chridhe daonnan làn dhiot.
Bidh ’n am dhàin ’s ’nam chòmhradh cliù ort.


* “Chraobh.”—Clodh-bhualadh 1886.

[TD 48a]

[Dealbh]
<eng>UNVEILING CEREMONY BY HIS GRACE THE DUKE OF ARGYLL.<gai>

[TD 49]

AN T-EILTHIREACH SGITHEANACH AN TIR CHEIN.

AIR FONN,—“A Mhàiri bhòidheach, ’s a Mhàiri ghaolach,” no “An t-Eilean Muileach.”

Oran a rinneadh ri linn fuadach nan Sgitheanach bho ’n cuid fearainn ann an Sléibhte, air a’ bhliadhna 1851.

An nochd, ’s mi ’m aonar an tìr nach miann leam,
’S tric tigh’nn air m’ aire an t-Eilean Sgiathach;
Ged leig e bhuaith mi air tuar glé mhiapaidh
Bidh gaol glé bhlàth air gu bràth ’n am chliabh-sa.

Mo dhachaidh rùin! coma leam cia suarach
An sùilean pàirt d’ aghaidh cheòthach, chruachach,
Ged b’ ann gu Eden a dh’ fhògrar bhuait mi,
Chan ’eil mi cinnteach nach bithinn gruamach.

O, air son seachduin de fheachd na Féinne
Gu crathadh cruaidh thoirt do ’n chuanal bhreunail,
Tha, air sgàth siol na circ’-léith ’s na h-éilde,
Ag creach ’s ag cràdh sliochd nan sàr-laoch treun ud!

Na ’m biodh tu tighinn uair eile, Theàrlaich,
Feadh iomadh gleann ’s an robh suinn gun àireamh
A rachadh uallach gu buaidh no bàs leat
’S e ’m fiadh ’s a chaor’ bhiodh a mhàin cur fàilt’ ort!

O, gu ma luath thig an uair a chiotar
Do thriathan sanntach an cuing nach caomh leo,
Sliochd dhaoine còir air gach làimh ’g ad lionadh,
Is tim nam bàirlinn gu bràth air dìochuimhn’!

[TD 50]

LAOICH-TAOBH-NA-GRIOSAICH.

AIR FONN—“Fair a nall dhuinn am botul,” no “The Laird o’ Cockpen.”

Chaidh an t-òran a leanas a sgrìobhadh ri linn do’n bhàrd bhi ’n a ghille glé òg, ’s a’ bhliadhna 1832. Bha ’n Fhraing aig an àm a’ bagradh dol a chogadh ri Breatann—ni a thug air luchd-riaghlaidh na tìre sin a bhi faicinn iomchuidh Feachd-dùthcha a chur air chois. Ghluais an t-òrdugh a thàinig a mach ann an lorg na cùise, àireamh nach b’ fhiù de ghillean òga air feadh na dùthcha gu bhi a’ dian-shireadh teisteanas lighichean trìd am faodadh iad an ainmean féin fhaighinn a mach á àireamh na muinntir a dh’ fheumadh seasamh ri ’n crann. Chuir sud mòran mìothlachd air a’ bhàrd, agus thug e dhoibh ann an “Laoich-taobh-na-griosaich” an cronachadh a bha dligheach dhoibh. Chaidh an t-òran a tha tighinn ’n a dhéidh—“Suas leis an fhéile phreasach,—a dheanadh aig a’ cheart am, mar mhisneachadh dhoibh-san a bha os cionn dòighean tàireil chàich a leantainn.

’S ann air fearann an fhraoich thainig caochladh glé mhór,
Tha laoich-taobh-na-grìosaich ann* lìonmhor gu leòr;
Aig an teine, ma ’s fìor, tha gach aon fhear ’n a leòmh’n,
Ach maoidh thoirt bho ’n luath, ’s chan ’eil gruaimean air dòigh!

A ghruagaichean ciùin, có ni sùgradh a nis ruibh?
Ma ’s fìor na fir òg chleachd bhi còmhraiteach ruibh,
’S gann aon ann am fichead dhiubh, nis, Och a rìgh!
Nach ann an tigh-eiridinn bhuineadh dha bhi.

’S i so bliadhna nam bacach ’s feàrr astar na càch,
’S i so bliadhna nan stacach bheir feairt air na ’s àill,—
Bliadhna laoich nan euchd tapaidh ’n àm itheadh a’ chàil,
Ach tairg dhoibh an gunna, ’s théid guileag an àird!

Bliadhna laoich na mèis bhrochain,—fir sgairteil gu leòir
’N àm rùsgadh nan cnap no cur cuirc ann am feòil―
Na ’m b’fhìrinn an deicheamh de ’n leisgeulan bròin,
B’ fhaoin eucailean Làsaruis làimh ri ’n cuid leòn.

Beir bhuam iad! beir bhuam iad! na truaghain gun nàir,
So slàinte nan sonn ghabh ri ’n crannchur le fàilt!
’S fearr aon ghràine sìl na làn dùirn de mholl fàs;
’S ma théid iadsan thar cuain, ’s ann gu buaidh anns gach blàr.


* “innt’” an clodh-bhualadh 1886.

[TD 51]

Sud nòs gach fìor-Ghàidheal anns gach àrfhaich ’s am bì
Iad gualann ri gualainn, a’ bualadh a sìos,—
Ceòl pìoba ’n an cluasan le nuallan neo-chlì,
’S bàs aithghearr o ’n làimh do gach nàmhaid nach strìochd!


BUAIDH LEIS AN FHEILE PHREASACH.

AIR FONN,―<eng>“Welcome Royal Charlie.”<gai>

SEIST—
Suas leis an fhéile phreasach!
Buaidh leis na laoich do ’n deis’ e!
Cuanal nan euchdan treiseil,
’S mairg a thogadh sgraing orra.

’N uair tha ’n Fhraing a’ bagradh bhuillean,
’S mithich bhi cur suas na culaidh
’S tric chuir sgàth air àl nam muilleag,
’S a dh’ fhàg Breatann ceannsail.
Buaidh leis, etc.

Coma c’ àit’ air bith fo ’n ghréin ud
Gheibhear gillean geala ’n fhéilidh,
’S e grad-spadadh no ratreuta
Gheibh gach nàmh thig teann orra.
Buaidh leis, etc.

Ciùin mar mhaighdeannan trà sìochainnt,—
Leòmhainn threuna ’n streup nam mìltean
Laoich le ’m b’ àille ’m bàs no strìochdadh,
Sud an sìol tha ’m ranntachd!
Buaidh leis, etc.

Có fhuair onair Fontenòidh,
Waterloo, ’s Corunna còmhl’ ris?
Có ach iadsan nach teich òirleach
Ged robh còig ri aon fhear.
Buaidh leis, etc.

Nis uair eile, ma ’s feum bualadh
Ann am bad nam Frangach guanach,
Clis, mar dhuilleach anns a’ chuairt-ghaoith,
Bithidh ruaig gun taing orra.
Buaidh leis, etc.

[TD 52]

AN LON-DUBH.

Rinneadh an dàn so goirid an déidh bàs maighdinn do’n d’ thug am Bàrd mór spéis, agus air bhi dhà aon latha ag coimhead an ionaid anns an tric a chùm e còmhdhail rithe—badan coille, far an d’ éisd e ri lon-dubh a’ seinn gu tiamhaidh air geuig am fagus do’n àite anns an do thachair dhà a bhi ’na shuidhe.

Tha an t-òran so r’a fhaotainn mar an ceudna, le beagan atharrachaidh, anns a’ mhiosachan, “An Gàidheal,” dara mios an fhoghair, 1871.

A lòn-duibh, a lòn-duibh, is glé bheag tha thu ’m feum,
Air bhi teicheadh uam féin le do cheòl;—
B’ e ’n sealgair gun umhail a chuireadh ’n ad dhéidh
An luaidh leis am faoidte do leòn.

A lòn-duibh, a lòn-duibh, ’s leat-sa ’n diugh thar gach eun
An ribheid as feàrr thig ri m’ fhonn;
’S dearbh leam nach e idir am mi-fhortan faoin,*
Dh’ fhàg d’ òran cho dòlasach, trom.

A lòn-duibh, bheil do leannan riut coimheach no dùr,
’S i a’ tabhairt cluas dhùint’ do d’ cheòl tlàth?
O, ’s cinnteach nach ’eil,—b’ ise ghogaid gun tùr
Nach mealladh ’s nach maoth’chadh do dhàn.

A lòn-duibh, ’n e gun d’ fhuair an druid buaidh ort ri ceòl
Aobhar uaigneach a’ bhròin tha ’n ad chrios?
No ’n d’ fhuair thu an nead ’s an robh d’ iseinean òg’
Air a creachadh le gàrlach gun iochd?

A lòn-duibh, a lòn-duibh, an d’ thug clamhan an t-sléibh’
No ’n speireag bhuait d’ aon leannan gràidh,
’G ad fhàgail an diugh air an dol so ag caoidh,
Glé dhiomhain, a caomh-chomunn blàth?

A lòn-duibh, ma ’s fìor sud, tha mi duilich do d’ thaobh,
Le co-fhaireachdainn chaomh, mar is dual
Do neach tha, ’n ad chor, faicinn ceart a chor féin:—
Eisd, is ìnnsidh mi aobhar mo ghruaim.

A lòn-duibh, ’s dearbh gur cuimhne leat rìbhinn mo ghaoil,
An cailin a b’ aobhaiche snuadh.
’S is tric a dh’ éisd còmhla rium d’ òran le faoilt,†
Ann an coill Bhaile-’n-t-saoir an sud shuas.


* “An fhaireachdain fhaoin.” Clodh-bhualadh 1886.
† ’Sa chraoibh (1886).

[TD 53]

An ceart mheadhoin mo mhòrchuis m’a bòidhchead ’s m’a beus,
Thainig aingeal a’ bhàis air a tòir;
’S thug e leis i gun taing do ar n-an-toil glé fhaoin,
Bu tir eile a b’ fheàrr oirre còir.*

A lòn-duibh, a lòn-duibh, nis an coille nam blàth,
Leig leam a bhi làimh riut ag caoidh:
Chan ann do na h-uile eun dh’ ìnnsinn-sa fàth
Trom osnaidhean cràiteach mo chrìdh’!

Ach stadam mo bhròn; ’s olc mo chòir air bhi caoidh,
Cur milleadh air aoibhneas mo ghràidh;
B’ fheàrr sealltainn gu fòil air an dòigh anns am faod
Mi bhi fathasd ’n a caoin-chaidreamh blàth.


TEISTEANAS CHLUDAIN.

Ged ’s muladach ri ràdh e,
Tha duine ’m† baile làimh rium
A chrochadh air son pàigheidh
A’ mhàth’ir thug cìoch a broillich dha.

LUINNEAG.—
Seinn, ruaig nan con air Clùdan!
Seinn, ruaig nan con air Clùdan!
Gur mòr an nàir’ do ’n dùthaich
An sgrùdair ud bhi fanachd innt’.

Cha bhithinn féin ro-earbsach
Nach faighear e, tìm falbh dhi,
Ri lighich deanadh bargain—
“Mach d’ airgiod, ’s bheir mi cailleach dhuit.”
Seinn, etc.


* Tha an rann so ag gabhail àite an ruinn a leanas, is mar a bha e an clodh-bhualadh 1886.

“A lòn-dubh, mar dhrùchd Màighe fo bhlàth-shuil na gréin’,
Bho’n talamh rinn m’eudail grad-thriall;
Bha h-iomhaigh cho nèamhaidh ’s nach ioghnadh leam féin,
Na h-ainglibh bhi ’n déidh air mo chiall!”

† “Seud” an clodh-bhualadh 1886.

[TD 54]

Mo thruaigh’ air gach diol-déirce
A thig fo iochd na béist’ ud,—
Cha bhiodh iad dh’ easbhuidh aoigheachd
Na ’m fòghnadh beum is mionnachadh!
Seinn, etc.

Chan iongantach an t-sròn sin
Bhi air ceart dhath na mòine,
’S na tha bho mhoch gu glòmuin
De shnaoisein chàich ’g a sparradh innt’.
Seinn, etc.

Na ’m b’ urrainn idir dhà-san
A mhaoin thoirt leis, ’n uair ’s bàs dha,
Chan fhàgadh e aig càch
Na ni ’n léine-bhàis a cheannach dha!


ORAN-MOLAIDH AIR COMUNN GAIDHEALACH BAILE THORONTO.

Ceud fàilte air comunn nan àrmunn deas, foinnidh,
Do’n cleachdadh bhi cumail glé urramach suas,*
Seann-dùthchas nan Gàidheal, an cliù is an cànain—
A’ chainnt sin a thàinig bho Adh’mh dhuinn a nuas;
Mar sin is an t-éideadh do’n dualchas a’ cheud àite
’N seòmar nan déile no ’n caonnag nan tuagh;—
Sàr-chomunn mo chridhe! Chan ioghnadh ged bhithinn
An so, mar is dligheach, ag guidhe leibh† buaidh.

B’e ’m beud e, da rìreadh, na’n deanamh sibh dìochuimhn’
Air Ceòlraidh, ’ur dùthcha—fior dhùthaich nam Bàrd
Bho Oisean, is Faolan gu Donnchadh Bàn beul-bhinn,
Có ’n tìr sin fo’n ghréin air a h-aosdain bheir bàrr?
Có ’n neach leis nach sòlas bhi ’n cuideachd luchd òran?
Deagh iomradh ’nan còmhradh mo stòr agus m’ àgh;
Biodh sibh-se nis dìleas do chleachduinn cho rìoghail,
’S a chaoidh cha téid dìth air cainnt ghrinn nam beann àrd.


* Tha an dà shreath so ag gabhail àite na dà shreath a leanas, mar a bha iad an clodh-bualadh 1886.—

“Ciad fàilt’ air a’ chomunn an dé a rinn cionneamh,
Gu dùthchas is duinealas chumail a suas.”

† “dhuibh” (1886).

[TD 55]

Chan eòl domh toil-inntinn as mò na bhi cluinntinn
Pìob mhòr nan dos cnaimh-gheal as fonnmhoire fuaim;
’Nuair théid i gu còmhradh air faiche no ’n seòmar,
B’e ’n ceòl thar gach ceòl leam a torman ’n am chluais,
’N àm lannan a rùsgadh, ’s na h-àrmuin do ’n rùn i
Air nàimhdean a’ brùchdadh le gnùisean gun ghruaim,
Suas “Gillean an Fhéilidh” air pìoban deagh-ghleusach,
’S cha duilich a leughadh có ’n taobh a gheibh buaidh

’S iad cleachduinn nach measa gu neartachadh chriosa,
Bhi tilgeadh a’ Chabair ’s a’ cur na Cloich-neairt;
’S e sud a rinn làidir ar n-athraichean tà’chdach,—
Mo thruaigh iad thig ceàrr orr’ is stàilinn ’nan glaic!
Am fear leis an suarach bhi ’g altrum, no luaidh air,
Gach lùth-chleas grinn, uasal, ta ’n uair so ’n ar beachd,
Cha deanainn a chàineadh, ged ’s cinnteach a tà mi
Gur sìochaire grànnd’ e bho àl air bheag tlachd.

Ged ’s mithich nis dhòmh-sa bhi criochnachadh m’ òrain,
Tha tuille gu leòir a bu mhiann leam a ràdh
Mu dhéidhinn na tìr sin tha daonnan air m’ inntinn—
Seann-Albainn do-chìosnaicht’, do’n Fhìrinn thug gràdh.
Ciad soraidh thar chuan bhuam g’a h-ionnsaidh! Mo chruadal,
Bhi ’n so, mar eun-fuadain, fad’ uaip’,—ach ged thà,
Mu ’n téid as mo smuainte tìr àluinn nan cruach-bheann
Bithidh ’n cridhe so fuar anns an luaithre ag cnàmh!

Tha an dàn so, le beagan atharrachaidean anns a’ mhiosachan, “An Gàidheal,” dara mios an fhoghair, 1872.


CLACH ANN AN CARN PHADRUIG.

B’ e Pàdruig MacGriogair—an Gàidheal urramach air a bheil na rannan so a’ deanamh luaidh—aon de eadar-theangairean bàrdachd Oisein gu Beurla. Bha e, ré iomadh bliadhna, ’na Cheann-suidhe do Chomunn Gàidhlig baile Thoronto, far an do chaochail e an Ceud mhios na bliadhna, 1882.

Mo thruaighe mise nach breug dhomh
An dubh-sgeula gun iarraidh
Thàinig feasgar an dé oirnn,
Le trom-éislein gu m’ lionadh!
Mo rùn-charaid bu chaoine
Còmhradh beusan is iomhaigh,
A bhi ’n diugh air an déile,
Och mo léireadh! ’na shineadh.

[TD 56]

Am fear-cuideachd bha geanail,
An t-àrd-sgoileir mor-chliùiteach,
An deas theangair binn-bhileach,
An sar-sheanachaidh tùrail,—
Fear bha spòrsail mu ’n chànain
Thug a mhàth’ir aig a glùin dha.—
’S tric a fhuair a cuid nàimhdean
Buillean bàis le deagh-rùn bhuaithe.

’S beag an t-ioghnadh a càirdean
Anns gach àite bhi gruamach.
’N déidh an dochunn-do-chàradh
O cheann ràithe a fhuair i.
’S gann a dh’ fhuaraich fo’n talamh
An deagh “Sgitheanach*” suairce,
’Nuair a thilgteadh ’n gath guineach
Rinn fhear-cinnidh a bhualadh.

O! ’n Gàidheal thar gach Gàidheil
Rinn e fhàgail ’san tìr so,—
B’ fhasa mìle dhiubh sheachnadh
Na esan ’na aonar!
Tuiteam air mar chrann greadhnach,
Ni gaoth éitidh a spìonadh,
’S gann bu mheasa do ’n Fhéinne
Fionn e féin a bhi dhìth orr’.

B’ ann leat féin, fhir mo chridhe,
Leis am minig bu spòrs leam
Bhi cur seachad na h-oidhche
’S a’ mhodh choibhneil bu nòs leat,
’S ann an sud bhiodh an iomairt
Air ceòl fhiodhall is òrain,
Gun dad dìochuimhn’ air euchdan
Ghaisgeach threunail tìr m’ òige.

Có a nis ’na Cheann-suidhe
Ann ad ionad-sa chàirear
Aig a’ Chomunn do ’n robh thu
’D ursainn-catha cho làidir?
Spiorad Oisein ’n ad chridhe,
’S a dhàin mhilis ’n ad bhlàth-ghuth;
’S gann bu mhotha chuis-éibhneis
Leinn e féin bhi ’n ad àite!


<eng>* The late Rev. Alexander MacGregor, of Inverness, whose contributions to Gaelic literature are so widely known and so justly admired.<gai>

[TD 57]

Ciod an stà a bhi dubhach?
Cha toir cumha bho ’n Eug thu;
Mìle beannachd, matà, leat;
’S Rìgh nan Gràs a bhi réidh riut!
Gu ma buan do chàrn-cuimhne,
’S e tré linntean an déidh so
Measg luchd-labhairt na Gàidhlig
’N àird ’s na’s àirde ag éirigh!


AN CEANNAICHE EUCORACH.

B’ e ’n “ceannaiche,” Gàidheal mosach a bha car iomadh bliadhna ’n a fhear-malairt ann an aon de bhailtean Ontario,—fear a dh’ fhàs beairteach le bhi gabhail cothrom air daoine còire a mhuinntir dhùthcha féin, air do ’n éiginn a bhi ’g an cur fo a chomraich.

Fhir mhaoil nam beusan sionnachail,
’S na maoin a chinn gun bheannachadh;
B’ fheàrr leam dol bàs le gainne
Na bhi ’n cas-bheairt fear do chliù.

A bhiastag mhosach, mhàganach,
Gur mairg a chanadh Gàidheal riut;
Bhi deanadh ’n dia de Mhàmon
Cha b’ e àbhaist sliochd mo rùin.

Chan ionnan ’s tusa, shìochaire,
A chinn le spùinn is spìocaireachd;
Cùis-ghràin do dhaoine dìreach thu,—
B’ e ’m beud thu bhi ’n an cùirt.

Na ’n cuirinn sìos na chuala mi
Mu d’ chleasan lùbach, cuairteagach,
Bhiodh daoine còir, is luath-choin leo,
’G ad ruagadh as an dùth’ich.

Na ’m faigheadh muinntir éiginneach
An deicheamh de na reub thu uap’,
Am màireach bu diol-déirce thu,—
Dhuit féin ’s math ’s aithne chùis.

Ma ’s fìor na thuirt an gnàth-fhocal
Mu dheireadh luchd droch àbhaistean,
Thig latha ort nach fàgar leat
Na chàireas tu fo ’n ùir.

Gabh earail,—sguir de d’ mhì-bheusan
Air no ’s e cainb ’s ceann-crìche dhuit,
’S do bhràth’ir, am fitheach cìocrasach,
’G a d’ thìodhlacadh ’n a bhrù!

[TD 58]

AN ROS.*

Chunnaic mi an dé fo bhlàth
Ròsan bha de bhòidhchead làn—
Flùr bu mhath leam fada slàn,
’S drùchd nan nèamh mar lòn dha.
Ach an diugh, ’s mo shùil ’n a dhéidh,
Feuch blàth-bòidheach an là dé
Le cheann lùbte, ’s beachain bhreun
Air gach taobh ’g a stròiceadh!

Leasan dhuit-se, ainnir† chiùin
Dh’ fhaodas a bhi ’g éisdeachd rium,—
’N uair as mò do chòir air rùn
’S ann ’s mò d’ fheum air faicill;
Oir, mar bheachain measg nam blàth,
Tha Foill, Cùl-chainnt ’s Eud, a ghnàth,
Deas gu d’ bhruthadh;—seall, mata,
Nach bi ’n àilleas aca.


AN ROS.

Dhearc mi uair air ròs a’ fàs,
Maiseach, ùr, fo dhrùchd a’ Mhàigh;
’S dearbht’, thuirt mi, nach bean gu bràth,
Dad do bhlàth cho bòidheach!
Chaidh mi seachad là ’na dhéidh;
Chaidh a phabadh leis a’ ghaoith—
Ceann le leathad air ag caoidh,
’S beacha breun ’ga ròspadh!

Oigh, as aingealaiche snuadh,
Faic ’san ròs do choimeas truagh,
’S ceart cho deas tha t’iomadh buaidh,
Thogail fuath ri gràdh dhuit;
’S mar an nathair anns an tom,
Thoir ceum mearachd, ’s tha Cùl-chainnt
Deas gu d’ bhruthadh, ’s Mi-run lom
Togaidh fonn do nàire!


* Tha an dà rann so ri am faotainn anns a’ Ghàidheal, ceud mios a’ gheamhraidh, 1873.

† “éiteag”.—clodh-bhualadh 1886.

[TD 59]

GOID BEAN NA BAINNSE.

AIR FONN,—“Gillean an fhéilidh,” no “Border Ballad.”

“Hug is horò! ’illean ’s e bhanais i!
Hug is horò! ithibh is òlaibh!
Hug is horò! slàinte is sonas dhi—
Bean-bainnse luranach Baran na Sròine!”
Ach coma cia sùrdail
Bha ’m Baran ’s a lùchairt
Cha b’ ann mar sud sùrd na h-òigh chiùin bu chùis glòir dhoibh,
Dé so dhùisg smalan dhi?
’N dùileag! ’s ann dh’ aindeoin di
Thàtar ’g a ceangal ri Baran na Sròine.

“Greas, greas, a Dheòrs’ thar a’ mhunaidh ort!
Stigh air Gleannfionnart gu h-ealamh gu d’ Mhòraig!
Greas, greas, mur math leat a’ chruinneag ud
Nochd a bhi laighe le Baran na Sròine!”
Gun éisdeachd ri tuille,
Gu h-aigeantach, ullamh
Chaidh Deòrsa do’n mhunadh le buidheann mhath còmh’l ris:
Sud mar an dealanach
Null thar a’ bhealaich iad!
Eiridh an donas do Bharan na Sròine!

Uist! uist! cluinnibh a’ bhruidhinn ud
Grad ag cur stad air gach cleasachd is òran!
“Theich a’ bhean òg le Deòrsa nan Tullaichean!
Clis as an déidhidh gach duine ’s an t-seòmar!”
’S e ’n sealladh b’ fhiach fhaicinn
An iomairt bha aca
Feadh chàrn agus chnoca gu teth anns an tòir ud,
’S am Baran, gu treunail,
’N am meadhon ag éigheach,
“Buaile bho-laogh ’n fhear bheir greim dhomh air Deòrsa!”

’S mall, ’s mall, a bhodaich, a leanas tu,—
Till, till, ’s dean cailleach a phòsadh!
Mur maith leat droch dhiol bhi ort féin is na bhuineas dhuit,
Mholainn dhuit fuireach fad claidheimh bho Dheòrsa!
Bha fathasd na reultan
’S an athar, ’n àm tearnadh
Do Dheòrsa ’s do cheud rùn air taobh eile Chòmhaill.
An ruig mi leas ìnnseadh
Mu ’n bhanais ùr, rìomhach
Glé luath bu cheann-crìche do threubhantas Dheòrsa?

[TD 60]

CRONAN-CADAIL LEANABH BEAN A’ CHIBEIR.

Is cuimhne leam, air dhomh bhi fathast ann am ghiullan beag, a bhi ’g éisdeachd, le toileachas mòr, ri séist an òrain a leanas ’g a sheinn le mnaoi chòir a b’ aithne dhomh, mar òran-cadail do leanabh-cìche. Air dhomh a bhi nis ag cur an ceangal ris rannan, freagarrach do spiorad a’ chiùil, ’s e an ni bha ’nam aire crònan cho milis a chumail air chuimhne. So agaibh, mata, an oidhirp a thug mi air sin a dheanamh.

AIR FONN.—
“Siud ó, siud ì, siud m’ ullachan,—
Cha chiùrr mi thu, ’s cha bhuail mi thu.”
      
SEIST:—
O bà, O bà, mo chiallan beag!
Gu bheil mi air mo phianadh leat!
O bà, O bà, mo nionag bheag,
Chan fhaigh mi fear am bliadhna dhuit!

O caidil clis, mo chìocharan!—
Ged ’s faoin dhomh bhi ’ga ìnnseadh dhuit,
’S olc thig do chéile ciobaire,
A’ chuibheall a bhi dìomhaineach.
O bà, O bà, etc.

Ma thig an latha phòsas tu,
Bidh feum air aodach clòimh’ agad;
’S theid leat, mar chuid de d’ phòrsan uam
Làn ciste dhe, ma’s beò mise.*
O bà, O bà, etc.

Cha taghainn-sa mar chéile dhuit
Fear-malairt carach, beul-bhreugach;
’S e b’ annsa leam ri d’ thaobh geal-sa,
Fear-baile is crodh-laoigh aige.
O bà, O bà, etc.

Am fear a gheibh mo leanabh-sa,
Bidh tochradh aige dh’ fhanas leis
’N a dreach ’s na dòighean banalta,—
B’e dual a dream bhi ceanalta.
O bà, O bà, etc.


* Tha an rann so air atharrachadh bho’n dòigh anns an robh e an clodh-bhualadh 1886, mar a leanas.—

“Ma thig an latha phòsas tu,
Bidh feum air plaide ’s clòimh agad;
Is gheibh thu sin, ma’s beò dhuinn e,
Le deise bhreacain còmhladh ris.”

[TD 61]

Uist! uist! a ghràidh ghil, uaineinich,—
Cha b’ àill le d’ mhàth’ir bhi gruamach riut,
Laigh sios, matà, gu bruadar
Mu’n Tir Nèamhaidh sin bho’n d’fhuair mi thu.*
O bà, O bà, etc.

Mu dheireadh thall, mo rùnag bheag,
Tha do dhà shùil ghorm dùinte nis;
’N uair thig, a ghràidh, tìm dùsgaidh dhuit
Bidh broilleach bàn ’g a rùsgadh dhuit!
O bà, O bà, etc.†


GUILEAG BEAN OG AN T-SEANN-DUINE.

AIR FONN.—“Briogais Mhic-Ruairidh.”

A thé sin le ’n deònach
Buan-aithreachas brònach,
Dean bodach a phòsadh le buaile thiugh;
’S ma ’s math leat bhi reòidhte
Am meadhon an òg-mhios,
Le grùigein‡ de ’n t-seòrs’ ud cha truagh leam thu.

SEIST.—
Mo thruaigh, mo thruaigh an té sin r’a beò
Gheibh seann-duine breòite fuaighte rith’!
Fhuair mise fear grinn dhiubh,—
Ged bhiodh e ’s na h-Innsibh
Bhiodh gearan gun tàmh air an fhuachd aige;
’S ged chunntadh tu sìos dha
Uil’-ionmhas na rìoghachd
Chu deanadh tu chriombaireachd fhuadachadh.


* Is ann mar a leanas a bha an dà shreath so an clodh-bhualadh 1886—

“’S a’ bhlàth ’nad chruth ’s ’nad ghruaidhean ruin
Gur ann bho Nèamh a fhuair mi thu.”

† So mar a tha an rann mu dheireadh an “Gàidheal,” ceud mhios a’ gheamhraidh, 1876.

“Nis! Nis! Gun taing do m’ rùnan-sa,
Tha do dha shùil bheag dùinte nis;
’Nuair thig, a ghràidh, tim dùsgaidh dhuit,
Bidh broilleach làn ’ga rùsgadh dhuit!

‡ “luidse” (1886).

[TD 62]

Ma bheir mi do ’n fheumach
An crioman as faoine
’S e bagradh is beum gheibh mi bhuaithe-san;
’S Di-dòmhnaich do ’n eaglais
Cha téid e, air eagal
An ladar bhi tighinn m’ a thuaiream innt’.
Mo thruaighe, etc.

’N uair théid e gu m’ leaba,
Ged bhithinn gun chadal,
Cha sùgradh no mire is dualach dha,
Ach srann agus ròmhan
Mar mhadadh ’n cùil-mòine;—
Cha b’ ionnan ’s fear òg dheanadh cluaineis rium.
Mo thruaighe, etc.

Mo chreach air an là sin
A thug mi mo làmh dha!
Cha robh ann ach feàrna ’n uair b’ uaine e—
Stoc reudanach, gealaicht’
Gun duilleach, gun fhaillein,—
B’ e deireadh gach donais bhi fuaighte ris!
Mo thruaighe, etc.


GILLEAN GLUN-GHEAL NAM BREACAN.

AIR FONN.—“Brochan bùirn do mo leanabh.”

SEIST.—
Thogainn cliù nam fear ùr
A chuir ùigh anns an tarstan!
B’ e mo rùn bhi ’nan cùirt,
Gillean glùn-gheal nam breacan!

Mo rùn féin na gillean àigh
A ni Ghàidhlig a chleachdadh:
Laoich do ’n dualchas buaidh no bàs
Sud dhuibh àrmuinn nam breacan!
Thogainn cliù, etc.

Cluich no gleac—air muir no raon―
B’ e ’n dual daonnan bhi smachdail;—
’S beag an t-ioghnadh iad bhi treun
’S fuil na Féinne fo ’n bhreacan!
Thogainn cliù, etc.

[TD 63]

An àm tachairt ris an nàmh
’S ceart gu leòir aon ri seachd leo:
’S tric dh’ fhàg sealladh dhiubh a mhàin,
Ruaig air naimhdean a’ bhreacain!*
Thogainn cliù, etc.

A bhi ’g aithris air gach buaidh
A tha fuaighte ri ’n eachdraidh
Cha bhiodh deireadh gu Là-luain
Dhomh bhi luaidh air a’ bhreacan.
Thogainn cliù, etc.

Breacan ballach nan dath grinn―
’S tric a dhion e bho ’n t-sneachd mi;
’S tric le caileig laghaich, chiùin
Rinn mi sùgradh fo ’n bhreacan.
Thogainn cliù, etc.

Eideadh ’s aosmhoire ta ann―
’N uair bu ghann gheibhte craicionn
Aig mac Sasunnaich mu mhàs
Chaith na Gàidheil am breacan!
Thogainn cliù, etc.

Mar bhogha-froise nan speur
Do na neulta tha ’n taic ris,
Tha ’n am shùil-sa thar gach bréid,
Crùn gach éideadh, am breacan!
Thogainn cliù, etc.

’S beag mo bharail air an rìgh
A chuir dìth air car tacan;
’S ro-mhath thoill am bodach grànnd’
Cuimhne thàireil bho ’n bhreacan.
Thogainn cliù, etc.

Nis, le gloineachan lom-làn,
’S iolach àrd bho gach macan,
So deoch-slàinte Tìr an Fhraoich,
Fearann greadhnach nam breacan!
Thogainn cliù, etc.


* Tha an dà shreath mu dheireadh so air an atharrachadh bho an dà shreath a leanas, is mar a bha iad an clodh-bhualadh 1886.—

“Bhi ’gan gearradh sios mar chàl,
B’e sud nòs sliochd nam breacan!”

[TD 64]

AM MEASG NAM MARBH.

Faodaidh mhuinntir tha làthair, le gràdh do na dh’ fhalbh,
Le flùrain bhi sgèimheachadh còmhnuidh nam marbh,
Is carraighean-cuimhn’ bhi toirt iomradh glé chiùin
Air na mìltean tha tàmh an so, ’n sàmhchair na h-ùir,—

Ach dh’ aindeoin gach bòidhchead de’n t-seòrs’ ud tha ’d chuairt,
’S e mi-thlachd, uaigh bhreugach, bhuam féin dhuit is dual!*
Thug thu bhuam-sa na chumas mi ’n cian bhios mi beò
’G ad chunntas mar nàmhaid neo-ghràsail gu leòir.

A spùinneadair acraich! ’s ceist leam am bheil braon
’S a’ mhuir ud ma choinneamh gach neach de chlann daoin’
A fhuair thu fo d’ iochd, bho linn Abeil a nuas,
’S nach dùisg gus am feum thu do reubainn thoirt suas.

Do ’n òg mar do ’n aosda—do ’n fhaoin mar do ’n ghlic,
Do ’n lag mar do ’n làidir tha d’ fhàilte-sa ’s d’ iochd;
’S co-ionnan do d’ sgòrnan am bòidheach ’s an ciar,
’S tha ’m baigeir ’s an rìgh air an aon chor ’n ad ghial.

A gheòcaire dhuaichnidh, gun truas, is gun ghràs,
’S tric dh’ fhàg thu am maothran ag caoineadh a mhàth’r,
’S a ghlais thu bho leannan a gràidh an òigh chiùin
Bha daonnan mar aingeal am fradharc a shùl.

Ach, Uaigh, air a lughad ’s tha dh’iochd ann ad chliabh,
’S an déidhidh gach deur a chaidh dhòrtadh ort riamh,
Chan ’eil thu gun chàirdean gu leòir anns gach tìr:―
A’ chaileag ro-chaoin thug a gaol do fhear daoi―

A’ bhantrach a’ taomadh nan deur os do cheann,
’S am Bàs uaip’ air reubadh a céile ’s a clann—
An t-easlainteach, fada air leaba ’g a chràdh,
’S an t-aosda fann, sgìth—leo-san ’s prìseil do thàmh.

Is esan gu sònraicht’—an naomh-dhuine liath
Trìd Gleann-sgàil-a’-bhàis a’ luath-theàrnadh gun fhiamh,
Mar gu cadal na h-oidhche an saothraiche sgìth
’S ann le fàilte is taing théid e ’n sealbh air do shìth,


* Is ann mar a leanas a bha an ceud dà shreath de’n rann so an clodh-bhualadh 1886.―

“Ach, Uaigh, coma leam cia cho grinn os do chionn,
Gheibhear cinneas nam blàth no ceol àlach nan crann.”

[TD 65]

MNATHAN AN TI.

AIR FONN.—<eng>“The Laird o’ Cockpen.”<gai>

’Illean, nach mise bha ’m bhurraidh bochd, truagh.
’N uair chreid mi ’n sgeul baoth dh’ fhàg ri m’ thaobh an té ruadh?
“’S e féin fear an àigh a gheibh Màiri” thuirt mì,—
“Ma ’s fìor dhomh an aithris, cha bhuin i ri tì.”

Bean gun a leithid, na ’n creidinn a màthair,
Air son banas-tighe, grunnd, modh agus nàir:—
’N a beachd-sa, bu chòir dhomh bhi spòrsail mar rìgh
Na ’m faighinn a’ chaileag bha coma mu ’n tì.

Có ach mo leannan mar bhanarach spréidh!
Có cho deas-làmhach an seòmar ri gréis!
Có aig a’ chuibheill no clobhadh an lìn
Bu treise na ghruagach bha suarach mu ’n tì!

Neo-choltach ri iomadh té eile mu ’n cuairt
A sguabas dhuit gloine gun choiteachadh suas,
B’ fheàrr leatha dol bàs na làn meurain chur sìos—
Deagh-bheus tha glé ainneamh measg mhnathan na tì.

Ach thachair am pòsadh—A Mhuire nam buadh!
Faic sinn nis còmhla am bothan na truaigh!
Thàinig na pàisdean, ochain, a rìgh!
Is dh’ amais mo Mhàiri air dol air an tì.

A nis, ged tha ’n olainn gun ghainne mu’ n spàrr,
Seallaibh am burraidh ’s na ragan mu mhàs!
Cha tearc, air mo chùlaibh, an drudhag dol sìos!
’S gu ’n reiceadh i ceud-ghin a dh’ fhaotainn na tì.

Ged ’s ainmig a h-aire air fuine no fuaigh’l
’S leatha ’n t-urram oir clobha, ’s tha bhuil air mo chnuaic;
Le olcas a bleoghain chaidh Cheann-fhionn an dìosg’,
’S gu ’n cumadh i obair ri tobar le tì.

Ann am margadh nan òigh ’s e ’m fear gòrach gun tuar
A ghabhas mar fhìrinn gach ni thig g’ a chluais;
Gu ’m b’ fheàrr dha ròp-croiche mu amhaich na bhì
An ceangal ri beanag do ’n iodhal an tì!

[TD 66]

FAILTE CALLUINNE.

Gu IAIN MAC-’ILLE-MHAOIL, duin’-uasal a mhuinntir Ghleanna-garadh an tìr Chanada, agus do’m b’ionad còmhnuidh anns an am baile Thoronto. Oidhche na Calluinn, 1880.

Calluinn chridheil, shunndach, Iain,
Guidheam-sa, le mòr-run, dhuit!
Ged ’s fhada bhuam thu, òigfhir shuairce,
Olam cuach le sòlas ort:
So do shlàinte! Cridhe ’s blàithe
Na tha tàmh fo d’ chòta-sa
Ma tha ri fhaotainn air an t-saogh’l so
Cha mhi fhéin fhuair eòlas air.

Ged ’s fada ’n céin bho Thìr an Fhraoich
An tir ’s an deachadh d’ àrachadh,
’S glé ainmig aig an tigh no ’n taobh so
Aon le leth do ghràidh-sa dhi.
Tha dearbh nach faoin air sud ’n ad ghaol
Air a cainnt aosda, shàr-mhaiseach—
A’ Ghàidhlig mhilis thig bho d’ bhilibh
Binn mar ghuth na clàrsaiche.

O, fhir as uaisle cridhe ’s beus!
Gun taing de d’ aogas saighdeireil
Cha mhinig gheibhear fear cho làn
De chneasdachd, bàigh is caoimhnealas.
Na fhuair mi féin de d’ chomunn ciùin
Bidh fada ’m shùil mar oighreachd leam,
’S mo dhùil ri tuille dheth gun dàil
A’ toirt, mar ’s còir dha, aoibhneas dhomh.

Chan ioghnadh caileagan glé ghrinn
Bhi ’n tì air gaol a mhealladh uait,—
’S i bean an àigh thar mìle té
An té sin a gheibh gealladh bhuait.
Tog ort, matà, is tagh gun dàil
An leug as àille ’d shealladh dhiubh;
Ma gheibh thu leatha miann a’ bhàird,
’S leat gean is gràdh nach dealaich riut.

[TD 67]

Seadh, faigh dhuit bean bhios modhail, caoin,
Bean ghnìomhach, ghaolach, mhìn-bhriathrach,
Té labhras Gàidhlig, ’s i maraon,
Bho dhaoine measail, siolmhorach.
Gu togail suas is cumail buan
Deagh ainm air sluagh na tìre so,
Cha tuille ’s còrr, an iar no ’n oir,
Sìol dhaoine còire, fìrinneach.

A nuas gu m’ fhaicinn,—thig gun dàil!
Bidh agad fàilte chridheil uam;
Bidh Gàidhlig againn tric mu ’n bhòrd,
Bidh pailteas ceoil is digh’ againn;
Bidh duanaireachd bàird bhinn nam beann
A’ dùsgadh roinn d’ ar cridhealas,
Is bean-an-tighe, ma ri m’ chlann,
Ort, mar air prionnsa, frithealadh!


BROSNACHADH-CATHA BHRUIS AIG ALLT-A’-BHONNAICH.
(Eadartheangaichte bho ’n Bheurla.)

A laochraidh thug le Uallas buaidh,
’S tric le Brus rinn cogadh cruaidh;
Bhur beatha ’n diugh gu fois na h-uaigh’,
No buaidh is onoir shìor!

’S e so an là, ’s e so cheart uair
Bhi ’m bad ’ur nàmh le stàilinn chruaidh:
Feuch feachd righ Iomhair maoidheadh truaigh
Is daorsa bhuan d’ ar tìr!

Có ’na thraoiteir feallta tà?
Có ’na chladhaire gun stà?
Có, le thoil, a bhiodh ’na thràill?
Clis gu m’ chùlaibh sibh!

Có, as leth rìgh Alb’ ’s a chòir
Le claidheamh cruaidh a bhuaineadh glòir—
Bhi saor, am bàs no ’m beatha, ’dheòin?
Air aghaidh leam gu gnìomh!

[TD 68]

Air sgàth saorsa dhuinn ’s d’ ar sliochd
’N diugh, ’s a chaoidh, bho chuing gun iochd,
Bheir sinn buaidh a mach ’s a’ ghleac,
Ged b’ ann le fuil ar crì!

Sgrios air ball do ’n fheall-righ bhreun!
Biodh nàmhaid marbh an lorg gach beum!—
Chum tìr ar gràidh bhi àghmhor, saor,
Nis, buaidh no bàs ’s an strì!


CUIREADH GAIDHEALACH.

Earrann de rannan a chaidh a sgriobhadh ann an ainm Comunn Albannach Baile-’n-righ, mar chuireadh do ’n luchd-dùthcha gu coinneamh mhòr a bha gu bhi aca air a’ bhliadhna 1863.

Fheara dùthcha,
Feuch a’ dlùth’chadh
Là nan lùth-chleas,
Mire ’s sùgradh,
’S gillean glùn-gheal
Ag cur smùid dhiubh
Tilgeadh ’n ùird ’s a’ mhòr-chabair!

Buaidh le còmhlan
Nam fear mòrail
Leis an sòlas
Piob is òran!
Sìol gun fhòtus
Nam beann ceòthar,
Có nach bitheadh còmhla riuth’!

Comunn uallach
Nan nòs uasal;
Fliuch no fuar e
Bhithinn shuas leo.
Thug na fhuair mi
Féin de ’n suairceas
Aonta nuadh de m’ òige dhomh!

[TD 69]

RANNAN GU CAILEAN SIOSAL.

Is e an duin’-uasal air an do chuireadh an “fhàilte” so aon de ’n chuideachd ainmeil sin, Comunn Gàidhlig Inbhirnis. Bha e roimhe sin ré iomadh bliadhna ’na Cheann-suidhe aig Comunn na Gàidhlig ann an Lunnainn. (Tìr Chanada, Latha na Bliadhna uire, 1877.)

Bliadhna mhath ùr dhuit, a Chailein!
Bu tu féin smior-cridhe Ghàidheil;
Fear nam beusan duineil, allail,
Fear na h-inntinn chridheil, bhàigheil.
Cuimhneachadh air meud an t-sonais
Bh’ agam tric ’n ad chomunn càirdeil,
’S beag an t-ioghnadh ged a chanainn,
“Gu ma fada subhach, slàn thu!”

’S tric mi caoidh a’ mhuir mhòr shalainn
A bhi eadar mi ’s do chòmhradh;
B’ fheàrr leam leth-uair taobh do theallaich
Na ceud bliadhna ’n taobh so ’n mhòr-chuan,
Fleadh is ceòl is òrain ullamh,
’S gach ni eile mar bu nòs leinn―
Nach ann againn bhiodh an Nollaig
Na ’m bu leinn bhi ’n nochd ceart còmhla!

Cha d’ aon riamh gu leannan-falaich
Gille ’n gaol le càil cho sùgach
’S a bhiodh agam-s’, aon uair eile
Tigh’nn an sealladh tìr mo dhùthchais.
Beannachd oirre ’s ort-sa, charaid!
Coma ciamar bhios a’ chùis ud,
Gus an téid an ùir chur tharam
Cha bhi gainne air mo rùn duibh.

Beannachd eile, le mòr chàirdeas,
Dh’ionnsuidh ’n àrmuinn sin, MacMhurchaidh:*
Gu ma fada buaidh thar gràisg leis,
Milleadh bàis air sàil gach urchair!
Teachd ’nam measg mar bhristeadh-fàire
An déidh oidhche ghàbhaidh, dhorcha,
B’ olc an airidh air na Gàidheil
Mur b’ i oidhirp ghràsail, soirbheach.


<eng>* John Murdoch, Editor of “The Highlander,” Inverness, Scotland.<gai>

[TD 70]

Fàilte, cuideachd, dh’ionnsuidh Bhlackie
Filidh mear na cruite sàr-bhinn;
Fear na teanga sgiolta, sgaiteich,
Ursainn-catha dheas na Gàidhlig!
Gu ma buan e ag cur sgapadh
Air na coin a bheireadh bàs dhi,
’S laoich mar thusa leis ’g an cnapadh;
Có nach bitheadh leibh an sàs annt’?


MAIRI CHREAG-A’-GHARAIDH.

AIR FONN.—“Bìrlinn bhàn a’ chùbair.”

Sealgaireachd an làn-daimh,
Dhaibhsan leis an àill sud,
Dhòmh-sa samh an t-sàile,
’S ailm mo ghràidh ’nam chumail.

SEIST.—
Sud agaibh an iùbhrach,
Dh’ fhàs siùbhlach murrach,
Màiri Chreag-a’-ghàraidh,
Mo bhàta lurach.

’S tric, mo leannan cliùiteach,
Chaidh mi ’n ceann le sùrd leat,
’S càch le acfhuinn bhrùite,
Fo chroinn rùisgte ruith leis.

Sud thu ’n sùil na h-iar-ghaoith,
Gu d’ cheann-uidhe dian-dhol,
Mar troimh neòil na h-iarmailt,
Chìtear triall na h-iolair’!

Ri àm ruith nan réisean,
Mach ’s a’ chòmh-stri gheur thu
Mar gu’m faicte faoileann
Snàmhadh caoil measg thunnag.

Coma có ’m fear uaibhreach
Bheireadh dhiot am fuaradh,
Bu leat falach-cuain air
Aig ceann shuas do thuruis.

[TD 71]

’Nuair thig àm an iasgaich,
Có ach thusa chiad aon,
Mach gu sireadh t’iarrtais,*
Cheart cho dian ri sulair.

Cha bu tusa mhàldag
Thilleadh mar a dh’ fhàg thu;
’S ann a chleachd mo Mhàiri,
Liontan làn o’n bhuinne.


RANN-NOLLAIGE,

Gu ALASDAIR MAC COINNICH, an t-eachdraiche ann an Inbhir-nis.
Latha Nollaig, 1880.

Mhic Coinnich, Mhic Coinnich, mo bheannachd gu bràth ort!
’S tu féin le d’ pheann deas dh’ fhàg mo thigh-sa glé stràiceil;
Chan ioghnadh gach neach a tha ’n diugh ann fo m’ chùram
Bhi ma’ rium a’ dian-ghuidhe, Bliadhna mhath ùr dhuit!

Seadh, bliadhna mhath ùr, le mòr chliù, mar is dligheach,
Dhuit féin is do d’ chéile—an éiteag bhlàth-chridheach;
Ma gheibh sibh an deicheamh de ghuidhe a’ bhàird dhuibh
Chan ’eil iad ach gann do ’m buin roinn leth cho lànail.

Air d’ ais ort gun dàil! Fàilte Theàrlaich do d’ shìnnsir
’S leat cinnteach an ath-uair a thig thu do ’n tìr so:
Na ’m faicinn thu ’d shuidhe uair eile ’nam chùirt-sa,
Gu ’m bithinn cho storrail ri coileach air dùnan.


* “Fear nan lann ag iarraidh”—Clodh-bhualadh 1886.

[TD 72]

MAILI BHOIDHEACH.

AIR FONN,—
“Ho ró, mo nigh’n donn bhòidheach,
Mo nigh’n donn bhòidheach, bheadarrach.”

SEIST.—
Mo rùn-sa Maili bhòidheach,—
Mo rùn-sa Maili mhodhail, bhanail;
’S iomadh fear tha ’n tòir oirr’:
Mo rùn-sa Maili bhòidheach.*

Mo rùn a’ chaileag chaoin-chridheach†
Bha ’n dé leam buain an eòrna,—
An lurag gheal! na ’m faodainn-sa,
Bhiodh i ri m’ thaobh an còmhnuidh
Mo rùn-sa, etc.


* Is ann mar a tha e air a chur sios an so a bha an t-òran so ann an clodh-bhualadh 1886. Rinn am bàrd e féin, ged thà, caochladh atharraichean air cuid dhe, bho àm gu àm. Aon atharrachadh a rinn e, a réir coltais, b’e “Maili Bhòidheach” a thionndadh gu “Maili Dhòmhnuill”; agus tha an t-atharrachadh so a’ tighinn a steach anns a’ cheud cheathramh is anns an t-séist mar a leanas.—

“B’i sud a’ choinneamh shùgarach
An dé a dh’ùraich dhòmhsa
Mo gheall air faighinn daonnan leam,
Mo ghaol geal, Maili Dhòmhnuill.

SEIST.—
Mo mhile beannachd a bhi leanachd,
Maili bhanail, bhòidheach,
A’ chaileag chridheil, chaoin-chridheach,
Bha ’n dé leam buain an eòrna.”

Rinneadh an t-atharrachadh a leanas mar an ceudna aig àm eile, agus a réir coltais, fo stiuradh a’ bhàird e féin. Tha an ceud rann ag gabhail àite na séist, agus an rann mu dheireadh, an tomhas, ag gabhail àite an dara ruinn.

A reir coltas bha na h-atharraichean so am beachd a’ bhàird e féin.
E. M. D.

“O, có nach seinneadh còmhla rium
Mór chliu air Maili bhòidheach,
Eiteag gheanail nam beus banail;
’S iomadh fear tha ’n tòir oirre.
Mo mhile beannachd, etc.

O, có nach bitheadh spòrsail
Bhi an cuideachd Maili Dhòmhnuill,
A’ chaileag chridheil, chaoin-chridheach,
Bha ’n dé leam buain an eòrna.”
Mo mhile beannachd, etc.

† No,—“Mo bheannachd air an éiteig ud.”

[TD 73]

Mar eala ’m easg nam faoileagan,
No ’n ròs ri taobh nan sòbhrag,
Sud agaibh ’measg nan nionagan
An rìbhinn so a leòn mi.
Mo rùn-sa, etc.

O ’n chiad uair fhuair mi cothrom
Air bhi rithe faighinn còmhraidh
Cha dlùithe leanas m’ fhaileas rium,
Na ìomhaigh Maili bhòidheach.
Mo rùn-sa, etc.

Chan e iad bhi co ciùin-ghorm
Dh’ fhàg a sùilean leam cho bòidheach,
Ach mi bhi tric a’ leughadh ’n sud
A gaol air fear nan òran.*
Mo rùn-sa, etc.

Greas, greas, a ghrian, an latha sin
Chi mise ’s Maili pòsda;†
’S ’n uair thig an oidhche, fuirich seachduin
Cùl nan cnoc, ma ’s deòin leat!
Mo rùn-sa, etc.


* “An gaol a thug i dhòmhsa.”
† Chi Maili ’na bean òg leam.”

[TD 74]

OIGHRIG BHOIDHEACH ACHA-CURRACH.

AIR FONN,—<eng>“Young Munro.”<gai>

SEIST:—
Rùn mo chridh-sa ’n ribhinn lurach,*
Dh’ fhàg an talla so an dé;
Oighrig bhòidheach Acha-currach,
Ghoid thu leat mo chridhe féin.

’N raoir, ’s mi air mo leaba bruadar,
Shaoil mi, luaidh, thu bhi ri m’ thaobh;
Dhùisg an sòlas tuille ’s luath mi,—
’S feuch! ’na ionad gruaim nach faoin!†
Rùn mo chridh-sa, etc.

’S truagh gun a bhi ’n diugh, ’s tu làimh rium,
Aon uair eile ’n sgàth nan geug
Far an tric mu d’ mhuinneal tlàth-gheal
Bha mo làmh, ’s mo bheul ri d’ bheul.
Rùn mo chridh-sa, etc.

Cuin a rìs an coill Dhailcheanna
Bhios bàird bheag’ nam preas, le eud,
’G éisdeachd leam do choireal binnealt
Dh’ fhàg neo-mhilis an cuid theud?
Rùn mo chridh-sa, etc.

Ciod an stà dhomh a bhi ’g ìnnseadh
Maise d’ ìomhaigh ghlan gun bheud?
Dealbh mo ghaoil a tharruing cinnteach
’S bàrd am mìle dheanadh feum!
Rùn mo chridh-sa, etc.

Stadaibh gus an tig an t-samhuinn,—
Bidh lionn-dubh air cuid nach saoil,
Faicinn Oighrig, neo-ar-thaing dhaibh,
’N a bean-bainns’ aig fear a gaoil!
Rùn mo chridh-sa, etc.


* “Rùn mo chléibh-sa ’n éiteag lurach,
Maighdean ghrinn a’ mheadoin chaoil,
Oighrig bhòidheach Acha-currach,
’S iomadh gille thug dhi gaol.”

† “B’ fhada bhuam thu ’n sin, a ghaoil.”—Clodh-bhualadh 1886.

[TD 75]

ANNA AORACH.

AIR FONN,—“Màiri laghach.”

SEIST:—
Hò ro, m’ Anna Aorach,
M’ Anna ghaolach, chiùin,—
Bean mo rùin-sa daonnan
Fad’ o m’ thaobh no dlùth,—
M’ eudail thar gach caileag
Riamh a chunnaic sùil,
’S ann glé thinn a thà mi
Bho ’n a dh’ fhàg thu ’n Dùn.

’N uair tha ’n samhradh gràsail
Nis, le fàilte shuairc,
Air Gleann-Aora fàgail
Deise ’s àille snuadh—
Brata gorm làn bhlàithean
Air gach blàr is bruach—
Anna, cha b’ e ’n tim e
Bhi ’g ad ionndrainn uam!
Hò ro, etc.

Anna, ’s gann a dh’ fhàg thu
Bhi ’n ad phàisdein maoth
’N uair a las do chiatachd
Teas-ghràdh dian ’n am chridh’—
Gaol a chinn le m’ làithean
’S nach faigh bàs a chaoidh:
Ma ’s math leat làn-chinnt air,
’S e so ’n t-àm bhi nios!
Hò ro, etc.

Faodaidh tìr nam machair
Bhi ’n ad bheachd glé mhòr.
Ach ’s e tìr do dhaoine
Ort as àirde còir.
Greas, mata, mu ’n seac oirnn
Aimsir ait nan ròs—
Greas, is fàg Gleann-Aora
’N a cheart Eden dhòmh-s’!
Hò ro, etc.

Nach b’ e sud an t-éibhneas
Bhi le m’ ghaol ri tìm
Bleoghan a’ chruidh nuallach,
’S iad mu ’n bhuaile cruinn,—

[TD 76]

Sùrd air lionadh chuman
Aig gach cruinneag ann,
’S tusa ’n sin mar smeòrach
Toirt dhoibh ceòil neo-ghann!
Hò ro, etc.

Gleann nan coillte cnùthach,
’S nan sruth fallain, fuar
Gleann na dearc ’s nan subhag,
Có a dh’ fhanadh uaith;
Còmhla riut-sa, ghaoil, ann,
Mu’n stad spéis dhuit uam,
Stadaidh Abhainn Aora
A ruith féin gu cuan!*
Hò ro, etc.


MO MHAIREARAD.

AIR FONN:—“Cadal slàn do m’ eudail.”

SEIST:—
Seinn o, ’s ceanail, é ’s ceanail,
O, ’a ceanail Mairearad!
Seinn o, ’s ceanail, beusach, banail,
Gaol mo chridhe Mairearad!

A dh’ aindeoin a beachd modhail féin,
Tha dreach mo ghaoil-sa dearbhadh,
Gur bàrd gun tùr do’m b’eòl mo rùn,
Nach togadh cliù air Mairearad!†


* “Dùn nan coillte cnuthach,
’S nan sruth fallain, fuar,
Dùn nan dearc ’s nan subhag,
Có a dh’fhanadh uaith!
Toradh na cir-mheala
’S leinn an sud gun luach;
’S gheibh sinn airson fion ann,
Bainne blàth nan cuach.”
(1886 ed.)

† “Ged ’s beag an spéis thug bean mo ghaoil
D’a maise féin bhi ’m sheanachas,
B’e ’m bàrd gun tùr d’am b’eòl mo rùn,
Nach togadh cliù air Mairearad.”

So aon de na h-atharraichean a rinn am bàrd e féin air an rann so aig aon àm.
E. M. D.

[TD 77]

Tha ceithir bliadhna ’s corr o’n là
Fhuair gaol glé bhlàth dhi sealbh orm,
Bho sin an nuas gun chaochladh tuair,
’S i reul mo luaidh-sa Mairearad.†

Chan ioghnadh maighdeanan glé bhriagh’
Bhi ri mo chiall làn farmaid—
Chan iomadh baintighearna fo ’n ghréin
Thig suas ri ceutachd Mairearad.
Seinn, etc.

Ged ’s binn a sheinn dhuinn Donnchadh Bàn
Mu sgiamh a Mhàiri, ’s dearbh leam
Nach biodh a bhòsd m’ a dreach cho mòr
Nam b’ eòl dha maise Mairearad.
Seinn, etc.

Ged ’s math a’ chòir bh’ aig bàrd Ghlinn Smeòil
A Mhàiri féin a dhealbh dhuinn,
Na’n tuiteadh dhi bhi ’n sud r’a linn
’S ann bhiodh e seinn mu Mhairearad.
Seinn, etc.

’N là chailleas i a h-àit am chridh’-s’,
Mo làmh dhuibh, ’s duine marbh mi;
Oir, ré mo chuairt air talamh shuas
Cha sguir mo luaidh air Mairearad.
Seinn, etc.


† Seinn O, ’s ceanail, coibhneil, ceanail,
O, ’s ceanail Mairearad;
Seinn O, ’s ceanail, beusach, banail,
Gaol mo chridhe Mairearad.

Mo rùn gu bràth a’ ghruagach àigh,
A thoill bhuam gràdh do-sheargadh;
B’e ’m bàrd gun tùr d’am b’eol mo rùn,
Nach togadh cliù air Mairearad.

Cha ghaol o’n dé thug mise dhi—
’S ann thòisich e ’s mi’m bhalachan;
Bho sin an nuas gun chaochladh tuair,
’S i reul mo luaidh-sa Mairearad.
Clodh-bhualadh (1886).

[TD 78]

BLATH BOIDHEACH SHRON-AN-T-SITHEIN.

AIR FONN,—“Mo nighean dubh cha tréig mi.”

SEIST:—
Seinn cliù na h-ùr-bhean mhìogaich
Thoill rùn gach aon a chì i;—
Blàth bòidheach Shròn-an-t-Sithein,
Cha téid i chaoidh as m’ aire-sa.

Ged ’s bòidheach còrsan Chluaidhe,
Thoir dhòmh-sa bhi an Suainn-ard
Ri taobh na caileig shuairce
Nach gabhadh gruaim ri m’ leannanachd.
Seinn cliù, etc.

Bean òg nam blàth-shul rùnail,
’S nam beusan gaolach, sùgrach―
Bu ghlé bheag ann am shùil-sa
Stàid diùc gun ise maille rium.
Seinn cliù, etc.

Mar neul a ghlacas deàrrsadh
Na gréin’ dol fodha làimh ris,
Sud nuas m’a guaillibh tlà-gheal
A cuailein àr-bhuidh camagach!
Seinn cliù, etc.

B’e sud an comunn neònach
Bhiodh stuirteil ma’ ri m’ Mhòraig,
’S i luinneagach mar smeòrach
Ag cur ri ceòl ’s a’ chamhanaich.
Seinn cliù, etc.

Nach mise bhitheadh aobhach
A h-uile là de m’ shaoghal
Na’m faighinn dhomh mar chéile
Bean òg an aodainn aingealaich!
Seinn cliù, etc.


NIGHEAN DONN NAM MALA CROM.

AIR FONN,—“Mo nighean dubh, dh’ fhàs bòidheach, dubh.”

SEIST:—
A nighean donn nam mala crom
’S nam blàth-shùl gorma, gaolach,
’S mi féin, a rìgh, le ’m b’ ait a bhi
An nochd an tìr an fhraoich leat!

[TD 79]

Ged ’s glé mhath cuairt ’s a’ bhaile so,
Thoir dhòmh-sa ’n gleannan craobhach
’S an tric fo shoillse gealaiche
Chum m’ annsachd comunn caoin rium.
A nighean donn, etc.

Mo rùn a’ chaileag luinneagach,
Deagh bhanarach na spréidhe,
’S nach géill an seomar uinneagach
Dh’ aon chruinneig tha ’n Dunéideann.
A nighean donn, etc.

Co riamh a chunna ’n ciallan ud
Nach togadh fianuis réidh leam
Gu bheil i measg nan nionagan
Ceart mar tha ghrian measg reultan?
A nighean donn, etc.

B’ e féin am fear gun tuaiream
Chluinneadh duan bho ribheid m’ eudail,
No chitheadh loinn a mìog-shuilean,
Gun lasadh-crì nach tréig e.
A nighean donn, etc.

Mo chreach! bhi ’n so air Galldachd
’N uair tha ’n sàmhradh ’s bean mo ghaoil-sa*
Le chéile fàgail ceòlaireach
A còmhnuidh an Gleann-crérann!
A nighean donn, etc.†

O, gu bhi ’n diugh ’s a’ chuairt ud
Faighinn bhuaipe furan glé bhlath!
B’ fheàrr leam na corran òir bhi ’n sud
An nochd a’ pògadh m’ éiteig.
A nighean donn, etc.

A rùin, na’m biodh tu deònach air,
’S ar càirdean uile réidh ruinn,
Cha chuirinn tuille dàlach ann—
Am màireach bu leam fhéin thu!
A nighean donn, etc.


* “Nuair tha ’n samhradh is bean m’ éibhneis.”—an clodh-bhualadh 1886.

† Is coltach gur ann ri linn do’n ùghdair a bhi ag cur seachad beagan ùine an Glaschu a rinn e an t-òran so. Is e so aon de na tri òrain a rinn am bàrd a tha air an cur anns an leabhar “Sàr Obair nam Bàrd.” Tha atharrachadh nach beag air mar a tha e anns an leabhar sin, agus mar an ceudna mar a tha a anns a’ “Ghàidheal,” an t-Og-mhios, 1871, seach mar a tha e an leabhar a’ bhàird e féin.
E. MACD.

[TD 80]

O, CO NACH MOLADH MAIRI!

AIR FONN,—“A nighean donn an t-sùgraidh.”

SEIST:—
O, có nach moladh Màiri!
Mo rùn geal modhail, Màiri!
’S e féin am fleasgach nèarachd
Gheibh còir air làimh na h-ainnir ud.

’S olc thig do bhàird na cuairt so
A bhi ’nan tosd an uair so,
’S a liuthad maise ’s buaidh tha
Ri ’m faighinn fuaight’ ri m’ leannan-sa.
O, có nach, etc.

Na’m bu leam féin iùl bàrdachd
A réir mo chion air Màiri,
Bhiodh iomradh gu la-bhràth air
A’ ghaol tha snàmh ’n a meall-shuilean.
O, có nach, etc.

Bean òg as màlda giùlan,
Bean òg as àille gnùis i—
’S a beulan teud-bhinn, cùbhraidh
Mar ròs fo dhrùchd na camhanaich.
O, có nach, etc.

Mar lilidhean a’ mhìodair,
No ’n eala sud a chì mi
’S a’ ghrian-ghath air Loch-Sìoradh,
Tha loinn uchd mìn na cailin ud.
O, có nach, etc.

Fhuair m’ eudail-sa bho ’n lòn-dubh
A binn-ghuth milis, ceòlar,
’S thug deàrrsadh-gréine ’n Og-mhios
Dhi fiamh a h-òr-fhalt camagach.
O, có nach, etc.

Ged tha fir eile ’n déidh oirr’
Cha bhuin dhomh a bhi eudmhor,
’S a sùilean tric toirt sgeul dhomh
Gur leam-s’ a gaol a dh’aindeoin doibh.
O, có nach, etc.

[TD 81]

ROSAN AN LETH-BHAILE.

AIR FONN,—“Mòr, nighean a’ ghiobarlain.”

O, chan e fuaim na gaoithe
An raoir chum an cadal uam;
Droch phrìs air crodh no caoirich,
No idir beud bho ghadaichean;
’S a mhill mo thàmh, ’s bu leòir sud,
Mo rùn geal òg bhi fada nis
Bho’n ghleann ’s an tric glé aobhach,
Ar gràdh d’a chéile dh’ aidich sinn.

SEIST:—
Seinn cliù na h-ainnir bhòidheich ud,
Ròsan an Leth-bhaile!
A’ chaileag laghach, mhòdhar ud,
Ròsan an Leth-bhaile!
’S math bhuineadh dha bhi sòlasach,
Oranach, ceileireach,
Gheibh gaol is gealladh-pòsaidh
Bho Ròsan an Leth-bhaile.

’S math dh’ fhaodas muinntir Chòmhaill
Bhi mòr-chuiseach mu m’ leannan-sa,
’S gach filidh a ni òran
Bhi seinn m’ a dòighean banalta;
’N uair bha i bhos an taobh so,
’S gann fhuair mi féin aon sealladh dhi
’N uair thàinig orm a gaol
Ceart mar thig air craoibh an dealanach.
Seinn cliù, etc.

Gu ’m molainn do gach òigfhear
A gheibh bhi chòir na finne ud
Bhi seachnach air a mìog-shuil
Mur math leis cridh’-leon tinneasach,
Mar sud ’s an t-òr-fhalt deàrrsach
Is tric a’ snàmh m’a slinneinibh
Mar bhoillsgeadh gealaich làin
Oidhche shàmhach air linne mach.
Seinn cliù, etc.

Chan iongantach mo luaidh-sa
Bhi suairce, deas, cinneadail,
Chan ann an coill’ a’ chrìonaich
Tha ’m freumh o’n do ghineadh i,

[TD 82]

Tha gheug bho chraoibh as àirde*
’S tha bhlàth sud air mar chinnich i,
’S ged tha i fathasd uaine
Tha a buain air aire iomadh fear.
Seinn cliù, etc.

B’e féin, ’s mo rùn air làimh aige,
’M fear gun ghràs gun duinealas
Nach aidicheadh gu’m b’ fhaoin leis
’Na h-àite, maoin na cruinne so;
Ged b’ ann am bothan-àirigh
Bu leam-sa gràdh na cruinneig ud
Cha mhinig talla rioghail
’S am faighteadh ’n aoidh a bhuineadh dhomh.
Seinn cliù, etc.

’S truagh gun bhi ’n diugh le m’ annsachd,
’S an t-sean doigh ghasda shòlasaich
Cur seachad tìm an t-samhraidh
An Còmh’ll nan gleanntan sòbhragach!
Measg pailteas gruth is uachdair,
Ceòl chuach is caidreamh neò-chiontach
Gu’n caitheamaid ar n-ùine
Cho sunndach ris na smeòraichean!
Seinn cliù, etc.

Seinn cliù na h-ainnir bhòidheich ud,
Ròsan an Leth-bhaile,
A’ chaileag laghach mhòdhar ud,
Ròsan an Leth-bhaile;
B’e latha ’n t-sonais dhòmh-sa
An latha sin a bheireadh dhuinn
Air ais gu tìr a h-òige
Ròs bòidheach an Leth-bhaile.
Seinn cliù, etc.


SOBHRAG A’ GHLEANNAIN.

’N am aonar, gabhail cuairt
Anns a’ ghleann ud shuas an dé,
Ag éisdeachd ceòl na cuaiche
’S druid bhinn nan luath-phong réidh,
Gu ’m facas caileag bhòidheach
’G am chòir a’ bleoghan spréidh―
Te dh’ fhàg leam-sa fiabhrus-cridhe
Bho nach faigh mi ’n ath-ghearr réidh.


* “Tha gheug de stoc is àirde.”—Clodh-bhualadh 1886.

[TD 83]

SEIST:—
O, có nach togadh ceòl leam
Air sòbhrag a’ ghleannain ud!
A’ chaileag laghach, bhòidheach
A ghoid mo chridhe ’n dé!

Bha sùil mar ghorm na h-ealtainn,
’S a falt, air dhreach an òir,
A’ tuiteam sios m’ a guaillibh
’N a dhualan tiugh gu leòir,—
Bha rudhadh ’n ròis ’n a gruaidhean,—
A h-uchd mar uan gun ghò,*
’S a beul dearg a’ tabhairt geallaidh,
Blas na meala bhi ’g a chòir.
O, co nach, etc.

Cha luaithe fhuair mi faisg oirr’
Na labhair mi gu tlàth,
An toir mo chaileag ghasda
Dhomh deoch de’n bhainne bhlàth?
“Do bheatha,” ars’ an nionag,
’S i tigh’nn dlùth le cuman làn:
Dh’ òl mi ’n deoch, ’s an sin, gu seòlta,
Thàirg mi pòg dhi air a sgàth.
O, co nach, etc.

Fhuair mi cead a h-aon uaip’—
Chuir mi trì dhiubh ris:
“Sud a’ tigh’nn mo mhàthair!
O, rìgh! leig mi as!”
“Aon phòg eile, eudail!”
“Cha toir,” bha ’beul ag ràdh,
Ged b’ e cainnt a sùil, glé shoilleir,
“Gabh na ’s math leat dhiubh, le fàilt’.”
O, co nach, etc.

Chan ioghnadh ’n diugh a’ ghrian ud
Bhi siaradh leam co mall;
Mar ’s luaithe théid i sìos bhuainn
Leam féin ’s ann ’s lugha ’n call,—
’S mi ’n so leam féin, is m’ aire
Air bhi aon uair eile shuas
Ann an comunn ciùin na h-éiteig
A fhuair mi ’n dé co suairc’.
O, co nach, etc.


* Uchd geal, etc.—Clodh-bhualadh 1886.

“Fiamh a cuach-fhalt mar an t-òr,” atharrachadh eile a rinn am bàrd.

[TD 84]

MO CHAILEAG GHAOLACH.

AIR FONN,—“Mo nighean bhuidh’-bhàn, na’m falbhadh tu leam.”

SEIST:—
Mo chaileag ghaolach, aobhach, òg,
Mo chaileag ghaolach, aobhach, òg,
Chan fhios dhomh aon te eile beò,
Le leth gach bòidhchead chi mo ort.*

Chì mi aodann aoigheil,† fàilteach,
Ruiteagach mar bhristeadh fàire
Chì mi gathan-gaoil glé dheàrrsach
Falbh gun tàmh o d’ mhìog shuilean.
Mo chaileag, etc.

Chì mi làmh nam maoth-bhas glé-gheal
’S nan caol-mheura fàinneach, seudach;
’N àm dhoibh bhi toirt ciùil bho theudan
’S tric le gaol a lìon iad mi.
Mo chaileag, etc.

Chì mi muinneal mar an grian-ghath
Laigheas air an t-sneachd ’s a’ chriaraich—
Slabhraidh òir, mu ’n cuairt dha ’g iadhadh,
’S òr-fhalt sniomhach sìnte ris.
Mo chaileag, etc.

Chi mi dath is blas do bheòilein‡
Dath is blas na sirist còmhla,—
Leisgeul gasda glé thric dhòmh-sa
Bhi toirt phòg gun chaomhnadh dha!
Mo chaileag, etc.

Chì mi anns gach ni mu ’n cuairt dhuit
Aobhar glé mhath mi bhi uaibhreach
Muinntir eile bhi ’gad luaidh rium,
’S blàth-ghaol uait-sa cìnnteach dhomh.
Mo chaileag, etc.


* “Mo chaileag chiùin, bhòidheach, bhàn-bhuidh’, ghrinn,
Mo chaileag chiùin, bhòidheach, bhàn-bhuidh’, ghrinn,
B’e ’n t-ioghnadh mur deanainn féin ort rann,
’S mo smuain air gach loinn a chi mi ort.

† “Aobhach.”

‡ “Sud an dath ’s am blas,” etc.—Clodh-bhualadh 1886.

[TD 85]

EILIDH OG AN DRUIM-FHEARNA.

AIR FONN.—“A bhanarach dhonn a’ chruidh.”

SEIST:—
Mo chaileag bhàn bhinn-ghuthach,
Bhlàth-chridheach, ghrinn-chruthach,
’S tric tigh’nn ’nam smaointean-sa
Coibhneas do mhànrain.

Mar tha blàth’s an déidh tuath-ghaoth
Do mhaoth-lusrach nan cluaintean,
Tha do m’ chridhe-sa suairceas
Eilidh ruadh-buidh’ Dhruim-fheàrna.
Mo chaileag, etc.

’S tìm do bhàrda na Gréige
Sgur d’an glòir mu dhreach Bhénuis,
’S a ceart leth-bhreac ri fhaotainn
Gun dol ceum o ’n Druim-fheàrna.
Mo chaileag, etc.

Na ’m bu leam-sa chruit cheòlar
Bha aig filidh Bheinn-dòrain,
B ’e ciad iomradh gach còmhdhail
Eilidh og an Druim-fheàrna.
Mo chaileag, etc.

Ach de ’m feum bhi ri tuille
Seinn mu mhaisealachd Eilidh?
Cha dean linntean ’ga moladh
Ghrian na ’s gile na thà i!
Mo chaileag, etc.

[TD 86]

SINE BHOIDHEACH NAN GRUAIDHEAN ROSACH.

AIR FONN,—“Mo ghille guanach,” no “Mo rùn geal, dileas.”

SEIST:—
Mo chaileag bhàn-bhuidh’ dh’ fhàs banail, bàigheil,*
Mo chaileag bhàn-bhuidh’ as àille com,
’S e d’ fhaicinn dlùth dhomh an diugh, a rùn ghil,
A dh’ fhàgadh sùrdail mo chridhe trom.

A Shìne bhòidheach nan gruaidhean ròsach,
O ’n latha sheòl thu do ’n tìr mu thuath
Tha ’n roinn so dh’ fhàg thu, ’n am shùil, mar fhàsach
’S mo chridhe ’n còmhnuidh cho trom ri luaidh.
Mo chaileag, etc.

O, gu bhi d’ fhaicinn an nochd fo m’ bhreacan—
Mo làmh ag cearcladh do mheadhon caol,
’S mi faighinn cinnte bho d’ bheulan rìomhach
Nach ann gu dìomhain thug mi dhuit gaol!
Mo chaileag, etc.

Ged ’s beag de ’n t-saogh’l so tha aig na daoine
Do ’m buin an éiteag do ’n d’ thug mi gràdh,
’S e cainnt gach aon neach do ’n aithne m’ eudail
Gur e ’m fear nèarachd a gheibh a làmh.
Mo chaileag, etc.

Mo chaileag ghràdhach! chan ainneamh bàn-righ
A bhiodh glé spòrsail a bhi ’n ad dhealbh;
Ged bu leam féin còir air leth na Gàidhealtachd
’S ann air do làmh gheal a shirinn sealbh.
Mo chaileag, etc.

Cha sròl no sìoda a chleachd mo Shìne
M’ a guaille maoth-bhlàth as gile snuadh,
Ach òr-fhalt glé throm a nuas a’ taomadh
Mar dheàrrsadh gréine air sneachd nan stuadh.
Mo chaileag, etc.

Ged their luchd-tuaileis nach leannan buan mi,
Na creid, a luaidh, gu bheil diog dhe fior;
Mu ’n tig an uair bhios mi umad suarach,
A mhàthair bidh suarach m’ a leanabh-cìch’.
Mo chaileag, etc.


* “Nàrach.”—Clodh-bhualadh 1886.

[TD 87]

O TILL, A LEANNAIN, O TILL, O TILL!

AIR FONN,—“O bà, mo leanabh, O ba, O ba.”

SEIST:—
O till, a leannain, O till, O till!
O till, a leannain, O till, O till!
Dean cabhag, a Mhaili
O ’n Ghalltachd, mur math leat (a)
Mo ghaol ort mo tharruing do ’n chill, do ’n chill.

An cailin* a dh’ fhàg sinn Di-luain, Di-luain,
’S glé thric i bho ’n tràth sin ’n am smuain, ’n am smuain,
Le mìn-bhasa geala,
Cùl donn, ’s a caol mhala;
Cha dùth dhomh bhi fallain bho m’ uan, bho m’ uan.
O till, a leannain, etc.

Bean òg nan sùil maoth-ghorm làn gràidh, làn gràidh
Chan ioghnadh ’g a h-ionndrainn ged thà, ged thà
Gleann-Aora, glé mhiapaidh,
Fàs fàslachail, cianail,
Is dhòmh-sa mar bhliadhna gach là, gach là.
O till, a leannain, etc.

Mar ghrian-ghathan earraich do ’n t-saogh’l, do ’n t-saogh’l
Bha fàilte o m’ Mhaili dhomh féin, dhomh féin:
A rìgh greas an là ud
A chì mi, mar b’ àbhaist,
An cala ciùin, sàbhailt’, a gaoil, a gaoil!

O, gu bhi ’g ad fhaicinn, a rùin, a rùin
Uair eile tigh’nn dhachaidh do ’n Dùn, do ’n Dùn!
Bhiodh dùdlachd a’ gheamhraidh
Leam féin mar an samhradh
’S mo chridhe a’ dannsadh le mùirn, le mùirn.
O till, a leannain, etc.


(a) “O Dhùthaich nan Gallach,” as trice a chluninear air a sheinn.

* An Cailin. <eng>This form rather than <gai>“A’ chailin”<eng> is to be explained by the fact that Cailin is one of several nouns, fem. in sex, but masc. in grammar. Other examples are <gai>boireannach, capull,<eng> and <gai>mart.

[TD 88]

CUACHAG CHOIRE-’N-T-SITH.

AIR FONN,—“This is no my ain lass.”

SEIST:—
’S toigh leam an té bhuidhe-ruadh,
Bhuidhe-ruadh, bhuidhe-ruadh;
Thar gach caileig, deas no tuath,
Dhòmh-sa cuachag Choire-’n-t-sìth!

Thar gach caileig, dlùth no céin,
Tha ’n diugh tuineachadh fo ’n ghréin,
Dhòmh-sa ’n ainnir bhanail, chaoin
Dh’ fhàg mi ’n gaol air Coire-’n-t-sìth.
’S toigh leam, etc.

A’ chiad uair a ghlac mo shùil
Dreach a pearsa ’s mais’ a gnùis,
Shaoil mi nach bu dad ach diùc,
Dheanamh cùis le gràdh mo chrì.
’S toigh leam, etc.

Beannachd air na pògan blàth,
Dhearbh am beachd ud a bhi ceàrr,
Tuille ’s aon uair, stigh fo sgàth
Coille cheòl’ar Choire-’n-t-sìth.
’S toigh leam, etc.

Coma nis leam cia cho fuar
Gheibh mi mnài a’ Bhràigh ud shuas;
’S ionnan leam an gean ’s an gruaim,
Faighinn uaip’-se gaol gun dìth.
’S toigh leam, etc.


AN TE UD ’S CION-FALAICH DHOMH.

AIR FONN,—<eng>“Burns’ parting with Highland Mary.”<gai>

O, gu bhi nochd ri taobh geal
Na té ud ’s cion-falaich dhomh,
Té thug, le meud a ceutachd,
Na ceudan fo chìs;—

[TD 89]

Chan ioghnadh ’s i cho bòidheach,
Luchd stòrais bhi tarruing rith’;
Mo thruaigh mis’ tha falamh,
’S gaol nach dealaich rium ’gam chlaoidh!*

An raoir, ’s mi oirre bruadar,
Air leam bhi shuas ud maille rith’,
Cur seachad tìm glé shùgrach
An coille dhlùth nan cuach:
B’e sud a’ chòmhdhail rìomhach,
Dh’ fhàg m’ìnntinn glé dhealasach,
Gealladh gaoil bho bheul na cailin,
Cuid de m’ thoileachadh mi-bhuan.†

Mar stad air ceòl glé shunndach
An uair a b’ fhearr leinn leanachd air,‡
Mar dhol bho chuirm làn sòlais
Gu àros gun aoigh,
Mar chath ri doireann ùr,
An déidh ciùine, do ’n mharaiche,
Mar sin bha dhòmh-sa faireachadh
Is dealachadh ri m’ ghaol.

Na’m bu leam féin de ’n t-saoghal
An t-aon ni b’ fheàrr leam fhàighinn dheth,
Air sgàth an còrr bhi ’m dhìth,—
Chuirinn cùlaibh le fàilt’
Ri iomad ni bha aon uair
’N am shùilibh glé thoigheach leam,
’S mi deanamh clis mo roghainn
De ghaol cridhe bean mo ghràidh.


* “’S gaol mo chridhe agam dhi.”—Clodh-bhualadh 1886.

† “B’e sud a’ chòmhdhail ghràdhach―
A làmh gheal mu m’ mheadhoin-sa;
’S mar ghlacar craobh le eidheannach,
Theann ghlac mi féin mo luaidh!”
(c.b. 1886)

“B’ e sud a’ chòmhdhail riomhach,
Glé mhànranach, leannanach;
O, cò nach bitheadh sonasach,
An comunn bean mo luaidh!”

(Atharrachadh eile a rinn am bàrd e féin aig aon àm.—E. M. D.)

‡ “Fanachd air.”—Clodh-bhualadh 1886.

[TD 90]

MO RUN AIR A’ CHAILEIG AS LOINNEILE SUIL.

AIR FONN,—Pòg an nochd agus pòg an raoir.”

SEIST:—
Mo rùn air a’ chaileig as loinneile sùil,
Mo rùn air a’ chaileig dh’ fhàs ceanalta, ciùin—
A’ chaileag dheas aoigheil bha’n raoir air mo ghlùin,
B’ fheàrr leam bhi ’g a pògadh na stòras a’ chrùin.

Ged thà mi gun chaora, gun ghobhar, gun bhò,
Gun searrach, gun ghearran, gun fhearann, gun òr,
Chan ’eil mi gun earras co fhada ’s is leam
Blath-shùgradh gun ghainne bho Anna Loch-long.
Mo rùn, etc.

Nach coma ged bhithinn, ’s mi ’n cuideachd luchd-ciùil.
Air uairibh, a’ faighinn té eil’ air mo ghlùin,
’S mo phòca, ’n àm sgaoileadh ’n sud, eutrom gu leòir,
’S leam bhuaip’-se, mar b’ àbhaist, blàth-fhàilt agus pòg.
Mo rùn, etc.

Ged gheibhinn-sa gruagach le buaile glé làn,
B’ fheàrr leam, gun phrìs crodhain leath’, caileag mo ghràidh;
’S ged thigeadh ’ga sireadh-se gille làn maoin,
Cha b’i caileag mo rùin chuireadh cùlaibh rium féin.*
Mo rùn, etc.

’Nuair ’s coma le sionnach an fhuil tha ’san uan,
’Nuair sguireas an talamh so dh’ iomain mu’n cuairt,
’Nuair stadas Loch-finne a lionadh ’s a thràgh,
’N sin sguiridh mo ghaol-sa air éiteag, mo ghràidh.
Mo rùn, etc.


EILIDH BHAN CHOIRE-CHNAIMH.

AIR FONN,—“Buain na rainich.”

SEIST:—
Eilidh bhàn Choire-chnàimh,
Maighdean bhanail nam beus ceanail,
Eilidh bhàn Choire-chnàimh,
Có nach tugadh gaol dhi!


* ’S ged bhitheadh fear fearainn gu faighinn a’ stri,
Bu diomhain dha shaoith’r ’s fear nan dàn air a ti!
—Clodh-bhualadh 1886.

[TD 91]

’S beag an t-ioghnadh ged a dh’fhàs dhomh
Coire-chàimh cho spéiseil*
’S ann an sud tha dachaidh bhòidheach
Maighdean òg mo ghaoil-sa.†
Eilidh bhàn, etc.

’S tric bho ghlòmuin gu tim cadail
Fhuair mi ’n sud ri m’ thaobh i,—
’N t-aon ni ceàrr ’n ar còmhdhail shona
Giorrad tìm cho aobhach.
Eilidh bhàn, etc.

Bean an aodainn aobhaich, shìobhalt’,
’S nan sùl miogach, speur-ghorm—
Na’m bu bhàrd mi féin mar b’ àill leam
Gu là bhràth bhiodh sgeul ort.
Eilidh bhàn, etc.

Ged tha fear a’ Bhràighe, thall-ud,
’S ciadan eile ’n déidh ort,
’S leam-sa, neo-ar-thaing dhoibh uile.
Gaol is furan m’ eudail.
Eilidh bhàn, etc.

’S truagh nach b’ ann an nochd, a leannain,
Dh’ òlar deoch na réite;
’N sin le ’r gairm, gu Cill-a’-mhuna
Cha bu ruith ach leum leam!
Eilidh bhàn, etc.


* “Co déigheil.”
† “Spéis-sa.”—Clodh-bhualadh 1886.

Tha na tri rannan a leanas, a bharrachd air a’ chuid a tha an clodh-bhualadh 1886, ri am faotainn anns an leabhran ris an abairte “An Gaidheal,” dara mios an fhoghair, 1876.

Mi’n so am aonar ’s manadh pòig orm,
O’n mhnaoi òig ’s run-cléibh dhomh;
’S beag an t-ioghnadh cainnt mo chridh’ bhi,—
“Greas an nios ort, eudail!”

Gaol gach gille, cliu gach filidh,
Tuath no deas ’gan téid mi;
Na’m b’ fhear-dàin mi mar a b’ àill leam,
Gu La-bhràth bhiodh sgeul ort!

Gun dad fasgaidh ach mo bhreacan,
’S mo lamh dheas mu d’ chaol-chrios;
Sud mar fhuair mi ’n oidhche ’s buaine,
Tric ro luath ’gar sgaoileadh.

[TD 92]

GAOL MO CHRIDHE, SINE OG.

AIR FONN,—<eng>“This is no my plaid.”<gai>

SEIST:—
Gaol, mo chrì-sa Sine òg,
Ribhinn shuairc a’ chuailein òir!
O, gu bhi an diugh ’ga còir
Taobh na h-Aird ud fada shios!

Aird Mhic-Shimidh, àird an àigh,
Aird mo rùin-sa thu gu bràth;
’S ann ’na d’ chuairt tha ’n uair so tàmh,
Bean thug dhòmhsa gràdh gun dith.*
Gaol mo chrì-sa, etc.

’S beag an t-ioghnadh, ’s gun i leam,
M’ inntinn bhi an nochd co trom—
Luchd nach urrainn mi chur dhiom
Gus an till mi rithist sìos.
Gaol mo chrì-sa, etc.

Beannachd air an oidhche chiùin
Fhuair mi gealladh gaoil mo rùin
Shios an sud, an coill nan cnù,
Gun dad moite, diumb, no strì.
Gaol mo chrì-sa, etc.

Coma nis dhomh tìr no cuan,
Coma faireachadh no suain,
Car aon mhionaid as mo smuain
Iomhaigh ’n uain ud chan fhaigh mì.
Gaol mo chrì-sa, etc.

Miann a’ bhalaich itheadh ’s òl,
Miann an daormainn maoin gu leòir,
Mo mhian féin bhi faotainn còir
Air làmh bhòidheach bean mo chrì.
Gaol mo chrì-sa, etc.


* “’S ann ri d’ thaobh a fhuair mi gràdh
Na te òig tha ’n diugh ’gam dhith.”
—Clodh-bhualadh 1886

[TD 93]

MO RUN GEAL, BOIDHEACH.

AIR FONN,—Mo Mhairi bhoidheach ’s mo Mhairi ghaolach.”

SEIST:—
Mo rùn geal, bòidheach, mo rùn geal gaolach,
Mo rùn an còmhnuidh ’s i Seònaid Aorach,—
A’ chaileag uasal dh’fhàs suairce, aoigheil,—
’S e gaol is cliù bhuam bu dùth dhi fhaotainn.

’S glé mhath* a dh’fhaodas mi féin bhi stràiceil
Mu Choille-’n-t-saoir is gach nì tha làimh rith’,
’S mo smuainte daonnan air té nam blàth-shul
O’n tric a fhuair mi ’s a’ chuairt ud fàilte.
Mo rùn geal, etc.

Mar theachd a’ Chéitein do choill nan smeòrach,
Mar thilleadh slàinte do chàileachd leòinte,
Mar rionnag-iùil ri droch shìd do ’n t-seòl’dair
Tha gaol na gruagaich tha shuas ud dhòmh-sa.
Mo rùn geal, etc.

Bean a’ bhràigh mhin-ghil ’s nam miog-shuil snuadh-ghorm,†
Le cuailean donn sìnte trom m’ a guaillibh;—
Ged ’s beag a daimh ri fuil àird no uaibhreich
Bu nèarachd rìgh gheibheadh gaol mo luaidh-sa‡
Mo rùn geal, etc.

Bean na gnùis nàraich, a’ bheòilein chùbhraidh,
’S na h-anail bhlàth air ceart fhàile ’n ùr rois—
Na’m b’ eòl dhomh seinn air a loinn mar b’ fhiù leam,
Gu linn nan linn bhiodh i ’m ranntachd cliùiteach.
Mo rùn geal, etc.

’S truagh nach bu leam-sa deagh shealbh, gun àicheadh,
Air a’ ghleann ghrinn ’s an deach m’ annsachd àrach;
Na’m b’ e sud m’ fhortan an diugh, mo làmh dhuibh,
Bhiodh Seonaid dhonn ’na bean-bainnse ’m màireach.
Mo rùn geal, etc.


* “O, ’s math.”
† “Mo rùn air ribhinn nam miog-shul guanach.”
‡ “Na gruagaich.”
|| “m’ éiteag.”—Clodh-bhualadh, 1886.

[TD 94]

MORAG BHRAIGH-BHEALAICH.

AIR FONN,—
“Ged is socrach mo leaba,
Chan e cadal is miannach leam.”

<eng>(Rev. Patrick MacDonald’s collection.)<gai>

Fhir théid null gu Bràigh-bhealaich
Thoir ciad beannachd gu m’ rùn-sa leat,
Nighean ruadh-bhuidh’ Mhic-Ealair,—
Gheibh thu ceanalta, cùirteil i;
Bean do ’n d’thug mi ’n cion-falaich
Dh’ fhàg an diugh co mi-shunndach mi—
De gach sòlas fo ’n athar
B’ e mo roghainn bhi sùgradh rith’.

’S tric, ar leam, a bhi cluinntinn
A guth binn, mar cheòl clàrsaiche,
Ann an lagan na buaile
Far an d’ fhuair mi tric blàth-chainnt uaip’;
’S cha tearc idir ’n am smaointean
Gach ciùin-oidhche dh’ fhàg làimh rium i,
Far nach cunntainn e fada
Bhi gu maduinn a’ mànran rith’.

’S beag an t-ioghnadh ged bhithinn
Tìm na Nollaig so smuaireanach—
Mise ’n so aig sruth Dhùbhlais
’S ise cùlaibh nam fuar-bheann ud:
Coma cia co blàth, bòidheach
Gheibh mi òighean na cuairte so,
’S e Bràigh-bhealaich ’s mo Mhòrag
Bhios an còmhnuidh ’n am smuainte-sa.

B’ e bhi diùltadh do ’n t-seillean
Teachd an sealladh nan sòbhragan
Bhi cur eadar mi ’s m’ ulaidh,
’S i féin toileach bhi còmhla rium,
Coma leam, matà, mì-run
Nam fear daoi leis nach deònach sud,—
Chan ’eil cumhachd fo ’n ghréin ud
Ghleidheas m’ eudail an còmhnuidh bhuam!

[TD 95]

ISEABAL, AN TIG THU ’N GHAIDHEALTACHD?

AIR FONN,—“Thug mi ’n oidhche ’n raoir ’s an àirigh.”

SEIST:—
Iseabal, an tig thu ’n Ghàidhealtachd
Iseabal, an tig thu ’n Ghàidhealtachd?
Tiugainn leam gu Taobh Loch-fìnne,
’S cha chùis caoidh dhuit sud, mo làmh dhuit.

Iseabal, ma tha thu deònach,
’S leat mo làmh ’s mo chridhe còmhla,
Maille ri blàth-dhachaidh bhòidheach
An tìr mhòr-bheannach nan Gàidheal.
Iseabal, etc.

Ged tha cuairt ’s a’ bhaile glé mhath,
Nach b’ fheàrr leat an doire geugach,
No ’n gleann gorm ’s am faigheadh m’ eudail
Fàile ’n fhraoich g’ a cumail slàinteil.
Iseabal, etc.

Tiugainn far an cluinn thu ’n smeòrach
Togail suas a coirioll bòidheach,
’S os do cheann bho mhoch gu glòmuinn
Uiseagan gu leòir cur fàilt’ ort.
Iseabal, etc.

Ceòl nach miosa thogail sùrd ort
Gheibh thu ’n sud thu phìob nan dlùth-phong
Far am minig òigridh shunndach,
Dannsadh rith’ air ùrlar clàraidh.
Iseabal, etc.

Gheibh sinn cuid de ’r lòn o’n fhairge,
Gheibh sinn pàirt dheth as a’ gharbhlach,
’S cha bhi bradan mear nan dearg-bhall
Fallain, agus morghath ’m làimh-sa.
Iseabal, etc.

’N uair is guirme uchd gach ciùin-loch,
’S air gach taobh am fraoch fo ùr-bhlath,
Mil is bainne mar am bùrn innt’,
Có nach dlùth’cheadh ris a’ Ghàidhealtachd.
Iseabal, etc.

[TD 96]

COMUNN CAOIN NAN OIGHEAN.

AIR FONN,—“Mo nighean dubh dh’ fhàs bòidheach, dubh.”

SEIST:—
Mo roghainn féin, ’s cha roghainn fhaoin,
’S e comunn caoin nan òighean!
’S glé thric a fhuair mi bhuapa gaol
Fo shoillse reul na glòmuinn.

A shaoghail mhosaich, thoir an sàth
De d’ mhaoin do ’n ghràisg tha ’n tòir air,
Ach dhòmh-sa gaol na caileig chaoin
A chum an raoir rium còmhdhail.
Mo roghainn, etc.

Mu ’n gann a dh’ fhàg mi féin an glùn
B’ e bhi ’n an cùirt mo shòlas,
’S bho sin gu so—a bhos no shios—
Chan fhaigh mi sìth ach còmhl’ riu.
Mo roghainn, etc.

An cluinn thu ’n daormunn ud, a deir
Gu bheil mo roghainn gòrach?
Mo bharail gur e ’n t-eud tha air,
’G am faicinn tric toirt phòg dhomh!
Mo roghainn, etc.

Ni ’n gaol an duine crosda ciùin,
An lùirist ni e spòrsail;
An saogh’ltach, ma bhios idir suairc,
’S ann ma’ ri gruagach bhòidheach!
Mo roghainn, etc.

[TD 97]

O, GU BHI ’N SUD THALL LE ANNA!

AIR FONN,—“A ho rò, mo run an cailin.”

SEIST:—
O, gu bhi ’n sud thall le Anna!
E, gu bhi ’n sud thall le Anna!
Thall ri taobh Loch-long a’ sùgradh
Ri bean ùr a’ chùil duinn chlannaich.

Beannachd air Ros-neimhidh bòidheach,
Dachaidh chaoin na té thug dhòmh-sa
Gaol nach deanamh maoin na h-Eòrpa
Bhuam, le m’ dheòin, a nis a cheannach.
O, gu bhi, etc.

’S beag an t-ioghnadh mi bhi uaibhreach,
’S dùil agam ri teachd na h-uair sin
Chì dà cheann air aona chluasaig—
Mise ’s m’ uan, le cead na crannaig.
O, gu bhi, etc.

Tubaist orra, bhios a’ pòsadh
Aighean ann an àite òighean;—
B’ fheàrr leam Anna dhonn gun ghròt leath’
Na cnoc òir le dud neo-bhanail.
O, gu bhi, etc.

’S fada, ’s fada ’n so bho m’ rùn mi,
Ach mu ’n clos dhomh bidh mi ’n Cùlphort;
Coma ’n t-sìd bhi doirbh no ciùineil
’S mise ’n dùil bhi faicinn Anna.
O, gu bhi, etc.

Ged tha cuid, le briathra breugach,
’G innseadh dhi nach mair mo spéis dhi,
Fuaraichidh a’ ghrian ’san speur ud
Ceart co luath ri m’ ghaol-s’ air Anna.
O, gu bhi, etc.

[TD 98]

CRONAN-CAIDIL.

Mar gu ’m b’ ann le a mhàthair féin, do leanabh-dìolain.

AIR FONN,—“Thug mi gaol do ’n fhear bhàn.”

SEIST:—
Caidil, uain! caidil uain,
Caidil suaimhneach gu lò!
Cadal ciùin dhuit, a ghràidh,—
’S leòir do mhàth’ir bhi ri bròn.

Caidil, uain! tha ri d’ thaobh
Màthair ghaolach gu leòir,
Ged tha i nochd mar eala chiùirrt’,
Guileag-gù dhi mar cheòl.
Caidil, etc.

Mhic an athar tha gun bhàigh,
B’ fheàrr am bàs leam gu mòr
Na bhi d’ fhaicinn-sa, a luaidh,
Chaoidh ag gluasad ’n a dhòigh.
Caidil, etc.

’S i mo mhairg aon té bheir cluas
Do fhear guanach làn sgleò;
’N uair as milse bhios a sgeul
’S modha feum-se bhi fòill.
Caidil, etc.

’M fear as motha a gheibh rùn
Caileag chiùineil gun ghò,
’S e ’s luaith’ chanas air a cùl—
“Bha mi sùgradh ri gleòisg!”
Caidil, etc.

B’ e bhi ’g earbsa an uain
Ri daor Ruairidh nam fròg
Bean bhi ’g earbsa fad a làimh
Gealladh gràidh* nam fear òg.
Caidil, etc.


* “baoth,”—Clodh-bhualadh 1886.

[TD 99]

A’ CHAILEAG CHOMHALLACH.

AIR FONN,—“’S mise tha fo mhì-ghean mu ’n ghille dhonn.”

SEIST:—
Có nach togadh cliù leam
Air flùr nam buadh,
A’ chiùin-chaileag Chòmh’lach
Tha ’n còmhnuidh ’m smuain?
Có nach togadh, etc.

’S tric bho thìm an earraich
Taobh Loch-aic air m’ aire;
’S ann an sud tha ’n ainnir
Ghoid mo chridhe bhuam.
Có nach togadh, etc.

Mar do lus na criaraich
Tha ’n gorm-dhealt ’s an grian-ghath,
’S ann mar sud tha, chiallain,
Dhòmh-sa d’ ìomhaigh shuairc’.
Có nach togadh, etc.

’S ann ’s a’ chlachan dhùmhail
Ghabh mi beachd an tùs ort;
Ged bha ’n teagasg drùidhteach
Mhill do shùil-sa bhuaidh.
Có nach togadh, etc.

Coma Luan no Dòmhnach,
Coma muir no mòinteach,
Nis, gach mionaid bheò dhomh,
’S tusa fàth mo smuaint.
Có nach togadh, etc.

Nach ann leam-sa b’ aobhach
A bhi ’n diugh ri d’ thaobh geal
Sùgradh feadh an fhraoich leat
An gleann caol nan cuach!
Có nach togadh, etc.

Mur a b’ e Loch-fìnne
Eadaruinn bhi sìnte,
Bhithinn thall, glé éibhinn,
An nochd féin le m’ uan.
Có nach togadh, etc.

[TD 100]

TUIREADH LEANNAIN AN EILTHIRICH OIG.

AIR FONN,—“Bruthaichean Ghlinn-braon.”

SEIST:—
’Ille dhuinn nam beus cliùiteach,
A’ bheòil bhinn, ’s na cainnt shùgrach,
’S e do thilleadh do ’n dùthaich
Dh’ fhàgadh sunndach mi féin.

’S i so Nollaig a chràidh mi,—
Nigh’nean òg air gach làimh dhiom
Le ’n cuid leannan glé stràiceil
’S fear mo ghràidh-sa ’n tìr chéin.
’Ille dhuinn, etc.

Fhir na pearsa dheis, dhealbhaich,
’N uair a shiùbhladh tu ’n garbhlach
Cha b’ e ’n sùgradh do ’n earba,
’S bhiodh fuil dhearg air na féidh.
’Ille dhuinn, etc.

Deagh làmh chumail na stiùir thu
Mach air linne nan sùmainn,—
’Nuair bhiodh càch le croinn rùisgte
B’e sud sùgradh mo gaoil.
’Ille dhuinn, etc.

’Nuair a bhiodh tu ri òran,
Mar bu tric leat, measg òigridh,
Bhiodh mo chridhe ’g ad phògadh,
’S mur bu nàr leam—mo bheul.
’Ille dhuinn, etc.

’Nuair thig samhradh nam blàth oirnn,
Mur ’eil tilleadh an dàn dhuit
Bidh do d’ leannan Gleann-shàdail
’Na dhubh-fhàsach gun aoigh.
’Ille dhuinn, etc.

’S olc a fhuaras a’ mhuinntir
Rinn do bhuaireadh thar tuinn uainn;
B’e cur eadar mi ’s m’aon-ghradh
Craobh a spionadh bho freumh.
’Ille dhuinn, etc.

[TD 101]

ESAN ’GA FREAGAIRT.

SEIST:—
Ainnir ghrinn nam beus cliùiteach,
A’ bheòil bhinn ’s na cainnt shùgrach!
’S e bhi tilleadh gu d’ ionnsuidh
Dh’ fhàgadh sunndach mi féin.

M’ eudail féin thar gach cailin!
Leig-sa dhiot bhi fo smalan:
An ath Nollaig, ’s mi fallain,
Bidh do leannan ri d’ thaobh.
Ainnir ghrinn, etc.

Coma c’ àite am bì mi—
Am measg cuideachd no ’m aonar,
Car aon mhionaid á m’ smaointe
D’ iomhaigh rùnach, cha téid.
Ainnir ghrinn, etc.

Mar tha chombaist, an còmhnuidh
Sireadh dhionnsuidh ’n Tuath reòta,
Tha mo chrì-sa gu Seònaid,
Rionnag bhòidheach mo ghaoil.
Ainnir ghrinn, etc.

Ged a bheirteadh ’san tìr so,
Stàid a dh’ fhòghnadh do rìgh dhomh,
Na ’m b’ ann dh’easbhuidh do bhrìodail,
Leiginn dhiom e, le faoilt.
Ainnir ghrinn, etc.


ISEABAL.

AIR FONN,—“A Mhàiri Bhàn gur banail thu.”

O Iseabal, b’ e ’n t-iongantas
Mur togainn-sa ort òran,
An déidh gach oidhche leannanachd
A chuir sinn seachad còmhla.
Ged tha e nis ’na annas dhomh
Bhi ma’ riut mar bu nòs leam,
Tha mi ’n làn-dùil, a dh’aindeoin sud,
Nach annas e le d’ dheòin-sa!*


* Gu ’m faigh mi fathast pòg uait.—Clodh-bhualadh 1886.

[TD 102]

Ged tha cuid ann a chumas rium,
Le manadh réir an dùrachd,
Gur diomhain dhomh bhi ’tarruing riut,
’S iad féin air faighinn diùltadh;
Ma leugh mi ceart an naidheachd
Tha ri ’faighinn ann ad shùilean,
’S e m’ fhortan àigh, gun mhòran dàil,
A bhi le d’ ghràdh-sa crùinte.

Bha uair a thug mi ’n t-urram
Air son banalas is àilleachd
Do Pheigi Bhàn Loch-giorra,
Caileag eireachdail gun àicheadh;
Cha dìteadh air a grinneas
Thusa ’n diugh a bhi ’n a h-àite,—
Oir faodaidh rionnag bhi glé bhriagh
Nach faicear ’s grian a’ deàrrsadh!

Chan ioghnadh m’ ùigh is m’ aire-sa
Air bean do dhreach bhi buanail,—
Co ’n gille beò a chitheadh tu
Nach tugadh chridhe suas dhuit?
’N am chadal no ’n am fhaireachadh—
Air monadh no air cuan domh—
Bu cheart cho furasd dealachadh
Ri m’ fhaileas is mo smuain ort.

An déidhidh blàth’s thig fionnarachd,
Thig tràghadh ’n déidhidh lionaidh,
Ach ’s ann tha m’ fhiabhrus-cridhe-sa
Gach là na ’s teotha cinntinn.
A rùin, ma ’s math leat fallain mi,
Na leig dhomh bhi gu diomhain
An so, mar uiseag chianalach,
A’ seinn do ghrian nach cluinn i.


SINE BHOIDHEACH CEANN-GHARRAIDH.

AIR FONN,—Tha mi trom, duilich, trom, airtnealach, cianail.

Nochd gur diomhain do ’n ghealaich
Bhi ’g am theumadh bho ’n teallach;
Sìne bhòidheach Ceann-gharraidh
Chan ’eil tuille ’s a’ chrich so.

[TD 103]

SEIST:—
Thogainn cliù air mo rùn,
Bean a’ chùil mhìn-bhuidh’;
Thogainn cliù air mo rùn,
Té nam mala caol, ciùin;
Gus an till i, cha dùth
Dhòmhs’ ach sùrd iosal!

Ribhinn òg a’ bheoil stuaimeil;
’S tric ’ga pògadh ’nam shuain mi,
Far nach b’ annas dhi bhuam-sa;
Gaol nach fuaraich gu siorruidh!*
Thogainn cliù, etc.

Fhir a mholas an fhaoileann
Seall air muinneal mo ghaoil-sa!
’S mise nochd a bhiodh aobhach
Mo làmh fhaotainn m’ a timchioll.
Thogainn cliù, etc.

Bean is deise air ùrlar—
Bu leòir geasachd a sùilean
Thoirt fir storrail gu ’n glùinean—
Gaol do-mhùchadh ’g an lìonadh.
Thogainn cliù, etc.

O, nach mise bhiodh spòrsail*
A bhi i rithe ’n diugh† pòsda!
Ged bu bhothan ar còmhnuidh
B’ e chùis eud mo thoilinntinn.
Thogainn cliù, etc.

Bean a’ chridhe làn céille;
Bean na h-aghaidh làn aoigheachd;
Bean tha iomlan ’s gach ceutachd;
Sud dhuibh m’ eudail-sa, Sine!‡
Thogainn cliù, etc.


* “Fada uaipe no dlùth,
Bean mo rùin Sine!

Bean a’ bheòilein bhinn, ghuamaich;
’S tric ’ga pògadh ’nam shuain mi,
Anns a’ bhadan ’san d’ fhuair i
Iomadh uair bhuam blàth bhriodal.
Thogainn cliù, etc.
—Clodh-bhualadh 1886.

* “deònach.”
† “rithe-se.”—c.b. 1886.
‡ Chan ’eil an rann so an Clodh-bhualadh 1886 idir.
E. M. D.

[TD 104]

NIGHEAN DONN A’ BHAIL’ UD SHUAS.

AIR FONN,—
“Hi ri ri, ’s ho ra-ill o!
Mo nighean donn is bòidhche.”

SEIST:—
Có nach moladh ’n ainnir shuairc,
Nighean fear a’ bhàil’ ud shuas.*
Chan ioghnadh gillean, deas is tuath,
Bhi luath-ghàireach m’ a bòidhchead.

’S binn an seòmar ceòl nan teud,
’S binn ’san fhàs-choill bàird nan geug;
’S binne na sud uile ’m beul
Bu mhiann leam féin bhi pògadh.
Có nach moladh, etc.

Ged ’s geal uchd na h-eala bhàin,
’S gile na sud cneas mo ghràidh—
Còmhnuidh chaoin a’ chridhe bhlàth,—
B’ e ’n trusdar dh’ fhàgadh breòit’ e.
Có nach moladh, etc.

Fhuair i ’n rughadh tha ’n a gnùis
Bho ’n òg-mhaduinn shamhraidh, chiùin,
’S deàrrsadh caoin a deud geal, dlùth
Bho lilidh ùr nan lòintean.
Có nach moladh, etc.

Ciod an stàth bhi cur an céill
Maise mìog-shuil chiùin mo ghaoil
Chan ’eil sùil a’ chalamain féin
A leth cho maoth-ghorm, bòidheach.
Có nach moladh, etc.

Chan ’eil mil an t-seillein chiar
Idir milis làmh r’ a bial;
Is shaoileadh tu gur ann bhò ’n ghrian
A fhuair i fiamh a h-òr-fhalt!
Có nach moladh, etc.

B’e sin féin an gille marbh,
Chitheadh aon uair bean a dealbh,
’S leis nach b’fhearr a làmh ’na shealbh,
Na’n crùn tha ’n sealbh Righ Deorsa!†
Có nach moladh, etc.


* “Rùn mo chléibh an éiteag shuairc,
Do’n d’thug mise ’n gaol bhios buan!”
—Clodh-bhualadh 1886.

† Chan ’eil an rann so an Clodh-bhualadh 1886 idir. Chithear an t-òran so mar an ceudna, le beagan atharrachadh anns a’ mhiosachan, “An Gàidheal,” dara mios a’ gheamhraidh 1871.

[TD 105]

EILIDH GHLINN-DARUAIL.

AIR FONN,—“Mo Mhaili bheag òg.”

Tha Bhealltuinn chridheil, cheòlmhor
A nis an Gleann-daruail;
Tha guth na cuthaig leòmach
Uair eile ’n Gleann-daruail,
’S an druid agus an lòn-dubh
Le ’n teudan an deagh òrdugh
A’ strì co ’s binne òran
A nis an Gleann-daruail.

Thar uile ghlinn na h-àird so,
Thoir dhòmhsa Gleann-daruail;*
Gleann nam ban òg as àille
Fo ’n ghréin ’s e Gleann-daruail.
Ged tha Gleann-Aora bòidheach,
Leig leam-sa bhi tràth glòmuinn
Ri taobh na cruinneig† òig ud,
Nic Mhuirich Ghleann-daruail!

O, ’s truagh nach b’ ann am màireach
Bu leam-sa, ’n Gleann-daruail,
Le toil a muinntir, làmh gheal
Mo rùin an Gleann-daruail!
Chan fhacas riamh fo ’n ghréin ud
Aon duine leth cho éibhinn
’S a bhithinn-sa le m’ eudail,
Mar sud, an Gleann-daruail.

Ar leam gu ’m bheil mi ’d fhaicinn
A rùin, an Gleann-daruail,
’N ad éideadh-bainnse sneachd-gheal
Ri m’ thaobh an Gleann-daruail,—
Gach maighdean mheachair làimh riut
Le eud ag coimhead d’ àilleachd,
’S fir òg, le ’m b’ ait bhi ’m àite,
Fo sprochd an Gleann-daruail.


* “An t-urram thar gach àite,
A nis do Ghleann-daruail;

† “h-éiteig.”—Clodh-bhualadh 1886.

[TD 106]

Cha tugainn air son rìoghachd,
Mo ghaol an Gleann-daruail;
Gu ’n dòirtinn m’ fhuil g’ a dìonadh
O bheud an Gleann-daruail.
’S na ’m biodh réir maise m’ eudail
Mo sgil-sa gu toirt sgeul air,
Bhiodh cliù, gu crioch an t-saoghail
Air Eilidh Ghlinn-daruail!


AN T-EILTHIREACH OG ’S A LEANNAN.

AIR FONN,—<eng>“Farewell to Fiunary.”<gai>

Ged ’s duilich leam ri gleann mo rùin
Bhi tabhairt aig an àm so cùl,
Bu lugha ’n càs na ’m bitheadh tù,
Mo chiad is m’ aon-ghràdh, maille rium.

SEIST:—
Bean mo chridhe! bean gun bheud,
Bean gun choimeas dhi fo ’n ghréin,
’S i bhean òg bho ’n d’ rinn mi ’n dé
Le cridhe glé throm dealachadh!

Faodaidh maighdeannan glé bhlàth
Bhi taobh eile chuain a’ tàmh;
Coma sin,—chan ’eil fo nèamh
Te sheasas t’àite ’m shealladh-sa!
Bean mo chridhe, etc.

Ged their cuid, le goileam baoth,
Nach bi cuimhn’ orm fad’ o d’ thaobh,
’S mise nach creid sud, a ghaoil,
Ged dheanamh naomh a mhionnachadh.
Bean mo chridhe, etc.

Coma cia meud bliadhna sgìth
Dh’ fhaodas ruith mu ’m faic thu mì,—
’N gaol a las do dhreach ’nam chrì
Cha téid air dìth, mo ghealladh dhuit!
Bean mo chridhe, etc.

[TD 107]

Cùm, matà, do chridhe suas!
Tha fonn miannmhor siar o ’n chuan,
’S earb nach fada gus an uair
Chì m’ uan geal ’n a bean-baile ann!
Bean mo chridhe, etc.


TAOBH ABHAINN AORA.

AIR FONN,—Tha buaidh air an uisge-bheatha.”

SEIST:—
Mo chiad mìle beannachd
Air an éiteig chiùin, cheanalta,
Bha leam-sa, glé leannanach,
An raoir, taobh abhainn Aora.

Mo rùn a’ chaileag Mhorairneach,
Dh’ fhàg iomadh òg-bhean farmadach,
’S na gillean chleachd bhi sealg orra
A nis air long mo ghaoil-sa.

Fhir leis nach toigh bhi dealachadh
Ri d’ chridhe, fan bho ’n chailin ud,
Air-neo chan fhada dh’ fhanas tu
Gun leòn nach leighis léigh dhuit.

Bean òg na pearsa dhàicheil i,
Bean òg a’ chridhe chàirdeil i,
Bean chaoin a’ bheulain bhlàth-bhinn,
Is na deud mar dheàrrsadh gréine.

Gu uile dhreach mo leannain-sa
A mholadh mar bu mhath leam dhuibh,
’S ann dh’ fheumainn spiorad rannaireachd
Sean fhilidhean na Féinne.

Tha i gu léir co fhurailteach,
Co ghaolach, aobhach, fhuranach,
’S gu ’m bheil mi féin a h-uile la
Dol tuille ’s tuille ’n déidh oirr’.

[TD 108]

SINE BHOIDHEACH OG NA REILIG.

AIR FONN,—“Tha mo rùn air a’ ghille.”

SEIST:—
Gu ma fada slàn an éiteag,
Sine bhòidheach, òg na Réilig!
’S fad’ o ’n thoill ’s a fhuair an té ud
Gaol a dh’ fhanas buan leam.

Gu ma sona, slàn an òg-bhean
Dh’ fhàg mi ’n dé ’san Reilig bhòidheich;
’S beag an t-ioghnadh, mi bhi spòrsail
Càch a bhi ’g a luaidh rium.
Gu ma fada, etc.

Có ’s a’ bhaile, air là féille,
Ni gach caileag eile eudmhor—
Sùil nan gillean òg gu léir oirr’
Co ach reul mo luaidh-sa!*
Gu ma fada, etc.

Aig an t-searmoin, ’s beag an t-ioghnadh
Ciadan dhiubh bhi cumail sùil oirr’,
’S gun e ’n comas fear na cùbaid
Féin a shùil thoirt bhuaipe!
Gu ma fada, etc.

Fhuair i bho lon-dubh an òg-mhios,
Cuid de bhinneas a beoil bhòidhich;†
Beul d’ am buin an deud dlùth, òrdail,
Geal mar neòinean bruaiche.
Gu ma fada, etc.

Ri tìm binneas thoirt bho theudan,
Sud measg chaileagan air déil i
Mar an eala bhàn measg fhaoileann
Air uchd caoil ag gluasad!
Gu ma fada, etc.

Mar am Màigh thu, ghràidh, ’nam shùil-sa,
Chan ’eil là gun àilleachd ùr ort;—
Dh’ fheumadh filidh chumadh cliù ort
Bhi gun tàmh ri d’ ghuallainn.
Gu ma fada, etc.


* “Có ach té ’n fhuilt ruadh-bhuidh’!

† “Fuair i bho’n t-subh-craobh ’s an ròsan,
Blas is dreach a beulain ceòlmhor.”
—Clodh-bhualadh 1886.

[TD 109]

COMA BHLIADHN’ UR OIRNNE BHI DLUTH.

AIR FONN,—“Cuachag nan craobh.”

Coma bhliadhn’ ùr oirnne bhi dlùth,
Dhòmh-sa cha dùth sòlas,
’S mi faighinn ’n am thaobh, dosguinn nach faod
Lighich fo ’n ghréin fhògradh.
’S leòir an ceann-fàth sud bhi mar thà,
Fuarachadh gràdh Mòraig;
Mur dean i rium réit’ ’s furasd’ a leugh’
Gur ionnan ’s an t-eug dhòmh-s’ e.

Bean nan gorm-shùl fo mhala chaoil, chiùin—
Bean nan rosg bàn, bruad’rach—
Bean a’ chùil òir,—’s duine glé chòrr
Chì i gun leòn buan air.
Uiseag an t-sléibh dùsgadh na gréin’,
Sud i a’ seinn dhuanag!
B’ fheàrr bhi gun lùth sìnte fo ’n ùir
Na maireann, ’s mo rùn fuar rium.

’S tric mi, ’s tu bhuam, cuimhneachadh uair
Bha thu, a luaidh, glé ait,
M’ fhaicinn ri d’ thaobh shuas ud fo ’n chraoibh,
’S minig rinn leam éisdeachd
Aidmheil do ghràidh, gealladh do làimh
Thabhairt fo shnaim cléir dhomh,—
Gealladh mo leòin—ealamh gu leòir,
Ach diombuan mar cheò céitein!

’S e mheudaich mo ghruaim ’s a thanaich mo ghruaidh
D’ fhaighinn toirt cluas dheònach
Do mhuinntir tha treun gu cùinneadh nam breug—
’G altrum d’ an taobh dòchas
Gu ’n toir thu gaol ùr do ’n bhalach tha ’n dùil
Gu ’n ceannaich a chrùin mar bhò thu!
B’e sin malairt na truaigh do’n crioch aithreachas buan
Ma gheibh esan, a luaidh còir ort.*


* Gabh earail ’na thràth, till chugam le bàidh,
Is faigh ’nam ghaol blàth sòlas.
—Clodh-bhualadh 1886.

[TD 110]

ANNA GHAOLACH GHLINN-CRO.

AIR FONN,—Latha dhomh bhi ’s tigh-òsda.’

Mo thruagh fleasgach bheir gaol
Do bhean le ceutachd ro-mhòr—
Té do ’n dualach na ciadan
A bhi dian air a tòir!
Sud an t-aobhar dh’ fhàg mise
’N diugh fo airtneal gu leòir,
’S mo chion-falaich, glé fhaoin dhomh,
Air Anna ghaolach Ghlinn-crò.

B’ esan féin an daor-ùmaidh
Chitheadh ùr-bhean mo luaidh
Gun bhi tabhairt d’ a bòidhchead
A’ chiad àite ’n a smuain;
Geug a dh’ fhaodadh mac diùca
Bhi glé spòrsail a bhuain—
Có air bith leis an lùb i,
’S leis bhi mùirneach m’ a bhuaidh.

’S fad’ o’n dhùisg i ’n am chliabh-sa
Gaol is fiabhrus neo-ghann;
B’ fheàrr nach faca mi riamh i
Ma ’s gaol diamhain tha ann;—
Ach nach coma cia aotrom
Do rùn m’ eudail mo roinn,
’S deimhinn leam gus an eug dhomh
Nach tig caochladh air m’ fhonn.

Fhir a shiùbhlas a null uainn
Gu Loch-long nan sruth tlàth,
Thoir ceud beannachd bhlàth, choibhneil
Bhuam gu maighdean mo ghràidh,
’S thoir dhi fios, mur a math leath’
Orm glé aithghearr sgeul bàis,
Nach ro-luath mar fhear-bainnse
Gheibh mi greim air a làimh.

[TD 111]

GAOL GUN DOCHAS.

AIR FONN,—“Bidh fonn oirre daonnan.”

An diugh, ged ’s fada bhuam i
Am bruadar bha mi ’n raoir le
Bean meachair a’ chùil ruadh-bhuidh’
’S na gruaidh air dath a’ chaorainn.
B’ i sud an aisling shuairce
Rinn tuille ’s luath mo thréigsinn,
’G am fhàgail, tìm dhomh dùsgadh,
Glé dhlùth air sileadh dheura.

Mo rùn-sa—ged ’s glé dhiamhain—
Bean òg na h-ìomhaigh àluinn!
Mar ’s faide bhuam a gaol-se
’S ann ’s truime ’n gaol so chràidh mi.
B’ fheàrr leam bhi faighinn cinnte
Air roinn glé bheag d’ a fàbhar
Na gealladh air stàid iarla
An diugh bho bhial na bàn-righ.

A ghaoil! ma mhaireas buan dhuit
An fhuarachd so a chlaoidh mi,
C’arson a fhuair thu chaoin-shùil
Chuir breisleach gaoil air mìltean?
C’arson bha riamh do chòmhradh
Cho binn ri ceòl nan teud leam,
’S tu uile mar ròs-gàraidh
Fad’, fad’ thar chàich an ceutachd?

Mo thruaigh, nach ann gun aobhar
Mar so leam féin a’ seinn mi,
Le dubhachas ’n am ghruaidhean
Is oidhche bhuan air m’ inntinn!
Mo bheannachd leis gach faoin-dhuil
Bha aon uair leam co prìseil;—
Do chridhe, dh’ easbhuidh dòchais,
’S e ’n uagh a mhàin bheir sìochaint.

[TD 112]

CEIT RUNACH INBHIR-FEORAIN.

AIR FONN,—
“Hi ri ri ’s ho ra-ill o,
Mo nighean donn as bòidhche.”

SEIST:—
Có nach togadh leamsa cliù,
Air bean mheall-shuileach mo rùin.*
Sud agaibh i, ’n leug gun smùr,
Ceit rùnach Inbhir-feòrain!

Mar tha ’n ròs an lios nam blàth
Bòidheach thar gach flùr ’n a dhàil
Tha ’n am shùil-sa measg nam mnà
Ceit bhàn-bhuidh’ Inbhir-feòrain.
Có nach togadh, etc.

Dean de ’n ròs as deirge tuar
Duilleag chur air sneachd an stuaidh,
’S gheibh thu beachd glé mhath air gruaidh
Ceit ghuamach Inbhir-feòrain.
Có nach togadh, etc.

Seall air faileasan nan reul
Deàrrsadh air uchd sèimh a’ chaoil,
’S gheibh thu annta sud ceart neul
A blàth-shùl aobhach, mhòdhar.
Có nach togadh, etc.

An tonn-mara ’s gile bàrr,
’Se le cabhaig ruith gu tràigh,†
Cha bhiodh idir geal an làth’ir
Uchd modhail, bàn na h-òigh ud.
Có nach togadh, etc.

Thug mo Cheit bho ’n t-seillean chiar
Am blas milis tha m’ a bial,
’S ghoid i bho ’n bhogh’-froise trian
De ’n sgiamh tha air a h-òr-fhalt.
Có nach togadh. etc.


* Rùn mo chléibh-s’ an éiteag chiùin,
Air an glé mhath laigheas cliù.

† No gheug abhuill ’s gile blàth.
—Clodh-bhualadh 1886.

[TD 113]

MO CHAILEAG SHUAINEARTACH.

AIR FONN,—“Màiri bhàn òg.”

Na ’m bithinn ’nam bhàrd a réir mo ghuidhe,
Có ’n òigh bu roghainn do m’ dhàn?
Có ach an té shuairc bho Shuaineart buidhe
Bha ’n raoir ag gabhail leam sràid!
Mar thighinn a’ Mhàigh do eòin an fhirich
Tha h-aoigh ’s a furan do m’ chàil.
B’e féin am fear diù, gun tùr, gun chridhe,
A chì, ’s nach tugadh dhi gràdh.

Nach mise bhiodh làn de spòrs na ’m faighinn
Mar chéile caileag mo rùin—
Bean ùr a’ chùil òir, thar ghàirdean geala,
Ruith sìos gu meadhon a cùil!
Bhiodh canach nan àrd fo sgàile ’n sealladh
A bràigh geal, cumachdail, ciùin:
Cha bheag a’ chùis eud dhomh féin an t-anart
Gheibh còir air laighe ris dlùth!

Fhuair m’ annsachd mar thrian de sgiamh a h-aghaidh
Sùil ghorm fo mhala gun ghruaim;
Thug lilidh an raoin d’ a deud a gilead,
’S an ròs an rugha d’ a gruaidh;
Thug subhag nam blàr do bheul na finne
A milse maille r’ a snuadh,*
Is uiseag an t-sléibh d’ a beul am binneas
Fhuair cliù a mhaireas dhi buan.

’N uair thig òirnn a nall a’ Bhealltuinn bhuidhe
Cur loinn air monadh is blàr,
’S a bhitheas na h-eòin feadh chòs is chranna
A’ strì có ’s fileanta dàn,
Gheibh caileag mo ghaoil mi féin uair eile
R’ a taobh ri leannanachd bhlàth;
’S cha ghabhainn mòr ìoghnadh còrdadh ’s banais
Bhi crùnadh grinneas mo ghràidh!


* Rinn am bàrd e féin rud beag de atharrachadh air a’ chóigeamh is an sèathamh sreath de’n rann so, ach tha cuid de na facail nach gabh deanamh am mach, car mar so:—“Thug maduinn a’ Mhàigh dhi ’n fhàilte chridheil, ’s tric sgaoil gean . . . . . .”
E. MACD.

[TD 114]

TUIREADH DHOMHNUILL CIBEIR.

AIR FONN,—
“Tha mise ’n so ’m laighe,
’N seòmar cumhang caol, clàraidh.”

An dé, ’n lagan na h-àirigh,
Stigh fo sgàth nan geug uaine,
Chualas cìbeir ri òran,
’S b’ e so pàirt de throm-uallach:—
“Ma ’s fear eile gheibh Màiri,
’N déidh gach blàth-ghealladh fhuair mi,
Chan ’eil maighdean fo ’n ghréin ud
A gheibh gaol tuille bhuam-sa!

’S beag an t-ioghnadh ged bhitheadh
Mo chùl tuille ri sòlas,
’S mi ag cuimhneachadh làithean
Bha i gràdhach gu leòir rium,—
Gibhtean gaoil, ’s cha b’ uair ainneamh,
Bhuam ’g an gabhail glé spòrsail,
’S cuid dhiubh fathasd, mur breug dhomh,
Air uchd m’ eudail ag òradh.

B’ e sud féin an t-uchd sneachd-gheal—
Uchd bha tric dhomh ’n a chluasaig;
Fàth mo bhròin gu ’m buin dreach dha
’Nis na ’s pailte na suairceas!
Amhuil sòbhrachan glé ghrinn
Faighinn freumh feadh nan cruaidh-chreag;
Amhuil fearann cruaidh, reòta,
’S an sneachd bòidheach air uachdar.

Ciod, a ghaoil, tha ’g ad dhalladh
’N uair a ghabhadh tu sean-duin’—
Fear bu chòir bhi ’nad shealladh
’N a chùis sgreamh agus an-tlachd?
Ged a gheibh thu e maoineil,
’S beag am feum sud do m’ annsachd
Mur ’eil gini ’n a sporan
Gun, ma choinneamh, snaim theann air.

[TD 115]

Ciod am feum a bhi bruidhinn?
Cha tu idir ’nad ònar
A tha ’n diugh, air sgàth ’n codach,
Deas gu bodaich a phòsadh.
Ach a dh’ aindeoin sud uile,
’S e mo ghuidhe ’s mo dhòchas
A’ chiad uair a bhios gairm ort
Gur e m’ ainm-sa bhios còmh’l riut!


A BHEAN UD RINN MO LEONADH.

AIR FONN,—“A nighean donn na h-airigh,” no, <eng>“Wert thou in the cauld blast?”<gai>

A bhean ud rinn mo leònadh,
Nach fan thu bhuam, nach fan thu bhuam!
O ’n dh’ fhàg thu mi gun dòchas,
Gur dona dhuit, gur dona dhuit
Bhi nis a’ magadh m’ àmhghair
Le d’ mheall-shùilean, le d’ mheall-shùilean;
O ’n rinn an gaol am fàgail,
Bho m’ shealladh leo, bho m’ shealladh leo!

Gur coma leam an samhradh,
Ged ’s bòidheach e, ged ’s bòidheach e;
’S cha mhodha, tràth a’ gheamhraidh,
Thig sòlas dhomh, thig sòlas domh:
Bheir flùir an t-samhraidh smuaintean
Mu d’ bhòidhchead dhomh, mu d’bhòidhchead dhomh,*
Is reotha gheamhraidh ’n fhuarachd
Tha còmhladh ris, tha còmhladh ris.

B’ e féin an lighich suairce
A dh’ innseadh dhomh, a dh’ innseadh dhomh
An deoch a bheireadh bhuam-sa
Gach cuimhne ort, gach cuimhne ort.
Gu’n òlainn clis a suas i,
Toil-inntinneach, toil-inntinneach;
’S e ’n t-aon ni dh’ fhàgas buan mi
Tur dhì-chuimhn’ ort, tur dhì-chuimhn’ ort!


* “Do sgèimhealachd, do sgèimhealachd.”
—Clodh-bhualadh 1886.

[TD 116]

M’ ULAIDH ’S M’ EUDAIL BHAN.

AIR FONN,—<eng>“Kelvingrove.”<gai>

Tiugainn leam uair eile ’n Dùn,
M’ ulaidh ’s m’ eudail bhàn,
Dùn nan coille gorma, dùmh’l,*
M’ ulaidh ’s m’ eudail bhàn,
Far an tiugha fàs nam flùr,
’S am faigh chuthag d’ a gug-gùg
Freagradh ait bho chreagan dlùth,
M’ ulaidh ’s m’ eudail bhàn.

Sud an t-ionad ’s am bu chòir,
M’ ulaidh ’s m’ eudail bhàn,
Dhuinn bhi ’g ùrachadh nam bòid,
M’ ulaidh ’s m’ eudail bhàn,
’S am blàth-shùgradh bh’ againn ann
Iomadh latha, ’n uair bu ghann
Chuir sinn cùl ri bhi ’n ar clann,
M’ ulaidh ’s m’ eudail bhàn!

’S tric mo chuimhne air an t-sùrd,
M’ ulaidh ’s m’ eudail bhàn,
Chleachd bhi againn trusadh chnù,
M’ ulaidh ’s m’ eudail bhàn,
Uairibh eile feadh nam frìth
Tional shubhagan gun dìth—
Cuirm gu leòir do nighean rìgh,
M’ ulaidh ’s m’ eudail bhàn!

’S feàrr gu mòr aon druid an sealbh,
M’ ulaidh ’s m’ eudail bhàn,
Na dà smeòrach fad air falbh,
M’ ulaidh ’s m’ eudail bhàn.
Tiugainn leam, matà, a suas,
Uraich dhòmh-sa ’n tìm chaidh uainn,
’S gabh dhuit féin blàth-ghaol mar dhuais,
M’ ulaidh ’s m’ eudail bhàn.


* “Dùn nam maigheach ’s nam boc lùth’r.”
—Clodh-bhualadh 1886.

[TD 117]

“CHA CHALL NA GHEIBH CARAID.”

AIR FONN,—
“Fhir a dhireas am bealach,
Thoir mo shoraidh do ’n ghleannan ud shuas.”

“Cha chall na gheibh caraid”—
Tha ’na shean-fhacal furasd’ a ràdh,
Ach ’s ni eile bhi dearbhte
Gur h-i ’n fhìrinn gun mheirg sud ’s gach càs.
Na ’m biodh esan a labhair
A’ chainnt fhaoin ud ’n am ionad-sa ’n tràths’,
’S gann a bhiodh e glé thoilicht’
Ged b’ e ’m fear ghabh brath-foill air, a bhràth’r.

SEIST:—
Air fàillirinn, uillirinn,
Ochorinn, O! co shaoil
Gu’m biodh foill ann am fàbhar
’N uair ’s eu-dòchas is bàs e do ’n ghaol?

An tràth bhitheas an uiseag
Anns na speura gu luinneagach shuas
’S tric a thig an t-eun coimheach,
’S gu mi-nàdurra, laighidh ’n a cuaich;—
’S ann mar sud thachair dhòmh-sa
A thaobh maighdean dheas bhòidheach mo luaidh;
Air bhi dhomh an tìr aineoil
Ghoid daor nàmh, an riochd caraid, i bhuam!
Air fàillirinn, etc.

Na ’m bu choigreach dhomh esan
Rinn a mealladh, chan fhosglainn mo bheul;
’S fada ghabh sud o ’n fhleasgach
Mhill co dìchiollach aisling mo ghaoil:
Caraid cridhe, na’m b’ fhìor e—
Có ach esan gu dian air mo thaobh!
Ach fo ’n chóinnich as tlàithe
’S tric an nathair as bàsmhoire beum.
Air fàillirinn, etc.

Ann an tòiseachadh m’ eòlais
Air an té so a leòn mi co gheur
Bha i blàth-chridheach, banail,—
B’ fhada dòighean an t-sionnaich bho ’beus;

[TD 118]

Ach an làimh an fhir ruaidh ud
Dh’ fhàs co chuilbheartach, chluaineasach, chlaon,
’S gann gun tugainn mo ghealladh
Nach fàs m’ uan air aon tearradh ris féin.
Air fàillirinn, etc.

Na’m biodh fios aig mo leannan
Air guin bhrònach mo chridhe ’ga dìth,
Bu glé shuarach ’na barail
An dubh-chealgair dh’ fhàg dealaichte sinn.
Mo thruaigh féin an droch stiùradh
Dh’ fhàg an diugh aig an Iùdas ud i!
Amhuil dealan-dé ceangailt*
Ann am beairt damhan-allaidh† nan lion.
Air fàillirinn, etc.


GED THA BHEALLTUINN SO SNUADHMHOR.

AIR FONN,—Gràdh geal mo chrìdh,” no “Latha dhomh ’san tigh òsda.”

Ged tha Bhealltuinn so snuadhmhor,
Tha mi suarach gu leòir
Mu ghuth milis na cuaiche
’S an druid ghuanach ’g a còir:
Bho ’n là chaill mi Nic Eallair
’S e mo roghainn dubh-bhròn;
Amhuil calaman ’s a leannan
Aig a’ chlamhan ’n a spòig.

Chan e fuidheall nan sòbhrag
Bha cho mòr ann am shùil,
Ach ròs-gàraidh an Og-mhios
Fo luchd deàrrsach de ’n driùchd.
’N uair bu mhotha mo dhòchas
Mu bhlàth bòidheach mo rùin
Spìon fear eile gu seòlt e
’S dh’ fhàg e dhòmh-sa ’m preas rùisgt’.


* bòidheach.
† figh’dair spàgach.—Clodh-bhualadh 1886.

[TD 119]

A bhean mheachair so chiùrr mi
An tùs sùgraidh ’n droch spéid
B’e do thochradh—’s bu leòir e—
Do ghnùis bhòidheach gun bheud:
Cha do bhac sud na ciadan
Bhi glé dhian rium ag eud,
Faicinn agam-sa ’n rùn sin
Rinn thu dhiùltadh dhoibh féin.

Na’m b’ ùr-ghallan òg, uasal
Do ’m buin suairceas is cliù
A fhuair m’ eudail ’na liontan
Bu lugha m’ ioghnadh mu’n chùis;
Ach do làmh thoirt do bhalach
Aois do sheanar a rùin,
B’e sud pòsadh na h-iodh-shlait
Ris an liath-bhalla bhrùit’!

Ged tha shabhal glé lànail,
’S crodh gu leòir ’n a chuid bhual,
Faodaidh thigh bhi gun mhànran,
’S a chuid òir fo ghlais chruaidh,
Faodaidh osnaidhean glé thric
A bhi reubadh cneas m’ uain;
’S cha bhi mise air dì-chuimhn’
An là bhios deur air a gruaidh.


BI FALBH, BI FALBH ORT, A GHEAMHRAIDH GHRUAMAICH.

Chaidh an t-òran so a dheanamh air do ’n mhaighdinn air a bheil e ag iomradh bhi ann an eas-shlàinte. Bha an duan a leanas e air a sgrìobhadh goírid an déidh do ’n mhaighdinn sin caochladh.

AIR FONN,—“Och, mar thu mi ’s mi ’nam aonar.”

SEIST:—
O, tilleadh slàinte gun dàil do ’n ribhinn—
An ainnir ghrinn bha mar m’ anail dhòmh-sa!
A’ chaileag ghaolach thug gaol gun dìth dhomh,
Mo thruaigh mi féin ma ’s e ’n t-eug gheibh còir oirr’!

[TD 120]

Bi falbh, bi falbh ort, a gheamhraidh ghruamaich!
A gheamhraidh dhuaichnidh, gun truas gun tròcair!
’S ann ré do chùrsa a sheac an t-ùr-bhlath
Tha ’n diugh gun dùil ri bhi tuille nòsar.

Mo ghaol geal, rìomhach! na ’m biodh dhuit ìoc-shlaint’
Am fuil mo chrì-sa, bu leat le m’ dheòin sud;
’S bu leòir mar phàigheadh le d’ leannan cràiteach
Aon sealladh gràdhach bho d’ bhlàth-shuil mhòdhar.

Bho’n fhuair mi sgeul bean mo ghaoil bhi ciùrrte,
Mar chlàrsaich bhrùite, gun sùrd, gun cheòl mi,
No ’n calaman-coille ag caoidh an uaigneas
A leannan suairc aig an t-seabhaig, leòinte,

O! gu a faicinn ’s an t-slàinte bh’aice
A’ chiad là bheuchdaich mi dreach a ròs-ghruaidh,
’S a sùilean coibhneil mar chlachan daoimein
A ghoid an soillse bho reul na glòmuinn!

’S tric maduinn glé ghrinn aig latha deurach,—
Am flùr as ceutaiche measg nan sòbhrag
’S e ’s luaithe chrionas,—’s ged ’s cruaidh e, ’s fìor e,
An cridhe ’s caoimhe ’s e ’s trice leònar.

O, Earraich àluinn, greas, greas le d’ bhlàth’s oirnn!
Thig, thig gun dàil, is fàg fallain Seònaid!
Bidh againn dà ghrian ma ni thu slàn i,—
’S gun ise slàn ’s e ’n dubh-earrach dhòmhs’ thu.


O, SEINNIBH, ’ILLEAN, SEINNIBH LEAM.

AIR FONN,—“’Ille dhuinn ’s toigh leam thu.”

SEIST:—
O, seinnibh, ’illean, seinnibh leam
Rann gaoil mu m’ cheud ghràdh bòidheach,
’S a’ ghleann ’s an tric a choinnich sinn
Chan fhaic mi tuille Seònaid.

O seinnibh cliù na h-ainnir ud,
Nach cùm rium tuille còmhdhail
Far am bu tric, ’g a faotainn leam,
Mo chridhe leum le sòlas.
O, seinnibh, etc.

[TD 121]

O seinnibh, ’n uair a thàrladh dhomh
Bhi faighinn fàilte ’s pòg uaip’,
Cia mar bu mhotha ’m shùil-sa sud
Na còir air crùn rìgh Deòrsa.
O, seinnibh, etc.

O seinnibh, nach b’ e ’n t-ioghnadh
Mi bhi ’n sud mu m’ rùn cho spòrsail;
Bu leòir a dreach chur éibhneas
Air an fheur a bha fo ’brògan!
O, seinnibh, etc.

Droch fhortan dhoibh-san mheall i bhuam*
Gu bhi measg Ghall ag còmhnuidh!
Ceart mar mo chridhe spìonadh bhuam
Bha dhòmh-sa dìth mo Sheònaid.
O, seinnibh, etc.

Mo thruaigh mi nach sgeul bréige dhomh
An sgeul tha ’n diugh ’ga m’ leònadh!
Mo léir-chreach gu’n do chaochail i,
’S tha ’n saoghal ’n a eallach dhòmh-sa!
O, seinnibh, etc.


MAILI BHOIDHEACH MHIOG-SHUILEACH.

AIR FONN,—“Nighean donn na h-àirigh,” no, <eng>“Lea Rig.”<gai>

Mo rùn air Maili bhòidheach—
Mo Mhaili bhòidheach, mhìog-shuileach!
An gaol a thug a dhòmh-sa
Cha cheannaicheadh òr nan Innsean uam.
Chan ’eil bean eile ’n diugh do ’n ghréin,
Ged b’ ann de dheagh fhuil rioghail i,†
B’ fheàrr leam-sa ’n ceangal-pòsaidh
Na Maili bhòidheach, mhìog-shuileach.


* “Droch fhortan oirre.” 1886 ed.
† “dhearbh fhuil righrean.”

[TD 122]

O, ’s tric is Maili àluinn
Gun fhios do chàch ’n am shìneadh mi
’N sud shuas am fochair fàs-choill
Nan iomadh† eun beag, binn-cheòlach,—
Mo bheul r’ a beul—aon làmh fo ceann,
Làmh eile teann ’g a cnìodachadh,
’S mo chridhe snàmh an sòlas
Le Maili bhòidheach, mhìog-shuileach.

’S glé òg a thug mi gaol dhi,
’S thug ise glé luath dioladh dhomh;
Ma bhios mi fada slàinteil,
Mo làmh cha bhi sud diomhain dhi.
Ged chuirinn seachad mìle bliadhna
’M fagus sgiamh na rìbhinn ud,
’Sann bhiodh i ’m shealladh ’n còmhnuidh
’Na Maili bhòidheach, mhìog-shuileach!


NAIDHEACHD GUN IARRAIDH.

AIR FONN,—Màiri Bhàn Dhail-an-eas,” no “Mi ’n nochd air àird a’ chuain.”

Am bruadar so, am faoin-sgeul e,
No ’m faod e a bhi fìor
Gu bheil mo ghealag rùnach
Aig fear ùr a nis ’n a lìon?
Cha tig, cha tig ath-sgeul dhomh air,—
Na ’n tigeadh, b’ éibhneach mi;
Ach o ’n chaidh ’n t-snaim do-sgaoileadh ort
De ’n t-saogh’l so tha mi sgìth!

Mo léir-chreach féin na boirionnaich!
’S glé ainneamh gheibhear té
Nach toir, mur bi thu cùramach,
Dhuit ciùrr nach leighis léigh.
Mar ’s modha bheir thu ùmhlachd dhoibh
’S ann ’s lugha ’n rùn mu d’ dhéidh;
’S e m’ aineolas mu ’n dòighean
Dh’ fhàg an diugh mo leòn co gheur.


† “ciada eun.”—Clodh-bhualadh 1886.

[TD 123]

Bu daor, bu daor a cheannaich mi
An sonas nach robh buan;
’N uair shaoil mi bhi aig cala
’S ann a bha mi ’n iochd a’ chuain.
Mo thruaigh mi! ciod so dh’ fhairich mi
Nach d’ aithnich thu na ’s luaith?
’S ann ’n uair a chaidh do spùinneadh bhuam
A dhùisg mi as mo shuain.

O! cuime, ghaoil, a dh’ fhàg thu mi?
Bha là bu leam do phòg,—
Bu leam do ghealladh fàillinneach
Bha aon uair blàth gu leòir;
Bu leam bhi tric a’ mànran riut
’N uair bhitheadh càch ’n an clò:
Chan ioghnadh ’n diugh, ’s mo smuain air sud,
Mo ghruaidh bhi glas gu leòir.

’S e thu bhi aig an t-sionnach ud,
A rùin, fo cheangal buan
Dh ’fhàg cadal nis ’n a annas dhomh,
’S mo chridhe trom mar luaidh;
’S gann ’s urrainn mòran sonais
Bhi taobh teallaich bean do shnuaidh,
’S do chuimhne air mar bhuin thu rium
Tigh’nn ort mar ghuth o ’n uaigh!

A fhleasgaich òig, bi furachail,—
Aon earail gabh uam féin:
Na bi ro-dheas gu d’ chridhe
Thoirt do bhean air bith fo ’n ghréin.
Ged gheibh thu ’n coslas aingil i,
Ma ’s buinneag i gun stéidh,
Gu ’n dean i ’n tùs dhiot amadan
Is aithreachan ’n a dhéidh!

[TD 124]

’S E ’N LEON AN GAOL.

AIR FONN,—“A chailin duinn a’ chuailein réidh.”

SEIST:—
Hil ù, hil ò, ’s e ’n leòn an gaol,
Hil ù, hil ò, ’s e ’n leòn an gaol,
Hil ù, hil ò, ’s a ’n leòn an gaol;
Mo chùlthaobh féin gu buileach ris!

’S e ’n gaol a’ phlàigh a leòn mo chrì,
’S a dh’ fhàg mi tric gun fhois gun sìth,
Mar eun an cliabh no iasg an lìon,
Ach feuch an strìochd mi tuille dha!
Hil ù, etc.

Ciod dh’ fhàg mi déidheil tuille ’s còir
Air féilltean, bainnsean, dannsa ’s ceòl?
An ni dh’ fhàg falamh tric mo phòc,—
’S e gaol nan òigh rinn uile sud.
Hil ù, etc.

Ciod thug mi tric do ’n ghleann ud shuas
’N uair b’ fheàrr a bhuineadh dhomh bhi ’m shuain?
Ciod e theap m’ fhalachadh ’s an uaigh
Ach buaireadair na dunaich so!
Hil ù, etc.

A fhleasgaich ud tha fathast saor,
Cum dùinte d’ uchd, mur ’eil thu ’n gaol
Air cridhe trom, air cadal faoin,
’S do leaba bhi mar chuilionn duit.
Hil ù, etc.

An té tha bòidheach fad’ thar chàich
Chan fhaigh thu còir oirre le stràic;
’S b’ e gaol bho ghuanaig—ruadh no bàn—
Bhi glacadh ceò nam mullaichean!
Hil ù, etc.

Thoir dhòmh-sa, ’n uair tha ’n t-àm dhomh dlùth
Bhi deanamh roghainn, té do ’n cliù
A bhi o dhaoine còire, ciùin,
’S a giùlan féin toirt urrais air.
Hil ù, etc.

[TD 125]

RANN-MISNEACHAIDH DO BHARD OG GAIDHEALACH.

Mo charaid, leugh mi do dheagh dhàn
Le taitneas àrd, mar bhuineadh dhomh,
Ri faighinn gach aon rann dheth làn
De chainnt gle bhàrdail, bhinnealach
Mo bheannachd ort, a fhuair cho òg
Bho ’n Cheòlraidh cruit cho innealta!
’S ann an deagh àm a dhùisg thu ’n àird;
Chan ’eil fior-bhàird ro mhinig leinn.

Chan eòl dhomh dearbh air deireadh math
Cho cinnteach ri deagh thòiseachadh;
’S bho ’n rinn thu sin cha bhuin dhuit stad,
Tha comas deas gu leòir agad
Bhi cosnadh ainm a dh’ fhanas buan
Mar bhàrd ’measg sluaigh nam mòr-bheannan,
Sar-fhilidh bhitheas le chuid dhuan
Gu latha-luain toirt sòlais dhaibh.

Cha d’ thug a’ Cheòlraidh riamh do bhàrd
Aon aobhar ciùil is ciataiche
Na euchdan laochraidh tìr mo ghràidh,
An spiorad àrd ’s am fialaidheachd,
Am boile dol an coinneamh nàmh,
An seamhachd ri tiom siochainnte;
Bho làithean Oisein binn nan dàn
Bha sud ’na àbhaist riamh aca.

Cha mhiosa, mar chuis-ciùil is àigh,
Ar beanntan àrda, ceò-cheannach,
Na h-aonaichean tha riutha ’n dàimh,
’S am fraoch fo bhlàth ’gan còmhdachadh,
Mar sud is glinn nan abhainn luath
Ruith eadar bruacha sòbhragach,
Is, air gach taobh dhiubh, coilltean blàth’,
Gle làn de choirill smeòraichean.

Chleachd Clann nan Gàidh’l ’san tim o shean
Rann-brosnachaidh ’n àm bualadh dhaibh
Am bad an nàmh: Tog ort, mar sin,
Is ùraich dhuinn an dualchas ud,

[TD 126]

Dol sios do ’n chath tha nis ’ga chur
Ri triathan trusdail, cruaidh-chridheach
A gheibhear fhathast air an glùin
Toirt ùmhlachd far an d’ fhuair iad e!

Ma bhios an ruaig, mar ’s còir gu ’m bi,
Dol air na daoi a shàraich sinn,
Bidh aon uair eile againn féin
Am fonn a reub a’ ghràisg ud uainn,
Bidh chuid dhe thug iad do na féidh
Lan de chrodh-laoigh is àirighean,
Is cur is buain aig daoine còir
Feadh chòrsan tha ’n diugh fàsachail.

O, gu ma luath a thig an là
Chi sud gu léir mar dh’ iarrainn-sa,—
Là chi tur chrìch air laghan ceàrr
Fhuair sinn bho àl nach fiachail leinn,
Is Pàrlamaid an Albainn féin
Bheir aire chaoin d’ a h-iarrtasan;
Bu shìneadh-beatha do mo chàil
A còir air sud bhi riaraichte!


DO’N BHARD RUAIRIDH MAC LEOID.

Air dhomh litir fhaighinn bhuaidh, ag iarraidh orm a bhi “cur air gleus an t-seana chruit-chiùil,” agus duanag ùr a chur g’a ionnsuidh.

Tha mo là-sa air dol seachad—
Gach ni bhrosnaicheadh gu ceòl mi
Fada uam an Tìr nam Fraoch-bheann,
Fearann gaisgeil, greadhnach m’ òige.

’S faoin ma tà, dhuit bhi ’gam bhuaireadh
Gu bhi bualadh seana chruit-chiùil
Nach d’fhuair bho cheann iomadh latha
Mo lamh oirre, nall no null.

Call glé bheag sud do m’ luchd-dùthcha,
’S aosdain ùr ac’ air gach laimh
Dùsgadh suas air mhodh glé chiatach
Clàrsach mhianail Tìr mo Ghràidh;—

[TD 127]

Uiseag bhinn, mhilis, Lochabair, (a)
Smeòraichean Eilean a’ Cheò, (b)
“Fionn” agus Filidh na Leideig—(c)
Bàird uile bho’n glé bhlasda ceòl,—

Is esan, an Stiùbhartach gaolach
Tha aig Baile-chaolais a’ tàmh; (d)
’S math bhuineadh dhuinn uile bhi uaibhreach
Mu Ghàidheal le buadhan co àrd.

B’e bhi ’g iarraidh bhuam-sa òran
Bhiodh leat féin is leò-san fiùghail,
A bhi’n dùil ri druid an Og-mhios
Fhaighinn ceòlarach ’san Dùdlachd!


FAILTE GU DONNCHADH MACGRIOGAIR CRIATHRAR.
ANN AM BAILE NEW YORK.

Maduinn latha na bliadhna ùire, 1891.

Fhuair mi d’ Fhàilte-Nollaig rùnail
Le mor-thaitneas, mar bu dùth dhomh.
Nis le Fàilte na Bliadhn’ ùir dhuit,
M’ fhilidh càirdeil,
Guidheam i bhi tigh’nn gu d’ ionnsuidh
Le làmh lànail,—

Pailteas slàinte cuirp is inntinn,
Cliù mar bhàrd, gach là ag cinntinn,
Rogha ’s tagha chàirdean annsail
Tric ri d’ chliathaich,
’S le sud uile, sporran prionnsail
’S cridhe grianail.

Guidheam, cuideachd, gu ’m faic céitein
Na Bliadhn’ ùir thu’n Tìr nam Fraoch-bheann,
Far a bheil do chridhe daonnan
Gabhail còmhnuidh-
O, nach mise bhitheadh aobhach
Bhi ’n sud còmh’l riut!


(a) Màiri Nic Ceallair.
(b) An Siorram MacNeacail, Niall MacLeoid (Clàrsach an Doire”), agus brathair athar, Ruairidh MacLeoid.
(c) Eanruig Mac ‘Ille-bhàin, agus Iain Caimbeul na Leideig.
(d) An t-Urr Alasdair Stiùbhart (“Nether Lochaber”).

[TD 128]

Ar leam bhi ’gar faicinn còmhladh
Dìreadh suas slios Chruachain mhòrail,
No do mhaisealachd Bheinn-Dòbhrain
Tabhairt urraim—
Spiorad Dhonnchaidh Bhàin ’gar seòladh
Suas gu mullach!

An diugh seòladh air Loch-fìnne,
An ath latha fraoch Ghleann Liobhan
Fo ar casan,—beannta siorruidh
Air gach taobh dhinn,
’S uiseagan le ’n ceòl a’ lionadh
’N ealtuinn aobhach!

An nochd an Inbhirnis air chéilidh
’N tigh Mhic-Coinnich—fear na féile,—
’N ath-oidhche, le Bàrd na Leideig
No, glé uaibhreach,
Leis an t-saoi dh’ fhàg Baile-chaolais
Tric ’nam smuain-sa.

Ciod am feum a bhi cur sios dhuit
Tuille de gach cùis toil-inntinn
A bhiodh againn! O, mo dhiobhail
Riamh a dh’ fhàg i!
Tir mo chridhe ’n diugh ’s gu siorruidh,
Tir nan Gàidheal!


BROSNACHADH-CATHA FIOR GHAIDHEIL DUTHAICH MHIC CAILEIN.

Chaidh na rannan a leanas a chur fa chomhair muinntir Earraghaidheal latha no dhà ro ’n chath anns an d’thug iad air ais do Mhac Phàrlain an t-àite a bha aige bliadhnachan roimhe sin ann an Ard-Chomhairle Bhreatainn.

Fheara! feuch an latha teann oirbh
’S am buin dhuibh bhi duineil, ceannsail
Taobh ri taobh, le buillean deònach
Bristeadh cuing luchd foill is fòirneairt.
Is ro-fhada cheana striochd sibh
Do ’n droch-cleachduinnean neo-chriosdail:
Ma ’s leò tuille lamh-an-uachdair
Bidh e ’na chùis nàire buan dhuibh!

Có nach biodh am bad na gràisge!
Có nach tugadh buille bàsail
Dhaibh-san chuireadh damh ’san àite
Gheall ’s a bheir sinn do Mhac Phàrlain!

[TD 129]

Coma cia meud diùc is iarla
Gheibh an Còirneal* mòr r ’a chliathaich,
Dh’ fhalbh an tim ’san robh am mìothlachd
’Na chuis-eagail dhuinn ’s an tìr so.
Suasamaid matà—toirt dùbhlan
Dhaibh ’s do ’n bhuidhinn ghrànnd tha ùmh’l’ dhaibh!
Na’m biodh aca ’n duais a thoill iad,
Chiteadh ruith glé chlis air roinn dhiubh,
As an dùthaich—Iomairt luath dhaibh,
Coin is daoine còir ’gan ruagadh!

Có ’nar measg nach bitheadh gàireach
A bhi faicinn sud am màireach?
Có ach ùmaidhean gun nàire
Chuireadh cùlaibh ri Mac Phàrlain?

Bu leinn féin aon uair, gun sòradh,
Fiadh o ’n gharbhlach ’s earb o ’n chòs-choill;
’S cha robh idir dhuinn ’na annas
Bradan nan sruth bras gun cheannach;
Bu leinn treabhadh, cur is buain
Feadh iomadh srath tha ’n diugh fo luachair
Chum na còirean caillt’ ud fhaotainn
Uile air an ais le faoilte,
Feuch mu dheireadh slighe réidh dhuibh
Dh’ ionnsuidh sud, le Gladstone treunail!

Curaidh ’sa bheil fuil nan Gàidheal!
Fear gu smachdachadh ’n cuid nàimhdean!
Có nach neartaicheadh a làmhan,
Cur g’a chuideachadh Mac Phàrlain!

Sibh-sa chumadh Sasunn miobhail
O bhi goid ur còirean rioghail
Air mhodh ’s cinntiche na’n claidheamh
Bha ’n làimh Eudaird breun mi-rathail,
Cuimhnichibh gur e ’m Fein-riaghladh.
A ta Albainn nis ag iarraidh
’N t-aon ni bheir bho sud dhuinn fuasgladh,
’S gach olc eile tha ris fuaighte.

Anns a’ bheachd ud, nis an àird sibh,
Gàidheil agus Goill, mar bhràithrean,
Toirt d’ ur naimhdean sgiùrsadh tàireil,
’S buaidh an latha do Mhac Phàrlain!


<eng>* Colonel J. W. Malcolm, Poltalloch.<gai>

[TD 130]

NIGHEAN BHUIDHE CHOIRE-BUIDHE, AIG AN ROBH NA SE LEANNAIN-DHEUG.*

Nighean bhuidhe Choire-buidhe
Sè-deug leannain air a tòir!
H-uile fear dhiubh bristeadh chridhe
Gu bhi oirre faighinn còir!
Dh’ fhàg sud Nighean Choire-buidhe
Air a milleadh le meudmhòr.

Mo thruaigh Nighean Choire-buidhe!—
’S e bu deireadh d’ a cuid tàir
I bhi, gun aon neach ’ga faighneachd,
’Na sean-mhaighdinn leis am b’ fheàrr
Na bhi tuilleadh tim ’san t-sealbh ud,
Ruith air falbh le balach ceàird!


FREAGRADH DO FHAILTE NA BLIADHNA UIRE (1896) BHO BHARD NA LEIDEIG.

Mìle taing dhuit, fhir mo chridhe,
Air son cainnt na litir chàirdeil,
Le mor-thoileachas, a fhuair mi
An diugh bhuait a nall thar sàile.

Am bad roid so chuir thu innte—
Cinneas cùbhraidh, grinn nam mòr-bheann—
‘S gann a leag mi air mo shùilean
Nuair mheall m’ ulaidh rùnail pòg bhuam!

Chan e aon dreach tha ris ceangailt’
Dh’ fhàg e ’m shealladh-sa cho gràdhach,
Ach gur h-i do làmh-sa bhuain e,
’S gur e tìr mo luaidh thug fàs dha.


* Cuimhneachan do na cailean Gàidhealach a bhios ro dhéidheil air an leannanachd ghogaideach <eng>(flirting).<gai>

[TD 131]

Tìr nam breacan snasmhor, prionnsail—
Tìr nam Finne calma, cliùiteach—
Tìr na maisealachd do-innseadh!
Co riamh chunnaic i gun rùn dhi?

Tìr nam filidhean thar cunntais,
Nuas bho Oisein binn na Féinne—
Gu ma fada beo ’nan àireamh
Mo dheagh charaid, Bàrd na Léideig!

Nis le Fàilte na Bliadhn-Uire,
Guidheam, fhir mo rùin, dhuit dearbhte
Saogh’l co buan ’s a fhuair Methùsladh,
’Nad thaigh ùr an cois na fairge!

Baile Thoronto, Latha na Bliadhna Uir, 1896.


<eng>Toronto, March 27, 1896.

MY DEAR MR. CAMPBELL, — I confess to feeling a little disappointed at the non-appearance in the “Oban Times” of my response to your salutation of last Christmas-tide. . . . . By the time this note reaches you the song-birds of our native forests will all be in full chorus welcoming in the spring. In this particular part of the world, the spring is still some six weeks distant, and even when he does come, our woods are still found almost as devoid of music as yours are in mid-winter. Even in mid-summer you may roam through our Canadian woodlands for miles and miles together without either hearing or seeing any bird whatever—a solitary crow or two perhaps excepted. Our boyhood’s favourite search for birds’ nests is an enjoyment utterly unknown to boys in this country. Oh, for the blackbirds, the linnets, the thrushes, and the skylarks of my native Highlands! I would not give the warbling of any one of these for all the bird music to be found between here and Cape Horn. Equally barren of wild flowers as of birds is this portion of our otherwise fair dominion. Perhaps you are not aware that the Holly Tree is an utter stranger to this part of the world. Such, however, is the case. The same is true of the Bog Myrtle; nor can our Highland heather be coaxed by any amount of care to take root in Canadian soil. Many have been the efforts made in that line, but all to no purpose—a matter of much regret to us all who have tried it.

“Yet still our hearts are true, our hearts are Highland,
And we in dreams behold the Hebrides!”

But enough of Canada for the present. I hope you have been getting over the winter very pleasantly in your “Taigh ur aig cois na fairge.” By the bye, should I not rather write “ri cois” or “an cois” instead of “aig cois” in the line just quoted?

With many thanks for the information conveyed in your last.—I remain, my Dear Friend, yours as ever,

EWAN MACCOLL.<gai>

[TD 132]

RANNAN BHO’N BHARD GU IAIN CAIMBEUL, BARD NA LEIDEIG.

O, fhilidh bhinn na Leideig,
Mo mhile beannachd féin ort,
Air son na soraidh chaoin so,
A thainig bhuait gu m’ laimh.
O, gu ma fada beò thu,
A’ mealtainn gaol na Ceòlraidh,
Dh’ fhàg thu do Thir nam Mòr bheann
’Na d’ aobhar glòir is gràidh.

Nach coma cia cho aotrom
De roinn de nithean saoghalt’;
’S cùis sud nach beag leam ionndrainn,
’Na d’ dhachaidh taobh nan tonn.
Tha tir do ghaoil fo d’ shàiltean,
’S a dreach ’na shonas làthail
Do d’ shùilean—crannchur gràdhach,
Chuir cùl ro thràthail rium-s’.

Tir do’m buin glòir na Féinne,
’S nan gaisgeach ceart cho treunail,
Tha ’n diugh cho tric a’ feutainn,
Dhi tuille ’s tuille cliù;
Tir iomlan anns gach àilleachd,
’S ’nam measg, a h-òighean gràdhach,
Bu leòr a leaghadh stàilinn
Mór mhaise ’s blàths an gnùis.

Uair eile guidhean buan thu,
Guth Chonaghaill ann ad chluasan,
Is Atha ceart cho fuaimneach,
A’ ruith gu cuan ’na réis;
’S ’nuair thig, fa-dheòidh, gairm bàis ort,
Is tu fo ’n fhòid ’gad chàireadh,
O, gu ma h-ann an àite,
Réir “Miann a’ Bhàird fhuair aois.”*


* “O, càiribh mi ri taobh nan allt,” etc.

[TD 133]

ORAN GAOIL.

AIR FONN,—“Mo nighean donn is bòidhche.”

CO-SHEIRM:—
Thogainn cliù na h-ùr bhean mhin,
Fhuair ’san Réilig gaol mo chridh’;
’S beag an t-ioghnadh tuille ’s mi
Bhi bristeadh ’n cridh’ an tòir oirr’.

’S binn an seomar ceol nan teud;
’S binn ’san fhàs-choill àl nan geug;
’S binne na iad uile ’m beul
Bu mhiann leam féin bhi pògadh.

Thug an t-ùr-ròs, flùr nam buadh,
A dhath gaolach féin d’a gruaidh;
’S fàile caoin su-craobh nam bruach
A h-anail fhuair gun fhòtus.

’S geal an lilidh ’n tim a’ Mhàigh;
’S gile na sud cneas mo ghràidh,
Còmhnuidh chaoin a’ chridhe bhlàth;
B’e ’n trusdar dh’ fhàgadh breoit e!

Ciod an stàth bhi cur an céill
Dreach a blàth-shuil làn de ghaol?
Chan ’eil sùil a’ chalamain féin
A’ leth cho maoth-ghorm, bòidheach!

Chan ’eil mil an t-seillein chiair
Idir milis laimh r’a bial;
’S shaoileadh tu gur ann bho’n ghrian
A fhuair i fiamh a h-òr-fhuilt!

[TD 134]

[Bàn]

[TD 135]

<eng>APPENDIX (by THE EDITOR).

A MS. of many of Evan MacColl’s poems and songs sent to the Editor of this edition by Lieut.-Col. Alexander Fraser, LL.D., of Toronto, includes the pieces referred to herewith. Where there is no difference between the MS. copy and the published text, a mere mention is all that has been deemed necessary. Where there is any difference, even as little as one word, the MS. version is given here, while any additional matter is shown in full. At the express request of Lieut.-Col. Fraser, this MS., together with a copy of the 1886 edition of these poems anl songs, is being handed over to the Mitchell Library, Glasgow, per Mr. Robert Bain, Librarian. In this connection, Lieut.-Col. Fraser writes as follows:—

“Department of Public Records and Archives, Toronto, 10th September, 1934.

DEAR MR. MACDOUGALL,

On Saturday last I came across, among some of my papers, the manuscript, in his own handwriting, of quite a number of Evan MacColl’s Gaelic poems. I have not had time to check them, but it is not likely that there are any connections that have not been made in the books I sent to you.

After you have had time to examine the manuscript, I should feel obliged if you would hand it over for me to Mr. Bain of the Mitchell Library, to whom I also would wish you to give the two copies of MacColl’s poems with corrections sent for your use. It occurs to me that I cannot do better than present those things concerning MacColl to the Mitchell Library for a resting place, and I should be glad to hear from you or from Mr. Bain direct that such would be acceptable. It would also be a recognition from myself of the use I made of the Mitchell Library while a student in Glasgow University, when I and Dr. Cameron Gillies lingered among the books. Besides all that, a nephew of Mr. Mitchell, the founder of the Library, and I were on intimate terms in Canada.

(Signed) ALEXANDER FRASER.”


<gai>GLEANN URCHADAIN; (Eadar-theangaichte bho ’n Bheurla).

Tha an t-òran so gun atharrachadh sam bith seach mar a tha e anns an leabhar.


PIOBAIREACHD DHOMHNUILL MHIC A’ PHEARSAIN.

Mar so anns an lamh-sgriobhaidh:—

Bha cuis-cliù an òrain so, Dòmhnull Mac a’ Phearsain, ré iomadh bliadhna ’na àrd-phiobaire do’n Fhreiceadan ainmeil sin, Fusiliers na h-Albann. Rinneadh na rannan a leanas air dhomh a chluinntinn, goirid an déidh dha bhi air chuairt ann an Canada, gu’n robh e air cuireadh fhaotainn dol dhachaidh gu bhi ’na fhear-ciùil ann an Lùchairt na Ban-righ.

AIR FONN,—
“Ged tha samhradh na sòbhrag
Na làn bhòidhchead air teachd oirnn.”
no,

[TD 136]

Mi ’nam shuidhe ’nam ònar,
Air còmhnard an rathaid.

Tha lionn-dubh, mar throm-lighe,
Air mo chridhe-sa ghlacadh.

Mac a’Phearsain, ma’s fior e,
Tuille ’s tir so chan fhaic sinn.

Nunn thar muir nan tonn beucach,
Ghluais an laoch a dh’fhàs smachdail.

Có, nuair b’fhearr leinn ceol cumha,
Bheir bhuainn sruthanna bhras-dheur?

(no) Fear an cumhachd thig faisg ort?


NA MARAICHEAN CUISEIL.

Is e “Coilich-dhùnain Loch Ruaile” is tiodal do ’n òran so an leabhar a’ bhàird. Chan ’eil a’ bheag de atharrachadh air anns an làmh-sgriobhadh seach mar a tha e anns an leabhar, ach gheibhear iad so a leanas ann.―

Rann 5, sreath 2, “’S iad ag cagraich ri chéile.”
Rann 8, sreath 3, “Mar a theich iad gu tir leath’.”


AN T-EILTHIREACH SGITHEANACH AN TIR CHEIN.

Is ann fo’n tiodal “Tuireadh an Eilthirich Sgitheanaich” a tha an dàn so anns an lamh-sgriobhadh; agus tha caochladh atharrachadh air seach mar a tha e anns an leabhar. Tha a’ cheud dà rann tur eadar-dhealaichte, mar a leanas:

Mo ghaol gun dith air an tir dh’fhàs àluinn,
Tir nam fear ceannsal do’n cainnt a’ Ghàidhlig;
B’e ’n t-ùmaidh corr fhuair ’na còrsa àrach,
A bheireadh cùl rith’ gun dùrachd bhlàth dhi.

A thir nam mòr-bheann ’s nam blàth-ghleann uaine,
(No, Mo ghaol gu dilinn an Tir nam Fuar-bheann),
A thir nan òran bu bhòidheach fuaim leam;
Ged ’s tric do chlann gabhail imrich chuain uait,
Chan ann a thaobh easbhuidh gaoil glé bhuan ort.

Agus rann 4, an dara sreath,—“’S na glinn ’san d’fhuair fir chruaidh gun aireamh.”


LAOICH TAOBH-NA-GRIOSAICH.

Chan ’eil a’ bheag de eadar-dhealachadh air an òran so anns an lamh-sgriobhadh seach mar a tha a anns an leabhar, ach gheibhear iad so a leanas ann.

Rann 1, sreath 1, “’S ann air dùthaich mo ghaoil,” etc.
Rann 5, sreath 3, “’S feàrr gràine math sil,” etc.


CLACH AN CARN PHADRUIG.

An dara rann, is an dara sreath:—

“An deagh sgoileir” anns an lamh-sgriobhadh; “an t-àrd-sgoileir” anns an leabhar.

[TD 137]

AN ROS.

Tha na rannan air “An Ròs,” mar a tha iad anns an lamh-sgriobhadh, a’ dol mar so:—

(1)
Chunnaic mi ’n dé an lios nam blàth,
Ròsan bha de bhòidhchead làn,—
Flùr bu mhath leam fada slàn,
’S drùchd nan nèamh mar lòn dha.
Chaidh mi seachad là ’na dhéidh;
Feuch blàth nòsar an la dé,
Le cheann lùbte, ’s beachan breun,
Air gach taobh ’ga shròiceadh!

Leasan dhuit-sa, éiteag chiùin,
Dh’ fhaodas a bhi ’g éisdeachd riùm:
Nuair is mò do chòir air rùn,
’S ann ’s mò t’fheum air faicill!
Oir mar nathraichean gun ghràs,
Tha Foill, Cùl-chainnt ’s Eud a ghnàth
Deas gu d’ bhruthadh; seall, matà,
Nach bi ’n àilgheas aca.

(2)
Chunnaic mi an lios nam blàth
Ròsan bha de bhòidhchead làn;
Ghuidh mi e bhi fada slàn,
’S drùchd bho nèamh gu leòr air.
Chaidh mi seachad là ’na dhéidh,—
Feuch blàth nòsar an la dé,
A cheann lùbte ’s beachain bhreun,
Air gach taobh ’ga shròiceadh.

Oigh is aingealaiche gnùis,
Faic ’san ròs do shamhladh dlùth:—
Nuair is mò do chòir air rùn,
’S ann ’s mò t’fheum air faicill;
Oir mar nathraichean fo d’ shàil,
Tha Foill, Cùl-chainnt ’s Eud a ghnàth
Deas gu d’ bhruthadh; seall, matà,
Nach bi ’n àilgheas aca!


GOID BEAN NA BAINNSE.

Rann 2, sreath 6, “De rabhadh no cuireadh”; sreath 7, “Thug Deorsa am muigh air is,” etc.

Rann 3, “Leth-dusan bo-laoigh.” Anns an lamh-sgriobhadh; agus is ann mar a leanas a tha an ceithreamh rann ag criochnachadh:

“Bha ghrian air bheul éirigh,
Nuair fhuaras glé éibhinn,
Na gadaichean gleust’ ud taobh Aora a’ steòrnadh
Suas chun na crùisle,
Chaidh ’n sagart a dhùsgadh,
’S mu’n d’thug iad ris cùl ’na bean-phùsda bha Mòrag!”

[TD 138]

CRONAN-CADAIL LEANABH BEAN A’ CHIOBAIR.

So mar a tha an dà rann mu dheireadh anns an lamh-sgriobhadh.—

“An coimeas pòig bho m’uanan-sa,
Cha mholainn mil nan cuachagan;
’S tha bhlàth air loinn do ghruaidhean beag,
Gur ann bho Nèamh a fhuair mi thu!

Uist! Uist! gun taing do m’ rùnan-sa,
Tha do dhà shùil bheag dùinte nis!
Nuair thig, a ghràidh, tim dùsgaidh dhuit,
Bidh ciochan lan ’gan rùsgadh dhuit.”


MNATHAN NA TI.

An seachdamh rann, is a’ cheud sreath:—“Ged tha i ro leisg air son fuine,” anns an lamh-sgriobhadh.


MAIRI CHREAG A’ GHARAIDH.

Tha am Bàrd ag innseadh anns an lamh-sgriobhadh gu’m b’i “Màiri Chreag a’ Ghàraidh” bàta leis an tric a lean e iasgach an sgadain an Loch Finn, an làithean òige.

Rann 2, a’ cheud sreath—“’S tric mo bhàta cliùiteach”;
Rann 4, an treasamh sreath “Ri tim ruith nan réisean”;
Rann 6, a’ cheud sreath—“Nuair thig tim an iasgaich”;
Rann 7, a’ cheud sreath—“Cha bu tusa ’m bàta.” Anns an lamh-sgriobhadh.


FAILTE CALLUINNE.

So mar a tha an dara rann anns an lamh-sgriobhadh.—

“Ged ’s fhada ’n céin bho Thir an Fhraoich,
Fhuair thu, Mhic Mhaoilein, t’àrachadh,
’S glé ghann am measg a clann ’san tir so,
Aon le leth do ghràidh-sa dhi.
Tha dearbh nach beag air sud ’nad thlachd
Air gach deagh chleachduin Gàidhealach;
’S a cànain mhilis thig bho d’ bhilibh,
Binn mar ghuth na clàrsaiche.”

Rann 3, an treasamh sreath—“com cho làn”;
Rann 4, a’ cheud sreath—“caileagan na tir.”

So mar a tha an dà rann mu dheireadh.—

“Bidh agad bean bhios modhail, caoin,
Bean bhòidheach, ghaolach, mhin-bhriathrach—
Té bheir deagh aire, ma’ riut féin,
Clann Mhaoilein chur an lionmhorachd!
Gu togail suas is cumail buan
Deagh ainm air sluagh na tire so;
Cha tuille ’s còrr an iar no ’n oir,
Siol dhaoine còire, firinneach.

[TD 139]

An nuas gu m’fhaicinn thig gun dàil:
Bidh agad fàilte chridheil uam;
Bidh ruith air sgialan, sean is ùr;
Bidh pailteas ciùil is digh’ againn.
Bidh duanarachd bàird bhinn na Féinn,
Cur aoibhneas anns gach cridh’ againn,
Is bean an tighe, ma’ ri m’ chlann,
Mar air dà phrionnsa frithealadh!”


MAILI BHOIDHEACH.

Rann 2, an dà shreath mu dheireadh, so mar a tha iad anns an lamh-sgriobhadh.—

“Tha measg nan òigh is gaolaiche,
An éiteag ud a leon mi.”

Chan ’eil an rann a leanas anns an leabhar idir.—

“Gu cliu thoirt air mo leannan,
Réir a h-airidh, ann am òran,
’S ann dh’fheumainn spiorad Uillin
A bhi maille rium ’gam sheòladh!”


OIGHRIG BHOIDHEACH ACHA CURRACH.

Rann 3, a’ cheud sreath—“Am bun a’ ghlinn’ ud,” anns an lamh-sgriobhadh; agus so rann nach ’eil anns an leabhar idir, mar an dara rann mu dheireadh.—

“Ged is beag mo roinn-sa ’n talamh,
Coma sin, a luchd nam breug,
Fhad ’s is leam cion-falaich Oighrig,
Cion b’fhearr leibhse agaibh féin!”


ROSAN AN LETH-BHAILE.

Rann 1, an seachdamh sreath,—“Bho’n choill ’san tric gun euradh”;

An t-séist, an seachdamh sreath,—“Fear gheibheadh gealladh pòsaidh,” anns an lamh-sgriobhadh.


MO CHAILEAG CHIUIN, BHOIDHEACH.

Is ann fo ’n tiodal “Mo chaileag bhòidheach, bhàn-bhuidhe, ghrinn” a tha ann t-òran so anns an lamh-sgriobhadh. Is ann mar so a tha an t-séist air a cur sios.—

“Mo chaileag bhòidheach, bhàn-bhuidh, ghrinn,
Mo chaileag bhòidheach, bhàn-bhuidh, ghrinn;
Chan ioghnadh mi bhi ort a’ seinn,
An déidh gach loinn a chi mi ort!”

Rann 3, an ceathramh sreath,—“’S a falt sniomhach,” etc.


SINE BHOIDHEACH.

Rann 2, an treasamh sreath.—“bho d’ mheal-shuil mhiogach”;
Rann 6, an dara sreath,—“diog de’n labhairt fior”;
Rann 6, an ceathramh sreath,—“Bidh mhàthair suarach,” etc., anns an lamh-sgriobhadh.

[TD 140]

O! TILL A LEANNAIN!

Is ann mar a leanas a tha an t-òran so anns an lamh-sgriobhadh.

SEIST.—
“O! Till a leannain, O! Till, O! Till!
O! Till, a leannain, O! Till, O! Till!
Dean cabhag, a leannain,
Air t’ais gu Carlunan,
No theid mi le mulad do’n chill, do’n chill!

’S math m’ aobhar an diugh bhi fo ghruaim, fo ghruaim;
Trom luchd air mo chridhe, mar luaidh, mar luaidh;
Mi’n so ann am aonar,
’S mo leannan geal, rìomhach.
Am baile nan stìopal, fad uam, fad uam!

Chan e gaol o’n uiridh, a ghràidh, a ghràidh,
An gaol so thug mise, cho blàth, cho blàth;
’S gann dh’fhàg thu bhi ’d leanabh,
Nuair thòisich mo ghean ort,
’S do dhreach ann am aire, gun tàmh, gun tàmh!

Mo rùn bean nam mala ciùin, caol, ciùin, caol,
’S nan sùil tha cur thairis le gaol, le gaol!
Mur bithinn glé chinnteach
Gu’m fan i rium dileas,
Cha b’fhada mo thim-sa de’n t-saogh’l, de’n t-saogh’l!


GAOL MO CHRIDHE SINE OG.

So, mar a leanas, a tha an t-òran so anns an lamh-sgriobhadh.—

AIR FONN:—“An té sud air a bheil mi’n geall.”

SEIST.—
“Gaol mo chridhe-sa Sine Og,
Ribhinn shuairc a’ chuailein òir;
O, gu bhi an diugh ’ga còir,
Taobh na h-Aird’ ud fada shios!

Aird Mhic Shimidh, àird an àigh,
Aird mo rùin-sa thu gu bràth;
’S ann ri d’thaobh a fhuair mi gràdh
Na té òig tha ’n diugh ’gam dhith!

Chan e pearsa chaoin mo rùin;
Chan e ’n druidheachd tha ’na sùil,
Ach an aoidh a tha ’na gnùis,
Fhuair dhi rùn gach neach a chi.

Thug mi féin dhi gaol gun cheisd,
Gaol nach dealaich rium am feasd,
’S m’aire air an dioladh dheas,
Fhuair mi tric ’na comunn min.

Coma cadal dhomh no suain;
Coma có bhios leam no bhuam,
Car aon mhionaid as mo smuain,
Iomhaidh ’n uain ud chan fhaigh mi.

Miann a’ bhalaich mire ’s òl;
Miann an daormuinn maoin gu leòr;
Mo mhiann fhéin de’n t-saoghal mhòr
Caidreamh bòidheach bean mo chrìdh?

[TD 141]

MO RUN GEAL BOIDHEACH.

Is ann mar a leanas a tha an t-séist agus a’ cheud rann, le rann eile mar an dara rann mu dheirealh, anns an lamh-sgriobhadh.—

SEIST.—
Gu’n togainn cliu air mo rùn geal, bòidheach,
A’ chaileag chaoin chùm an raoir rium còmhdhail,
An éiteag chiùin thug a rùn glé òg dhomh;
’S e bhi r’a taobh mo rùn féin an còmhnuidh.

Chan e an gleann ud bhi sealltainn àluinn,
Le choilltean uaine ’s a bhruachan blàthmhor,
A mheudaich m’ ùidh air ri tim a’ Mhàigh so:
’S a Nic an t-Saoir dh’ fhàg mo ghaol-sa àrd air.

O, thusa sheinn dhuinn cho binn mu’n òigh ud,
A chleachd bhi shuas ann an cuairt Ghlinn Smeòil leath’,
Air gràdh mo chridh’-sa na’m biodh tu eòlach,
Chaidh “Màiri ghrinn” sios do’n chill gun òran!


MORAG BHRAIGH-BHEALAICH.

So mar a tha a’ cheud rann anns an lamh-sgriobhadh, agus atharraichean beaga eile anns a’ chorr de’n òran so.—

Fhir theid null gu Braigh-Bhealaich,
Thoir ceud beannachd gu m’ rùn-sa leat,
Bean a’ mhuineil as gile
Na maoth chanach nan aonaichean;
Té chùil-duinn ’s nan caol-mhala,
Air cheart chuma na h-ùr-ghealaich;
De gach sòlas fo’n domhan,
B’e mo roghainn bhi sùgradh rith’!

Rann 2, sreath 5 and 6,
“’S cha ro mhinig air m’aire,
Còmhdhail gealaich a’ ghàraidh ud.”

Rann 3, sreath 3, “Mise ’n so ri taobh Dhùbhlais.”


CRONAN CADAIL.

Is ann mar so a tha an da shreath mu dheireadh anns an rann mu dheireadh.

“Bean bhi ’g earbsa fad a meòir
Gealladh bà nam fear òg!”


TUIREADH LEANNAIN AN EILTHIRICH OIG.

Tha na h-atharraichean beaga a leanas anns an lamh-sgriobhadh.—

SEIST,—“Mo cheisd fear nam beus cliùiteach,” etc.
Rann 5, sreath 3.—“Bidh do d’ Sheònaid Gleann Sàdail.”


ESAN ’GA FREAGAIRT.

SEIST,—“Mo cheisd bean nam beus cliùiteach.”

[TD 142]

RUN MO CHLEIBH AN EITEAG SHUAIRC, no
NIGHEAN DONN A’ BHAIL’ UD SHUAS.

Tha na h-atharraichean a leanas anns an làmh-sgriobhadh.

Rann 2, sreath 1, “’S geal an lilidh tim a’ Mhàigh”;
Rann 3, sreath 2, “Bho ùr-ròs an òg-mhios chiùin”;
Rann 4, sreath 2, “Maise blàth-shuil bean mo ghaoil.”


EILIDH GHLINN-DARUAIL.

Rann 2, sreathan 7 and 8,—
“Ri taobh na té a phòg mi,
An raoir an Gleann-daruail.”
anns an lamh-sgriobhadh.


COMA BHLIADHNA UR BHI DLUTH.

So, mar a leanas, a tha an lamh-sgriobhadh.—

Rann 1,—
’S tric mi le gruaim, ’g éisdeachd ri t’fhuaim,
Aora, nam bruach bòidheach:
Fhuair mi ri d’thaobh dosgainn nach faod
Lighich no druidh fhògradh.
’S leor an ceann-fàth sud bhi mar thà,
Fuarachadh gràdh Seònaid;
Mur dean i rium réit’, ’s furasd a leugh
Gur h-ionnan ’s an t-eug dhòmh-s’ e.

Rann 3, sreath 6,—“Thabhairt air beul cléir dhomh.”

Rann 4, sreathan 7 and 8,—
“Gabh earail, matà, air t’ais gu d’ cheud ghràdh,
’S faigh ’na ghaol blàth buan shòlas.”


ANNA GHAOLACH GHLINN-CRO.

Rann 2, sreath 7,—“’S deimhinn leam gu tim eug dhomh”;
Rann 3, sreath 4, etc.—
“Uam gu mùirneag mo ghràidh,
Agus innis do’n éiteig,
Ma ’s a caomh leath’ mi slàn,” etc.
anns an lamh-sgriobhadh.


CEIT RUNACH INBHIR-FEORAIN.

Rann 1, sreath 2.—“Maiseach thar gach flùr”;
Rann 3, sreath 3,—“’S gheibh thu samhladh ’n sud air neul,”
anns an lamh-sgriobhadh.


A BHEAN UD RINN MO LEONADH.

“Bheir flùir an t-samhraidh ’m smuaintibh,
Do dhreachmhorachd, do dhreachmhorachd,
’S an sneachd do bhroilleach fuar-gheal,
Glé dhroch-runach, glé dhroch-runach.”

Sud mar a tha an dàra rann ag criochnachadh anns an lamh-sgriobhadh; agus mar so an dara sreath an rann 3,—

“A shineadh dhomh, a shineadh dhomh.”

[TD 143]

CHA CHALL NA GHEIBH CARAID.

Tha na h-atharraichean a leanas anns an lamh-sgriobhadh.—

Rann 2, sreath 6,—“A thaobh gaoil maighdean bhòidheach”;
Rann 3, sreath 1,—“Na’m bu choigreach gun fhios dha.”
Rann 5,—
“Na’m biodh fios aig mo leannan,
Air guin bhrònach mo chridhe ’ga dith,
’S gann gu’n togadh e ’barail
Air a’ chealgair dh’fhàg dealaichte sinn.
Mo thruaighe féin an droch stiùradh
Dh’ fhàg an diugh aig an Iùdas ud i,—
Amhuil dealan-dé àluinn
Ann am beairt figh’dear spàgach nan lion!”


GED THA BHEALLTAINN SO SNUADHMHOR.

Tha na h-atharraichean a leanas anns an lamh-sgriobhadh.—

Rann 1,—
Ged tha Bhealltainn so sàr-ghrinn,
’S beag is feàirrde ma leòn-s’
Cia cho griananach, àluinn
Loinn nan àrda ’s nan lòn,
Bho’n fhuair Grùigein Nic Eallair,
’S e mo roghainn dubh-bhròn, etc.

Rann 2, sreath 4,—“Cromadh bòidheach fo’n drùchd”;

Rann 3, sreathan 6-7,—
“Bhi gu dian rium an eud,
Faicinn agam gach rùn-chòir,” etc.

Rann 4, sreathan 3-4,—
“Fhuair m’ eudail r’a ghualainn,
Bu lugh’ cruadal na cùis,” etc.


O, SEINNIBH ’ILLEAN, SEINNIBH LEAM.

So mar a tha rann, 1, anns an lamh-sgriobhadh, le atharraichean eile ’na dhéidh.—

“O, seinnibh, nuair a chithinn i,
A’ tighinn ann am chòmhdhail,
Mur biodh m’fhuil air ghoil ’nam fhéithean,
Is mo chridhe leam le sòlas.”

Rann 3, sreath 2,—“Mi bhi ’n sud m’a gaol cho spòrsail”;
Rann 4, sreath 1,—“Droch còmhdhail orra mheal i bhuam.”


NAIDHEACHD GUN IARRAIDH.

Is e “Am Brualar so, am Faoin-sgeul e?” an tiodal fo a bheil an t-òran so air a chur anns an lamh-sgriobhadh. Tha na h-atharraichean a leanas ri am faotainn ann.—

Rann 2, sreath 1,—“O, ’s mairg ni earbs á boireannach”;
Rann 2, sreath 5,—
“Mar ’s teotha gaol na guanaig ort,
’S ann ’s fuaire i mu d’ dhéidh.”

Rann 3, sreath 4,—“Chaidh mo philleadh chun a’ chuain”;
Rann 3, sreath 7.—’S ann nuair rinn càch do spùinneadh bhuam.”
Rann 5,—
“’S e thu bhi aig an t-sionnach ud,
A nis fo cheangal buan,
A dh’ fhàg mu chàileachd tinneasach,
Is m’ oidhchean dh’ easbhuidh suain.
An saogh’l chan fhada mheallas mi:
O, ’s falamh è ’s tu bhuam;
A ghaoil, bu aoibhinn, toilichte,
Théid mi gu h-ealamh ’n uaigh.”

[TD 144]

Rann 6 (ùr),—
“Nuair chuireas iad fo thalamh mi,
’S a chinneas tharam feur,
An tig, an tig thu ghal air m’uaigh,
No ’n sil thu aona dheur?
Cha sil, cha sil, cha teann thu ris;
B’e ’n t-iongantas an té
A rinn mo bheatha ghiorrachadh,
Bhi duilich as mo dhéidh.”

Rann 7,—
“A fhleasgaich òig, bi furachail,
Aon earail gabh uam féin;—
Na taobh ri té bhios eireachdail,
Gun solus ceart m’a beus;
Ged gheibh thu ’n coslas aingil i,
Ma’s caileag i gun stéidh,
Gu’n dean i ’n tùs dhiot amadan,
Is aithreachan ’na dhéidh.”


ORAIN URA.

Chan ’eil na h-òrain a leanas an clodh-bhualadh 1886 idir. Is ann am measg nan paipearan làmh-sgriobhte a dh’ainmicheadh mar thà a fhuaras iad.


MO ROGHAINN DE’N T-SAOGHAL.

AIR FONN:—“A Nighean Bhuidhe, Bhàn, na’m falbhadh tu leam.”

SEIST.—
Mo roghainn de’n t-saogh’l an éiteag àigh,
Gheall dhòmhsa an raoir a gaol ’s a làmh;
Ged bhithinn ré linn a’ seinn m’a sgèimh,
Cha mhór dhe b’urrainn dhomh innseadh dhuibh!
Mo roghainn, etc.

Chi mi ’na gnùis mhodhail, nàrach,
Maise camhanaich a’ Mhàighe;
Chi mi loinn nan daoimean dearrsadh,
Stigh ’na blàth-shul mhin-rosgach.

Chi mi muineal mar an grian-ghath
Laigheas air an t-sneachd ’sa chriathraich,
Slabhraidh òir mu’n cuairt dha ’g iathadh,
’S òr-fhalt ciatach sinte ris.

Chi mi, ma’ ri gàirdean glé-gheal,
Sèimh-uchd tlàth mar chlòimh na faoilinn,
Uchd do’m buin an cridhe gaolach,
Gheall bhi daonnan dileas dhomh.

Chi mi ’na blàth-chainnt ’s ’na gluasad,
Dearbh gu leòr air nàdur suairce:
Sud mar thoill ’s mar bhuair i bhuamsa
Gaol nach fuaraich siorruidheachd!

Tighinn luath do’n uair chi m’eudail
Ann am chrios le cead na cléire;
’S e bhi laighe leath’ ’s ag éirigh,
Dh’ fhàgainn féin toil-inntinneach!*


* Faic, mar leth-bhreac an òrain so, “Mo chaileag chiùin, bhòidheach.”

[TD 145]

MO RUN-SA ’N EILEAN A’ CHEO.

Mo nàir air na beòil do’n ceòl bhi moladh
Dreach mhnà na h-Eadailt ’s na Gréig:
Có eile ach iadsan! crùn gach uile
Ni bòidheach gheibhear fo’n ghréin!
Bhiodh aig na fir fhaoin ud caochladh barail,
Na’m b’àill leo tighinn an taobh-s’,
Is faighinn an sùl air gnùis na cailin
Chaoin, chiùin, is leannan dhomh féin!

Tha binneas a beòil mar cheòl o’n bharrach
’San Og-mhios lusach, is fiamh
A cuach-fhalt mar neul air gnùis na gealaich,
Taobh guaillibh geal mar a’ ghrian.
Fhuair bràighe mo ghaoil ceart neul nan lilidh,
Nuair ’s caoine gheibhear an sgiamh;
’S a mheudaich mo ghràdh air, blàths a’ chridhe
Do’n comhnuidh ionad cho briagh.

B’e féin an daor thruaghan fuar, gun anam,
Nach teumadh bilean mo luaidh
A shireadh a pòig,—bu leòr a h-anail
Thoirt slàint’ aig dorus na h-uaigh!
Air gruaidhean mo ghaoil có ’n t-aon a sheallas,
Gun leumadh cridhe mu’n snuadh,
’S iad mar a fuil féin air sgéith na h-eala,
No caorann meala Loch Luain!

Gach uile taobh théid i ré a beatha,
Biodh samhradh buidhe, làn ceòil;
Biodh osagan ciùin ag giùlan leotha
’Ga h-ionnsuidh anail nan ròs;
Biodh eòin bheaga, bhinn a’ seinn, ’s gach filidh
’S an tir ’ga moladh mar ’s còir:
Bu leòr a’ chuis-chiùil is cliù dhoibh uile,
Mo rùnsa ’n Eilean a’ Cheò!

Tha cuid le cainnt fhaoin, a réir an guidhe,
Gun tàmh ag cur dhomh an céill
Gur dòchas gun fhiù mo dhùil-sa rithe,
’S fir-stòrais sireadh a gaoil;
Ach coma cia mór an tòir tha oirre
Aig càch, chan ise an té
A chuireadh rium cùl, ’s ri m’ bheò ma chuireas,
Air chinnt, ’s e ’n coireach mi féin!

Nuair thig oirnn an nall a’ Bhealltainn shona,
Le srannraich sheillein measg bhlàth,
’S a sheinneas na h-eòin feadh chòs is chranna
An òrain mhilis gun tàmh,
Gheibh ribhinn mo ghaoil mi féin uair eile,
R’a taobh ri leannanachd bhlàth;
’S cha ghabhainn mór ioghnadh, réite ’s banais
Bhi ’n déidh sud againn glé thràth!

[TD 146]

BUN NA REILIG.

Is ann fo am tiodal so, ach leis na h-atharraichean a leanas, a tha an t-òran “Taobh Abhainn Aora” (taobh-duilleig 107) air a chur anns an làmh-sgriobhadh. Tha an t-séist eadar-dhealaichte, agus tha mar an ceudna aon rann a tha ùr uile gu léir anns an lamh-sgriobhadh.

SEIST.—
Mo rùn té ’n fhuilt bhuidhe bhàin;
Suas cliù té ’n fhuilt bhuidhe bhàin!
An ùr-bhean a dh’ fhàg subhach mi
An raoir aig bun na Réilig!

Gur binne na ceòl clàrsaiche
A beulan beusach, mànranach,
’S e dearg mar ùr-ros gàraidh
Fo dhrùchd maidne tràth a’ chéitein.

Rann 1, sreath 1, “a chaileag Earra-ghaidhealach”;
Rann 2, sreath 2, “fan bho mheall-shuilean.”


GU MA FADA SLAN AN EITEAG.

Faodar òran ùr a ràdh ris an òran so, ged a tha beagan de na h-aon bheachdan is de na h-aon bhriathran ann ri “Sine Bhòidheach Og na Rèilig” (faic taobh-duilleig 108); mar sin, tha e uile air a chur sios an so mar a tha e anns an lamh-sgriobhadh.

SEIST.—
Guma fada slàn an éiteag,
Sine bhòidheach, bhàn na Réilig!
’S ro-mhath thoill a’ chaileag chaoin ud,
Gaol a dh’fhanas buan bhuam.

Cha bhi mi ri tuille dànachd,
Mu dhreach Eilidh, Ceit no Màiri;
Fhuair mi ’n raoir ’san Réilig mànran,
Té ’s feárr còir air luaidh bhuam!

Làimh ri comunn blàth na finne,
A tha nis ’nam smuain cho minig;
Bhiodh làn chòir air tir Mhic Shimidh
Ann am shealladh suarach!

Có measg òigridh ri là féille
Dh’ fhàgas gach té eile eudmhor:
Sùil gach gille òg ’na deidhinn?
Có ach reul nam buadh ud!

Dearg mar chéir tha beulan bòidheach;
Gorm mar dhrùchd a sùilean snòdhmhor,
’S a deud geal mar oir an neòinein,
Soilleir, òrdail, cuairteach!

O! gu bhi uair eile, Shìne,
Leat mar bha mi ’n raoir ’sa chrìch ud,
’S do chruth gràidh ’s do chòmhradh bìnn,
Toirt Mala-mhìn ’nam smuaintean!

[TD 147]

MO RUN GU BRATH A’ MHALDAG CHAOIN.

Faodar òran ùr a ràdh ris an òran so, ged a tha e coltach ri “Mo Chaileag Ghaolach” (taobh-duilleig 84), le beachdan de’n aon seòrsa. Mar sin, tha e air a chur sios an so uile gu léir, mar a tha e anns an lamh-sgriobhadh.

SEIST.—
Mo rùn gu bràth a’ mhàldag chaoin,
A bheireadh pòg le deòin dhomh féin;
Chan ioghnadh thu bhi tric ’nam smaoin,
An déidh gach maise chì mi ort!

Chi mi ’nad ghnùis mhodhail, nàrach,
Maise camhanaich a’ Mhàigh mhios;
Chi mi loinn nan daoimean deàrrsach
Ann ad bhlàth-shuil mhìn-rosgach.

Chi mi sealladh tearc r’a fhaotainn, (no, “os cionn meadhoin caol-cruinn”)
Sèimh uchd tlàth mar chlòimh na faoilinn,
Uchd do’m buin an cridhe gaolach,
Gheall bhi daonnan dìleas dhomh.

Chi mi muinneal mar an grian-ghath,
Laigheas air an t-sneachd ’s a’ chriathraich,
Slabhraidh òir mu’n cuairt dha ’g iathadh,
’S òr-fhalt sgiamhach sìnte ris.

Chi mi ann ad chainnt ’s ’nad ghluasad,
Dearbh gu leòr air nàdur suairce;
’S ’nad fhiamh-ghàire fàth nach suarach,
Air an luaidh th’ aig mìltean ort.

Chi mi thu, mar ann an gàradh,
Craobh de’n abhall, tím a’ Mhàigh-mhios;
Gach aon mheur dhi braonach, blàthach,
’S eòin ’na barr toil-ìnntinneach.

’S beag an t-ioghnadh mi bhi pròiseil,
’S mo ghaol ainnir tha cho bòidheach,
Bean a b’fhearr leam a bhi pògadh,
Na tha dh’òr ’san rìoghachd so!


PEIGI THAOBH LOCH AICE.

Faodar a ràdh gur e an t-òran a tha fo’n tiodal so anns an lamh-sgriobhadh an aon òran ri “A’ Chaileag Chomh’lach” air taobh-duilleig 99. Tha an t-séist eadar-dhealaichte; agus tha dà rann a tha ùr uile gu léir anns an lamh-sgriobhadh, mar a leanas.—

SEIST.—
Có nach togadh cliù leam,
Air flùr nam buadh—
Peigi thaobh Loch Aice,
Ròs geal nam buadh!

’S glé mhath, ghaoil ghil, bhòidheich,
A thig t’ainm, Nic Ceòl, dhuit,
’S tu ’d chuis-ciùil an còmhnuidh,
Do gach bàrd mu’n cuairt.

Ainnir a’ bheoil chùbhraidh,
’S fad o’n tha mo rùn ort;
Nis, ma gheibh mi diùltadh,
’S leannan ùr domh uaigh!

[TD 148]

CUMHA.

Cumha leanabh nighinn a chaochail air an deicheamh latha de’n Mhios Mhàigh, 1866.

O! m’uan, O, m’uan, O, m’uan geal, Anna!
O! galar na truaigh thug bhuam-sa m’Anna!
’S beag ìoghnadh mo ghruaidh bhi duaichnidh, tana;
Laigh cadal na h-uaigh air m’uan geal, Anna!

O! sguiribh de ’r glòireas, eòin an earraich!
’S beag faochadh do m’ leòn-sa ceòl na barraich;
Fhuair buinneag mo ghràidh ’sa Mhàrta charach,
Am buille gun truas thug bhuainn thu, Anna!

Chan ioghnadh do mhàth’ir bhi cràiteach, duilich,
Do pheathraichean gràidh ’s do bhràithrean guileach;
Mi féin air bheag sùrd ’s mo shùil ri talamh,
Tha t’àite ’nar cùirt, a rùin ghil, falamh.


DUN CHUAICH
(Neo-chriochnaichte).

Ged is fhada bho’n latha ’san d’thug mi mo chùl
Ri talla mo dhaoine, ’s Dun Aorach mo rùin,
Chan ’eil air a’ chruinne so, mullach no cruach,
As dlùithe do m’ chridhe-sa ’n diugh na Dun Cuaich.

Ar leam bhi ’ga fhaicinn gu bras-achach, àrd,
Le chluaintean crann-phreasach, flùranach, blàth;
Dun Chorbhail na giùbhsaich ’ga dhion bho’n taobh tuath,
’S ceò-bhratach mu’n tùr a tha crùnadh Dhun Cuaich.

Dùn coillteach an daraich, ’s an leamhain dh’ fhàs trom;
Dùn fior-uisgeach, fallain, snuadh ’s aithne do m’ chom;
Dùn ’san tric an dùisg cuthag mac-talla nam bruach;
’S e sud thug bho shean dhuit t’ainm milis, Dun Cuaich.

Chan ioghnadh mo smuaintean bhi gluasad thar thuinn,
’S gach latha de m’ chuairt ceart cho buan dhomh r’a linn;
Anns a’ chill ud ad chòir tha ’n té bhòidheach ’na h-uaigh,
A rinn dhòmhsa mar Nèamh Coille Aora ’s Dun Cuaich.

Feuch coileach an dùrdail ’sa ghiubhsach ud shuas,
Le dusan bean bhòidheach d’a ghlòrais toirt cluais;
An lasgaire cùirteil, gun mhùiseadh, gun ghiamh,
Le té an déidh té dhiubh, a’ sgaoileadh a sgiath!


CLO-BHUALADH 1839.

Ann a bhi ag gabhail beachd air an dà chlo-bhualadh (1839 agus 1886) de òrain a’ bhàird, chithear gu’n d’thugadh atharrachadh a bha anabarrach uile gu léir asda, mar a dh’fhoillsicheadh iad anns an aon mu dheireadh, cho mór is gu’m faoidte òrain ùra a radh ri cuid dhiubh. Bidh a bheachd féin aig gach leughadair co dhiùbh a thà no nach ’eil so r’a mholadh do bhàrd, no ’na chomharradh air àrd-bhuadhan bàrdachd. Gun teagamh, tha atharraichean mar so air uairean feumail; ach tha na h-atharraichean a thugadh á obair Mhic Colla uile gu léir thar a’ chumantais seach obair bàird sam bith eile is aithne do’n fhear-dheasachaidh.

[TD 149]

Feumaidh gu’n robh na h-atharraichean sin air an deanamh le cead is air iarrtas a’ bhàird e féin, ged nach ’eil am fear-deasachaidh (1886) ag ràdh ach gu bheil e “meudaichte is ath-leasaichte.” Mar sin, b’e beachd fear-deasachaidh a’ chlo-bhualaidh so gur e an rian air an robh na h-òrain an clo-bhualadh 1886 a bha a réir beachd suidhichte a’ bhàird e féin an uair a dh’abaich inntinn; agus mar sin, lean e cho dlùth ’s a bha gach ni ag ceadachadh dhà, ri an dealbh an sin. Air a chùl sin, na’m biodh iad air an toirt seachad mar a bha iad an clo-bhualadh 1839, mar bharrachdas, agus tha móran dhiubh a bu làn fhiach an cur sios mar sin, dh’fhàgadh e an leabhar so mór agus cosgail, seadh, ged nach biodh am priomh-aobhar idir ann air am fàgail as.

Mar sin, far a bheil na h-òrain fo chruth ùr an clo-bhualadh 1886, cha do chuireadh sios an so iad idir mar a bha iad an clo-bhualadh 1839. Ach air a shon sin, far an robh rannan a b’fhiach, am beachd an fhir-dheasachaidh, a bhi air am foillseachadh an so, is gun iad air an cur an clobhualadh 1886 idir, tha iad air am foillseachadh anns a’ chuid so de’n leabhar. Tha iad mar a leanas.—


GLEANNAN NAM FLUR.

O, tiugainn, thuirt Cailean, do ghleannan nam flùr;
Tha gorm dhearcan chean’ ann cho tiugh ris an drùchd,
’S an t-subhag bheir minig am aire do bhilean:
O, tiugainn g’ an sireadh! O, tiugainn, a rùin!

Car-son, fhreagair Maili, nach rachainn do’n ghleann,
’S air falbh thug i oirre le Cailean ’na deann,—
agus mar sin air aghaidh, ceithir rannan uile gu léir


PURGADAIREACHD.

Thuirt Casan-casruisgte, bidh sneachd,
Tha eagal orm, am Purgadaireachd;
Bidh ’m pathadh ann, thuirt fear an òil,—
agus mar sin air aghaidh.


MORAG.

Is docha gur e so an aon òran ri “Mórag Bhràigh-bhealaich,” ach leis gu bheil an dà òran so, an clo-bhualadh 1839 agus 1886, am mach bho dhà no tri shreathan, cho tur eadar-dhealaichte, tha e air a chur sios an so mar a bha e an clo-bhualaduh 1839.

’S toigh leam, ’s toigh leam, ’s toigh leam féin;
’S toigh leam féin Mórag, O;
’S toigh leam, ’s toigh leam, ’s toigh leam féin;
’S toigh leam féin Mórag, O;
’S toigh leam, ’s toigh leam, ’s toigh leam féin,
Grian mo ghaoil, Mórag, O;
’S toigh leam féin Reul nam Buadh;
’S tric mi’m smuain còmhla rith’.

Chan e sneachd air a’ mhullach,
’S grian an earraich a’ dearrsadh air;
Chan e neoinean na dalach,
’S chan i ’n eala, ge àluinn i,

[TD 150]

Chuirinn mionaid an coimeas
Ris an ainnir so shàraich mi,
’S i mar bhith as na speuraibh,
Sluagh ’gan léireadh le h-àillealachd!

Sluagh ’gan léireadh le àilleachd
Ribhinn bhàn a’ bheoil dhuanagaich;
’S e fior ghrinnead a mànrain,
’S a ro mheud tha de’n uan innte
A las teine ’nam chridh-sa,
’S a mheall mi gu gaol buan thoirt dhi;
Bi’bh a’ bruidhinn mu Bhénus—
Làimh ri m’eudail bu shuarach i!

Fhir a rùigeas am bail’ ud,
Bi ad earail roimh m’ rùn geal-sa,
Té nam min-ghlac as gile
Na sneachd beinne na h-aon-oidhche,
Le cùl lin ’s a caol mhala,
Crom, mar ghealach air ùr-theachd oirnn:
O! tha druidheachd ’na gàire,
’S dallaidh dearrsadh a sùilean thu!

Bhuineadh sud do mo ghaol-sa,—
Aigne aobhach na smeòraiche,
Dà ghruaidh chopanach, chéir-dhearg,
Geal-dheud réidh am beul ròs-bhileach;
Beul a b’fhearr na bhi ’m righ leam
Bhi os iosal a’ pògadh tric:
Mur bi buil air sud tràthail,
’S e gur tàmh dhomh gun deò fo’n lic.

Ach air feabhas do phògan,
O, chan iad tha mi sanntachadh;
’Se do chridhe bhi blàth rium,
Ainnir ghràdhach, a b’annsa leam;
’S ged a gheibhinn am màireach
Muillion òr is nigh’n prionnsa leis,
Nàile, b’fhearr leam deich mil’ uair,
Nighean ciobair nam beannta fraoich!

’S truagh nach robh mi is m’eudail
An gleann braonach a’ mhislein thiugh,
Togail moch leis an spréidh leath’,
Gun bhi tearnadh gu oidhche dhubh.
Cha robh iadsan bha ’n Eden
Riamh cho aobhach ’s a bhiomaid ann,
Gach aon mhionaid ri sùgradh;
Fàth mo dhiùbhail nach b’fhior e ’n duigh!

B’e bhi toirmeasg do’n t-seillean
Teachd an sealladh nan sòbhragan,
Bhi cur eadar mi’s m’ulaidh,
’S i féin toileach bhi còmhla rium.
’S ged robh naimhdean am falach
An diugh cumail mo shòlais bhuam,
Chan ’eil cumhachd air thalamh
Ghleidheas Salaidh an còmhnuidh bhuam!

[TD 151]

MARBH-RANN AIR FEAR ARAIDH.

Fo’n lic ud mo chràdh,
Tha ’n dràsd ’na laighe,
Fear, dh’ fhaodainn a ràdh,
Bha blàth—mar eighe.

An t-ionracan àigh,
B’e sin, mo riar, e;
’Na aon rag bha è
Gach là ’sa bhliadhna!

Cho fad ’s a bha dòigh
Air crò a spùinneadh,
Cha tigeadh e beò
Aon lò gun ùr ni!

’S tric chunnaic mi fhin
Na Sailm ’na làmhaibh,—
’N àm lasadh na piob,
No . . . . . .

O, fhir bha cho saor
De’n t-slaoight ri sionnach,
Bu leat do chuid féin,
Aig féisd nan gionach.

O, ’s tusa bha math
Thoirt deoch do’n phàiteach,
Nuair bhiodh tu leat féin
An taobh tigh-tàirngne!

Do’n acrach bhochd
Bha thu toirt daonnan,—
Nuair rachadh troimh d’ ghloc
An t-seid gu d’ chaolainn.

An lomnochd, gun ag,
Bu leat bhi còmhdach,—
Nuair chuireadh tu ’n ad
Mu d’ sgailc-cheann sgeòbach!

Ged bha cuid ri gaoir
Mu d’ cheilg—na brùidean!
Bha thusa cho saor
De’n cheilg ri Iùdas!

O, ’s iomadach aon
Do’n call do sgathadh
An crochadair féin,
Chaill deagh phàigh latha!

Mo chreach is mo chràdh,
Le d’ bhàs ri adhart,
Gu’n laigh air a làimh
Fiach greòt bha feith’ ort.

O! ciamar nach dùth
Do m’ shùil-sa snidhe,
’S nach d’fhuair mi thu ’d chù
Ach gu cùl do chridhe!

[TD 152]

O! TILL A LEANNAIN.

Tha eadar-dhealachadh mór air an òran so, mar a tha e anns an dà chlo-bhualadh, 1839 is 1886; agus leis gur òran e a choisinn—agus a thoill—mór spéis bho Ghàidheil anns gach cearn is anns gach àm, tha e air a chur sios an so mar a bha e an clo-bhualadh 1839. Chithear e mar a tha e anns an lamh-sgriobhadh a dh’ ainmicheadh fo’n cheann sin de’n déidh-ràdh.

O! Till, a leannain, O! Till, O, Till!
O! Till, a leannain, O! Till, O, Till!
Dean cabhag, a Mhaili,
Bho dhùthaich nan Gallach,
No theid mi le aimheal do’n chill, do’n chill.

An cailin a dh’imich Di-luain, Di-luain,
O! ’s minig bho sin i am smuain, am smuain;
Le min bhasa geala,
Cùl donn is caol mhala:
Cha dùth dhomh bhi fallain bho m’uan, bho m’uan.

O! thusa gheibh sealladh de m’ ghaol, de m’ ghaol,
Thoir fios dhi gu’n robh i dhomh féin, dhomh féin,
Mar chridhe do m’bhroilleach,
Mar iùl-chairt do’n mharaich’,
Mar ait-ghréin an earraich do’n t-saogh’l, do’n t-saogh’l!

O! c’àite bheil coimeas do m’ luaidh, do m’ luaidh?
Mar ròs air uchd eala tha ’gruaidh, tha ’gruaidh;
Clàr-aghaidh as gile
Na’m bainne ’ga shileadh,
No ghrian ’s i laighe ’sa chuan, ’sa chuan.

Tha beulan mar shubhag nan glac, nan glac,
Mar ghogan beag meal’ e gu beachd, gu beachd;
A ciochan geal, corrach,
B’e ’n coimeas da thulach,
’S iad còmhdaicht’ gu’m mullach le sneachd, le sneachd!

Tha sud fo’n dà mhalaidh, dh’fhàs caol, dh’fhàs caol,
Na min-ruisg as gile na’n t-aol, na’n t-aol;
Dà shùil nach seall corrach,
Iad gorm mar speur earraich,
’S iad ’n impis cur thairis le gaol, le gaol!

Na’m faiceadh tu a pearsa gun mheang, gun mheang;
Na’n cluinneadh tu labhairt gun sgraing, gun sgraing;
Na’m biodh tu le m’ chruinneig
’Nàm togail nan luinneag,
Gu’n lasadh do chridhe gun taing, gun taing.

Mo chridhe-sa! ’s tusa bhios truagh, bhios truagh,
Mur pill is’ thug oirre gu Cluaidh, gu Cluaidh:
Gu’m b’fhearr na bhi maille
Ri té eil’ air thalamh,
Bhi sinte ri m’ Mhaili ’san uaigh, ’san uaigh!

[TD 153]

GUIDHEAM SLAN AN RIBHINN OG.*

SEIST,—
Guidheam slàn an ribhinn òg,
Bho’n tric a fhuair mi ’m chadal pòg:
Na’m biodh i cho grinn ’san lò,
B’fhearr gu mòr sud na bhi ’m rìgh!

Fhir a theid a sios an Caol,
Bheir mo shoraidh-sa gu m’ ghaol,
Ainnir ghrinn nam meall-shuil caoin:
Rinn a ceutachd mise chlaoidh.

Chan e cruth as gile snuadh;
Chan e guth as binne fuaim,
Ach na nàire tha ’na gruaidh,
Bheir dhi buaidh ghrad air gach crìdh’!

Tha mo chridh’-sa aice ’n sàs:
Leam chan aithreach ged a thà;
Bheirinn iad dhi uile slàn,
Ged robh agam dhà no trì!

’S gile m’ eudail-sa na’n t-uan,
’S i cho neo-chiontach ’na smuain;
B’fhearr leam cadal leath’ ’san uaigh,
Na bhi shuas le nighinn rìgh.

Na’m bu mhise ’n fhaoileag bhàn,
Chi mi’n sud an cois na tràigh,
’S mi nach fanadh an so là
Bhuaip’, air àirdead ’s ’gam biodh sìd!

Thugaibh riogh’chdan do Mheud-mhòr;
Faigheadh Crionnachd tulach òir;
Thugaibh dhòmhsa ulaidh ’s mò—
Sine bhòidheach an fhuilt lìn!


MO BHEANNACHD ORT, A MHAIRI.

Is docha gu bheil buintealas aig an òran so ri “O, có nach moladh Màiri”: mur e an aon òran a tha annta le chéile, is docha, co-dhiubh, gur ann do’n aon chuspair—Màiri—a rinneadh iad, agus air an aon fhonn.

Mo bheannachd ort, a Mhàiri,
A chailin chaomh nam blàth-shuil:
An sir thu tuille gràidh orm,
’S mo chridh’ gu sgàineadh cheana leis?

Car-son, a bhàrda, ’s suain dhuibh;
Ciod air tha sibh a’ bruadar,
’S a liuthad maise ’s buaidh tha,
Gun ghuth orr’, fuaight’ ri m’ leannan-sa.


* Is docha gu bheil “càirdeas” aig an òran so ri “Gaol mo chridhe Sine Og,” agus mur e an aon òran a tha annta le chéile, gun ann do’n aon chuspair a rinneadh iad.

[TD 154]

Mar ghrian-ghath air uchd fairge;
Mar eal’ air broilleach balbh-shruth;
Mar lilidh bheag nan tolman,
Tha gilead dealbh na cailin ud.

Ged tha falt buidhe seòladh
M’a slinnein sneachd, mar òr-neul,
Air gnùis grian fheasgair Og-mhios,
Gur fada pròis o’n ainnir ud.

’S ged tha na milte ’g aoradh
Dhi, cha toir gin bhuam fhéin i;
Biodh barr aig aingle ’n naomhachd,
Ach ’s ceart co-cheutach Maili riu!


TEICH A SHAMHRAIDH.

Is docha gur e so an t-aon òran ri “Ged tha Bhealltainn so Snuadhmhor”; ach leis gu bheil an dà òran, mar a tha iad an clo-bhualadh 1839 is 1886 uile gu léir eadar-dhealaichte, tha e air a chur sios an so mar a tha e anns a’ cheud chlo-bhualadh.

Teich, a shamhraidh, le t’àilleachd:
Dh’fhalbh an là ’sam bu mhò
Leamsa caithream na fàs-choill,
Na trusgan blàthmhor nan lòn.
Ciod e tuille fuaim dàin dhomh;
Ciod e fàit air gnùis òigh,
’S ise mhàin bheireadh slàint’ dhomh
Nis aig càch, ’s cha b’i chòir!

’S i mo Mhaighread òg, bhàn-bhuidh
Dh’ fhàg an tràsa mi brùit.
Nuair a b’aithne dhomh ’n tòs i,
O, b’i ròs nam ban ùr;
Ach am maduinn a bòidhche,
Nuair a b’òirdhearc am flùr,
Ghoid fear eile gu seòlt’ i,
’S dh’fhàg e dhòmhsa ’m preas rùisgt’!

Oigh nam meall-shuilean coibhneil,
’S òg a thoill thu mo ghràdh;
Ann an comunn nam maighdean,
Bu tu ’n daoimean thar chàich.
’S iomadh, ’s iomadh ban-oighre
Bhiodh gun fhaoighneachd ad làth’r;
M’Eden, m’Eden, ’s e chiùrr mi,
Thu bhi dùint’ orm gu bràth!

Thu bhi dùint’ orm, mo sgaradh,
’S beag an toileachas dhòmh.
Gur e foill agus carachd
Thug bhuam bean a’ chùil òir,—
Bean a’ bheuil air dath ’n ùr-rois
’S a’ ghuth chiùil: ’s ann bu cheòl
Còmhradh cumanta bheuil sin;
Mo chreach bhi dhìth a cuid phòg.

[TD 155]

Na’m b’ùr ghallan, òg, uasal,
’G an robh suairceas is cliù,
Bheireadh gaol dhuit is buaidh ort,
B’fhada bhuamsa bhiodh tnù;
Ach bhi ’m broilleach fuar sheann-duin’,
Gun ghaol, gun inntinn, gun lùgh:
B’e sud, direach, an iadh-shlat
Bhi dlùth a’ sniamh mu stoc rùisgt’!

Ged robh shoitheach air sàile;
Ged robh spréidh air gach cluain,
Faodaidh chrìdh’ bhi mar stàilinn;
Faodaidh chànran bhi buan;
Faodaidh osnaidhean glé thric
A bhi reubadh cneas m’uain;
’S cha bhi mise air diochain,
An là bhios deur air a gruaidh!


NA CAILEAGAN.

SEIST,—
Gur toigh leam féin na caileagan,
Gur toigh leam féin na caileagan,
Gur toigh leam féin na h-òighean caoin,
Ge tric a theum ’s a char iad mi!

Gur toigh leam féin na h-òighean ciùin:
Cha dean ach brùidean talach orr’;
’Nan comunn grinn gach uair gheibh mi;
Tha righrean leam bochd, falamh, fann!

Air té is té dhiubh bha mi’n déidh;
Thug aon is aon dhiubh ’n car asam:
Ma dh’innseas mi an fhirinn réidh,
’S tric rinn mi ’n t-aon ni orrasan!

Am fear nach briseadh crainn is cailbh,
Bho ’m bilibh dearg a mhealladh phòg,
Chan ’eil de’n duin’ aig ach an dealbh;
’S e th’ ann, gu dearbh, a’ chailleach bhog!

A shaogh’ltaich thruaigh, an cluinn thu bhuam,
Ge mór do luath ’nad shealladh féin,
Cha tugainn uair de’n comunn blàth,
Air son t’uil’ àgh air thalamh bhos.

O! ciod e stòr as eugmhais phòg!
O! ciod ach ceò; cha seallainn air,
Mur faighinn ma’ ris gaol nan òigh,
Air crùn Righ Deòrsa thalaichinn!

“Gur diomhanas gach ni fo’n ghréin,”
Thuirt Solamh caomh; ach farraideam
De’n fhleasgach cuin a sguir e féin
Bhi tabhairt gaoil do chaileagan!

[TD 156]

A’ CHAILEAG BHOIDHEACH.

Is docha gur e so an t-aon òran ri “Mo Rùn Geal, Bòidheach,” co-dhiubh, gur e an t-aon chuspair a bha aca. Tha beagan shreathan annta co-ionnan, is e sin mar a tha iad anns an dà chlo-bhualadh, 1839 agus 1886. Tha e air a chur sios an so mar a bha e anns a’ cheud chlo-bhualadh.

SEIST,—
Gu’n togainn fonn air a’ chaileig bhòidheich;
Gu’n togainn fonn air té dhonn nan ròs-ghruaidh,
An cailin riomhach as milse còmhradh:
Gu’n tugainn saogh’l air son gaol mo Sheònaid!

Chan òr an tasgaidh, ’s cha long air chuantaibh,
A dh’fhàg ’san àm so mu cheann-sa luaineach;
Cha chùram spréidh chùm an raoir bho shuain mi—
’S e m’eagal féin gur e ’n gaol a bhuair mi!

’N e ’n gaol, a ghràidh, a rinn t’fhàilte dhòmhsa,
Mar shaorsa chàirdeil do’n tràill gun dòchas,
Mar theachd a’ Chéitein do choill nan smeòrach?
Ma’s è, gun aon ag, ’s leam féin na’s leòr dhe!

O, ’s ann tha ’n sgiamhachd ri m’ chiall-sa ’n càirdeas,
Mar ròs measg canaich tha dearg-ghruaidh nàrach,
Fo malaidh ’s caoile tha ’n t-sùil as tlàithe,
Na drùchd a’ chéitein, no reul air fàire.

Gur milis ceòlan a’ teachd bho shithean,
’S cha searbh an lòn-dubh ’san òg-choill shios ud;
’S binn eala bhàn nuair tha ’m bàs a’ strith rith’,
Ach ’s binne Seònaid toirt sgeòil bho cridh’ dhomh!

O, thusa sheinn dhuinn cho grinn mu’n òigh ud,
A ghoid do chridh’ air feadh coill Ghlinn-smeòil bhuait,
Air Seònaid mhiogach na’m biodh tu eòlach,
Chaidh “Màiri ghrinn” sios do’n chill gun òran!

A bhàrda Greugach! bho ’r cadal dùisgibh:
Chann ann thoirt sgeòil dhuinn air Mars no Iuno,
Ach a sheinn mu Bhan-righ a’ Ghràidh as ùr dhuinn,—
An Bhénus bheanntach so thoill bhi cliùiteach!

O, ’s truagh bhi daonnan air roinn ar dàin dhiot,
A shaoghail chealgaich, tha searbh ’n uair ’s feàrr thu;
Na’m faigheadh truaghain corr uair an àill dhiot,
Bhiodh agam Seònaid, ’s an còrr aig càch dhiot!


TEISTEANAS A’ GHILLE DHUIBH.

Tha òran de’n tiodal so an clo-bhualadh 1839. Chan ’eil sinn ag cur ach beagan de na rannan sios an so.

A nigh’nean, togaibh luaidh leam,
Air fear aig a bheil buaile,
Ged tha a car beag duaichnidh,
Tha iomadh buaidh mu’n Ghille Dhubh.

Tha lasgair anns an dùthaich,
’S e togairt dol a phùsadh;
Cha duibhe bheag na’n t-suidh e:
’S e ’n gonadh sùl an Gille Dubh!

[TD 157]

Gu’n innsinn dreach an òigeir:—
Ploc daraich am bac mòna!
’S cha mhiosa leam na’n òtrach,
Nuair thig mu m’ shròin an Gille Dubh!

Tha ’n léine th’ air an uasal,
Mar sheich’ air sparr ’ga cruadh’chadh,
’S i cheart cho geal ri gual duibh,
’Na pleatan suas mu’n Ghille Dhubh!

A’ chasag tha m’a bhràighe,
Cha sine bheag na’n Airc i!
’S cha mhò na leth-cheud càireadh
Fhuair i bho’n ràin’ i ’n Gille Dubh!

Le bhriogais pheallaich, ròmaich,
Gun fhios ’n e cainb no clòth th’ innt;
Bu ro-mhath ’n gart, mar bhòcan,
Chur geilt air eòin, an Gille Dubh!

Mar ghaoiseid eich, air m’fhirinn,
Tha chuailein fada, fior-bhan:
Mar fhraoch thug teine sgriob air,
Tha feusag mhin a’ Ghille Dhuibh.

Am faca sibh, seann ràsdal,
Bhiodh fada ’m feum a chàireadh?
Sud coimeas na deud bhearnaich,
Tha freasdal càil a’ Ghille Dhuibh!
. . . . . . . . .
Chan iongantach na h-òighean
Bhi briseadh ’n cridhe ’n tòir air,
’S nach ’eil am bàs féin mòran
Na’s truime feòil na’n Guile Dubh!


MO ROSAN GEAL FEIN.

Tha ’n t-Earrach air tighinn; tha bharrach fàs ceolmhor;
Tha uiseag an t-sòlais ri h-òran ’san speur;
Gach blàth teachd le sgiamh ris, ach diomhain sud dhòmhsa,
’S a’ seacadh gun dòchas mo Ròsan geal féin!

O, ’s beag tha de thruas aig a’ chuairt ghaoth a leòn e,
Am flùran a b’àille riamh dh’fhàs ris a’ ghréin;
A Bhàis, thoir leat càch—tha na’s leòr, sean is òg ann—
Ach, O, seachainn Seònaid, mo Ròsan geal féin!

A bhruadairean ciùine, ’n tràth thùirlingeas pràmh oirr’
O! Innsibh do m’ ghràdh gu bheil slàint’ oirre dlùth;
’S gach uair ni i dùsgadh, eòin rùnach nan tlàth-phong,
O, seinnibh nach faod i mis’ fhàgail co-dhiùbh!

Chan fhaod; no theid mì do’n tigh ìosal, fhuar, còmhl’ rith’—
’S e—beatha no bàs dhi—bhi làimh rith’ mo dhéidh—
A Bhàis! Thoir leat càch: tha gu leòr, sean is òg, ann,
Ach, O, seachainn Seònaid, mo Ròsan geal féin!

[TD 158]

SLIOCHD NAM BEANNTAN.

O, c’ àit ’eil air an talamh,
O, c’ àit ’eil air an talamh,
C’ àit ’eil, c’ àit ’eil air an talamh,
Coimeas Sliochd nam Beanntan?

Sliochd mo ghaoil an sliochd dh’ fhàs smearail,
Foinnidh, dàna, làidir, fearail;
’S mairg nàmh a theid an caraibh,
Gàidheil gheala, ’s greann orra!
O, c’ àit ’eil air an talamh, etc.

Nuair theid Clann nam Beann ’nan éideadh,
Féileadh beag air leas gach treun-fhear,—
Miann nan grugach, fuath luchd eucoir,
Siol na Féinn ’s gach aon ait!

Sibhse ghineadh bho na h-àrmuinn,
Sheas gu duineil ma’ ri Teàrlach,
Nochdaibh, nis, do Uilleam àghmhor,
Gu bheil Gàidheil ’san t-seann doigh.

Ciod e ’n Gàidheal ri uchd streupaid?
Ciod ach leoghann measg nan caorach!
Fuil is àr is bàs gach taobh dhe,
’S mairg nach géill an àm dha!

Có iad curraidhean gach cruadail;
Có iad beathraichean gach tuasaid;
Có ’sa h-uile blàr bhios buadhach?
Sliochd nan stuadh gun aon ag!

Có fhuair onair Fontenòi,
Waterlù ’s Corunna glòirmhor?
Có ach iadsan nach teich òirleach,
Ged robh coig ri aon fhear!

Eiribh! Eiribh, mar a’ chuairt-ghaoth!
’S bidh ur nàmh mar dhuilleach uaine,
Criothnachadh mu’n gann a ghluaiseas,
Laochraidh chruaidh nam Beanntan!


C’UIME BHIODH OIRNN MULAD?

C’uime bhiodh oirnn mulad,
Duilichinn no cràdh,
Air son ni air thalamh?—
Faileasan gun stàth!

Chunnaic mi ’m fear modhail,
’S b’aithreach leam gu’n robh:
Chunnaic mi ’m fear falamh,
’S thuirt e, “gabh nuair gheibh”!

Cuiremaid ri h-aighear,—
H-uile fear ’s a làmh
Air a chaileig laghaich
’S motha bheir dha gràdh!

[TD 159]

Ciod a th’ ann am fleasgach?
Fàsan an t-sil mhaith—
Ploc an coill nan gallan—
Seillean gun an gath.

Thugaibh dhòmhsa cailin,
Banalas ’na cainnt,
Bàidhealachd ’na meall-shuil,
’S a cruth geal gun mheang.

Nuair bhios mise corrach,
Fanaidh i ’na tosd;
’S ged theid ise ’m mearachd,
Cha bhi mise crosd’!

Toilichte le beagan:
’S coma leinn cuid chàich,
Fear gun phlang ’na sheotal,
’S e ni ’n cadal tlàth.


GEUG THAOBH LOCH AICE.

Is docha gu’m b’e an aon chuspair a bha aig an òran so is aig “A’ Chaileig Chòmh’lach,” an clo-bhualadh 1886; ach leis gu bheil an dà oran, ged is ann air an aon t-séist a thà iad air an cur tur eadar-dhealaichte, tha “Geug Thaobh Loch Aice” air a chur sios an so. (Faic mar an ceudna “Peigi Taobh Loch Aice” anns an Déidh-ràdh).

SEIST,—
Gu ma slàn do’n ribhinn,
Do’n d’thug mi luaidh;
Taobh Loch Aic a dh’ fhàs i,
Geug bhlàth nam buadh.
Gu ma slàn do’n ribhinn, etc.

Gu ma slàn do’n òigh ud:
’S math thuirt iad NicCeòl rith’—
Aobhar ciùil gach òigeir
Chuireas dòigh air duan.

’S ann ’sa chlachan dhùmhail
Ghabh mi beachd an tùs ort;
’S nuair bha càch ag ùrnuigh,
Bha mo shùil-s’ ort shuas!

Nuair a sheinn an còmhlan,
Cha robh m’inntinn còmhl’ riu;
’S ged a labhradh Pòl ann,
Bhiodh Nic Ceòil ’nam smuain!

Tha uchd àrd na finne
Mar shneachd ùr na beinne
Geal, ach blàth mar theine,—
Còmhnuidh muillion buaidh.

Tha dà shùil mar reultan,
Bhios ri oidhche céitein,
Coimhead á gorm-speuran
Orra féin ’sa chuan!

[TD 160]

Ainnir a bheòil chùbhraidh,
’S fad o’n tha mo rùn ort;
Nis ma gheibh mi diùltadh,
’S leannan ùr dhomh ’n uaigh!

’S truagh nach robh mi, eudail,
Ma’ riut ris an spréidh ’n sud;
Laighinn air an fhraoch leat,
’S tu ri m’ thaobh mar uan.

Ann ad bhroilleach càirdeil,
Sheallainn sios air bàn-righ;
’S chumadh fiamh do ghàire
Mi gu bràth bho’n uaigh.


MO RUN EILIDH BHAN.

(AIR FONN,—“’S e dhùisg gu grad á m’ shuain mi.”)

Aon fheasgar, ri taobh Shìoradh,
Ban-righ nan sruth tlàth,
’S mi dearcadh, ait, air iomhaigh
Nan craobh oirre snàmh,
Gu’n cualas giollan òg
Seinn gu dòigheil aig làimh,—
“Gun taing d’a tàir, gu h-ùir,
’S i mo rùn Eilidh bhàn”!

’S mi ’n so, mar eithear shuarach,
Ri cuartaig a’ stríth;
Mur dean mo leannan fuasgladh,
’S e ’n dual dhomh dol sios;
Ach thog luchd euid is tuaileis
Rium cruaidh-reodh ’na cridh’;
’S ged fhliuch an deur mo ghruaidh, nis,
Cha truagh leath’ mo chaoidh.

Na’m biodh mo chridhe, ghaolaich,
Dhuit leughte gu chùl;
Gu’m faiceadh tu ’n sin firinn,
Is gaol dhuit nach mùth;
Gu’m faiceadh tu, ged ’s fuar thu,
Nach suain dhomh gun thù,
’S, a ghaoil, nach fada ’m bàs bhuam,
Mur tàlaidh thu riùm!

Car-son a thug mo rìbhinn
D’a cìobair riamh gaol?
Car-son, mar aingeal, dhà-san
Bha h-àilleachd ’s a neul?
Car-son nach b’ann ’san uaigh dha
Mu’n d’fhuaras an sgeul,
Luchd-stòir bhi oirre ’n tìth,
’S i d’ am brìodal toirt géill!

[TD 161]

Ach ciod a’ bhuaidh tha ’n stòras,
Air mhòid is ’gam bì
Aig fear a’ chridhe chruaidh,
Faodaidh m’uan-sa bhi ’n dìth.
Nach b’annsa leat an t-òigear
Nach leònadh do shìth
Le criombaireachd no cànran,
’S a ghràdh’cheadh tu chaoidh.

Air ràdh sud, chunnas òigh
Teachd bho’n òg-choill aig làimh:
B’i Eilidh, Eilidh féin,
A bha ’g éisdeachd r’a dhàn!
Le gàirdeanan geal, sgaoilte,
Ghrad dh’ aom i ’na dhàil;
’S ’ga phògadh, thuirt i, “M’eudail,
An déidh so bi slàn!


SINE BHUIDHE, MHEALL-SHUILEACH, OG.

(AIR FONN,—“Tam Glen.”)

Tha ’n samhradh a’ tighinn gu h-ealamh;
O ’s milis a cheana na h-eòin.
Nis, seinnidh mi òran do m’ leannan,—
Mo Shine bhuidh’, mheall-shuileach, òg.

Tha ’n t-sóbharg, an neòinean ’s an lilidh,
Tiugh-chinn air gach tulach is lòn,
’S iad a’ stri, ach gu diomhain, an gile,
Ri Sine bhuidh’, mheall-shuileach, òg.

Tha cùl bàn mar chiabh àrbhuidh na gealaich,
Nuair, gu nàrach, tha h-imeachd measg neòil;
Tha h-uchd min, corrach, caoin-gheal, mar chanach,
Aig Sine bhuidh’, mheall shuileach, òg.

Fhuair i fàile an ròis air son anail,
A dhath air son bilean nam pòg;
Tha guth blàth mar fhonn tlàth bho chlàr aingil,
Aig Sine bhuidh’, mheall-shuileach, òg.

Ged bhitheadh lionn-dubh air mo dhalladh,
’S i ghrian ud ni sgaradh mar cheò,
Oir dhomh féin mar an céitein do’n talamh,
Tha Sine bhuidh’, mheall-shuileach, òg.

Tha iosal is uasal ’ga sireadh,
Ach thug i an gealladh do Eògh’n;
’S b’fheàrr leath’ bàs fhulang tràth na mo charadh,—
Mo Shine bhuidh’, mheall-shuileach, òg!

[TD 162]

MILE TUBAIST DO’N GHAOL.

Mile tubaist do’n ghaol so!
’M bi e daonnan ’gam leòn?
’M feum eu-dòchas is gràdh chaoidh,
Làmh an làimh tigh’nn air Eògh’n?
Ma’s e ’m fear as mò feudail
A chaoidh déidh nam ban òg,
’S beag mo chuid-sa de m’ cheud ghràdh:
Tha luchd-spréidh air a tòir!

Fhir nach d’fhairich an gaol riamh,
Seall air aodann mo luaidh:
Seall, is innis dhomh ’n déidh sin,
Bheil do shith mar bu dual.
Ged nach aithne dhi féin e,
’S tric a reub i mo shuain-s’;
’S ged nach d’innis mi chàch e,
’S léir a bhlàth air mo ghruaidh.

Chuireadh muinneal mo leannain-s’
Eud air eala nan tonn,
Gar an tric ’ga leth-fhalach
A cùl camagach, donn.
’S tric a ceòl ag cur farrain
Air bàird mhilis nan tom,
Far an aobhach a gluasad,
’S an tric am bhruadar i leam.
’S tric mo bhruadar ’gam thoirt mi

Gu Ardghartain nan cluan,
Far, mar aingeal gu h-ìosal,
’N tuinich rìbhinn nam buadh;
Far am b’fheàrr leam bhi còmhla
Ri Anna bhòidheach an uaimh,
Na bhi ma’ ri nighinn Iarla
An àros sgiamhaich nan stuadh!

Och, is och! gun bhi dlùth laimh,
An diugh dlùth air mo ghràdh,
’S mi a’ stri, le ceòl tùrsach,
Ri a dùsgadh gu bàidh;
Ach mar eala bhochd, reubte,
’Na fuil féin, a’ fann-shnàmh,
Mur am faighinn fàth dòchais,
Sheinninn m’òran gu bàs!

Fhir as luaithe a thearnas
Sios gleann fraochach nam bò,
Feuch am faic thu a’ ghruagach
’S grinne snuadh am measg slòigh.
Innis, innis do’n éiteig
Mar tha ’n gaol ’gam chlaoidh beò,
’S nach ’eil fada gu ùir dhomh,
Mur faigh mi Flùran Ghlinn-crò!

[TD 163]

MO THRI LEANNAIN.

(AIR FONN,—“Mi ’m shuidhe ’m aonar.”)

De thri leannanan tagham céile,
Tha h-uile té dhiubh ’na leug ro ghrinn:—
Chuir gruaidhean Sine gu nàir’ na ròsan,
’S cha bhuidhe ’n t-òr làimh r’a leadan min.
Tha broilleach Seònaid mar shneachd nam mòr-chruach,
’S gun dad ach neò-chiontas fanachd ann;
Ach, O, ’se ’n druidheachd tha ’n sùilean maoth-ghorm
Mo Mhaighread ghaolach, chuir car ’nam cheann!

An uair a bhitheas mo chridhe ìosal,
Chan fhada Sìne ’ga chur air ghleus;
Nuair thig i làimh rium, le h-aghaidh ghàireach,
Gu’n teich mo bhròn mar an ceò bho ’n ghréin.
Nuair tha mo shòlas ro theann air gòraich,
’Se stuamachd Seònaid do’n tugainn géill:
Na’m biodh an reul ud an còmhnuidh deàrrsadh,
Bu ro-mhath ’n càs sud gu m’ chur am chéill.

A Mhaighread mhìogach! gach uair a chì mi
Do phearsa shìnteach—do bhroilleach àrd,
Cha ghabhainn saogh’l air son cead bhi daonnan
’San ionad Nèamhaidh sin gabhail tàimh;
O d’ bheul as deirge na’n t-sirist ainmeil,
’S as milse, ’s dearbh leam, na sùbh nam blàr;
A chosnadh pòige, gu’n rachainn deònach
Gu bàs; té chorr, agus bhithinn slàn!

’Se Modh is Mine dà phiuthair Sìne;
Dh’ fhàg Tuigse ’s Fìrinn mo Sheònaid daor;
Gach ni bha Sgèimheachd ’na h-urradh dheanamh,
Fhuair Maighread àluinn gu saoibhear, saor.
Tha gach aon té dhiubh a’ tarruing gaoil bhuam,
Ach bho nach fhaod mi bhi ’n dùil ri trì,
Biodh cuid mo chrainn leam, gun tuille cannt’reachd,
A Shìne bhaindidh! an tusa ’s i?


TUIREADH A’ CHLARSAIR.

Tha an dàn so, agus fo ’n tiodal so, anns a’ chlo-bhualadh a chuireadh am mach an 1839. Tha e mar an ceudna anns an leabhar, (Gàidhlig is Beurla), “The Mountain Minstrel,” a chuireadh am mach anns a’ bhliadhna 1836, leis na briathran so os a chionn,—“Rinneadh an dàn so air do’n Ughdair a bhi air bheul dol do America, maille r’a mhuinntir, a chaidh an sin anns a’ bhliadhna 1830.” Tha cuid de bhriathran is bheachdan an dàin so coltach ris an dàn,—“An t-Eilthireach Sgitheanach an Tir Chéin,” air taobh-duilleig 49; ach leis gu bheil e air a ràdh gur e a tha an sin “Oran a rinneadh ri linn fuadach nan Sgitheanach bho an cuid fearainn ann an Sléibhte air a’ bhliadhna 1851,” tha “Tuireadh a’ Chlàrsair” air a chur anns an leabhar so mar an ceudna.

[TD 163]

(AIR FONN,—“Fear a’ Bhàta.”)

SEIST,—
Hùg-ó-rin ù o na hù o éile,
Hùg-ó-rin ù o na hù o éile,
Hùg-ó-rin ù o na hù o éile,
’S e fàth mo thùrsa, mo dhùth’ich, do thréigsinn.

O, Thir na Clàrsaich, ged nach ’eil mòr-mheas
Nis air a fuaimibh, gu’m buail mi deònach
I aon uair eile, le sileadh dheòire:
C’uim’ shaoileadh càch gur cion gràidh chuir Eògh’n uait?

Cion gràidh! Mo leònadh! Ochóin, na’m b’fhìor sud,
Cha bhiodh mo ghruaidh ’n diugh dol uait cho fìor-fhliuch;
An osna luchdmhor so b’fhasa chìosnach,
’S cha b’uaigh gu léir leam tìr chéin nan Inns’nach.

Ach thainig mùthadh air Dùthaich nam Beanntan,
’S co-ionnan brìgh nis do Cheannard ’s Ainneart;
Mu thùir na pìob’reachd ’s nan laochraidh b’ annsa,
Tha ’n t-uan is mè aig’, ’s a mhàthair air sentry.

C’àit ’eil na féidh? Chaidh gu léir cur as dhoibh;
Boc ruadh no earb’ cha taobh learg no leacainn,
O’n thàin’ an t-ainmhidh do’n ainm am factor,
Mheath h-uile nì ach e féin ’s am bragsaidh!

Na’m biodh tu tighinn uair eile, Thearlaich,
’S na glìnn ’san d’fhuair thu fir chruaidh gun àireamh,
Chan fhaiceadh tù ach na Dùbh-Ghaill ghrànda,
’S a’ bhriogais lachdunn air son glas-mhàis orr’!

Air son gach còmhnuidh ’sam faighte ’n aoigheachd,
Tha ’n làrach dhuaichnidh—O! uaigh na féileachd!
Mar nead na smeòraich am bun na geuige,
An déidh do’n fheòc’lan a h-àl a reubadh!

A thir ar gaoil! leis gach caochladh cruaidh ud,
’Nan déidh gu léir tha na ceudan buaidh ort;
’S ged b’ann do Eden a bhiodh ar gluasad,
Bhiodh tir ar gráidh toirt nan deur bho ’r gruaidhean.

O, beannachd mil’ uair le Tir nam Filidh,
Nan Laoch gun fhàilinn, nan Oigh as gile:
Ar n-òig’, ar n-àbhaist, ar daimh, ar n-uile!
Cha till, cha till; O, cha till sinn tuille!


SEANN ORAN-MARA, ATH-LEASAICHTE.

Fhuaradh an t-òran a leanas an leabhar làmh-sgriobhte leis a’ bhàrd e féin. Tha an leabhar anns an d’fhuaradh e, maille ri sgriobhaidhean eile, ri bhi air a liubhairt seachad do Leabhar-lann Mhic Mhicheil, Glaschu.

’S tric tigh’nn air m’aire ’n tràth so,
Aon oidhche, tim Fhéill Màrtainn
A theum bho chala ’n t-Sàilein,
Suas gu Ceann-t-Sàil’ air falbh mi!

[TD 165]

Nuair thog sinn rithe h-aodach,
Gu mullach nan crann caola,
Bha ’n t-sìd air cho beag gaoithe,
’S nach robh mór spéid dhuinn dealbhach.

Ach feuch! ’s glé ghann a fhuair sinn
Air falbh á sealladh Shuainneart,
Nuair chìnn an ealtainn gruamach,
’S a’ mhuir air tuar glé fheargach!

Cha b’fhada sinn ’san rian ud,
Nuair bhrùchd òirnn gaoth an Iar-dheas,
Bu leòr thoirt fraoich bho fhriamhan,
’S tuinn bhàiteach ’g iarraidh sealbh oirnn!

Ged fhuair sinn seachad beò air
Rudh’ Murchanach nam mòr-thonn,
Cha d’fhàg sinn e gun eòlas
Air cuid d’a dhòighean gailbheach!

Dol seachad Rudha Shléibhte,
’S cath mara tiugh ’gar léireadh,
’Illeasbuig, gu’n robh feum ort,
Làmh threun gu riofadh canabhais!

Rinn sinn gu léir mar ’s dual dhuinn,
’N àm gleac ri muir fo bhuaireas;
Clann Néill, is fad’ o’n chual’ sibh
Bhi cruadalach aig fairge!

B’e sin an sealladh miapaidh,
Nuair bhris an là ’san iarmailt,
Cruinn rùisgte ’s siùil ’nan stiallan,
Air fearg nan sian toirt dearbh’ dhuinn!

Air dhuinn mu dheireadh faotainn
Fo sgiath Loch Dùbhthaich gaolach,*
Bu sinne ’n sgioba aobhach,
Tigh’nn slàn bho ’n deuchainn shearbh ud!

Ruith sinn a ceann ri tràighe,
Cho fad’ s a bheireadh làn i;
’S nuair ghabh sinn aice sàbhailt,
Gu’n d’ chuir sinn àird air gealbhan.


* Ma’s ann air cuairt-mara a thug am Bàrd gu pearsanta a chaidh an dàn so a ghleusadh, ciod am fios nach ann air dhà faotainn “fo sgiath” Loch Dùbhthaich a rinn e dan-molaidh an locha sin, agus an cunnart bho an do thearnadh e a’ tighinn fa-near dha an uair a thubhairt e.—

“A bhírlinn a’ teicheadh bho’n doirionn
Chan ainmig ’nad rathad-sa stiùradh,
’S thu tabhairt dhi beatha glé chàirdeil
Gu fasgadh do bhàghana ciùineil.”

[TD 166]

RANNAN MOLAIDH.

Is docha gu’m biodh e freagarrach beagan rannan a chur síos an so a rinneadh le bàird eile, agus a leig ris gu’n robh iad faireachail air buadhan Mhic Colla mar bhàrd. Is cinnteach nach ’eil an so ach earrann bheag de na leig ris am beachdan an ranntachd; ach tha iad air an cur sios a chionn gu’n d’fhuaradh iad am measg nam paipearan a dh’fhàg am Bàrd e féin aig a’ Chòirneal Alasdair Friseal, (’s a tha an nis ri bhi air an tasgaich suas an Leabhar-lann Mhic Mhícheil, an Glaschu), agus, mar sin, gu’m feum gu’n do ghabh MacColla e féin tomhas de thlachd dhiubh, is gu’n robh iad measail aige.


RANNAN BHO RAONULL MACLEOID, BARD SGITHEANACH, UGHDAIR “ORAN NAN CROITEAR.”

Beannachd bhuan dhuit, Bhàrd Loch-fínne,
Tha ’n diugh am Baile ’n Rìgh a’ tàmh!
Ged tha aois mhór laighe sìos ort,
Chan ’eil dìobradh air do bhlàths!

Tha spiorad a’ Ghàidheil ’nad bhroilleach,
’S fanaidh e ’n sin gu d’ là bàis:
O, gu bhi an diugh, ’s tu ma’ rium,
Measg fraoich is rainich nan àrd!

Chuir mi fàilt’ ort an Toronto,
’S dh’òl sinn deoch, le crathadh làmh,
’S bha mi duilich, leis a’ chabhaig,
Gu’n do dhealaich sinn cho tràth.

Cuir air ghleus an t-seann chruit-chiùil,
Thug iomadh cliù air Tir nam Beann;
’S cuir gu m’ionnsuidh rann an aithghearr,
Dh’ùraicheas a binneas dhuinn.

2/11/1889.


RANNAN DO’N BHARD, LE IAIN CAIMBEUL, BARD NA LEIDEIG.

A charaid chaoimh, tha fada bhuam,
Gu’n sgrìobh mi null dhuit thar a’ chuain,
’Nam òige ’s tric thog m’ inntinn suas,
Le d’ dhuain cho ceòlmhor, fìnealta.

Gu’n d’thug e sòlas dhomh bha àrd,
An uair a leugh mi ’n dràsd do dhan;
Gu’n d’ ghleus thu do chruit-chiùil mar b’àbh’st,
A’ seinn gu blàth ’s gu milis dhuinn.

Ged tha an aois tigh’nn air an fheòil,
Tha ’n òige fathast ann ad cheòl
Thoirt soluis do d’ luchd-dùthch’ is seòl,
Gach cearn anns an do sgapadh iad.

[TD 167]

An uair bha Ghàidhlig a’ dol sìos,
’S i thall ’s a bhos ’ga call ’s ’ga dìt’,
Rinn thusa do chuid féin ’ga dion,
’S ’ga togail nìos ’na maisealachd.

Tha mise nis mar tha thu féin,
Dol sios am bruthach, ceum air cheum,
’S chan fhad gus am bi sinn le chéil’
Fo ghlais an Euig gun charachadh!

Ach éiridh òigridh suas an àit
Gach aon a dh’ainmich thu ad dhàn,
A sheinneas cliù ar dùthaich ghràidh,
Measg Ghàidheal gach àit an tuinich iad.

’S an nis, mo shoraidh leat an dràsd,
Is guidheam fathast iomadh là
Bhi agad chur an òrdugh dhàn,
’S a thoirt do d’ chàirdean toileachadh.

An Leideag, 4, Am Màrt, 1890.


FAILTE DO CHLARSACH NAM BEANN.

LE DUGHALL MAC DHUGHAILL, BARD A MHUINNTIR LATHURNA.

Fàilte do “Chlàrsach Bhinn nam Pong,”
Do “Chlàrsach mhór nam Beann,”
Le smuaint a’ Bhàird, le ceol nach trom,
Le fuinn as binne th’ ann.

Feuch, thug e dìleab do na Gàidheil,
Seadh, oighreachd àillidh, bhuan,—
Na h-òrain shnasmhor, mhilis, ghrinn;
Ni iomadh lìnn an luaidh.

Ged dh’fhàg e òg caomh thìr an fhraoich,
’S ged chaidh an laoch thar cuan,
Bha chridhe daonnan feadh nan stùc,
’S na gleannan ùrar, uain’.

Mar dhearbhadh thug e dhuinn a “Chruit,”
Sàr chruit nan teudan bìnn;
Is chuir e comain air na Gàidheil,
Nach pàighear leo ’nan lìnn.

Sèimh làithean sona guidheam dhuit,
A mhic nam fonn ’s a’ chiùil;
Is mìle fàilte nis do d’ chruit;
’Nam chuideachd bidh i dlùth.

Ceud mile fàilt’ do’n “Chlàrsaich” ghrinn,
Cruit bhìnn nam beanntan saor,
Do “Chlàrsach” nam beann corrach, gorm,
Thog foirm an Tìr an Fhraoich.

[TD 168]

SEOL EILE AIR AN ORAN CHEUDNA.

Fàilte do “Chlàrsaich” nam pong bìnn,
Tha toirt dhuinn dearbh gu leòr,
Gu bheil fìor spiorad ciùil nam bàrd,
’S a’ Ghàidhealtachd fathast beò.

Thug esan, ’s dhùisg á ’teudan dhuinn,
Sàr-oighreachd àillidh, bhuan;
’S na h-òrain sin bheir onair dhà
’S gach àit an téid an luaidh.

Ged dh’fhàg e òg caomh thìr an fhraoich,
Gu dùthaich chéin thar sail,
Tha chridhe daonnan feadh nan gleann,
’S am b’annsa leis bhi tàmh.

Am filidh binn! ’s math bhuineadh dhà
Bhi moladh tìr cho briagh;
Is rinn e sin an iomadh dàn,
Tha toirt cliù àrd d’a sgiamh.

Uair eile, fàilte, aos-dain àigh!
Dhuit féin ’s do d’ “Chlàrsaich” rùin!
Bidh thusa ’s ise daonnan dhòmhs’
’N ur n-aobhar ceoil is cliù’.


MOLADH AIR A’ BHARD.

Goirid an déidh do’n òran, “Gillean glùn-gheal nam Breacan” a bhi air fhoillseachadh anns a’ phaipear naidheachd, “Scottish American Journal,” thugadh àite do na rannan a leanas anns a’ cheart phaipear (Sultainn, 1863).

Chan ’eil fios aig an fhear-dheasachaidh có a rinn a’ bhàrdachd so.

Mìle beannachd air a’ bhàrd,
Fear na Gàidhlig bhìnn, bhlasda,
Sheinn an t-òran do ’n cùis cliù,
“Gillean glùn-gheal nam Breacan”!

’S tric, air dhomh bhi tabhairt cluais,
D’a chuid dhuan fearail, feartail,
Thig ’nam chuimhne Tìr an Fhraoich,
’S a cuid aonaichean snasmhor.

Far ’n àm éirigh do’n ghréin,
Coma meud a cuid faicill,
Dh’fhàg mi tric le m’ ghunna caol
Mac na h-éilde fo airtneul!

Mo thruaighe ’n diugh! mi an tir ùr,
Gun mhór dùil faighinn aisde;
Ach ri m’ bheò cha mheath mo ghaol
Air Tìr Laochraidh nam Breacan!

Gu ma tric gheibh Baile ’n Righ
Suinn ’san éideadh ud fhaicinn,
Fhad ’s a bhios MacColla slàn,
Cliù glé àrd bithidh aca!

[TD 169]

ORAN MOLAIDH.

LE PADRUIG MAC ARTAIR.

Far an gloine, ’s ged bu mhìle
Sìos gu ìochdar, ’s mi gu’n tràigh e,
Ag òl deoch-slàinte Mhic Colla,
An sàr-fhilidh flathail, fàilteach,
Thainig òirnn bho thaobh Loch Fìnne,
Gu Glaschu mór nan stìopal àrda;
’S mór an onair e do’n tìr so,
’S thar gach nì do Thìr nan Gàidheal.

Chùm e suas dhuinn cliù na Féinne
Le ghéireas ’s a thuigse nàduir;
’S gann tha beinn no gleann ’nar dùthaich
Nach ’eil cliùiteach ’na chuid dàna:
Mar a chuir an Saor Mac Phéidh
An ealpadh le chéil’ na lànnain,
’S amhuil sud ’s mar ni an t-òigear
Oran òrdail chur air àird dhuinn.

Tha e clòbhualadh le chéile
Leabhar Beurla agus Gàidhlig,
Los gu’n tuig gach neach d’a chinneadh,
Gur filidh e an cupal chànain;
Tha smuaintean gu léir cho fallain,
’S iad cho ealant’ air an càireadh:
Gun dad tuile ’ranntachd ùr bhuaith’,
’S leis, a cheana, cliù neo-bhàsmhor!

Thug mi oidhirp anns an dàn so
Air beagan mu thàlantan innseadh;
’S theirinn ris gach Gàidheal teann orm,—
“Faigh ‘Clarsach nam Beann’ is chi thu!”
Duain gun ghainne, ’s iad cho nàdur’
’S ged b’e Oisean àigh thug dhuinn iad;
Shaoileadh tu gur e Mac Talla
Tha ’gan labhairt riut, le ’m mìlsead!

’N sin, nuair rannsaicheas tu “Chlàrsach,”
’S a chi thu àilleachd a teudan,
Gur e do shùgradh is t’aighear
Bhi toirt callan air a gleusadh;
’S binne leat, gu mór, a ceòl
Na coireal na smeòraich ’sa Chéitein;
’S ann a bhios tu ann an teagamh
’N e na “daoine beag” tha seinn dhuit!

Ach, mo chreach! chan urrainn dhòmhsa
Trian de chliù an òigeir àireimh;
An aithghearr* tuigidh sibh gu léir
Nach facal bréige tha mi ’g ràdh ruibh.
Mar sin, le mór thaing do thaobh
Gur ann an Tir an Fhraoich chaidh àrach,
Co-dhùnam an nis mo sgeula,
’S òlamaid gu léir a shlàinte!


* Bha “Clàrsach nam Beann” a’ tighinn troimh an chlòdh an uair a rinneadh an t-òran so. B’i a’ bhliadhna, 1838.

[TD 170]

RANNAN SEASAMH.

LE AINDREA MAC GHILLE-BHAIN, CEANN-LOCH-GILB.

Chuireadh na rannan so a dh’ionnsuidh a’ bhàird beagan an déidh do bheachdan anns an robh coireachadh do bhàrdachd MhicColla air a leigeil ris anns an “Teachdaire Ghàidhealach,” (1837). B’e Lachunn MacGhilleathain, (“na Gàidhlig”) a sgriobh an earran a bha an so, fo a fhrith-ainm àbhaisteach, “MacTalla.” Is ann mar a leanas a sgriobh MacGhille-bhàin gu MacColla.—“Thug briathran mi-rùnach an ‘Teachdaire Ghàidhealaich’ orm dragh a chur ort aig an àm so. Guidheam ort, gabh mo leisgeul, agus ceartaich mo mhearachdan.”

A Chlàrsair bhinn, na cainnt dheas, gheanail,
Is na cluais-chiùil do’n ro-mhath aithne,
Ceòl gun sgread, gun shearbh-ghuth.
Tha cridhe caomh, gun char, gun fhiaradh,
Fearail, aoigheil, faoilidh, fiachail,
Taisbeint’ ann ad ranntachd.

’S e mo bharail gu’m b’e ’n t-ùmaidh
Neach a labhradh le droch rùn
Mu “Chlàrsaich-chiùil” nan garbh-chrioch:
Shaoilinn nach bu Ghàidheal mìr dhe,
Ach brùid choimheach, làn de mhì-mhodh,
Dheanadh nì cho cearbach!

’S tric tha eud ’na aobhar dallaidh;
’S tric le chéile teanga ealamh
’S claigeann tiugh gun eanchainn!
Do cheart staid-sa, fhir tha ’m aire;
’S math thig dhuit an t-ainm “MacTalla,”
Fear gun seagh ’na sheanachas!

Air an aobhar sin, cha bhì mi
Deanamh tuille de ruith sìos ort,
O’n is beul gun cheann thu.
Mu’n tig tìm do chur fo’n lic,
Is docha gu’m fàs thu na’s glice,
Rian tha ’n diugh glé ghann ort!


FAILTE.

LEIS A’ BHARD CHEUDNA.

A dheagh Mhic Colla, do’n dachaidh,
Ceann-mhor maiseach nan stùc àrda,
’S nan tolmanan torrach, brìoghmhor,
Taobh an t-sàile,—
Ionad àigh nan àrd-choill sèimheach,
Duilleach, dìomhar,
Far an tric thu toirt do’n Cheòlraidh
Còmhdhail rìomhach.
Ciad fàilt’ ort, mo charaid!
Buaidh-làraich ’gad leanachd,
Do’m buin tàlantan filidh,
’S beusan sàr-mhaiseach, ceanalt’!

[TD 171]

Ma bhios tu bhos air Féill Màrtainn,
Chùnntainn e ’na fhàbhor prìseil,
Thu thigh’nn ’gam fhaicinn-sa mar bhràthair:
Bu spòrs leam cuideachd Bàrd Loch Finne!


FAILTE NOLLAIGE.

BHO DHOMHNULL ROS, HALIFAX, NOVA SCOTIA, A CHUIREADH CHUN A’ BHAIRD AIR 29/12/1877.

Slàinte mhath, le móran onair,
Dhuit mo charaid ceòlmhor!
Cliù is càirdeas blàth ’gad leanachd,
Bàrd thug tric dhomh sòlas.
Bliadhna mhath, ùr dhuit, nuair a thig i—
Bliadhna gheibh a’ Cheòlraidh
Is tusa ann an càirdeas dlùth,
Cur òran ùr an òrdugh!


FAILTE.

BHO IAIN MAC A’ PHEARSAIN, DUIN-UASAL A MHUINNTIR CHINN-TIRE, A BHA RI TUATHANACHAS DLUTH AIR BAILE LUNNAINN, AN CANADA.

Sonas buan do’n duanair ghasda,
Dh’ fhalbh Di-luain fad’ uainn air astar;
Gu ma slàn a thilleadh dhachaidh,
Gu dheagh bhean am Baile ’n Righ!

Mo rùn charaid, cridheil, coibhneil,
’S òg a thug mi spéis gun fhoill dhuit;
’S tric thug uair de d’ chomunn soillseach
Móran aoibhneis do mo chrìdh’.

Riamh bho’n oidhche laigh mi làmh riut,*
An tigh m’athar, cian bho’n àird so,
Ged bu ghiollan beag mi ’n tràth ud,
Thug mi gràdh dhuit chaoidh nach crìon.

Taing dhuit air-son tigh’nn gu m’fheòraich;
Taing dhuit, cuideach, air-son t’òrain,
’S iad cho geanail, loinneil, òrdail,
Anns gach dòigh air an cur sìos.

Chan ’eil beinn no gleann ’nar dùthaich,
Nach d’fhàg thu le d’ ranntachd cliùiteach;
’S bidh gach òigh is òigear cùirteil
A’ toirt cliù ort feadh gach lìnn.


* B’ann cho fada air ais ris a’ bhliadhna 1836 a bha “an oidhche” a bha an sud, an uair a chuir am Bàrd i seachad an tigh Chloinn a’ Phearsain ann an Cùrr, an Cinn tìre.
