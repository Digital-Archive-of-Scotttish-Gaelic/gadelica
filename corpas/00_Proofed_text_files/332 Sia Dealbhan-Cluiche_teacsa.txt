[C 1]

Sia Dealbhan-Cluiche

ALASDAIR
CAIMBEUL


[TD 1]

Sia Dealbhan-Cluiche

An <eng>Staffroom<gai>
Toiseach an Earraich
An Sgrìobhaiche
’S e Seo Do Bheatha
Na Craoladairean
Am Fear a Chaidh dhan Eilean

Alasdair Caimbeul


[TD 2]

© Alasdair Caimbeul 2011
Gach còir glèidhte.

Chan fhaodar cuid sam bith dhen leabhar seo ath-nochdadh, a thasgadh no a chraobh-sgaoileadh ann an cruth sam bith, no an dòigh sam bith, dealantach, uidheamach no tro dhealbh lethbhric, gun chead fhaighinn ro-làimh ann an sgrìobhadh bhon sgrìobhadair is bhon fhoillsichear.

Tha clàr-fhiosrachadh foillseachaidh dhan leabhar seo ri fhaighinn bho Leabharlann Bhreatainn.

Air fhoillseachadh le CLÀR, Inbhir Nis, ann an 2011
Air a chlò-bhualadh le Gwasg Gomer, A’ Chuimrigh
Dealbh a’ chòmhdaich le Alasdair Caimbeul
Chuidich Comhairle nan Leabhraichean am foillsichear le cosgaisean an leabhair seo.
LAGE(ISBN) 978-1-900901-63-5


[TD 3]

Clàr-Innse

An <eng>Staffroom<gai> 5
Toiseach an Earraich 45
An Sgrìobhaiche 65
’S e Seo do Bheatha 89
Na Craoladairean 117
Am Fear a Chaidh dhan Eilean 147


[TD 4]

[Bàn]


[TD 5]

AN <eng>STAFFROOM<gai>

Bòrd air beulaibh na stèids. Trì, ceithir sèithrichean. Bòrd eile, cùl na stèids, le <eng>dispenser<gai> faileasach bùrn teth, cupannan, mugannan, canastairean teatha is siùcair, sileagan cofaidh, pacaidean bainne etc.

Doras, taobh deas na stèids. Sèithrichean eile ris gach balla-taobh. Sreath dhubhanan air a’ bhalla-chùil airson còtaichean. Uinneag, meadhan cùl na stèids.

Tha an <eng>staffroom<gai> falamh. Tron uinneig, tha a’ ghrian a’ deàlradh, a’ lìonadh an rùim le solas geal.

A’ bhliadhna aig toiseach an deilbh-chluich: 1960.

JESSIE a’ tighinn a-steach dhan a’ <eng>staffroom,<gai> a’ toirt dhith a còta, ga chrochadh air aon dhe na dubhanan. Boireannach òg – bloubhs, sgiorta, brògan àrd le cniop. Tha i dol chun a’ bhùird aig cùl na stèids, a’ lorg muga, a’ cur làn spàin de chofaidh ann, a’ feuchainn an <eng>dispenser<gai> le làimh – tha e teth – a’ lìonadh a’ mhuga, a’ cur bainne ann agus dà làn na spàin de shiùcar. A’ tighinn ’s a’ suidhe aig a’ bhòrd eile. A’ seasamh ’s a’ sgioblachadh a sgiort.

A’ suidhe, le aon chas tarsainn air an tèile. Ag òl balgam cofaidh. A’ toirt sgàthan às a baga, a’ coimhead rithe fhèin anns an sgàthan. A’ cur an sgàthain air ais dhan a’ bhaga. Ag òl balgam cofaidh.

An doras taobh deas na stèids a’ fosgladh. DÒMHNALL IAIN a’ cur a chinn a-steach. A’ coimhead ri JESSIE. A’ tighinn a-steach. Deise ghorm air. Còta air a ghàirdean. Iad a’ coimhead ri chèile.

D.I. Hallo, Jessie.

JESSIE À Nis, nach ann? … stad dà dhiog …

D.I. … uh …

JESSIE Bràthair Donnie, nach e? … Dòmhnall Iain? …

D.I. ’S e.

JESSIE (a’ suidhe air ais, le gàire beag) Seo a-nis! … Agus dè tha gad fhàgail an seo?


[TD 6]

D.I. Tha mi tòiseachadh an seo an-diugh.

JESSIE Anns an oifis? (D.I. a’ gnogadh a chinn) Cha tusa Mr Macleod … tighinn thugainn bho … (D.I. a’ gnogadh a chinn)… Mo chreach-s’! Tha thu ’g obair còmh’ rium fhìn a-rèist!

D.I. Miss Finlayson?

JESSIE ’S e. (gàire beag) Uill … (gàire beag)… trobhad a-steach. Dùin an doras. (e tionndadh. Tha ’n doras dùinte) Fhuair thu lorg air a’ <eng>staffroom.<gai> (e tionndadh) Croch do chòta. Nach tu tha tràth?

D.I. Uill … a’ chiad latha …

JESSIE Seo an <eng>staffroom againn.<gai> Dè do bheachd air?

D.I. (sùil timcheall) Glè mhath…

JESSIE (gàire beag) Cha robh thu fada a’ faighinn lorg air. (e crochadh a chòta air dubhan) Na croch e air an fhear sin … peg Mr Anderson tha sin … fuirich … (a’ dol tarsainn no stèid … a’ stad ’s a’ coimhead ris) Ach cò, arsa mise rium fhìn, a th’ ann am Macleod, Donald John … bha fios a’m gur ann às na h-eileanan … (a’ sealltainn dubhan eile dha) Croch do chòt’ air an fhear-sa.

D.I. (a’ crochadh a chòta) Cò ris a tha an oifis coltach?

JESSIE O … (gàire beag)… chan eil sinn cho dona …

D.I. Chaidh mi gu oifis an Àrd-stiùiriche –

JESSIE Bu dhìomhain sin dhut.

D.I. Ghnog mi. Ach cha do fhreagair duine.

JESSIE (a’ crathadh a cinn) Cha bhi duine ga fhaicinn.

D.I. Cò?

JESSIE An Àrd-stiùiriche.

D.I. Uair sam bith?

JESSIE Chunnaic mi e an-uiridh…aon uair. A dhruim a’ dol a-steach a chùl càr. Còta Crombie air. Tha mi smaoineachadh gur e bh’ ann … (gàire tighinn air a h-aodann) Cò chreideadh e! Geall nach eil cuimhn’ agad cà ’m faca tu mi mu dheireadh?

D.I. (làmh a-mach) Faod mi cofaidh …?


[TD 7]

JESSIE Faodaidh! (stad ghoirid) Geall nach eil cuimhn’ agad. Còig bliadhna bhuaithe. (D.I., aig a’ bhórd, a’ crathadh a chinn. A’ togail cupan …) Fàg an cupan sin. Cupan Mr Robertson tha sin.

D.I. O …

JESSIE Thoir leat am fear sgàineach leis an t-srianag an-dràst.

E cur cofaidh, siùcar, bainne dhan a’ chupan. A’ feuchainn an <eng>dispenser<gai> le làimh …

’N aire! Tha e teth!

… a’ lìonadh a’ chupain le bùrn teth. A’ tighinn chun a’ bhùird.

Siuthad! Feuch an tomhais thu!

D.I. a’ dèanamh son suidhe.

Na suidh air an t-sèithear sin. Sèithear Mr Macgillivary.

D.I. Cà ’n suidh mi?

JESSIE Suidh air an fhear chruaidh sin an-dràst.

Iad a’ suidhe. Stad ghoirid.

JESSIE Innsidh mi dhut a-rèist. Chunnaic aig <eng>Highland Annual<gai> an Dùn Èideann. O chionn còig bliadhna. Càil a chuimhn’ agad, an robh?

D.I. Cha robh.

JESSIE A’ chiad bliadhna a bha thu anns an oilthigh. An <eng>Eldorado Ballroom, Leith.<gai> Bha thu ann còmh’ ri oileanaich Obar Dheathain.

D.I. Cuimhne agams’ air mòran mun oidhche sin …

JESSIE ’S beag an t-iongnadh! Bha thu gun bhliam leis an deoch.

D.I. Dhùisg mi anns an ospadal.

JESSIE ’S beag an t-iongnadh! Bha thu na do dhalladh.

D.I. <eng>Vodka<gai> bu choireach. Air muin uisge-beath’. <eng>Polish vodka<gai> a stòp duineigin sìos m’ amhaich.

JESSIE O! … fhad ’s a tha sinn leinn fhìn … son gun chuimhnich mi (stad ghoirid) … Chan e Jessie a th’ orm … anns an oifis … no anns a’ <eng>staffroom<gai>… (stad ghoirid) Ach Janet.


[TD 8]

D.I. Janet?

JESSIE ’S e.

Stad. An dithis a’ gabhail balgam cofaidh.

D.I. Dè cho fada – ?

JESSIE – ’s a tha mi air a bhith ’g obair an seo? Trì bliadhna, cha mhòr.

D.I. Eil e – ?

JESSIE – a’ còrdadh rium? O … (gàire beag) eil fhios agad … (stad ghoirid) Dè mu do dheidhinn fhèin?

D.I. Dè rud?

JESSIE Cà’ robh thu roimhe seo? Obar Dheathain, an ann?

D.I. ’S ann. Tuath air Obar Dheathain. (stad ghoirid) Ellon.

JESSIE Cà ’il sin?

D.I. Tha shuas … (làmh a-mach) … tuath air Obar Dheathain. An rathad gu Ceann Phàdraig.

JESSIE Tha mi creids’ gu bheil e gu math fuar shuas an sin. Anns a’ gheamhradh.

D.I. Càite?

JESSIE Air a’ chost an ear. An àite a thubhairt thu.

D.I. Ellon? O, tha. Nas fuar na ’n cost an iar. (sàmhchantas) Ach chan eil uiread de dh’uisg’.

Sàmhchantas.

JESSIE Dè mar a bha ’n obair? … Dè ’n roinn anns an robh thu?

D.I. Roinn?

JESSIE <eng>Department.<gai>

D.I. Ah! Uill, cha robh mi … bha mi an siud ’s an seo …

JESSIE Robh thu fada ann?

D.I. Cha robh uabhasach fada. (stad ghoirid)Trì mìosan. (stad ghoirid) Deich seachdainean.


[TD 9]

JESSIE Con a dh’fhàg thu? ’N e Eilean –

D.I. Ellon.

JESSIE – a’ chiad àit’ anns an robh thu? Tha chiad àit’ an-còmhnaidh–

D.I. (guth àrd) Bha e mar gum biodh tu air ais anns an sgoil! Mar gum b’ e balach beag a bh’ annad!

JESSIE Chiad àit’ an-còmhnaidh mar sin. Tha cuimhn’ a’m, a’ chiad àit’ anns an robh mi-fhìn –

D.I. Bha aon bhalgaire de Shasannach ann … againn ri dhol gu clasaichean … <eng>seminars<gai> a bh’ aig orra …

JESSIE Bha ’s againne –

D.I. Eil fhios agad dè thug e orms’ a dhèanamh? Seasamh air beulaibh a’ chlas agus bruidhinn son deich mionaidean –

JESSIE Tch tch tch …

D.I. – pàipear a leughadh a-mach – dè bha mi dèanamh fad na seachdain – ’s carson –

JESSIE Bha còir agad suidhe an cùl a’ chlas ’s do cheann a chumail sìos. Sin a bhios eileanaich a’ dèanamh.

D.I. ’S cha b’ e sin ach nuair a sguir mi – nuair a sguir mi – thuirt e ris a’ chòrr dhen a’ chlas ceistean a chur orm! ‘Cuiribh ceistean air!’ thuirt e. Thòisich aon bhids’ à Sasainn – <eng>sandals<gai> is speuclairean cruinn –

JESSIE Robh tè dhiubh-san ann?

D.I. Nach eil fhios agad gu robh! Baga raffia air a gualainn le canastair cut, pàtran fighe ’s dà fhichead <eng>recipe<gai> son gobhar –

JESSIE Cha b’ e Ruth a’ chiad ainm a bh’ oirr’? Bha tè againne an seo –

D.I. Cha b’ e ach Veronica. Thòisich i ga mo cheasnachadh – ceist às dèidh ceist – le guth man sgian air truinnsear. Thuirt mi rium fhìn: Taigh na galla air a seo. ’S choisich mi mach.

JESSIE Ist …!

D.I. Eil fhios agad dè chiad rud a dh’fheumainn a dhèanamh, gach madainn, ann an Ellon? Ro chàil eile? Roinn a chur air na


[TD 10]

pinseilean purpaidh! Mise! Aig a bheil C.A.C., B.O.D., agus Diploma. Rinn mi e son ceala-deug. Aig ceann na ceala-deug, thuirt mi ris a’ Stiùiriche – cha robh e staigh – ach bha an Iar-stiùiriche – ’s duine no dhithis eile – chaidh mi steach – gun ghnogadh – ’s thuirt mi riutha – ris – an clàr an aodainn – ‘Chan e’, arsa mise, ‘sgalag dhuibhse – dhuts’ – a th’ annamsa idir.’ ’S choisich mi mach.

JESSIE Tha thu cho coltach ri do bhràthair mòr!

D.I. Eh?

JESSIE Nuair tha ’n ainmein ort!

D.I. Cò, Donnie?

JESSIE Man a’ sgadan!

D.I. Bha sibh air an aon chlas, nach robh? … an sgoil Steòrnabhaigh?

JESSIE Sia bliadhna. (guth socair) Dè mar a tha e?

D.I. ’S ann leis tha an deise seo a th’ orm. Tè a dh’fhàg e aig an taigh. (a’ coimhead sìos ris fhèin) Tha sinn mun aon mheud.

JESSIE Tha i … (a’ feuchainn ri lorg facail)

D.I. Rinn e toll beag anns an lìnig le fag. Sin as coireach gu bheil i agamsa. Cha chuireadh e fhèin air i às dèidh sin.

JESSIE Cà’ bheil e?

D.I. Anns an lìnig. (a’ fosgladh no seacaid) Cha mhòr gu faic thu e.

JESSIE Chan e ach Donnie. Pitlochry, nach ann?

D.I. Baile Chloichridh. Chan ann. Calum Uilleam a tha ’m Pitlochry.

JESSIE Cà ’il Donnie a-rèist?

D.I. Inbhir Nis.

JESSIE E fhèin ’s an teaghlach?

D.I. Dè ’n teaghlach?

JESSIE Tha e pòsta, nach eil?

D.I. Chan eil na –


[TD 11]

JESSIE Suirghe air tè-eigin, a-rèist?

D.I. Cho fad ’s tha fios agamsa, tha e mar a h-uile eileanach eile dha leithid anns a’ bhaile mhòr, a’ gabhail smùid oidhche Haoine ’s a’ dol gu dannsa, a’ dol gu gèam ball-coise feasgar Disathairn’ ’s a’ gabhail smùid eile oidhche Shathairn’, ’s a’ fuireach anns a’ leabaidh fad latha na Sàbaid le na pàipearan-naidheachd ’s botal mòr Irn Bru. ’S a’ dol air ais dhan a’ sgoil madainn Diluain. Tidsear a th’ ann.

JESSIE ’S chan eil e pòst’? (gaire beag) Cò chreideadh e? (stad) Ach ciamar a fhuair thu an obair air ais? Ma dh’fhàg thu Ellon mar a dh’fhàg thu?

D.I. Cha robh mi ga h-iarraidh.

JESSIE (guth cabhagach … a’ coimhead air falbh bhuaithe) Chan e mo ghnothaich e.

D.I. Dè? O! … (guth àrd) ’S e! Dè? …

JESSIE (fhathast a’ coimhead air falbh) Còir agam faighneachd. Mo ghnothaich e.

D.I. Chan e, ach uill … son an fhìrinn innse ... nuair a thill mi dhachaigh … an dèidh Ellon fhàgail ... bha ma mhàthair ’s m’ athair … rinn iad uiread de throd …

JESSIE (a’ tionndadh a cinn) Pàrantan mar sin co-dhiù.

D.I. ‘Dè chuir air ais an taobh-s’ thu?’ ‘Carson a-riamh a rug mi thu?’ Etc.

JESSIE Mo mhàthair-s’ an aon dòigh –

D.I. Dh’iarr mi…direach son faighinn air falbh ... dh’iarr mi air Calum, bràthair mo mhàthar, litir a sgrìobhadh dhomh. À Glaschu. Dh’iarr m’ athair air.

JESSIE Calum Greum, am ministear?

D.I. Agus aig an aon àm, dh’iarr mi air Seòras, bràthair m’ athar litir a sgrìobhadh dhomh. À Dùn Èideann. Dh’iarr mo mhàthair air.

JESSIE Seòras MacLeòid, am fear-lagha?

D.I. Agus sin a tha gam fhàgail an seo.


[TD 12]

JESSIE Mo mhàthair-s’ mar sin cuideachd. Gu trod. Chan eil a beul a’ dùnadh.

D.I. Ach chan eil mi an taing duine aca.

Stad.

JESSIE Chan eil m’ athair gu math. Tha e le chridhe. A’ gearan le chridhe. (stad) Thuirt an doctair ris dèanamh air a shocair. Ach chan urrainn dha. Feumaidh e a bhith ’g obair. (stad) Uill. Feumaidh sinn dèanamh cinnteach gu fuirich thu nas fhaide na trì seachdainean an seo.

D.I. Deich.

JESSIE Deich seachdainean.

D.I. Trì mìosan, cha mhòr. (stad ghoirid) Càil a dhùil agam.

JESSIE O?

D.I. (a’ coimhead ris an doras … an uair sin) Eadar mi-fhìn ’s tu fhèin, Jessie … ’s na leig guth ort ri duine eile ...’s ann tha mise dol a dh’fheuchainn gu muir.

JESSIE A sheòladh? Thusa?

D.I. (beagan diombach) Con nach tèid? Nas fheàrr na bhith glaist’ ann an oifis fad mo bheath’.

JESSIE Uill. Ach ciamar …?

D.I. Tha mi air foirm fhaighinn. (moiteil) Bhon a’ Phool!

JESSIE Ach ... nach eil thu car aost …?

D.I. Aig 22? 23? (stad ghoirid) Chan eil! A’ foirm a lìonadh. ’S a cur a-steach. Sin na th’ agam ri dhèanamh. (luath) Cuimhnich nach innis thu dha duine.

JESSIE Janet.

D.I. Janet. (stad ghoirid) Seòrsa duine a th’ annamsa, Janet … chan eil còir agam a bhith air mo chuingealachadh am broinn oifis. Glaiste. Am broinn oifis. Tha mi fàs…mì-shaoirsinneil. Do-riaraichte. (guth nas làidire) ’G iarraidh a bhith a-muigh anns an t-saoghal mhòr. Am measg dhaoine. A’ streap crann soithich. Dùthchannan cèin. Sin seòrsa duine a th’ annamsa, Janet.


[TD 13]

JESSIE (a’ seasamh) Uill … anns an ùine ghoirid a tha thu gu bhith còmh’ rinn … cho math an oifis a shealltainn dhut.

D.I. (a’ seasamh) Ceart. (ag òl a chofaidh) Cò tha air ceann an oifis?

JESSIE Tomhais.

D.I. Cha tusa …?

JESSIE ’S mi. (gàire beag)

D.I. O! …

JESSIE Aon rud eile, mas tèid sinn sìos. ’S e Miss Finlayson a bhios agad orm anns an oifis ... nuair a tha sinn ag obair ... daoine a-mach ’s a-steach … eil fhios agad? …

D.I. Miss Finlayson.

JESSIE Agus ’s e Beurla a bhios sinn a’ cleachdadh anns an oifis. Fad na h-ùine.

D.I. (an dèidh smaoineachadh mu dheidhinn) Ceart. (stad ghoirid) Chan eil mi gu bhith cho fada innt’, co-dhiù …

JESSIE Bidh sinn glè mhath còmh’ ri chèile, nach bi?

D.I. Carson nach bi?

JESSIE (gàire beag) Ag obair.

D.I. (gàire beag) Miss Finlayson.

JESSIE ’S e. (an uair sin) Bi taingeil nach do chuir iad sìos thu gu roinn Mr Anderson.

D.I. Dona?

JESSIE No suas gu roinn Mr Robertson.

D.I. Nas miosa?

JESSIE No null gu roinn Mr Macgillivary.

D.I. Eagalach?

JESSIE a’ crathadh a cinn.

D.I. Cuin a chì mi an Àrd-stiùiriche?

JESSIE O … seachdain no dhà.


[TD 14]

D.I. Nach bu chòir dhomh …?

JESSIE Ga fhònaigeadh a bhios sinn, mar as tric.

D.I. Chan eil thu rèist a’ smaoineachadh …?

JESSIE Cuiridh mi-fhìn fòn suas dhan oifis aige. Innsidh mi dha gu bheil thu air tòiseachadh. Mar sin, bidh fios aige. (stad ghoirid) Cha chaomh leis daoine bhith dol gu doras an oifis aige, gun adhbhar.

D.I. O …

JESSIE Theirig suas an ceann seachdain no dhà. Ma bhios tu fhathast air son fhaicinn.

D.I. Ma bhios mi fhathast ann …

Tha iad a’ coimhead ri chèile. A’ suidhe. A’ coimhead a-mach dhan talla. Tha an solas tron uinneig ag atharrachadh … a’ ciaradh beagan. D.I. a’ seasamh. A’ crochadh a chòta air dubhan eile. A’ suidhe.

JESSIE (a’ tionndadh ris) Dè do bheachd air an <eng>typewriter<gai> ùr?

D.I. Bha an aon sheòrs’ ann an Ellon. Chan fhaodadh duine strucadh ann ach a’ rùnaire.

D.I. a’ seasamh, ’s a’ falbh leis an t-sèithear air a bheil e na shuidhe gu cùl na stèids. A’ tilleadh chun a’ bhùird le sèithear eile. A’ suidhe air a shocair … a’ gluasad a thòin sìos is suas. A’ suidhe.

D.I. (a’ tionndadh rithe) Thàinig Anderson a-steach dhan oifis againn an dè ... bha thusa muigh … ’s thuirt e riumsa a dhol chun a’ choinneimh meadhan-latha an àite Macrindle. Gu robh Macrindle aig tiodhlaigeadh duineigin … a mhàthair ... ’s gu feumainn-s’ a dhol na àite.

JESSIE Cuin a bha seo?

D.I. An-dè. Cha robh thusa staigh. Theab mi cantainn ris, an clab a’ bhuis: <eng>‘You’re not my boss.’<gai>

JESSIE Fàg agams’ e.

D.I. <eng>‘See Janet’,<gai> thuirt mi ris. <eng>‘Do you mean Miss Finlayson?’<gai> ars esan.


[TD 15]

JESSIE Fàg thus’ agams’ e.

Tha i a’ seasamh, ’s a’ dol a-mach.

An solas ag atharrachadh.

D.I. a’ seasamh, ’s a’ falbh le chupan chun a’ bhùird aig cùl na stèids. A’ tilleadh le cupan eile ... fear mòr gorm. A’ suidhe ’s a’ toirt balgam às a’ chupan. JESSIE a’ tilleadh a-steach.

JESSIE Fhathast a-staigh an seo, a bheil? Còir agad a bhith anns an oifis … (a’ coimhead ri h-uaireadair) … o chionn deich mionaidean. (nuair nach eil e freagairt) Co-dhiù. Tha rìoghailt ùr air a thighinn sìos bhon Àrd-stiùiriche, ’s chan fhaodar neach a thoirt a-mach às a roinn fhèin, à seo suas, son adhbhar sam bith, gun cead sgrìobhte bho cheann na roinne. Seo dha Anderson! (i suidhe) Nis, a Dhòmhnaill Iain, na gabh cais, ach bha thu fadalach an-diugh a-rithist …

D.I. Mise?

JESSIE Bha. An-diugh a-rithist. Anns a’ mhadainn. Bha.

D.I. Uill, ach ma bha. Seall an astar a tha mi bho …

JESSIE Meadhan a’ bhaile?

D.I. ... meadhan a’ bhaile!

JESSIE Muigh an Cnoc-Iordain a tha thu, nach ann?

D.I. (a’ cunntadh le chorragan) Tha chailleach gam chur-s’ a-mach a h-uile madainn aig cairteal an dèidh seachd. Coiseachd bhon taigh gu <eng>Crow Road.<gai> Bus 44 bho <eng>Crow Road<gai> gu <eng>Partick Cross. Subway<gai> à sin gu <eng>Buchanan Street.<gai> Bus 54 no 54a bho <eng>Killermont Street<gai> gu <eng>Stonehouse. No 55<gai> gu <eng>Coalburn.<gai>

JESSIE Bhiodh tu na b’ fheàrr le càr.

D.I. No 58 gu Strathaven.

JESSIE Càr beag.

D.I. Chan urrainn dhomh draibhigeadh.

JESSIE Tha mise a’ gabhail leasanan. A h-uile oidhche Haoine, bidh Ronnie … balach an-ath-dhoras … a’ toirt dhomh leasan.

D.I. Ùidh a dh’òrdaich Dia agam ann an càraichean.


[TD 16]

JESSIE Ach tha iad feumail. Tha Ronnie ag ràdh –

D.I. Bàtaichean, a-nis. Sin rud eile. <eng>Ore carriers.<gai> Tancairs …

JESSIE Tàmailt a bh’ ann mu do fhradharc.

D.I. Bha iad air mo ghabhail. Sin an rud as deuchainnaiche. Mura bitheadh am balgaire <eng>colour test.<gai> Tha iad a’ gabhail dhaoine le glainneachan an-diugh anns a’ Mherchant Navy. Ach an cois a h-uile càil, dh’fheumainn-s’ a bhith <eng>colour blind.<gai>

JESSIE Bha thu ro aost, co-dhiù.

D.I. Aig 24? 25? Cha robh!

JESSIE Uill … (stad) Cà’il do ghlainneachan? Con nach eil iad ort?

D.I. Nì mi chùis às an aonais.

JESSIE Dùil agam gu robh còir agad an cumail ort fad na h-ùine. Gun tuirt bodach nan sùilean –

D.I. Bidh mi gan cur orm dha na <eng>pictures.<gai> ’S a-null a dh’Ibrox. Dh’fhaodainn a bhith air falbh na mo stiùbhard. Ach dè seòrs’ obair tha sin dha fireannach?

JESSIE Tha <eng>Barrington Drive<gai> … far a bheil mise ... gu math faisg air meadhan a’ bhaile. Bidh mi-fhìn ’s Marietta … an nighean a th’ anns a’ flat còmh’ rium … a’ faighinn <eng>lift<gai> bho Ronnie …

D.I. Cò a’ Ronnie tha seo?

JESSIE Dh’inns mi dhut ... suas <eng>Woodlands Road<gai> gu <eng>Charing Cross<gai> …

D.I. Cluinntinn fiach na làithean-s’ ach Ronnie …

JESSIE Trèine à sin gu <eng>Hamilton Central.<gai>

Tha i a’ seasamh ’s a’ dol a-mach. An solas ag atharrachadh.

D.I. a’ seasamh, ’s a’ crochadh a chòta air dubhan eile. A’ toirt pàipear-naidheachd à pòcaid a chòta. A’ suidhe ’s a’ tòiseachadh ga leughadh.

JESSIE a’ tighinn a-steach. Sgiort eile oirre, tè nas giorra. Bloubhs tana, fosgailte. Falt na chuailean. Tha i dol chun a’ bhùird aig cùl no stéids, a’ togail cupan craobhach, a’ cur cofaidh ann, a’ feuchainn an <eng>dispenser<gai> le làimh – tha e teth – a’ lìonadh a’ chupain le bùrn teth, a’ cur bainne dhan a’ chupan, a’ cur a’ chupain air sàsar …


[TD 16]

JESSIE Mi air sgur dhen t-siùcar …

A’ tighinn a-null chun a’ bhùird. A’ suidhe.

D.I. (cur sìos a’ phàipeir) Tomhais dè thuirt an <eng>janitor<gai> rium. Macfadden. Dh’fhaighnich mi dha mu na <eng>radiators. ‘Why,’<gai> arsa mise ris, <eng>‘are we freezing to death in the office?’ ‘Not my department, Jimmy,’<gai> ars esan. Sin a’ freagairt a fhuair mi. Jimmy! <eng>‘Try the resident engineer,’<gai> ars esan. Mì-mhodh? Mura b’ e glè bheag dhomh, dh’fhònaiginn an Àrd-stiùiriche.

JESSIE Mas e do thoil. Ach ’s e an rùnaire a fhreagras.

D.I. O …

JESSIE Tomhais cà’ robh mi-fhìn ’s Ronnie a-raoir, uill, ìnnsidh mi dhut. Taigh-bìdhe Innseanach! A’ Shish Mahal, air <eng>Gibson Street.<gai> Robh thu riamh innte?

D.I. Dè dh’ith thu? Cat?

JESSIE Dùin do bheul, cha b’ e ach <eng>steak<gai> is <eng>chips,<gai> ach fuirich gu ’n innis mi dhut dè bh’ aig Ronnie. <eng>Pakora! Poppadums!<gai> Fios aige air a’ mhenu bho cheann gu ceann. <eng>Lamb rougan josh! Chapattis!<gai> Rudeigin eile. Dùil agam, nuair a thàinig an duine dubh leis an chapatti, gur e clobhd-sgùraidh a bh’ ann, mar a bhios iad a toirt dhut anns an <eng>Chinese<gai> le <eng>pork spare ribs!<gai> An gàire a rinn Ronnie! …

D.I. Bidh sibh dol dhan an <eng>Chinese<gai> cuideachd?

JESSIE Ma, tha mi ’n dùil! (stad ghoirid) Na can rium nach robh thu riamh ann an <eng>Chinese?<gai>

D.I. Cha robh ’s cha bhi.

JESSIE Tha sinn a’ dol a-mach gu Balmaha latha na Sàbaid-s’ a’ tighinn. <eng>Picnic lunch.<gai> Tha <eng>canoe<gai> aig Ronnie air Loch Lomond. Tha e ag ionnsachadh Gàidhlig. ’S mo mhàthair a’ tilgeadh ormsa nach pòsadh duine a-chaoidh mi! Na dh’inns mi dhut mun<eng>interview<gai> a bh’ aig Ronnie? Bha <eng>interview<gai> aige. <eng>Cost Accounts, Eastern Division.<gai> Triùir dhaoine mu choinneamh. A’ chiad cheist: Dè am pàipear-naidheachd a bhios tu leughadh, Mr Herbison? An <eng>Glasgow Herald,<gai> arsa Ronnie. <eng>An Economist.<gai> ’S am Beano. Fhuair e ’n t-seoba.


[TD 18]

D.I. Eil fhios agad de Ghàidhlig a th’ air <eng>interview?<gai> Agallamh.

JESSIE Carson nach eil thusa a’ cur a-steach son t-seoba <eng>Deputy<gai> anns an roinn seo fhèin? Nach eil a’ thìd’ agad? <eng>Salary in accordance with age and experience<gai> … ’s co mheud bliadhna a-nis a tha thu air a bhith an seo? ... le <eng>annual increment,<gai> mar tha fios agad, air <eng>related sliding scale,<gai> maille ri <eng>pension scheme, superannuation,<gai> diathad an-asgaidh gach latha anns a’ chanteen ’s do iuchair fhèin dhan taigh-bheag. Carson nach eil thu faighinn foirm? ’S ga lìonadh? ’S ga cur a-steach?

Stad.

D.I. Tha dealbh Dopey anns a’ Ghaseat an t-seachdain-s’. A’ pòsadh tè Ghearmailteach.

JESSIE (a’ seasamh air a chùlaibh, ’s a’ coimhead ris a’ phàipear tarsainn air a ghualainn) ’S e, mo mhionnan! Nach e dh’fhàs liath! (stad ghoirid) Cò ’n clas air an robh e?

D.I. An clas romham-s’.

JESSIE An clas às mo dhèidh.

D.I. Tha e anns an Arm. Chaidh e dhan Arm nuair a dh’fhàg e a’ sgoil.

JESSIE Bha Ronnie anns an R.A.F. Dà bhliadhna.

D.I. Thachair rud neònach dha Dopey nuair a chaidh e dhan Arm. Chaill e Ghàidhlig.

JESSIE (ga phutadh air a ghualainn) Ist! …

D.I. Choinnich mi e air a’ Mhol a Tuath. Mise fhathast san sgoil, ’s esan aig an taigh air <eng>leave,<gai> an deise an Airm, air taobh-muigh a’ Mhacs. Agus ’s ann am Beurla a bhruidhinn e rium. Bhruidhinn mise risesan ann an Gàidhlig. Ach ’s ann am Beurla a fhreagair e mi.

Stad.

JESSIE Carson a tha thu coimhead rium mar sin?

Tha e seasamh, ’s a’ dol a-mach.

An solas ag atharrachadh.

JESSIE a’ fosgladh a baga, toirt Kleenex a-mach às ’s a’ seideadh a sròin. A’ toirt <eng>compact<gai> cruinn le sgàthan às a baga, cur fùdar air a


[TD 19]

sròin. A’ dùnadh a’ chompact, a’ dùnadh a’ bhaga, a’ fosgladh a’ phàipeir-naidheachd ’s a’ tòiseachadh ga leughadh.

D.I. a’ tighinn a-steach. Deise eile air, a tha beagan ro mhòr dha. Cuisean aige na làimh.

D.I. Deise eile bho Dhonnie mo bhràthair. (a’ coimhead sìos ris fhèin) Dè do bheachd?

JESSIE (a’ toirt sùil oirre) Hmm ... (a’ leughadh a’ phàipeir).

D.I. Stracadh beag anns a’ ghobhal aice, a ghrob mo mhàthair le snàthad mhòr. Dhiùlt e a cur air às dèidh sin. (a’ coimhead sìos ris fhèin) Beagan ro mhòr dhomh, a bheil?

JESSIE a’ leughadh a’ phàipeir.

D.I. (a’ cumail a chuisean suas) Thàinig e mu dheireadh thall!

JESSIE (a’ leughadh) Hmm …

D.I. Feasgar an-dè. Bho mo mhàthair. Air an dàrna post.

Tha e a’ tòiseachadh a’ ceangal a’ chuisein, leis na sreangannan a th’ air aig gach còrnair, ris an t-sèithear.

JESSIE Mas cuireadh mo mhàthair-s’ càil mar sin thugam …

Tha an cuisean ceangailte. Tha e a’ suidhe air. A’ seasamh. A’ gluasad a thòin sìos is suas. A’ suidhe.

D.I. (dòigheil) Gabhadh Dalrymple air suidhe nam àite-s’ a-nis! Na duin’ eile ac’! (a’ tionndadh ri JESSIE) Dè tha ceàrr orts’?

JESSIE Mi leughadh a’ phàipeir.

D.I. Dè mar tha Ronnie na tìdeachan-s’?

JESSIE (fhathast a’ leughadh) O … tha sin seachad.

D.I. Eh? (stad ghoirid) Cuin a thachair seo? ... Cuir sìos am pàipear sin.

JESSIE O … o chionn trì seachdainean.

D.I. Dùil agam gu robh sibh ... gu robh e ag ionnsachadh Gàidhlig …?

JESSIE Chan eil, ma-thà. (stad ghoirid) Nas fheàrr às aonais.

D.I. Dè dh’iarradh tu air Gall, Janet? Na sguir iad a-riamh a mhealladh nan nìghneagan Gàidhealach?


[TD 20]

JESSIE O … dùin do chab! (a’ togail a’ phàipeir-naidheachd).

D.I. An Gall mosach, gun mhodh, gun dhreach.

JESSIE (a’ leughadh a-mach) ‘… <eng>Mackenzie. At Lewis Hospital … to Joan and John Neil’<gai> … Nach e sin John Neil a bh’ air clas Dopey? Às na Lochan?

D.I. (a’ seasamh ’s a’ coimhead ris a’ phàipeir tarsainn air a gualainn) ‘Tulach Àrd, Ràinis’ ... ’S iongantach man ar e. (làmh air a gualainn) Carson a bha thu fhèin a’ leannanachd ri Gall?

JESSIE ’S cò an Joan tha sin? Nee Macleod? (coimhead suas ris) Chan e Sùsaidh, an e?

D.I. Chan e. (a’ cur a làimh air a broilleach)

JESSIE (a’ toirt leum aist’) Dè tha thu dèanamh, a bhalaich?

D.I. a’ pògadh a lethcheann.

JESSIE (a’ feuchainn ri làmh a theiche) ’N ann air thu fhèin a chall a tha thu?

D.I. Thèid sinn a-mach gu diathad Dihaoine. A dh’àite ceart.

JESSIE (coimhead ris an doras … guth nas socaire) Sguir a-nis. Mas tig duine steach.

D.I. ’S dhan a’ Phark oidhche Shathairn’. (a’ cur a làimh eile air a broilleach … a bheul ri cluais) Airson soitheach no dhà.

JESSIE (guth nas cruaidhe) Sguir, thuirt mi riut!

D.I. ’S dhan Dorchester madainn na Sàbaid. Son tè bheag a chuireas ceart sinn.

JESSIE (teiche nan làmhan aige bho broilleach) Tha fàileadh bho d’ anail ... eil fhios agad air a sin? Mar leann lobht’.

Tha e a’ dol air ais gu shèithear. A’ suidhe. An dithis a’ coimhead a-mach dhan talla.

An solas ag atharrachadh.

D.I. Bha Sùsaidh an Obar Dheathain … an aon àm rium fhìn.

JESSIE Chunnaic mi Ronnie feasgar Disathairn’. Air <eng>Great Western Road.<gai>

D.I. Phòs i duine dubh. <eng>Nigerian.<gai>


[TD 21]

JESSIE Ach chan fhac’ esan mise.

D.I Doctair. Tha i ann an Lagos còmh’ ris.

JESSIE Seacaid chorduroy air … (a’ tionndadh ri D.I.) Duine dubh?

D.I. Man a’ bhìth.

JESSIE Cha chreid mi … (a’ crathadh a cinn)

D.I. Dè?

JESSIE … gun còrdadh e rium a bhith pòst’ aig duine dubh. (a’ coimhead ri D.I. le drèin air a h-aghaidh) Duine dubh no drungair. (na suidhe, còig diogan, drèin air a h-aghaidh. A’ seasamh …) Na bi ro fhada gun thighinn sìos dhan oifis. (… a’ dol a-mach)

An solas ag atharrachadh.

D.I. a’ seasamh, dol chun a’ bhùird aig cùl na stèids, a’ togail muga mòr geal bhon a’ bhòrd, a’ cur cofaidh, bainne ’s dà làn na spàin de shiùcar ann, a’ feuchainn an <eng>dispenser<gai> le làimh – tha e teth – a’ lìonadh a’ chupain le bùrn, a’ tilleadh chun a’ bhùird aig beulaibh na stèids. A’ suidhe. A’ gabhail balgam cofaidh. A’ leth-sheasamh. A’ gluasad a thòin sìos is suas air a chuisean. A’ suidhe.

D.I. (dòigheil) Feuchadh Macavennie na duin’ eile suidhe na m’ àite-s’ a-nis!

JESSIE a’ tighinn a-steach. <eng>Twinset.<gai> Sgiorta dhubh, sìos seachad air a glùinean. Brògan gun chnuip.

JESSIE Dè tha gad fhàgail an seo? Con nach eil thu shìos anns an oifis?

D.I. Dè ’n uair a tha e?

JESSIE (a’ sealltainn a h-uaireadair dha) Fichead mionaid!

D.I. Dè ’n diofar son cairteal na h-uaireach? Fichead mionaid?

JESSIE Gun tuirt mise riut fuireach anns an oifis. Sin an diofar!

D.I. Cha robh car agam ri dhèanamh.

JESSIE Na sgrìobh thu ’m prògram ùr?

D.I. Sgrìobh.


[TD 22]

JESSIE Na thaip thu e?

D.I. Taipidh Shirley e.

JESSIE Cha thaip.

D.I. Carson?

JESSIE Thuirt mi riuts’ a thaipeadh.

D.I. OK. Cho luath ’s a gheibh mi cataraids ùr dhan an <eng>typewriter.<gai>

JESSIE (crith na guth) ’S e rud, gun tuirt mi riut fuireach anns an oifis, gu ’n tillinn bhon a’ choinneimh mhìos ...

D.I. <eng>Yes, Miss Finlayson.<gai> (ag òl balgam cofaidh)

JESSIE … ’s nach do dh’fhuirich. Sin an rud –

D.I. a’ leum gu chasan. A’ sèithear a’ tuiteam.

D.I. (guth àrd, ainmeineach) Gam òrdachadh air ais sìos innt’ a tha thu? ’N e sin a tha thu dèanamh?

JESSIE (guth àrd, ainmeineach) Agus sguir a dh’òl do theatha leis an spàin anns a’ chupan!

D.I. (ag èigheachd) Cofaidh a th’ ann! Cofaidh!

JESSIE (ag èigheachd) Chuireadh tu a’ bhuidheach air na coin!

D.I. (ag èigheachd) Siuthad! Can e! Thoir an òrdugh! (a’ dèanamh air an doras) Taigh na bids’ air a seo! (a’ dol a-mach ’s a’ dùnadh an dorais, le brag, às a dhèidh)

An solas ag atharrachadh.

Tha JESSIE a’ suidhe, a’ fosgladh a baga, a’ toirt pacaid <eng>fags<gai> is <eng>lighter<gai> a-mach às, a’ cur thuige <eng>fag.<gai> Na suidhe a’ smocaigeadh.

A’ cluinntinn duineigin a’ tighinn. Tha i a’ cur na <eng>fag<gai> às, le cabhag, ann an sàsar a th’ air a’ bhòrd.

D.I. a’ tighinn a-steach. Glainneachan air. Deise chlabach chlò, nas motha na ’n tè a bh’ air roimhe seo.

D.I. Tha mi duilich. (stad ghoirid) Janet?

JESSIE Dè?

D.I. Tha mi duilich, thuirt mi.


[TD 23]

JESSIE Glè mhath.

D.I. Chan eil e glè mhath. Bha mi ceàrr … eil thu ’g èisteachd? Bha mi ceàrr. ’S tha mi ga aideachadh. (stad ghoirid) ’S tha mi duilich.

JESSIE Cha chan sinn an còrr mu dheidhinn.

D.I. ’S ma tha thu deònach <eng>lift<gai> a thoirt dhomh gach madainn … mar a thubhairt thu ... anns a’ Mhini … uill …

JESSIE Ma tha thu ’g iarraidh.

D.I Chan e ach ma tha thusa ’g iarraidh! Tha mise ’g iarraidh! Nach eil fhios agad gu bheil mise ’g iarraidh!

JESSIE Sin ceart gu leòr, a-rèist.

D.I. Gheibh mi 10 no 10A bho <eng>Bath Street<gai> gu <eng>Kelvinbridge.<gai> Dìridh mi staidhre a’ <eng>subway,<gai> ’s faodaidh tu mo thogail air taobh thall <eng>Great Western Road.<gai>

JESSIE Thig mi air do thòir. Ma tha thu ’g iarraidh.

D.I. Chan e ach ma tha thusa ’g – (stad) An tig? Bho <eng>Anniesland?<gai>

JESSIE Dè ’n t-sràid air a bheil thu?

D.I. <eng>Earle Street.<gai> (stad ghoirid) <eng>Campbell Street.<gai>

JESSIE Dùil agam gu robh thu air <eng>Otago Street.<gai> Còmh’ ri Dòmhnall Handaidh.

D.I. Dh’fhàg mi. Tha rùm agam dhomh fhìn a-nis air <eng>Campbell Street. Bedsitter.<gai>

JESSIE ’N ann a-mach air a chèile a chaidh sibh?

D.I. Cò?

JESSIE Thu fhèin ’s Dòmhnall Handaidh.

D.I. Dè man a chòrdadh e riut fhèin a bhith fuireach còmh’ ri duine nach glan soitheach?

JESSIE Chaidh sibh mach air a chèile.

D.I. – nach nigh a-mach cupan?

JESSIE <eng>Earle Street.<gai> Cà ’il sin?


[TD 24]

D.I. <eng>Campbell Street.<gai> Tha ... suas bho Sauchiehall. Taobh <eng>Blytheswood Square.<gai>

JESSIE Dè aireamh an taigh? (e coimhead rithe) An <eng>number!<gai>

D.I. Room 25, 40 <eng>Campbell Street.<gai> (stad ghoirid) Ma tha thu cinnteach ... (dòigheil) Cha leig mi leas èirigh gu ochd uairean. Agus trobhad seo …

JESSIE Dè?

D.I. Roinnidh sinn am peatroil.

Stad.

JESSIE Bha Marietta mar sin. Man Dòmhnall Handaidh.

D.I. Marietta?

JESSIE A bha ’m Barrington Drive còmh’ rium.

D.I. (a’ cumail a dhà làimh a-mach bho bhroilleach) An tè le na … na …?

JESSIE Bha i luideach. Aodach salach air an làr …

D.I. Dòmhnall Handaidh. Nam faiceadh tu an ràsar aige …

JESSIE Kleenex … <eng>tights<gai>... rudan nach ainmich mi …

D.I. Dè seòrs’ rudan?

JESSIE Dè dhuts’! (stad ghoirid) Gnothaichean bhoireannach.

D.I. <eng>Beans.<gai> Dòmhnall Handaidh. A h-uile biadh. <eng>Beans.<gai>

JESSIE Chan eil fhios a’m am bu chòir dhomh seo innse dhut, ach ... bha fàileadh dhith.

D.I. Bho …?

JESSIE ’S mait gun mhothaich thu. Man sean fhallas. Man broinn clòsaid.

D.I. Marietta?

JESSIE ’S mait gun mhothaich thu? An aon oidhche a-riamh a thadhail thu oirnn. Thu fhèin ’s am fear caol à Uibhist.

D.I. (a’ crathadh a chinn) ... cuimhn’ a’m …

JESSIE Bha cus deoch ort.


[TD 25]

D.I. Ruma dubh bu choireach.

JESSIE ’S uisge-beath’. (stad ghoirid) Thuit thu na do chadal.

D.I. Feumaidh mi sgur a dh’òl ruma dubh. Air muin uisge-beath’.

Stad.

JESSIE ’N ainmein a ghabh i nuair a dh’innis mi dhi gu robh mi air flat a cheannachd an <eng>Anniesland!<gai> Innsidh mi rud eile dhut, a chumas tu agad fhèin. Bha i an làn chinnt gu robh i tighinn còmh’ rium! B’ fheudar dhomh cantainn rithe … an clàr an aodainn ... nach robh.

D.I. Tha thu nas fheàrr leat fhèin. Sin mo bheachd-sa.

JESSIE Tha, fichead uair.

D.I. Na mo bheachd-s’, chan eil càil nas fheàrr na iuchair do dhorais fhèin na do phòcaid, ’s a bhith tighinn ’s a’ falbh mar a thogras tu. Gun a bhith cur dragh air duine eile. Na duine eile a’ cur dragh ort.

Stad.

JESSIE ’M bi thu fhathast a’ faicinn Dòmhnall Handaidh?

D.I. Uaireannan, oidhche Shathairn’. Anns a’ Phark. (stad ghoirid) ’M bi thu fhèin a’ faicinn Marietta?

JESSIE ’N-dràst ’s a-rithist. Carson?

D.I. Chan eil airson càil.

JESSIE Chunnaic mi i … chan eil cho fada ri sin bhuaithe. (car na ceann) Bha i faighneachd mu do dheidhinn.

D.I. O?

JESSIE Dè man tha <eng>wandering hands?<gai> dh’fhaighnich i.

D.I. Eil i fhathast air <eng>Barrington Drive?<gai>

JESSIE Tha, carson? (stad ghoirid) Eil thu dol a chèilidh oirre?

D.I. Mise?

JESSIE ’N e sùil a chuir thu innte?

D.I. Mise? Chan e, na –

JESSIE Tha gaol agad oirr’! Tha mi ’g aithneachadh!


[TD 26]

D.I. (gàire) Agams’? Chan eil na …

JESSIE Gaol do chridhe! Fuirich gu ’n innis mi dhi!

D.I. Dè mu do dheidhinn fhèin ’s Dòmhnall Handaidh, a-rèist? Am bi thu ga fhaicinn etc.?

JESSIE (a’ leum gu casan) Seall an uair a tha e! ’S gun duine beò anns an oifis! (a’ tionndadh aig an doras) Fuirich gu ’n innis mi dhi!

Tha i dol a-mach.

An solas ag atharrachadh.

D.I. a’ seasamh, a’ feuchainn na phòcaidean, a’ toirt cèis dhealbhan à pòcaid-broillich a sheacaid. A’ dol a shuidhe, tha e stad ’s a’ coimhead ris a’ chuisean. Ga chur dìreach. A’ suidhe. A’ toirt nan dealbhan às a’ chèis, toirt dheth nan glainneachan. A’ coimhead ri na dealbhan.

JESSIE a’ tighinn a-steach …

D.I. Ah!

… a falt air a chìreadh air ais bho maoil; sgoiltean na mheadhan. Deise dhorch’ oirre, bloubhs dùinte, le broids aig an amhaich. Brògan àrda. D.I. a’ cumail dealbh suas … gàire air aghaidh.

Thàinig iad an-dè.

JESSIE a’ coimhead ris an dealbh.

Na dealbhan a thog sinn aig an taigh as t-samhradh. Siuthad, suidh.

JESSIE Cà’il do ghlainneachan?

D.I. Chì mi nas fheàrr às an aonais.

JESSIE Mas cuireadh mo mhàthair-s’ dealbhan no eile thugam tron a’ phost ... (mas fhaigh e air a’ chiad dhealbh a thoirt dhi) Eil fhios agad dè tha na rùn an-dràsta? Tha, gun tèid mise dhachaigh a choimhead às dèidh m’ athar. Smaoinich! Gu leig mi seachad m’ obair ’s mo dhreuchd, ’s gun tèid mi dhachaigh a fhrithealadh m’ athar. Ise le druim, le cas, le ceann, ’s chan eil mi pòst’, man an dithis eile … no coltas gum pòs … ’s dè ’n còrr a th’ agam ri dhèanamh? Ach seallaidh mise dhi!


[TD 27]

D.I. (a’ toirt dhi an deilbh a th’ aige na làimh) Mi-fhìn ’s Marietta. Seall an geansaidh a th’ orm!

JESSIE (sùil air an dealbh) Nach i dh’fhàs reamhar!

D.I. (ag aontachadh) Man cliathaich taigh. (a’ cur an ath dhealbh a-null thuice) Sin sinn a-rithist, aig Gob a’ Rubha ... (a’ cur nan dealbhan a-null, aon às dèidh aoin) Marietta ’s mo mhàthair ’s mo phiuthar … a chlann …

JESSIE Tha Don Ailig coltach riut …

D.I. Tha ’s Barbara, ma bheir thu sùil cheart … coltach ri na daoine ... Marietta a-rithist … a chlann a-rithist, còmh’ ri seanair ’s a seanmhair ... mo phiuthar ’s an duine … Brian an t-ainm a th’ air ... mise le smùid … Marietta ’s mo mhàthair … mo mhàthair ’s Don Ailig ... mi-fhìn ’s an duine ’n ath-dhoras aig <eng>Cattle Show<gai> Bharabhais … Marietta ’s mo phiuthar, am broinn an taigh … aghaidh mo sheanar air a’ bhalla, air an cùlaibh … (a’ cumail suas an ath dhealbh) ... aig Dia tha fios dè tha siud, no cà ’n deach a thogail ... mi-fhìn ’s Brian ’s an duine an ath-dhoras anns na Doune Braes … m’ athair le Barbara na uchd ... mo mhàthair ’s Don Ailig … Barbara na h-aonar … seall a-nis cho coltach ’s a tha i rium! … mise air taobh-muigh <eng>Hendersons<gai> an Ceann a Bhàigh, a’ ceannachd <eng>carryout<gai> … a h-uile duin’ againn … Loch Airigh na Lic ... Taigh Dubh Àrnoil ... ’s am fear mòr fhèin – Donnie!

JESSIE Thia! Seall e dhomh!

D.I. Tilleadh bhon a’ chreagach a tha e … sin an t-saigh againn ri thaobh … Sheila …

JESSIE Air an aon chlas rium san sgoil …

D.I. … ceann na cruaich mhònaich …

JESSIE Tha e air cuideam a chur air …

D.I. Cuideam! (a’ tarraing a-mach beulaibh na seacaid) Cò dha tha thu ’g innse! (a’ togail nan deilbh eile bhon bhòrd) Sin iad gu lèir. (JESSIE fhathast a’ coimhead ris an dealbh) Cha robh e deònach idir gun deigheadh a phioctor a thogail.


[TD 28]

JESSIE Dè mar tha Goillspidh a’ còrdadh ris?

D.I. Dornoch. (a làmh a-mach airson an deilbh) <eng>Principal<gai> tidsear a th’ ann a-nis. Beurla ’s <eng>Guidance.<gai>

JESSIE (fhathast a’ coimhead ris an dealbh) Tha e air cuideam a chur air …

D.I. Cuideam! (a’ tarraing a-mach bann na briogais) Bha bhriogais seo ro theann dha!

JESSIE … ach tha e coimhead … (car na ceann) ... hmm …

D.I. Tha Dornoch a’ còrdadh ris nas fheàrr na Inbhir Nis. Tha flat bheag aige am meadhan a’ bhaile, ’s bidh e dol a-mach air eathar a h-uile deireadh seachdain. Shaoileadh tu, ag èisteachd ris, nach robh duine riamh a-muigh air eathar ach e fhèin.

JESSIE Neònach nach do phòs e …?

D.I. Cò? Donnie againne? (gàire beag cruaidh) Chan eil e cho gòrach.

JESSIE ’S cha bhi e tighinn sìos a Ghlaschu uair sam bith?

D.I. Bha e bhos … trì bliadhna bhuaithe … aig <eng>Cup Final.<gai>

JESSIE Cuine?

D.I. Trì bliadhna bhuaithe, a bheil? Rangers is Celtic. Mura h-eil ceithir.

JESSIE ’S cha do dh’innis thu dhomh!

D.I. Cha robh thu seo airson innse dhut. Bha thu air cùrs’ a-choreigin.

JESSIE <eng>Assertiveness Refresher.<gai> Shìos an Dorking. Còig bliadhna bhuaithe.

D.I. A bheil? (stad ghoirid) Tha mi creids’ gu bheil.

JESSIE Nach eil de lùths anns na gàirdeanan aicese a thogas ’s a thionndaidheas m’ athair air an leabaidh. Chan eil guth gu bheil nurs a-mach ’s a-steach moch is anmoch. ’S <eng>home help<gai> seachd latha anns an t-seachdain. Ach seallaidh mise dhi …

Stad.

D.I. Chan eil cuimhne agam air mòran mun a’ <eng>weekend<gai> a bha e bhos. Bha mi ’g òl Pernod. Pernod air muin uisge beath’. Tha cuimhne


[TD 29]

agam gun deach sinn gu pinnt às dèidh a’ ghèam. Bàr am meadhan a’ bhaile. Co-dhiù, anns a’ bhàr a bha seo … a bha luma-lan ’s a’ cur a-mach air a’ bhus le luchd-leantainn Rangers … thachair gun tuirt mi rudeigin ris-san ann an Gàidhlig. Dè tha thu gabhail? … Rudeigin mar sin. Eil thu ’g iarraidh tè bheag? Uill! Thionndaidh e orm na dhearg bheathach. ‘Sguir le do Ghàidhlig an seo!’ thuirt e. Sgeun na shùilean. ‘Chan ann aig an taigh a tha thu an-dràst idir!’ … ’S cha robh duine còmh’ rinn, cuimhnich ... coigreach na … nach bruidhneadh Gàidhlig. Coigreach na … (stad ghoirid) Bha sinn leinn fhìn.

JESSIE Cho coltach ris!

D.I. Dè?

JESSIE ‘Chan ann aig an taigh a tha thu an-dràst idir.’ Cho coltach ri rud a chanadh e.

D.I. (a’ seasamh ’s a’ cur air nan glainneachan) ’S ann leis a tha ’n geansaidh a th’ orm cuideachd. ’S na stocainnean. Geansaidh a dh’fhigh cailleach aig an taigh dha, ro ghoirid anns na munichillin, thuirt e, ’s dhiùlt e a chur air. (aig an doras) Nuair a smaoinicheas mi air, cha mhòr nach ann leis a tha h-uile stiall a th’ orm. Ach na Damarts.

Tha e a’ dol a-mach.

An solas ag atharrachadh.

JESSIE na suidhe a’ coimhead ris an dealbh. Ga chur sìos, a’ fosgladh a baga, toirt paidhir ghlainneachan-leughaidh a-mach às, gan cur oirre. a’ togail an deilbh ’s a’ coimhead ris.

D.I. a’ tighinn a-steach. Deise eadar-dhealaichte air, le peitean. Tha i ro mhòr dha, agus nas motha nan tè a bh’ air ron a seo. Am falt aige liath. Glainneachan dorcha air.

D.I. Duine mì-mhodhail a th’ anns an <eng>janitor<gai> ùr ud … Millar, no dè ’n t-ainm a th’ air? … Meabaire beag mì-mhodhail ...

a’ dol chun a’ bhùird, a’ lorg timilair, ga lìonadh gu leth le bainne, toirt botal philichean às a phòcaid, a’ cur dà phile dhan a’ bhainne, a’ feuchainn an <eng>dispenser<gai> le làimh.

[TD 30]

D.I. Dè tha ceàrr air an donas <eng>dispenser<gai> seo? Cuin a chaidh a lìonadh?

A’ tighinn chun a’ bhùird aig beulaibh na stèids, a’ stad, a’ coimhead ri shèithear, cur na glainne sìos air a’ bhòrd, a’ gluasad an t-sèithir sia òirlich, a’ coimhead ris, ga ghluasad air ais. A’ suidhe.

D.I. (ri JESSIE) Dè th’ agad ann an sin?

JESSIE (a’ toirt dhith nan glainneachan-leughaidh) Dealbh de dh’uaigh m’ athar.

D.I. O … (a’ gabhail an deilbh às a laimh) … O … (ga thoirt air ais dhi)

JESSIE ’N aon’ rud a chuir i thugam a-riamh. ’S litir fhada na chois.

D.I. Cò?

JESSIE Mo mhàthair. (a’ cur an deilbh sìos air a’ bhòrd) Tha i tighinn a-mach a Ghlaschu a dh’fhuireach còmh’ rium. Sin a bh’ anns an litir.

D.I. (a’ gabhail balgam às an timilair) Ghia-ach! ...

JESSIE Dol a chreic an taigh ’s an lot .... ri Sasannaich, faodaidh tu bhith mionnaicht’ ... ’s a’ tighinn a-mach a Ghlaschu a dh’fhuireach còmh’ riumsa. An tè dhen a’ chloinn-nighean nach do phòs. Thig orm a cur sìos gu <eng>Partick Highland<gai> a h-uile latha Sàbaid, chan ann aon uair ach a dhà. Bidh ministearan is èildearan a’ tighinn a chèilidh oirre. Leocaidean. ’S a’ chailleach bheag an ath-dhoras. Tòisichidh i … mas seall mi rium fhin … a seabhtadh nan <eng>ornaments.<gai> A’ bragail le panaichean. A’ ruith an taigh. (a’ tionndadh ri D.I.) Dè mar tha ’n t-sùil?

D.I. (a’ toirt dheth nan glainneachan) Dubh.

JESSIE Agus math an airidh! Thusa sabaid ri Dòmhnall Handy!

D.I. Cò dh’inns sin dhuts’?

JESSIE Marietta do bhean. Air a’ fòn.

D.I. O, tha sibh bruidhinn ri chèile a-rithist, a bheil?

JESSIE ’S fhada bhon uair sin. (stad ghoirid) Gu leòr a’ tachairt rithe.

D.I. (làmh gu shùil) Cabag na galla. Tha i air inns’ dhan t-saoghal.


[TD 31]

JESSIE Cà ’n tug e dhut i?

D.I. Taobh-muigh a’ Phark. Cha chreid mi.

JESSIE ’N e nach eil fios agad?

D.I. Bha ’n deoch orm. (caiseach) Oidhche Shathairn’, a chreutair!

JESSIE Carson a bha sibh a’ sabaid?

D.I. Càil a chuimhne agam.

JESSIE Dithis a ràinig ur latha … Geall gur tusa thòisich.

D.I. Cha b’ e, ma-thà.

JESSIE Mo nàire mhòr! … Dùil a’m nach robh cuimhn’ agad?

D.I. (a’ feuchainn air glainneachan JESSIE) Gu sealladh Dia orm!

Gan toirt dheth, gan toirt dhi. Tha e seasamh.

An solas ag atharrachadh.

JESSIE (cur oirre nan glainneachan ... ris an dealbh) Ach seallaidh mise dhut. Pòsaidh mise fhathast.

D.I. (a’ cur air còta clò) Pòsaidh. ’S bidh na spaidean a’ danns’ aig do bhanais.

JESSIE (ris an dealbh) Ge b’ oil leat …

D.I. Pòsaidh. Agus tillidh a’ chomhailteachd, ach cha thill thusa.

JESSIE (a’ toirt dhith nan glainneachan) Cà ’il thu dol?

D.I. Tìde diathad. Nach e?

JESSIE (a’ sealltainn a h-uaireadair dha) Fichead mionaid fhathast.

D.I. Mhionnaichinn gun cuala mi ’n gleoc a’ bualadh.

JESSIE Fichead mionaid.

D.I. (a’ tighinn air ais a-steach) Mmm …

JESSIE Cà ’il do <eng>watch<gai> fhèin?

D.I. Brist’.

JESSIE Oidhche Shathairn’?

D.I. Ron a sin. Oidhche eile, a’ tilleadh às a’ <eng>Snaffle Bit.<gai> Thuit mi air an deigh.


[TD 32]

JESSIE Con nach eil thu ceannachd tè ùr?

D.I. Cò leis?

JESSIE Thoir dhìot do chòt’.

D.I. Còta Donnie. (stad ghoirid) Dè tha ceàrr?

JESSIE Thoir dhìot còta Donnie an toiseach. Mas tig duine steach.

D.I. Tha e beagan ro mhòr dhomh ... (a’ toirt dheth a chòta) ’N e Marietta a bh’ air a’ fòn a-rithist? (a’ suidhe) Bha i air a’ fòn a-rithist, nach robh?

JESSIE Cà’ robh thu dol an-dràst? Aig fichead mionaid gu ’n uair?

D.I. O! Sin! (stad ghoirid) Bha a-mach.

JESSIE Dhan a’ phub?

D.I. ’S mait. Dè tha ceàrr air a sin?

JESSIE Gu bheil thu dol dhan a’ phub a h-uile latha - sin tha ceàrr air a sin. Aig aon uair deug anns a’ mhadainn, ma gheibh thu leat e. Uaireannan a’ fuireach ann gu trì uairean feasgar. ’N uair sin a’ tilleadh dhan oifis le fàileadh na deoch dhiot. ’N ann a’ smaoineachadh a tha thu nach eil daoine a’ mothachadh? A Dhòmhnaill Iain?

D.I. Ma tha, dragh!

JESSIE O?

D.I. Cacadh iad àrd a’ bhacain.

JESSIE ’S do bhean ’s do theaghlach? Gun iomradh air a’ chron a tha thu dèanamh ort fhèin? Cuimhnich gu bheil an Àrd-stiùiriche –

D.I. Eil fhios agad dè tha mi dol a dhèanamh? … cho luath ’s a dhùineas tu do chab? … Tha mi dol a choiseachd a-mach às an diabhal àit’ tha seo, ’s a’ dol gu muir –

JESSIE Aig dà fhichead ’s a’ trì?

D.I. Na mo stiùbhard. Taigh na galla. <eng>Donkeyman.<gai> Dragh agam. Tha mi dol a choiseachd a-mach às a seo, sìos chun a’ Phool, ’s a’ dol a shoidhnigeadh air na mo stiùbhard. Innis sin dhan a’ chnap blanaig a phòs mise, an ath thrub a dh’fhònaigeas i thu. Innsidh


[TD 33]

mi dhut rud eile a tha mi dol a dhèanamh. Mas fhalbh mi. Air mo shlighe mach. Tha mi dol suas gu oifis an Àrd-stiùiriche. Ach am faic mi cò ris a tha e coltach. Chan fhaca mi riamh e. Anns na bliadhnaichean fada, glas a tha mi air a bhith … lobhadh anns an diabhal àit’ seo. Tha mi dol a-steach dhan oifis aige … gun ghnogadh … ’s a’ dol a chantainn ris: Hallo! Macleod, D.I. <eng>Permanent Junior Nobody. Goodbye.<gai> (a’ cur a ghàirdeanan air a’ bhòrd, a cheann air a ghàirdeanan) Na creid facal dheth, a Sheònaid. Na creid facal dheth.

JESSIE (a’ cur a làimh air mullach a chinn) Ist a-nis …

D.I. Carson a-riamh a phòs mi i? (a’ togail a chinn) Con nach do dh’èist mi riut?

JESSIE a’ crathadh a cinn.

D.I. B’ fheàrr dhòmhs’ a bhith marbh, na mar a tha mi.

JESSlE Ist, a-nis …

D.I. Chan eil mi dol faisg oirr’, a Sheònaid. (stad ghoirid) Tha fàileadh dhith.

JESSIE Man sean fhallas. Tha fios a’m.

An solas ag atharrachadh.

D.I. (a’ suidhe an-àirde) Carson nach do phòs sinn? Mi-fhìn ’s tu fhèin?

JESSIE (guth marbh) Bha sinn air a bhith gu math dòigheil.

D.I. a’ seasamh, ’s a’ cur a làmhan air a broilleach.

JESSIE (chan eil i carachadh … guth marbh) Sguir. Mas tig duine steach.

D.I. Thèid sinn dhan a’ Shish Mahal …

JESSIE (tha e aice air a teanga) Oidhche Haoine …

D.I. Dhan a’ <eng>Star of Peking<gai> …

JESSIE Oidhche Shathairn’ …

D.I. Sguiridh mi dh’òl …

JESSIE Sguiridh mi dhe na <eng>fags<gai> …

D.I. Cuiridh sinn do mhàthair dhan a’ rùm <eng>spare<gai> …


[TD 34]

JESSIE ’S bidh do chlann a’ tighinn ’s a’ falbh … mar a thogras iad …

D.I. No dh’fhaodadh sinn a cur ann an taigh dha seann dhaoine …

JESSIE Mo mhàthair?

D.I. Sin a bhios daoine aig an taigh a dèanamh. (e suidhe) Daoine trang.

Ann an airgead mòr. An eilean Leòdhais.

JESSIE ’S às dèidh dhutsa do bhean fhàgail ... ’s do theaghlach ... ’s às dèidh dhòmhsa mo mhàthair a chur dhan an Taigh tha seo … bidh sinn an uair sin cho dòigheil, mi-fhìn ’s tu fhèin, nach bi, leinn fhìn, gun duine ann ach an dithis … Nach bi?

Gleoc a’ bualadh … fad às.

D.I. (a’ seasamh, ’s a’ cur air a chòt’) Tugainn còmh’ rium.

JESSIE (a’ cur thuige <eng>fag<gai>) Thuirt Marietta riut a fònaigeadh.

D.I. Tugainn. Son aonan. Aon <eng>orange juice.<gai>

JESSIE Cha tèid mo chas.

D.I. Bidh mi air ais ann an uair a thìde. (a’ fosgladh an dorais) Tha sinn glè mhath còmhla’ ri chèile … ag obair …

E dol a-mach. JESSIE a’ sèideadh ceò suas gu mullach an <eng>staffroom.<gai> A’ fosgladh a baga, a’ coimhead na bhroinn, ga dhùnadh. A’ seasamh, dol timcheall a’ bhùird, a’ suidhe air sèithear D. I. An fhag fhathast na beul. A’ gabhail grèim air a glùin …

JESSIE Aobh-aobh!

… a’ seasamh, dol timcheall a’ bhùird gu ’n t-sèithear aice fhèin, a’ suidhe ann air a socair, a’ gabhail grèim air a glùin.

AOBH – aobh!

D.I. a’ tighinn a-steach. Falt geal. Crùib. Deise eadar-dhealaichte air, fada ro mhòr dha. An solas ag atharrachadh.

D.I. Uair a thìde. (a’ toirt uaireadair cruinn à pòcaid a pheitein, ga shealltainn dha JESSIE) Nach tuirt mi riut!

A’ bualadh a chruachainn air oir a’ bhùird aig beulaibh no stèids. A’ falbh an uair sin chun a’ bhùird aig cùl na stèids.


[TD 35]

JESSIE a’ dol a-mach. A shùilean ga leantainn. Tha e togail cupan bhon a’ bhòrd, ’s a’ coimhead ann …

Ghia-ach …

… a’ togail fear eile. ’N aon’ rud. A’ lorg fear glan, ga chumail fon an <eng>dispenser.<gai> Chan eil càil a’ tachairt. A’ cur a làimh air an <eng>dispenser<gai> …

Fuar.

… a’ lìonadh a’ chupain gu leth le bainne, toirt cairteal-botal <eng>vodka<gai> à pòcaid-broillich a sheacaid, a’ taomadh ploum <eng>vodka<gai> dhan a’ chupan, tighinn chun a’ bhùird aig beulaibh na stèids, gu leigeil fhèin sìos, le drèin air aghaidh, dhan t-sèithear … A’ suidhe. A’ toirt balgam às a’ chupan. A’ coimhead a-mach dhan talla. Gàire flagach air aghaidh.

Tomhais cò chunna’ mi anns a’ … (stad)… Cha b’ ann ach air an t-sràid … tighinn sìos bhon an t-sràid eile … dè ’n t-ainm a th’ oirr’? … solais … bùth èisg … (a’ crathadh a chinn … guth nas àirde) Dè ’n t-ainm a th’ oirr’?

Tha e mothachadh nach eil duine eile anns a’ <eng>staffroom.<gai> A’ gabhail balgam às a’ chupan. A’ togail a’ phàipeir-naidheachd, ga leughadh ri solas na h-uinneig. An solas a’ ciaradh … JESSIE a’ tighinn a-steach. Tha i cuagach. Falt liath. Cardagan tiugh. Sgiorta chlò. Brògan ìosal. An solas a’ ciaradh.

D.I. John N. air bàsachadh. Anns a’ Ghaseat.

JESSIE John N.?

D.I. Clas Dhòmhnaill Handy. Bha e an <eng>team<gai> na sgoil. <eng>Right half.<gai>

JESSIE John N. MacDonald?

D.I. John N. MacLeod.

JESSIE John N. MacLeod, A.?

D.I. John N. MacLeod, B.

JESSIE (a’ cur oirre nan glainneachan, a’ leughadh, tarsainn air a ghualainn) <eng>‘Suddenly, aged fifty eight …’<gai>

D.I. (a’ coimhead suas rithe) Chan eil sin aost …

JESSIE (a’ leughadh) ‘… <eng>beloved husband<gai> …’


[TD 36]

D.I. ’S iongantach man ar e chridhe … duine cho òg …

JESSIE Chan e seo baile mhaireas. (a’ dol gu ceann fhèin dhen a’ bhòrd, a’ suidhe) Obh-obh! Mo chas!

D.I. Nam iongnadh mo dhruim-s’!

JESSIE ’S chan eil na stocainnean lastaig gu feum sam bith …

D.I. Stocainnean lastaig? Cuir dhan teine iad!

JESSIE le grèim air cùl a cois.

’S ann a tha iad a’ stad na fala. ’S fhada bho thilg mise an fheadhainn agam fhìn dhan a’ bhin.

JESSIE a’ coimhead a-mach dhan talla. A’ coimhead ri D.I.

JESSIE Na dh’ith thu càil an-diugh?

D.I. Mise?

JESSIE Geall nach do dh’ith. Fad latha gun bhiadh.

I seasamh, dol chun a’ bhùird aig cùl na stèids, a’ tilleadh le poca plastaig, a’ suidhe le osann, a’ fosgladh a’ phoca, toirt a-mach <eng>thermos,<gai> bucas plastaig le pìosan, bainne, siùcar etc. A’ togail cupan D.I., ga chuir fo sròin.

JESSIE Tha thu air a bhith aige a-rithist.

D.I. Chan eil, ma-thà.

JESSIE Fhathast a’ smaoineachadh nach eil fàileadh bho <eng>vodka<gai> … Co mheud an-diugh?

D.I. Nach fheum mi e, chreutair! Son mo chnàmhan!

JESSIE (a’ lìonadh a’ chupain aige bhon a’ <eng>thermos<gai>) Co mheud?

D.I. Nach tuirt an doctair rium …

JESSIE Dùil agam, às dèidh an <eng>operation,<gai> gur e Dòmhnall Iain eile bha gu bhith ann …

D.I. Nach tuirt an doctair rium nach dèanadh aonan bheag, an-dràst ’s a-rithist, cron sam bith orm. Aon no dha. Doctor Mac … (a’ crathadh a chinn) Gur ann a dhèanadh iad feum dhomh. Dhan a’ chridhe.


[TD 37]

JESSIE Dùil gu fàsadh tu ciallach …

D.I. … nam èigin le mo chnàmhan …

JESSIE a’ cur bainne a chupan Dh. I., ga chur a-null thuige. A’ cur dà làn na spàin de shiùcar na cupan fhèin. Fosgladh a’ bhucais plastaig, ga shàthadh a-null thuige.

D.I. (a’ toirt pìos às a’ bhucas) Dè chuir i orra an-diugh?

JESSIE (a’ cur thuige <eng>fag<gai>) Cò sheall?

D.I. Hama. (stad ghoirid) Nach i tha cumail ris, gu-tà … cailleach còrr is <eng>ninety<gai> …

JESSIE (a’ sèideadh ceò gu mullach a’ <eng>staffroom) Spam<gai> a th’ orra.

D.I. Cailleach còrr is <eng>ninety.<gai> (a bheul làn) Mo bheannachd oirr’, can rithe. Can thusa siud rithe, bho Dhòmhnall Iain. Do mhàthair chaomh, chòir. Còrr is <eng>ninety.<gai>

JESSIE Sguir a dh’ith cho luath.

D.I. Cha do chàirich iad an <eng>dispenser<gai> fhathast. (a’ toirt gàmag eile às a phìos) Thuirt mi ris a’ bhleigeard bheag ud a tha dèanamh <eng>Community Service<gai> … an àite bhith anns a’ phrìosan, far a bheil còir aige … thuirt mi ris, <eng>‘What about the dispenser in the old staffroom?’ ‘What about it, grandad?’<gai> ars esan. Bleigeard beag mì-mhodhail …

JESSIE ’S nach e sin a th’ annad? <eng>Grandad?<gai>

D.I. Mì-ùidheil, mì-mhodhail …

JESSIE Na bi ’g ith cho luath. (stad) Barbara bhochd. Eil thu idir ag iarraidh a’ leanabh fhaicinn? A’ chiad ogha?

D.I. a’ toirt gàmag mhòr às a phìos.

Do nighean fhèin … ’S am balach beag cho coltach riut ris a’ sgadan … ach gu bheil a chraiceann dubh. H-uile duine a’ cantainn an aon’ rud … cho coltach ’s a tha e ri sheanair …

D.I. (a’ toirt pìos eile as a’ bhucas) Mo bheannachd oirr’. Can rithe a bhith ’g ùrnaigh air mo shon-sa.


[TD 38]

JESSIE Thìd’ agad tòiseachadh a’ tighinn dhan eaglais. (stad ghoirid) Cuin a chunna’ tu Don Ailig?

D.I. Disathairn’ a-chaidh. Thug mi leam e a-null a dh’Ibrox. (stad ghoirid) Cha chaomh leis <eng>football.<ga>

JESSIE Dè tha e dèanamh?

D.I. Chan eil fiach.

Stad.

JESSIE Thig mi air do thòir latha na Sàbaid-s’ a’ tighinn. Ma tha thu ’g iarraidh. Leis a’ chàr. Eil deise nach eil buileach cho clabach agad? Thig thu còmh’ rium fhìn ’s mo mhàthair dhan t-searmon a Phartaig <eng>Highland.<gai>

D.I. (a bheul làn) Agam ri bhith an Inbhir Nis latha na Sàbaid-s’ a’ tighinn. (i coimhead ris) Deireadh na mìos …

JESSIE Donnie bochd. Dè mar a tha e?

D.I. Tha còrr is ochd clachan deug ann. De chuideam. Tha ’s còrr. De chuideam. (a’ tarraing a-mach na seacaid a th’ air) Mar a tha thu faicinn.

JESSIE An truaghan bochd …

D.I. Coma leis, fhad’ ’s a tha e faighinn làn a’ broinn. (a’ bualadh a bhroillich … a’ deanamh brùchd bheag) ’N turas mu dheireadh a bha mise sealltainn air, ’s ann na phyjamas a bha e, ag iasgach bho cheann na leap. ‘Bruidhinn Beurla ann an seo,’ thuirt e. ‘Chan ann aig an taigh a tha thu an-dràst idir.’

JESSIE Cho coltach ri rud a chanadh e!

Stad.

D.I. Chan eil càil a dh’fhios aige dè tha e dol a dhèanamh.

JESSIE (iongnadh na guth) Donnie?

D.I. (guth caiseach) Don Ailig!

JESSIE O …

D.I. (caiseach) Donnie mo bhràthair! A bha na thidsear! A tha ’n-diugh an ospadal nan ùmaidhean an Inbhir Nis!


[TD 39]

JESSIE Tha fios a’m. Nach robh e air an aon chlas rium!

DJ. Don Ailig mo mhac. A bh’ anns an tubaist rathaid. Le càr nach buineadh dha. Gun <eng>license,<gai> gun eile.

JESSI E Tha fios a’m.

D.I. Uill, ma-thà. (stad ghoirid) Dè bha mi ’g ràdh?

JESSIE Nach eil fhios aige dè tha e dol a dhèanamh.

D.I. Chan eil fhios aige dè tha e dol a dhèanamh. Thuirt mi ris … bha sinn ann an café air <eng>Byres road … Chancellor street<gai> … ’s e chomhairl’ a thug mi air … a’ foghlam a thoirt a-mach. Dèan cùrs’ a choreigin, thuirt mi ris. Chan eil thu ro fhada. Sin a sheasas anns an latha th’ ann an-diugh. (a ghuth a’ dol nas àirde) Ach ’s ann a tha e ’g iarraidh a dhol gu muir! Uill! Theab mi tòiseachadh a’ gaireachdainn. Cha robh càil ann. ’N ann, arsa mise, aig aon air fhichead? Dhà air fhichead? Chan eil ann a sin, arsa mise ris, ach còmhradh gun chiall. Gòraich is aineolas. Duine th’ air a bhith mar-thà, arsa mise, chan ann aon uair ach trì ann an làmhan a’ lagh? Bha mise mi-fhìn, arsa mise ris, uair dha robh mi, ag iarraidh gu muir. O bha. Nuair a bha mi ag obair aig tuath bliadhna, ann an Ellon, faisg air Obar Dheathain … àite fuar anns a’ gheamhradh. Ach cha deach! Sin an rud! Thuirt mo chiall ’s mo reusan rium gun a dhol ann.

JESSIE Òl do theatha.

Stad.

D.I. A liuthad rud a bha mi dol a dhèanamh. Uair dha robh mi.

JESSIE Dè seòrsa rudan?

D.I. (caiseach … a’ crathadh a làmhan) Sguir a dhèanamh uiread de cheò. Gus daoine eile mhùchadh … (stad) O … bha mi dol a dh’ionnsachadh <eng>Russian<gai> … fhuair mi teips. Saorsainneachd. <eng>Norwegian,<gai> uair eile, thòisich mi, ge ar bith fo Dhia carson … chan eil cuimhn’ agam an-diugh …

JESSIE Chaidh mise gu clasaichean oidhche son dà bhliadhna ann an <eng>dressmaking.<gai> Chòrd iad rium.

D.I. … ’s aig a’ cheann-thall, cha do rinn mi fiach …


[TD 40]

JESSIE Carson tha thu ’g ràdh sin?

D.I. Dè rinn mi?

Stad.

JESSIE Chùm thu do sheoba.

D.I. Chùm. (guth nas làidire) Chan e h-uile fear aig m’ aois a chanas sin!

JESSIE Thog thu teaghlach.

D.I. Thog. (guth nas làidire) Ghlèidh mi mo chiall ’s mo reusan.

JESSIE Cha do dh’ionnsaich thu dràibhigeadh.

Stad.

D.I. (creiceal na ghuth) Dh’fhàg mo bhean mi.

JESSIE (guth socair … a làmh air a làimh) Nise, nise. Cha b’ e do choire-s’ a-mhàin a bh’ ann a sin.

D.I. (creicealach) ’N dùil? Eil thu smaoineachadh?

JESSIE a’ crathadh a cinn.

D.I. (gabhail grèim air a’ làimh aice) Rinn thusa do dhleastanas cuideachd.

JESSIE Chuir mi clach-uaigh air m’ athair.

D.I. Math dha do mhàthair.

JESSIE Mo thaigh fhìn ann am <eng>Bishopbriggs.<gai>

D.I. Cha b’ ann gu do phiuthar … uh … am Monifeith … a chaidh i.

JESSIE Newton Mearns. (stad ghoirid) Bu dhìomhain sin dhi.

D.I. No gu do phiuthar eile … uh … an Callander.

JESSIE <eng>St. Andrews.<gai> ’S fhada chitheadh i.

Stad.

’N tug thu do nigheadaireachd salach a-steach leat?

D.I. Riabhach! Cha do chuimhnich mi.

JESSIE Thoir a-steach e ro dheireadh na seachdain. Tha lèine sin a th’ ort man a’ mhuc. (stad ghoirid) Cuiridh mo mhàthair tron a’ Zanussi e.


[TD 41]

D.I. (crathadh a chinn) Còrr is <eng>ninety,<gai> tuigidh i mar tha <eng>machine<gai> nigheadaireachd ag obrachadh!

JESSIE Agus <eng>spin drier.<gai> (stad ghoirid) ’S dè mu dheidhinn siotaichean na leap’? Nach eil a’ thìd’ agad – ?

DI. O, tha sin ceart gu leòr, bidh mi faighinn feadhainn ghlan bhuap’ … Dihaoine-s’ a’ tighinn. <eng>Cubicles<gai> 1A gu 39B an t-seachdain a-chaidh, <eng>cubicles<gai> 40 gu 58 an t-seachdain-s’. Mise <eng>cubicle<gai> 54. 54B.

JESSIE Cò th’ ann a’ 54A?

D.I. Dia tha fios. Ach chan eil e sgur a’ chasdaich tron a’ bhòrd-isean. (stad ghoirid) ’S chan eil am fear ann a’ 55 a’ sgur a bhramail.

Ach tha iad glè mhath dhuinn air an dòigh sin, anns an Taigh … a thaobh siotaichean ’s mar sin air adhart … na balaich òg a tha ruith an àit’. (stad) ’S air latha na Sàbaid, mas e do thoil, faodaidh tu fuireachd innte gu deich uairean sa mhadainn. ’S faodaidh tu dhol air ais innte feasgar, mas e do thoil.

Stad.

Bhàsaich Dopey cuideachd. A bh’ anns an Arm. Eil cuimhn’ agad air Dopey? Bhàsaich esan cuideachd.

JESSIE ’S eil sin a’ toirt rabhadh dhut idir?

D.I. <eng>Fifty eight.<gai> (a’ coimhead rithe) Chan eil sin aost.

Stad. D.I. ag ith. JESSIE a’ sèideadh ceò gu mullach a’ <eng>staffroom.<gai>

D.I. (a’ fosgladh a’ phìos) Banana. ’S caomh leam banana.

JESSIE Sguir a dh’ith cho luath.

Stad.

JESSIE (gàire beag) ’S ann a tha mi cuimhneachadh an-dràst … faire, faire! … a’ chiad latha a thòisich thu anns an oifis. Cuine, arsa tusa, a chì mi an Àrd-stiùiriche? Oich, oich … (a’ gabhail grèim air cùl a glùin).

D.I. Faodaidh tu bhith gàireachdainn … Ach chan fhada gu faic mi e.

JESSIE a’ leigeil às a glùin ’s a’ suidhe ’n-àirde.


[TD 42]

Tha e air <eng>memo<gai> a chur thugam. Dè chanas tu nis? Chì mi thu a dh’aithghearr, tha e ’g ràdh innte.

JESSIE (làmh a-mach) Seall i dhomh.

D.I. Cha sheall. Carson a sheallas?

Stad.

JESSIE (a’ coimhead timcheall) A’ <eng>staffroom<gai> a chleachd a bhith cho làn de dhaoine …

D.I. An <eng>dispenser<gai> a’ goil …

JESSIE Mr Robertson … Mr Anderson …

D.I. Àite fhèin aig a h-uile duine …

JESSIE Daoine gast’ … bha sinn dòigheil …

D.I. Mr Macgillivary … Mr Oliphant …

JESSIE Daoine snog … a h-uile duine aca …

D.I. A’ latha shuidh mi ann an sèithear Mr Anderson … gun fhiost …

JESSIE A’ latha dh’fhalbh thu le cupan Mr Robertson … oich, oich …

D.I. a’ togail a’ phàipeir … ga leughadh ri solas na h-uinneig.

JESSIE (guth fad às) Dalgetty. Sin a’ sloinneadh a bh’ air Ronnie …

D.I. (a’ cur sìos a’ phàipeir) Cò Ronnie a bha sin?

JESSIE Ronnie! A chleachd a bhith … bha sinn … (stad ghoirid) Tha cuimhn’ agad air Ronnie!

D.I. … O (stad ghoirid) ’N e sin a’ Ronnie aig a robh <eng>canoe<gai> air Loch Lomond …?

E togail a’ phàipeir a-rithist. Stad.

D.I. (a’ cur sìos a’ phàipeir) <eng>‘Miss Finlayson<gai> a bhios agad orm anns an oifis’ … eil cuimhn’ agad air a siud? ‘Janet a bhios agad orm am fianais dhaoine’ … eil cuimhn’ agad?

E togail a’ phàipeir. Stad.

JESSIE (grèim air cùl a glùin) Cha tug thu sùil an robh duine anns an oifis, air do shlighe suas?


[TD 43]

D.I. (cur sìos a’ phàipeir) Mun tìde-s’ a latha?

JESSIE ’G obair air a’ choimpiutair, no rudeigin?

D.I. Mun tìde-s’ a latha? (togail a’ phàipeir. Ga chur sìos)

Cò bha gu bhith ’g obair air coimpiutair no eile anns an oifis againne mun tìde-s’ a latha?

JESSIE Thèid sinn sìos, an dèidh sin … (a’ seasamh) Obh, obh … Mas nochd duineigin … coigreach, no duineigin … gun dùil riutha … (a’ cur a’ <eng>thermos,<gai> am bucas plastaig etc air ais dhan a’ phoc)… làn thìd’ agad tòiseachadh ag ith man daoine eile, aig uair nàdarrach … (a’ togail a’ phoc) … cho dorch ’s a dh’fhàs e … tha latha dol na chèis … (ri D.I.) … Ciamar as lèir dhut am pàipear sin gun ghlainneachan? … (stad ghoirid) Eil thu tighinn, ma-thà?

D.I. (a’ pasgadh a’ phàipeir) Tha cho math … (a’ seasamh) Bidh sinn nas blàith’ shìos anns an oifis …

Iad a’ coiseachd gu slaodach a-null chun dorais … D.I. air thoiseach.

D.I. (a’ tionndadh rithe) Na dh’fhàg thu càil?

JESSIE Cha do dh’fhàg. Na dh’fhàg thu fhèin?

D.I. Cha do dh’fhàg.

JESSIE Cà ’il do ghlainneachan?

D.I. Na mo làimh.

JESSIE M’ fheadhainn-s’ tha sin.

D.I. An e? (gan toirt dhi) Cà ’il m’fheadhainn-s’, a-rèist?

E feuchainn a phòcaidean.

JESSIE Greas ort … (stad ghoirid) Cho dorch ’s a dh’fhàs e …

D.I. (a’ toirt a còta bho dubhan, ’s ga thoirt dhi) ’N cuir mi a’ solas air?

JESSIE ’S sinn dìreach a’ falbh?

E tòiseachadh a’ cur a chòta fhèin air.

Na cuir ort fhathast e.

D.I. Carson?

JESSIE (a’ sealltainn a h-uaireadair dha) Còig mionaidean.


[TD 44]

D.I. Dè ’n diofar son còig mionaidean?

JESSIE Tha diofar.

D.I. (crathadh a chinn) Cha do sguir thu riamh dheth. (làmh air ursainn an dorais) Aobh, aobh!

JESSIE Dè tha ceàrr a-nis?

D.I. (làmh gu bhroilleach) Losgadh-bràghad … gus mo mharbhadh …

JESSIE Thuirt mi riut gun a bhith ’g ith cho luath.

D.I. (a’ bualadh a bhroillich … brùchd bheag) Tha e falbh … oich, oich …

JESSIE Tha gu ’n ath thuras.

D.I. Feumaidh mi sgur a dh’ith … air muin uisge beath’ …

Stad.

JESSIE Fhalbh, ma-thà. Ma tha thu falbh.

D.I. (a’ fosgladh an dorais) Cuimhnich a’ solas a chur dheth.

JESSIE An solas nach eil air.

D.I. (a’ tionndadh rithe) Na dh’fhàg thu càil?

JESSIE Cha do dh’fhàg.

D.I. (a’ feuchainn na phòcaidean) Cha robh iad orm, an robh?

JESSIE Dè?

D.I. Mo ghlainneachan.

JESSIE Cha robh.

D.I. Togaidh iad ceann an àiteigin … (stad ghoirid) Tugainn, ma-thà.

E dol a-mach.

JESSIE Fuirich riumsa.

D.I. (bho muigh) Tha mi ann a sin.

JESSIE Thèid sinn sìos còmhla.

I dol a-mach às a dhèidh.

An doras a’ dùnadh.

A’ stèids ann an dorchadas.


[TD 45]

TOISEACH AN EARRAICH

Aig beulaibh na stèids, na meadhan, bòrd ’s dà shèithear.

BODACH anns an t-sèithear air an làimh dheis.

CAILLEACH anns an t-sèithear air an làimh chlì.

Shuas bhuapa, air taobh clì na stèids, bòrd eile ’s dà shèithear.

TÈ anns an t-sèithear air an làimh dheis.

FEAR anns an t-sèithear air an làimh chlì.

Aig toiseach an deilbh, tha solas air a’ chiad bhòrd. Am bòrd eile ann an leth-sholas, no ann an dorchadas.

AM BODACH ’s A’ CHAILLEACH nan suidhe a’ coimhead a-mach dhan an èisteachd. Deich diogan. A’ CHAILLEACH an uair sin a’ bruidhinn …

A’ CHAILLEACH … an ùine bho shuidh mi ann an seo a-nochd … (a’ coimhead suas, is gu aon thaobh) … ’n e sin uireas a tha e? (i dèanamh mèaran)

AM BODACH ’S nach gabh thu innt’, a-rèist, ’s chan e bhith ’g ochanaich ’s ag osnaich an sin.

A’ CHAILLEACH Dè math? (mèaran eile) Ma thèid mi innte ro thràth, chan fhaigh mi norradh a-rithist tron oidhch’ … (stad) Ach rud ga bheil mi mothachadh … mar as seana tha mi fàs … ged a dh’fhairicheas mi oidhche fada … no fhionnairidh … tha ’n t-seachdain a’ dol seachad ann am priobadh na sùla. Nach eil e neònach? A-màireach Disathairn’ a-rithist. Cuin tha ’n duine a’ tighinn? Saoilidh mi nach eil mionaid bho Dhisathairn’ a-chaidh. Bha mi aig bhana a’ Choop. Bha ’n uisg’ ann. Nach eil e neònach?

Stad.

’S na bliadhnaichean a’ dol seachad a cheart cho luath … ’s fhada bho chaidh iad air a’ chaoich orm. Aig fichead air an t-srian, aig deich air fhichead air an trotan, aig dà fhichead air a’ chaoch. ’S a-nis, earrach eile romhainn. Seo sinn aig toiseach earrach eile …


[TD 46]

Stad.

A’ dùsgadh anns a’ chàinealach. Ag èirigh aig guth an eòin.

Stad.

Tha sinn cho aost. Ciamar a dh’fhàs sinn cho aost? … Cuin a thuirt thu bha ’n duine sin a’ tighinn?

AM BODACH Cha tuirt mi.

A’ CHAILLEACH Cuine, ma-thà?

AM BODACH Leth-uair an dèidh naoi.

A’ CHAILLEACH An dèan mi panaceics? ’N dùil, nan dèanainn panaceics, an itheadh e iad? (stad ghoirid) Seall eil càil ceart air an teilidh.

AM BODACH Tha thìd’ agad glainneachan fhaighinn … (a’ togail a’ phàipeir bhon a’ bhòrd, ga fhosgladh, a’ lorg na duilleig le prògraman an teilidh …)

Fiach mo thòin a thachais.

A’ CHAILLEACH No sgonaichean. Dh’fhaodainn sgonaichean flùir a dhèanamh … (stad) Nach eil Frost air a-nochd? <eng>Inspector Frost?<gai>

AM BODACH Chan eil. Ceala-deug a-nis bho nach robh Frost air. (stad ghoirid) MacNèill an t-ainm a th’ air an duine tha tighinn a-màireach, a thuirt e air a’ chairt.

A’ CHAILLEACH Sloinneadh Barrach.

AM BODACH Càil ceàrr air na Barraich. Fìor Ghàidheil! Choinnich mi ri gu leòr dhiobh aig muir. Drungairean, ach dè dh’iarradh tu? Pàpanaich, ach chan urrainn dhaibh sin a leasachadh. An car a bh’ anns an t-seana mhaide …

A’ CHAILLEACH Tha feadhainn ann an Leòdhas cuideachd. Tha.

AM BODACH a’ coimhead rithe.

Choinnich mi tè ann an Glaschu. An turas a bha mi ann an Glaschu … (a’ coimhead ris) … a sealltainn air Mòr mo nighean. Bhon Taobh Siar.


[TD 47]

AM BODACH Co air a tha thu mach a-nis?

A’ CHAILLEACH Bhon Taobh Siar. ’S ann. (stad ghoirid) Ach cha b’ e MacNèill an sloinneadh a bh’ oirr’. Sloinneadh na b’ fhaide a bh’ oirr’.

AM BODACH ’S mait gu robh i pòst’ aig Barrach … (a’ tionndadh a chinn chun a’ làimh dheis ’s ag èigheachd) Cò tha siud? Cò th’ ann? (ris A’ CHAILLICH) Duineigin aig an doras-a-muigh. (a’ tionndadh ’s ag èigheachd) Cò th’ ann? Cà ’il an cù?

A’ CHAILLEACH Ist, amadain!

AM BODACH (àrd) Cà ’il an cù? Garry! (rithe) Èigh air a’ chù!

A’ CHAILLEACH Ist! … ’S tu air a dhol bhuaithe …

AM BODACH Garry! (nas àirde) Garry Garry Garry! (car na cheann, feuchainn ri coimhead fon a’ bhòrd) Cà’ bheil thu, ’choin?

A’ CHAILLEACH a’ coimhead a-mach dhan an èisteachd ’s a’ crathadh a cinn.

AM BODACH a’ suidhe ’n-àirde. A’ coimhead gu làimh dheis. Gu làimh chlì.

An dithis a’ coimhead a-mach dhan an èisteachd.

A’ CHAILLEACH Màireach a tha ’n duine tighinn. Mgr MacNèill. Chan ann a-nochd. Chan eil dùil againn ri duine a-nochd. Ach Dòmhnall Uilleam, aig an uair àbhaisteach. Oidhche Haoine, bidh ’n deoch air. Leth-uair an deidh naoi, madainn a-màireach, a tha ’n duine tighinn.

Stad.

Galbraith a’ sloinneadh a bh’ oirr’.

AM BODACH Nic a’ Bhreatannaich. (a’ coimhead rithe) Cò air?

An solas a’ dol sìos air a’ chiad bhòrd. A’ tighinn suas air a’ bhòrd eile.
TÈ is FEAR nan suidhe tarsainn bho chèile aig a’ bhòrd. Ag òl teatha.

ISE Ach carson a dh’fheumas tusa dhol a dh’obair a-màireach? ’S gu leòr dhaoin’ eile aca?

ESAN Gu meadhan latha. Dh’iarr iad orm. Thuirt mi riutha gun deighinn a-steach.


[TD 48]

ISE Thuirt thu riums’ gun toireadh tu sìos am baile mi. Gun tigeadh tu còmh’ rium sìos am baile.

ESAN Bheir mi sìos thu feasgar.

ISE Agam ach càis’ air fhàgail anns a’ <eng>fridge.<gai> Son do phìos.

ESAN Càis’ glè mhath.

ISE ’S chan eil aon shlaighse lof am broinn an taigh, an-dràsta chuimhnich mi. Cha d’ fhuair mi mach feasgar.

ESAN Bha thu coimhead <eng>Murder She Wrote<gai> a-rithist, nach robh? Innis an fhìrinn!

ISE Dh’fhaodainn sgonaichean a dhèanamh. Ach chan eil flùr a-staigh a bharrachd … (stad) Mo mhàthair a dh’ionnsaich dhomh sgonaichean a dhèanamh.

A’ CHAILLEACH, aig a’ bhòrd eile, a’ tionndadh a cinn ’s ag èisteachd.

Spàin bheag de shòda an arain, bhiodh i ’g ràdh …

A’ CHAILLEACH, gàire air a h-aodann, ag èisteachd rithe.

Craiteachan salainn. Meug. Ugh.

ESAN Thig dhachaigh còmh’ rium as t-samhradh.

ISE Uaireannan bhiodh sinn a’ dèanamh feadhainn le currans. Bha iad cho math le silidh rubrab. Feadhainn bheaga chruinn le currans.

ESAN Chì thu do mhàthair. Bheir sinn a-null dha Na Hearadh i son latha. Thèid mi fhèin air a tòir. Leis a’ chàr.

ISE (a’ leum gu casan) Bidh ’m Paki aig a’ chòrnair fhathast fosgailt’! Gheibh mi lof aig a’ Phaki! –

ESAN Chan eil do chas a’ dol a-mach à seo son oidhche! ’N ann às do chiall a tha thu, mun tìde-s’ a dh’oidhch’, oidhche Haoine? An t-sràid làn ghràisg is dhrungairean!

ISE (a’ suidhe) Boireannach leisg a th’ unnams’, nach e? Boireannach gun fheum. Can rium e.

Solas a’ dol sìos orra. A’ tighinn suas air a’ chiad bhòrd.

AM BODACH Chleachd gu leòr dhaoine bhith tighinn an seo.


[TD 49]

A’ CHAILLEACH Bha latha dha na sin …

AM BODACH Sgoilearan! Mar an duine tha tighinn a-màireach … Ach ’s fhada bhon uair sin. Chan eil duine a’ tighinn an-diugh.

A’ CHAILLEACH Dè chiad ainm a th’ air an duine tha tighinn a-màireach?

AM BODACH (a’ togail na cairt) Chan eil e ’g ràdh.

A’ CHAILLEACH Duine mar sgoilear nam facal a bhios ann.

AM BODACH No Mr Henderson.

A’ CHAILLEACH No an sgoilear Èireannach.

AM BODACH Tòmas a’ chiad ainm a bh’ air an Èireannach. Eil cuimhn’ agad? Ach cha b’ ann mar sin a bha e ga ràdh. (stad ghoirid) Tomass! Siud mar a bha e ga ràdh.

A’ CHAILLEACH Sgoilear nam facal! A’ feagal a chuir e orm! (làmhan gu broilleach) Madainn mhath, ’s mi meadhan nigheadaireachd. Cò chuir aghaidh air uinneag a’ sgularaidh ach duine le put mòr purpaidh air a mhaol!

AN DUINE a’ nochdadh.

AM BODACH Bonaid chruinn air. Gun bil.

A’ CHAILLEACH Bha ’s speuclairean.

AM BODACH ’S còta oillsgin, mas fliuchadh an t-uisg’ e.

A’ CHAILLEACH ’S bòtannan, son a bhith tighinn tro na leugan.

AM BODACH À Sgoil Eòlais na h-Alba a bha e.

A’ CHAILLEACH Mgr Mac an t-Sealgair.

AM BODACH An t-Ollamh Mac an t-Sealgair. Ollamh a bh’ ann.

A’ CHAILLEACH Inneal aige, a bha togail a h-uile dùrd a bha sinn ag ràdh.

AM BODACH Bhruidhinn e rinn.

AN DUINE … chionn ’s nach eil mar gum biodh air an dàrna làimh dearbhadh againn gu bheil an aon charthannas aig an aon ìre mar gum biodh anns na coimhearsnachdan no eadhoin air an làimh eile na h-aon cho-fhaireachdainnean mar gum biodh …?


[TD 50]

E a’ feitheamh ri freagairt.

An dithis a’ coimhead suas ris. A’ coimhead ri chèile.

AM BODACH ’S e Gàidhlig a bh’ ann?

A’ CHAILLEACH Cha b’ e na Grèig.

AN DUINE a’ falbh.

’S roimhe-san … feasgar fliuch eile … eil cuimhn’ agad? …

AM BODACH An sgoilear Èireannach!

A’ CHAILLEACH Mi meadhan fuine …

AM BODACH À Baile Atha Cliath.

A’ CHAILLEACH Bha mi dèanamh panaceics. No ’n e sgonaichean? Sùil dhan tug mi, tro uinneag a’ chidsin, cò bha dèanamh air an taigh ach an duine sin … Doctair O’Bruadair …

AM BODACH Proifeasair O’Bruadair. Proifeasair a bh’ ann.

AN DUINE a’ nochdadh.

A’ CHAILLEACH Duine dèante.

AM BODACH Bonaid bileach air.

A’ CHAILLEACH Robh speuclairean?

AM BODACH Guirean mòr air cliathaich a shròin.

A’ CHAILLEACH ’S ad mholach uaine. Le it’.

AM BODACH Thug e dheth i, am broinn an taigh.

A’ CHAILLEACH Bhruidhinn e rinn.

AN DUINE Anis teachd an Earraich tha ’n lá dol go síneadh
Air Lá Féill Bhríghde árdochaidh mi mo sheól …

Iad a’ coimhead ris.

Trí lá lomartha an loinn
Trí lá sciuthanta an chlaibhream
Agus trí lá na bó riabhai.

Iad a’ coimhead ri chèile.


[TD 51]

AM BODACH Gàidhlig a bh’ ann?

AN DUINE Gaelige.

E a’ feitheamh.

AM BODACH Aw cliath. Siud mar a thubhairt e e. Bawl Aw cliath.

A’ CHAILLEACH Thog e ar dealbh. Anns an dealachadh. Chuir e air ad. Thug e oirnn an uair sin seasamh taobh ri taobh aig beulaibh an dorais mhòir –

AM BODACH Anns an dile bhàtht’! –

A’ CHAILLEACH – ’s thog e ar dealbh. (stad ghoirid) Ach cha do chuir e riamh thugainn e.

AN DUINE a’ togail ad. A’ falbh.

Gheall e. Ach cha do chuir e riamh thugainn e.

Stad.

AM BODACH Amhrain a bhiodh iad ag iarraidh oirnn. Na sgoilearan.

A’ CHAILLEACH Seanchasan èibhinn.

AM BODACH Stòraidhean mu shamhlaichean.

A’ CHAILLEACH Bàrdachd sgìreil.

AM BODACH Sean fhacail.

AN DUINE (tha e air tilleadh … bonaid clò air a cheann) Tha mi ’n dòchas gu bheil tòrr agaibh dhomh a-nochd …?

A’ CHAILLEACH Mo chreach-s’! Mr Henderson!

AN DUINE Chan e ach strainnsear nan òrduighean … (ris A’ BHODACH) … dè, a Mhurchaidh? …

An triùir a’ gàireachdainn.

A’ CHAILLEACH Ist, a Shàtain! …

AM BODACH (moiteil) ’S mi thug amhran na cuibhle-shnìomh dha! A rinn Bean Dhol ’Ic ’An Bhàin à Tàbost. Bha i snìomh ’s chaidh a’ chuibhle troimh-a-chèile oirre.

A’ CHAILLEACH Siuthad can e.


[TD 52]

AM BODACH (guth caiseach) Tha mi dèanamh sin! (ris AN DUINE) Deiseil?

A’ suidhe ’n-àirde; a dhà làmh air a ghlùinean.

O nach robh do mhaide-siubhail
Gun fàs anns a’ ghiuthais
Do thrì chasan dubha
’S iad gun bhioran a chur cruinn dhiobh.
Cha bu donn dige latha
Chuirear car à clòimh leat …

A’ CHAILLEACH Nan robh do rèimh …

AM BODACH Nan robh do rèimh, do thartanan … (a’ coimhead rithe)

A’ CHAILLEACH Do mhaighdeanan …

AM BODACH Do mhaighdeanan, do eachanan … (a’ coimhead rithe)

A’ CHAILLEACH Dol a-mach Tràigh Tharabhaig …

AM BODACH Dol a-mach Tràigh Tharabhaig
’S astar aig a’ ghaoith leat
Cha bu donn dige latha
Chuirear car à clòimh leat.

AN DUINE Tha seo math. (ris an èisteachd) Nach eil seo math?

E falbh.

AM BODACH Rinn i amhran dha ’An Seònaid.

A’ CHAILLEACH Siuthad can e.

An solas a’ dol sìos orra. A’ tighinn suas air a’ bhòrd eile.

ISE … caora leatha a chaidh a bhàthadh an Tobhtaranna, feadan air mòinteach Dhail. Bhiodh mo mhàthair ga ghabhail leam …

A’ CHAILLEACH, aig a’ bhòrd eile, a’ tionndadh rithe le gàire.

AM BODACH (às an dorch) Chan eil fhios aic’ air.

ISE Mo mhallachd-s’ air …


[TD 53]

AM BODACH (às an dorch) ’S i bh’ aig bonn a’ chlas. Ann an Cros, ’s ann a’ Lìonal. (a’ magadh) ’S i bha <eng>last!<gai>

A CHAILLEACH Na bi ’g èisteachd ris. (gnogadh a cinn) Siuthad! … Mo dhiombadh-s’ air …

ISE Mo dhiombadh-s’ air Dòmhnall Anna
Dh’fhalbh e ’s leig e Tobhtaranna
Gus an deach mo chaora mholach
Air a ceann sìos ann …

(còmhla … A’ CHAILLEACH mar gu robh i ag altram pàist)

Bha thu latha, chaora mholach
Bha thu latha, chaora …

AM BODACH (às an dorch) Cha b’ e Bean Dhol ’Ic ’An Bhàin a rinn an amhran sin, ach Mòr a’ Bhothain …

ISE (luath, ris A’ CHAILLICH) ’S am fear eile bhiodh tu gabhail leam, a rinn i …

AM BODACH (às an dorch) A piuthar! Peathraichean a bh’ unnta!

ISE Dol a-mach an clacharathad
Ged a bha i dùmhlaidh
Chunna mi dol seachad i
Le cabhaig, a’ bhean-ghlùine
’S thuirt mi ri mo bhanabaidh
Lùdag ri lùdag

(còmhla … A’ CHAILLEACH mar gu robh i ag altram pàist)

An tè a gheibh an t-ùrstan
Bidh ’n geall aic’.

AM BODACH (solas a’ tighinn suas air) Rinn i amhran dha ’An Seònaid. (ris AN TÈ aig a’ bhòrd eile … a ghàirdeanan a-mach) Trobhad ’s suidh air mo ghlùin, ’s gun gabh mi leat e.

Stad.


[TD 54]

ISE (a’ tionndadh ris AN FHEAR … guth luath) Eil thu ’g iarraidh cupan teatha eile? ’N dèan mi cupan teatha eile dhut?

Solas a’ dol sìos air an dàrna bòrd.

A’ CHAILLEACH (a’ tionndadh ris A’ BHODACH) Rinn i amhran dha dròbhair a dhiùlt each a cheannachd bhuaipe …

AM BODACH Cha b’ e, ma-thà! Ach nach tabhaicheadh a’ phrìs cheart air!

A’ CHAILLEACH ’N e sin a bh’ ann?

AM BODACH ’S e, sin a bh’ ann!

A’ CHAILLEACH Tha mi ceàrr, a-rèist.

AM BODACH Tha, tha thu ceàrr!

A’ CHAILLEACH Siuthad gabh e.

AM BODACH Cha ghabh!

A’ CHAILLEACH Siuthad! Dròbhair a’ chòta ghlais …

E a’ coimhead a-mach dhan an èisteachd, le gàirdeanan paisgt’ ’s beul dùinte.

AM BODACH Dròbhair a’ chòta ghlais … (a’ coimhead rithe)… siud mar a tha e tòiseachadh … (a’ coimhead a-mach dhan an èisteachd)

Dròbhair a’ chòta ghlais
Cha robh e pailt no fiallaidh
Cha tug e air mo Phadaidh-sa
Dàrna leth ’s a b’ fhiach e.

Stad.

(coimhead rithe) Padaidh an t-ainm a bh’ air an each.

A’ CHAILLEACH Dè an ath rann?

AM BODACH Siud e! Chan eil an còrr ann!

A’ CHAILLEACH Nach eil?

AM BODACH Chan eil an còrr ann, tha mi ’g ràdh riut! Nuair a chual’ an dròbhair a’ chiad rann, thug e dhi an airgead ceart air a’ spot!

A’ CHAILLEACH Bidh e aig Mr Henderson. Ma bha ’n còrr ann.


[TD 55]

AM BODACH Cha robh ’n còrr ann, thuirt mi riut!

A’ CHAILLEACH Cha robh. Ach ma bha. (stad ghoirid) Siuthad, can amhran ’An Seònaid.

AM BODACH Chan eil cuimhn’ agam air. Tha e air a dhol às mo chuimhne …

Stad.

Bha uair a bha e agam air mo theanga …

AN DUINE a’ nochdadh. Bonaid <eng>corduroy<gai> air a cheann. Teip reacordar le maicreafòn crochaite ris.

’S mòr na chruinnich an duine sin anns an sgìre seo.

A’ CHAILLEACH ’S anns a h-uile sgìre eile … ’N e Mr Henderson?

AM BODACH ’S air feadh nan Eileanan an Iar.

A’ CHAILLEACH Air sean daoine mar sinne a bhiodh e tadhal …

AN DUINE (a’ sgaoileadh a-mach a ghàirdeanan … maicreafòn anns an dàrna làimh) Gar ’n èisteachd ’s gar cluinntinn … seo mo nèamh-s’ air thalamh!

AM BODACH … thuirt e …

AN DUINE Feumaidh sibh a thighinn, na ur dithis, gu diathad dhan taigh againn …

AM BODACH … thuirt e …

AN DUINE Tha seo dhòmhs’ … (a’ sgaoileadh a-mach a ghàirdeanan) … mar seòmar uaine na ban-sìth’ …

AM BODACH … thuirt e …

A’ CHAILLEACH Dè nach d’ thubhairt e? (ris A’ BHODACH) Cha robh còir agad leabhraichean d’ athar a thoirt dha. Bha còir agad an cumail, ’s an toirt dha do nighinn. (stad ghoirid) Nach e thug a’ char asad!

An solas a’ dol sìos orra. A’ tighinn suas air a’ bhòrd eile.

ESAN Le Disathairn’ ceithir uairean-a-thìde aig <eng>time-and-a-half<gai> agus ’s ma dh’fhaodte gun iarr iad orm a thighinn a-steach Latha na Sàbaid cuideachd, cò aig tha fios … bhiodh sean ceithir eile <eng>double time<gai> … bha mi ’g obair anmoch dà oidhche mar-thà an t-


[TD 56]

seachdain-sa … sean sia is sia dhà dheug ’s sia a-màireach ochd deug ’s Latha na Sàbaid cò aig tha fios ma dh’iarras iad orm sean sia uairean deug thar fhichead! Airgead mòr!

AM BOIREANNACH a’ tighinn a-steach.

AM BOIREANNACH Tha sibh ann an sin.

ESAN O, hallo, a Chriosann! Trobhad a-steach!

AM BOIREANNACH Cha deach thu steach dhan taigh-òst’ a-nochd, air do shlighe dhachaigh?

ESAN Uill … cha deachaidh.

AM BOIREANNACH Cha robh an ceàrd aig a bheil mise pòst’ a-staigh ann, an robh?

ESAN Uill … cha robh.

AM BOIREANNACH Tha ’n troc gun a thighinn dhachaigh fhathast.

ISE Chan eil e cho anmoch ri sin. (a’ coimhead suas is gu aon thaobh) Naoi uairean?

AM BOIREANNACH Co-dhiù … eil sibh a’ dol dhachaigh am bliadhna na ur dithis? Mu dheireadh thall? Mar a bha sibh ’g ràdh?

ISE a’ crathadh a cinn.

ESAN Tha i diùltadh am bliadhna a-rithist, a Chriosann.

ISE Fhad ’s a tha m’ athair beò, cha tèid mise dhachaigh.

ESAN Cha leig thu leas a dhol faisg mìle air –

ISE Ma phòsas tu ’n duine sin, ars esan –

AM BODACH (às an dorch) Hearach. Phòs i Hearach.

ESAN Cha robh mise math gu leòr dhan an nighinn aige –

AM BODACH (às an dorch) Còmhradh mar còmhradh nan ceàrdan.

ISE Ma phòsas tu ’n duine sin, ars esan …

ESAN Mise –

ISE … cha thill do chas an taobh-s’. (a’ tionndadh chun a’ bhùird eile) Sin a thuirt e rium. Agus sin an adhbhar nach tèid mise dhachaigh.


[TD 57]

A’ CHAILLEACH (às an dorch) Ach chan e an aon adhbhar.

AM BOIREANNACH Bidh mi-fhìn ’s tu fhèin, a-rèist, a’ dol dhachaigh còmhla am bliadhna a-rithist?

ESAN H-uile coltas gum bi.

AM BOIREANNACH Eil feagal ort idir gun gabh mise brath air an duin’ agad ann am mòinteach Rainich?

Stad.

Cha tig an troc a th’ agamsa taobh còmh’ rium … (stad) Slòpraich anns na <eng>pubs.<gai> Sin far am bi an troc a th’ agamsa a’ cur seachad na saor-làithean. (i seasamh) Cho math a dhol a-mach ga lorg. Gun fhios nach do thuit e ’n àiteigin ’s gun bhris e chas. Tha mi ’n dochas gun bhris, na mìle pìos. Amhaich na b’ fheàrr buileach.

I falbh.

ISE Bliadhnaichean a-nis bho nach fhaca mi i …

ESAN Cò?

ISE Mo mhàthair.

An solas a’ dol sìos orra. A’ tighinn suas air a’ bhòrd eile.

A’ CHAILLEACH Bliadhnaichean a-nis bho nach fhaca sinn e.

AM BODACH Cò?

A’ CHAILLEACH Mr Henderson.

AM BODACH Tha sinn fhathast an seo …

A’ CHAILLEACH Cha do rinn sinn càil air …

AM BODACH Ma rinn, dè?

A’ CHAILLEACH Cha b’ e gun dh’fhàs sinn sgìth dhe chuideachd …

AM BODACH Bidh e fhathast a’ tighinn dhan a’ sgìre …

A’ CHAILLEACH Ach tha bliadhnaichean bho nach fhaca sinn e …

AN DUINE ’s AM BOIREANNACH a’ nochdadh.

AM BODACH Nochd e le bhean uair. Eil cuimhn’ agad?

AN DUINE Mo bhean.


[TD 58]

A’ CHAILLEACH Bhon Taobh Siar.

AM BOIREANNACH Tha mi toilichte, toilichte, ur coinneachadh (gàire) Dh’innis Donaidh dhomh uiread mu ur deidhinn!

Aig a’ bhòrd eile …

ISE Ach chì mi i. ’S chan fhada thuige.

ESAN Cò?

ISE Mo mhàthair.

ESAN (a’ seasamh) B’ fheàrr dhòmhs’ a dhol às dèidh a’ chreutair ud, cumail sùil oirr’. Dol a-mach oidhche Haoine na h-ònrachd, ’s an t-sràid làn ghràisg is dhrungairean …

Aig a’ chiad bhòrd …

AM BODACH Sheinn i amhran dhuinn.

A’ CHAILLEACH Ochan ’s a ghràidh!

AM BODACH Esan a dh’iarr oirr’.

AM BOIREANNACH (àrd, a’ seinn tro sròin)

O, craobh nan ubhal
Craobh nan ubhal
Geug nan abhall …

Iad a’ coimhead suas rithe.

AN DUINE (riutha) Nach eil i math? (ris an èisteachd) Nach eil seo math?

A’ CHAILLEACH Agus h-abair gun dèanadh i lachan!

AM BOIREANNACH a’ lachanaich.

AM BODACH Garry a’ durghail fon a’ bhòrd, ga freagairt.

Stad.

A’ CHAILLEACH MacNèill an sloinneadh a bh’ oirre.

AN DUINE ’s AM BOIREANNACH a’ falbh.

Cha robh e seo bhon uair sin.

AM BODACH Fhuair e leòr dhinn.


[TD 59]

A’ CHAILLEACH Fòghnadh na dh’fhòghnadh.

AM BODACH Cha robh ’n còrr againn dha.

A’ CHAILLEACH Nach eil sinn aige air teipichean, ma tha e ’g iarraidh ar cluinntinn?

AM BODACH ’S carson a bhiodh e ’g iarraidh ar faicinn?

A’ CHAILLEACH Daoine cho aost ’s cho grànda.

Stad.

AM BODACH Cha do dhìochuimhnich e sinn glan-bhuileach. (a’ togail na cairt air a’ bhòrd) Chuir e cairt thugainn.

A’ CHAILLEACH À Canada. Dealbh mathain oirre.

AM BODACH Daoine aig an robh Gàidhlig an Canada. Bha e thall ann a’ tadhal orr’.

A’ CHAILLEACH Mathan dubh. Agus sgrìobhadh Gàidhlig air an taobh eile, na làimh-sgrìobhaidh fhéin.

Stad.

A’ chearrag a th’ aige.

Aig a’ bhòrd eile …

ESAN (na sheasamh) Chì thu do mhàthair ’s chan fhada thuige? (a’ suidhe) Dè fios a th’ agad air a sean? Carson a bhios tu ’g ràdh rudan mar sean? Rudan gun chiall? (stad) B’ fheàrr dhut sgur a chantainn rudan mar sean. Am fianais dhaoine. Mas tòisich daoine a’ gabhail allaidh riut ’s a’ cur umhail ort. (a’ seasamh)

Aah … obair a-màireach ann no às. Tha mi dol sìos an rathad son pinnt …

ISE Faigh lof air do shlighe air ais. Bidh ’m Paki fhathast fosgailt’.

ESAN Ma chuimhnicheas mi … (aig an doras) … Cumaidh mi sùil a-mach airson an òinsich creutair ud. Còir aice bhith muigh na h-ònrachd air oidhche Haoine anns a’ bhaile seo … (anns an dol-a-mach) Cuir air an doras às mo dhèidh. Agus glas an teilidh.

E falbh.


[TD 60]

Solas air gach bòrd. ISE, a taobh ris an luchd-èisteachd, ag òl cupan teatha. AM BODACH ’s A’ CHAILLEACH mar a bha iad.

Sàmhchantas, 10 diogan.

A’ CHAILLEACH Chunnaic mi Mr Henderson, chan eil cho fada ri sin bhuaithe. Bha e air an rathad mhòr. Ann an càr.

AM BODACH ’N e càr dubh a bh’ ann?

A’ CHAILLEACH Càr glas.

AM BODACH Càr gorm a bh’ aige, an truib mu dheireadh a bha e an seo.

A’ CHAILLEACH Cha b’ e ach càr dearg. Chac faoileag air.

AM BODACH Bha duine còmh’ ris. Cò ’n duine bha còmh’ ris?

A’ CHAILLEACH Bho Sgoil Eòlais na h-Alba.

AM BODACH Le speucalairean.

A’ CHAILLEACH Mgr Mac an t-Sealgair.

AM BODACH An t-Ollamh Mac an t-Sealgair! (stad) Thàinig iad às a’ chàr aig ceann na sràid. Chunna mi iad an uair sin, bho uinneag a’ <eng>skylight,<gai> tron a’ phrospaig, a’ dèanamh dìreach oirnn, Mr Henderson air an toiseach, le inneal crochaite ris, an t-Èireannach le camara mu amhaich, na thobha, na shàil …

A’ CHAILLEACH A-mach à càr mòr, dubh.

AM BODACH Chuala mi clab a’ gheat’ …

A’ CHAILLEACH Ruith mi gu doras a’ chidsin …

AM BODACH Dh’èigh mi air a’ chù. Garry Garry Garry! dh’èigh mi.

A’ CHAILLEACH Bha mi dèanamh panaceics … no ’n e sgonaichean flùir? …

AM BODACH Slawn leibh, thuirt an duine bha còmh’ ris anns an dealachadh. ’S thog e ad.

A’ CHAILLEACH Thog e ar dealbh. (stad ghoirid) Ach cha do chuir e riamh thugainn e.

AM BODACH Proifeasair O’Bruadair … (suidhe ’n-àirde) Latha mòr romham-s’ a-màireach. Greann coin air madainn Earraich. Cho luath ’s a gheibh mi an duine-s’ a-mach às an rathad.


[TD 61]

A’ CHAILLEACH Na làithean a’ fàs fada …

AM BODACH Cha tig fuachd gu ’n tig Earrach,
Le gaoith a tuath ’s le fuachd ghaillin.

A’ CHAILLEACH Sneachda na Càisg, cha deach e riamh seachad, ged a b’ e aon fhras e.

AM BODACH Earrach fada ron a’ Chàisg,
Fàisgidh e na sùilean.

A’ CHAILLEACH Mar bò chaol a’ tighinn gu doras,
Sìneadh anns an fheasgar Earraich.

Iad a’ coimhead a chèile.

AM BODACH Thèid cathanaich na maidne Earraich
Gu mìn fuar tro bhòrd an daraich.

A’ CHAILLEACH Sin a thuirt mi ri Mr Henderson. Bha mi air an rathad mhòr. A’ tilleadh bhon doctair. Cha b’ ann ach a’ tilleadh à Glaschu, bho bhith coimhead air Mòr mo nighean. Ruith an duin’ aice leis a’ bhoireannach an ath-dhoras. Tè bhon Taobh Siar. Sloinneadh Barrach. Mi dìreach air cromadh bho bhus na stiomair … carson nach do choinnich thusa mi ann an Steòrnabhagh? … siud bìb bìb aig conacaig càir air mo chùlaibh! (làmhan air a broilleach) A’ feagal a chuir e orm! Nuair a dh’fhosgail mi doras a’ chidsin, cò bha sin ach Mr Henderson! A Shàtain! thuirt mi ris. A Shàtain tha thu ann! Leig e sìos uinneag a’ chàir, ’s thuirt mi ris … mo làmhan geal le flùr …

ISE Sòda-arain …

A’ CHAILLEACH Craiteachan salainn …

ISE Meug …

A’ CHAILLEACH … thuirt mi ris:
Nuair a thig Latha Fèill Bhrìghde
Bidh Nighean Ìomhair anns an toll
Cha bhi mis’ ri Nighean Ìomhair
’S cha bhi Nighean Ìomhair rium.


[TD 62]

Stad.

Thug e leabhar beag a-mach às a phòcaid, ’s sgrìobh e an rud a thubhairt mi sìos ann. Na faiceadh tu cho luath ’s a bha làmh … a’ chearrag a th’ aige … ga sgrìobhadh! Na shuidhe aig bòrd a’ chidsin; cha tigeadh e na b’ fhaide suas. Thug thu dha leabhraichean d’ athar. Thuirt a bhean gu feumadh sinn a thighinn gu diathad mhòr dhan taigh aca. Bha ghrian a’ dol fodha, a’ ghealach ag èirigh. Thuirt e gu robh a’ mhionaid seo dhàsan mar … mar … facal fada Beurla. Nach do thuig mi. Leig e bìb bìb eile air a’ chonacaig. ’S dh’fhalbh e.

ISE Dh’fhalbh e mach oidhch’ … ’n ann air tòir lof? ’S cha do thill e.

(a’ dèanamh lachan mar a rinn AM BOIREANNACH) ’S mi fhuair an fhois. (stad ghoirid) Litir an dèidh grunnan làithean às a’ Chaisteal Nuadh ag ràdh gu robh e fhèin ’s Chriosann a’ dèanamh beatha ùr dhaib’ fhèin shìos an sin. Faigheadh i ’leòr dheth … (stad) Thìd’ aig duineigin pronnadh a thoirt dha Simon Cowell.

Stad.

’S mi fhuair an fhois.

AM BODACH (a’ coimhead mun cuairt … an uair sin, a’ sanais) Na dh’fhalbh na daoine ud?

A’ CHAILLEACH Dh’fhalbh. Le na beannachdan. (a’ coimhead ris) Cuir air an teilidh.

AM BODACH Chan eil iad ag èisteachd air cùl an dorais? (a’ feuchainn ri èigheachd) Cha bhiodh iad ann fada. Nam biodh Garry againne beò.

A’ CHAILLEACH Garry bochd! Mharbh an <eng>Royal Mail<gai> e.

AM BODACH Agus math an airidh! Cha robh e sgur a ruith nan càraichean.

A’ CHAILLEACH Cuir air an teilidh, thuirt mi riut. (e feuchainn ri seasamh)

AM BODACH Chan urrainn dhomh. Chan eil lùths na mo chasan.

(a cheann air ais … a shùilean dùint’) Cuin a dh’fhalbh an lùths às mo chasan?


[TD 63]

A’ CHAILLEACH Ha! ’S fhada bhon uair sin. (stad) Ma chuireas mi do bhotal teth suas an-dràst … (a’ coimhead suas, is gu aon thaobh) … ’n e sin uireas a tha e? Cuin a tha Dòmhnall Uilleam a’ tighinn dha do thogail innt’?

AM BODACH Chan eil gu … às dèidh Frost.

A’ CHAILLEACH Oidhche Haoine, tha mi ’n dòchas nach bi cus deoch air … nach tuit e leat air an staidhre a-rithist … (mèaran) … Obh, obh, mo chnàmhan! An ùine bho shuidh mi ann an seo a-nochd! …

AM BODACH ’S nach gluais thu thu fhèin! ’S an cothrom fhathast agad!

A’ CHAILLEACH Dè math? (mèaran) Eil fhios co mheud trod a gheibh Frost beag bho Inspectoir Mullet a-nochd? (stad)

Ach rud ga bheil mi mothachadh … ged a dh’fhairicheas mi oidhche fada … no fhionnairidh … tha ’n t-seachdain a’ dol seachad ann am priobadh na sùla. Nach eil sin neònach?

AM BODACH (a’ feuchainn ri dhèanamh fhèin dìreach anns an t-sèithear … guth crochanach, fann)
’N uair a thig thu dh’àiteach
a-mach as t-earrach
chì thu na gàdaran
a’ treabhadh feannag
’s ann a bhios ’An Seònaid
a-staigh gu fada
’s fhaisg tha e dha Rònaigh
na dhan a’ bhaile …

(ris AN TÈ) Anns an t-sean tiomnadh. Rìgh Daibhidh, na shean aois. Clann-nighean Lot … Mise d’ athair. Trobhad ’s suidh air mo ghlùin, ’s thoir dhomh … Cuir do ghàirdeanan mu m’ amhaich, ’s thoir dhomh … (a cheann a’ dol sìos air a bhroilleach)

Aig an dàrna bòrd, tha ISE a’ seasamh, ’s a’ dol a-mach.


[TD 64]

A’ CHAILLEACH ’S na bliadhnaichean a’ dol às an t-sealladh a cheart cho luath. Mar sgeul a dh’innseadh neach. Ar faileasan a’ fàs fada. Dreach na h-anmoch a’ tighinn oirnn. Dh’fhàs sinn cho aost ’s cho grànda …

Tha ISE a’ tilleadh a-steach. Aodach dubh oirre, còta ’s ad. Ceas na làimh.

Seo sinn aig toiseach earrach eile …

A’ coimhead ris A’ BHODACH. A’ coimhead ris AN TÈ. A’ coimhead a-mach dhan èisteachd. Gàire tighinn air a h-aghaidh.

Tha Mòr mo nighean a’ tighinn dhachaigh.


[TD 65]

AN SGRÌOBHAICHE

Studaidh, shuas staidhre. Deasg le leabhraichean, lampa, fòn aig aon cheann dhith, agus pàipearan air am feadh.

AN SGRÌOBHAICHE na shuidhe aig an deasg, a’ sgrìobhadh le peann. Glainneachan air. Sgeilpichean làn leabhraichean air a chùlaibh. Dealbh ioma-dhathach ann am frèam trom. Uinneag; craobh na duilleach air a taobh-muigh. Doras air an làimh chlì. Feasgar samhraidh a th’ ann.

Tha AN SGRÌOBHAICHE a’ cur sìos a phinn, a’ toirt dheth nan glainneachan, a’ suathadh a shùilean. A’ suidhe air ais anns an t-sèithear ’s a’ coimhead ri mullach an taighe. A’ cur nan glainneachan air ais air, togail na duilleig air an robh e a’ sgrìobhadh, ga leughadh. Gàire beag a’ tighinn air aghaidh.

A’ cur na duilleig air ais air an deasg ’s a’ toirt dheth nan glainneachan. A’ feitheamh. Gàire beag air aghaidh. A’ seasamh ’s a’ coimhead a-mach air an uinneig. A’ dol chun an deilbh. A’ coimhead ris an dealbh.

A’ tilleadh chun na deasg. A’ suidhe ’s a’ cur air nan glainneachan. A’ togail na duilleig air an robh e a’ sgrìobhadh, ga leughadh. Gàire beag a’ tighinn air aghaidh. A’ cur na duilleig air ais air an deasg.

Gnogadh aig an doras

AN SGRÌOBHAICHE le car na cheann, a chluais ri claisneachd. Gàire mòr a’ tighinn air aghaidh. E togail a’ phinn.

AN SGRÌOBHAICHE Mas e mo bhean bheag chrost-s’ a tha siud, air taobh-muigh an dorais, chan fhaod i thighinn a-steach! Tha mise trang!

Gnogadh eile.

An àite bhith shìos an staidhre a’ glanadh an taighe! Man bean eile! (stad ghoirid) Eil i ag èisteachd? Tha mise trang a’ sgrìobhadh!

Làmh an dorais a gluasad. E toirt dheth nan glainneachan.

Bheir mis’ oirr’! Ma ghabhas i oirr’ nochdadh! Feumaidh mi – (an doras a’ fosgladh) – O!


[TD 66]

AILEAN (anns an doras) Maighstir MacLeòid?

AN SGRÌOBHAICHE ’S e. (an dèidh stad ghoirid) Cò –?

AILEAN Tormod Iain MacLeòid, an sgrìobhaiche?

AN SGRÌOBHAICHE (stùirc a’ tighinn air aghaidh) Cò thusa?

AILEAN Faod mi thighinn a-steach? (a’ dùnadh an dorais … a’ tionndadh) Sgrìobh mi litir thugaibh.

AN SGRÌOBHAICHE Litir?

AILEAN a’ gnogadh a chinn.

AN SGRÌOBHAICHE Mise faighinn uiread de litrichean … ’N e mo bhean a leig a-steach thu? Cha chuala mi ’n doras-a-muigh … (’g èigheachd ris an doras) Mo bhean bheag chrost! Fios aice gur ann a’s na madainnean, sna madainnean a-mhàin, a bhios mis’ a’ faicinn dhaoine. Ma rinn iad <eng>appointment<gai> ro-làimh. Suidheachadh. (ri AILEAN) Sgrìobh thu thugam, thuirt thu?

AILEAN Sgrìobh. (stad ghoirid)

AN SGRÌOBHAICHE Ah! (a’ suidhe air ais na shèithear) ’N tusa am balach-sgoile a bha losgadh gunna-gaoith’ anns an nàbachd seo an t-seachdain a-chaidh? Dihaoine a-chaidh? Sgàin thu uinneag-chùil na garaids againn. Cat Miss Gilchrist an-ath-dhoras –

AILEAN Gunna-gaoithe?

AN SGRÌOBHAICHE <eng>Air rifle.<gai> Feuchainn ri daoine a chur à cochall an cridhe. Sgrìobh thu litir thugam, ’s tu gun sgrìobh. Ag ràdh cho duilich ’s a bha thu. Ag iarraidh maitheanas. <eng>Cheque<gai> bho d’ athair na broinn, a phàigheadh son na h-uinneig. (AILEAN a’ feuchainn ri bruidhinn. AN SGRÌOBHAICHE a’ cur stad air) Carson a chuir mi fios ort? ’N e sin a bha thu dol a dh’fhoighneachd? (AILEAN a’ feuchainn ri bruidhinn. AN SGRÌOBHAICHE a’ cur stad air) Dùil agad gum biodh e seachad le sin fhèin? Le litir is <eng>cheque?<gai> Uill, a bhalaich, chan eil, ’s fhada bhuaith’ e. (stad ghoirid) Chan eil d’ aodach-sgoile ort a-nochd, tha mi mothachadh? Am blèisear ’s an taidh? An stoc shrianach?

AILEAN Chan eil. (stad ghoirid) Cha mhi am balach-sgoile leis a’ ghunna-gaoithe.


[TD 67]

Stad.

Chan eil gunna-gaoithe agam. Tha gunna ceart agam.

AN SGRÌOBHAICHE O. (stad) Con nach d’thubhairt thu sin? An àite leigeil dhomh … Man ur e am balach-sgoile a th’ annad, cò thu?

AILEAN Ailean Guinne. (làmh a-mach) Ciamar a tha sibh?

AN SGRÌOBHAICHE Guinne? … (chan eil e a’ gabhail a làimh)

AILEAN a’ toirt a làimh air ais.

Còir agad a bhith air rudeigin a dh’ràdh. Innse cò thu. (ag èigheachd ris an doras) Leigeil daoine gun suidheachadh ro-làimh a-steach mun tìde-s’ a dh’oidhch’, a chur dragh ormsa! (ri AILEAN) Thuirt thu … dè thuirt thu? …

AILEAN Sgrìobh mi litir thugaibh.

AN SGRÌOBHAICHE a’ gnogadh a chinn.

Dà bhliadhna bhuaithe. Mun leabhar bàrdachd agaibh. Frith-ròidean na Cuimhne.

AN SGRÌOBHAICHE a’ gnogadh a chinn.

Litir ghoirid, cha robh duilleag a dh’fhaid innte. Ach thug mi ùine ga sgrìobhadh. Bha mi gu math mì-chinnteach, a’ gabhail orm sgrìobhadh gu duine cho ainmeil! Sgrìobhaiche cho ainmeil! … ’N uair sin, às dèidh dhomh a sgrìobhadh, na seachdainean ’s na mìosan a’ feitheamh ri freagairt. Gu leòr a’ cantainn rium gum bu dhìomhain sin dhomh. Nach freagradh sibh i co-dhiù. Agus bha iad ceart. Cha do fhreagair.

AN SGRÌOBHAICHE Mar a thuirt mi riut –

AILEAN Bha sibh trang le rudan eile. Sin a thuirt mi rium fhìn. Le leabhar eile. Leabhraichean eile. Dà bhliadhna bhuaithe.

AN SGRÌOBHAICHE Mar a thuirt mi riut … Tha uiread de dhaoine a’ sgrìobhadh thugams’ … (a’ togail ultach litrichean bhon deasg, gan tilgeadh sìos, aon as dèidh aoin) … Foillsearan. Proifeasairs. Oileanaich, mar thu fhèin … ’n e oileanach a th’ annad? … (stad. A’ coimhead ri AILEAN) Nam feuchainn-s’ rin dàrna leth a fhreagairt … (stad. A’ cumail air …) Daoine tha ruith fèisean ’s co-labhairtean.


[TD 68]

Riochdairean rèidio is telebhisein. (a’ praglaich am measg nam pàipearan air an deasg) Litir an seo an-diugh fhèin bho Rèidio <eng>Three<gai> …

AILEAN Chunna’ mi thu air an telebhisean.

AN SGRÌOBHAICHE Tha mi creids’ gu fac’. Cha b’ ann aon uair.

AILEAN Chuala mi thu air an rèidio.

AN SGRÌOBHAICHE Tha mi cinnteach gun cuala. Air iomadach prògram.

AILEAN ’S cha bhi thu freagairt gin dhiobh?

AN SGRÌOBHAICHE Na litrichean? Cha bhi. Mur eil iad a’ tabhachd coimisean. Le tuarastal. Rud eile tha sin.

AILEAN Ach litrichean mar a chuir mise thugad … chan eil thu gam freagairt idir?

AN SGRÌOBHAICHE Chan e th’ agam ri dhèanamh.

AILEAN Ach ma tha cèis le seòladh is stamp am broinn na litreach? Son freagairt. Dè tha tachairt dhan a chèis leis an t-seòladh ’s an <eng>stamp?<gai> (stad) Dè thachair dha mo chèis leis an t-seòladh ’s an <eng>stamp?<gai>

AN SGRÌOBHAICHE Mar a thuirt mi riut – (a’ stad, ’s a’ dol air a chasan) Dè a’ cheasnachadh a th’ ort? Cò thu, co-dhiù, ’s cò leig a-steach thu? Thuirt mi ri mo mhnaoi nach robh mi airson duine fhaicinn a-nochd. An grioban-sgoile leis a’ ghunna-gaoithe, thuirt mi rithe, ach sin e! (ri AILEAN) ’N e mo bhean a leig a-steach thu? … cha chuala mi ’n doras-a-muigh …

AILEAN Bha an leabhar bàrdachd agad … Frith-ròidean na Cuimhne … (AN SGRÌOBHAICHE a’ suidhe ’s a’ gnogadh a chinn) … againn aig Gàidhlig. Anns an Àrd-sgoil. Nua-bhàrdachd. Cha robh duine air a’ chlas ga thuigs’. Fiù ’s an tidsear. Bha i toirt a chreids’ gu robh. Ach cha robh. ’S ann às dèidh dhuinn do chluinntinn fhèin air an rèidio, a’ cur an cèill dìomhaireachd is doimhneachd na bàrdachd … na samhlaidhean, am meadarachd … na h-ìomhaighean inntinneach, na ruitheaman … na diofar dhòighean air an robh a’ bhàrdachd, mar gum biodh, snaidhte, agus, gu ìre,


[TD 69]

fillte, ri bàrdachd san t-seann nòs … ’s ann an uair sin … uill … (AN SGRÌOBHAICHE a’ gnogadh a chinn) Cha do leig duine a-steach mi.

AN SGRÌOBHAICHE Dè thuirt thu?

AILEAN Leig mi mi-fhìn a-steach. (AN SGRÌOBHAICHE a’ coimhead suas ris) Tro uinneag a’ bhathroom. Bha i dùinte. (a’ seasamh, ’s a’ coimhead taobh na h-uinneig) ’N e craobh-dharaich a tha sin? ’S mait gur e seileach. No <eng>Swedish hornbeam.<gai> An sgìre às a bheil mise, chan eil craobh ri fhaicinn. Lòin is boglaich. Na can rium gur e <eng>Danish poplar?<gai>

AN SGRÌOBHAICHE (a’ seasamh) Gabh a-mach à seo.

AILEAN Carson a thàinig mi steach air uinneag a’ bhathroom? (stad ghoirid) Dè Ghàidhlig th’ air <eng>bathroom?<gai> (a’ cumail air) Con nach do chleachd mi ’n doras, man duin’ eile? (a’ cur a làimh air broilleach AN SGRÌOBHAICHE, ga shàthadh air ais dhan t-sèithear) Suidh, gus an inns mi dhut. (AN SGRÌOBHAICHE na shuidhe) Uill, anns a’ chiad àite, cò aig tha fios. Anns an dàrna àite, bhuail e thugam gu làidir air leac an dorais, mo sgealbag air a’ phutan, gun cuireadh ding-a-ling na glaig dragh ort, ’s tu, ma dh’fhaodte, aig toiseach bàrdachd, am meadhan sgeulachd, a’ crìochnachadh dealbh-chluich, chuimhnich mi air Coleridge, tha thu a cheart cho math ris, bha e air <eng>opium,<gai> rud nach eil thusa, ’s tha Gàidhlig agad, rud nach robh aigesan, chunnaic mi <eng>water-rone,<gai> chaidh mi suas, thàinig mi gu uinneig, chaidh mi steach. (gàire) Tha mi garbh toilichte do choinneachadh, mu dheireadh thall. Do bhean cuideachd.

AN SGRÌOBHAICHE Chan eil mo bhean a-staigh. (a’ togail a’ fòn, a’ bragail air na putanan. Ag èisteachd) Hello?

AILEAN Càil tha ceàrr?

AN SGRÌOBHAICHE <eng>Police? Hello?<gai>

AILEAN Tha rudeigin ceàrr. Tha mi ’g aithneachadh ort.

A’ seasamh ’s a’ dol a-null a thoirt sùil air a’ phioctor air a’ bhalla.

AN SGRÌOBHAICHE (a’ feuchainn ri ghuth a chumail nàdarrach) Tha gadaich’ na mo thaigh. (dhan a’ fòn) Hello?


[TD 70]

AILEAN (a’ coimhead ris a’ phioctor) Gadaich’?

AN SGRÌOBHAICHE Mèirleach, a-rèist. Hello?

AILEAN Mèirlich.

AN SGRÌOBHAICHE Dè thuirt thu?

AILEAN (fhathast a’ coimhead ris a’ phioctor) Tha fear eile shìos an staidhre.

AN SGRÌOBHAICHE <eng>Hello! Police! Police! Hello!<gai>

AILEAN Chan eil iad ann uair sam bith nuair a tha thu gan iarraidh.

AN SGRÌOBHAICHE Hello! (a’ cur sìos a’ fòn. Go togail. A’ sàthadh nam putanan)

AILEAN Na mhothaich thu? (a’ tilleadh gu beulaibh na deasg) Fàg do chàr air loidhne bhuidhe, mùin ann an doras Woolies … tha iad ort man na radain, tha iad a’ tighinn bho na ceithir ceàrnaidhean. Cà bheil iad nuair a tha duine cur feum orr’?

AN SGRÌOBHAICHE a’ cur sìos a’ fòn. A’ suidhe le dhà làimh air an deasg, a’ coimhead ri làmhan. A’ togail a chinn …

AN SGRÌOBHAICHE Cò thu?

AILEAN Con a thuirt thu nach robh do bhean a-staigh? Thig spotag dhubh air do theanga. (stad) Mura h-eil do bhean a-staigh, cò ris a bha thu ’g èigheachd tron doras? (stad) Mura h-eil do bhean a-staigh, cò an tè a bha romham anns a’ bhathroom? Suas gu h-amhaich ann an Radox? Tè bhàn. Bàn is pinc. (a’ gluasad a làmhan)

AN SGRÌOBHAICHE (a’ cròchail) Dè …? Ciamar …?

AILEAN Dh’iarr i orm a druim a nighe. Far nach ruigeadh an <eng>loofah.<gai> (a’ crathadh a chinn ris AN SGRÌOBHAICHE) Man ar e do bhean a th’ innt’, cò i? An <eng>au pair<gai> …?

AN SGRÌOBHAICHE (anail na uchd) Mo bhean a bha sin! (a’ seasamh) Dè bha thu –?

AILEAN Bean eile bha còmh’ riut anns a’ Ghaseat, nuair a fhuair thu an MBE. Tè chaol, le ad … (a làmh air broilleach AN SGRÌOBHAICHE,


[TD 71]

ga shàthadh air ais dhan t-sèithear) Co mheud bean a th’ air a bhith agad, co-dhiù?

AN SGRÌOBHAICHE (a’ tarraing ’s a’ sèideadh a-mach anail) Dè tha thu ’g iarraidh?

AILEAN Ag iarraidh? Tha mi creids’, gun cus smaoineachaidh air … (stad) Nach tu chuir a’ cheist orm! …

AN SGRÌOBHAICHE (a’ leum gu chasan) Tha fear eile ann! Cà’ bheil e?

AILEAN Aig bonn na staidhre. (a’ togail a chorraig) Cha chuirinn dragh air!

AN SGRÌOBHAICHE a’ tighinn le rus timcheall na deasg, ’s a’ fosgladh an dorais. A’ stad – aon làmh air làimh an dorais, ’s an tèile le grèim air an ursainn. A’ dùnadh an dorais. A’ tionndadh, ’s le ceumannan mall, a’ tilleadh chun an deasg. A’ suidhe.

AILEAN (a’ suidhe cuideachd) Eil thu OK? Tha d’ aghaidh air a dhol geal.

AN SGRÌOBHAICHE, a bheul fosgailt’, a’ coimhead ris an doras. AILEAN a’ tionndadh a chinn ’s a’ coimhead ris an doras. A’ tionndadh ris AN SGRÌOBHAICHE

Cha tig e suas mura can mi ris.

AN SGRÌOBHAICHE (guth fann) Cò e?

AILEAN Donnchadh an t-ainm a th’ air.

AN SGRÌOBHAICHE (guth fann) Dè tha e …?

AILEAN … ris? (a’ suidhe air ais na shèithear) Uill, an-dràsta, cha mhòr sin, chan eil fiach a’ dol anns an eilean. Duine thug a-mach dà cheàrd, a dh’ionnsaich <eng>origami<gai> anns an sgoil-oidhche, ’s chan fhaigh e t-seoba thall no bhos. (a’ suidhe air adhart) Tha fios a’m nach robh e air a’ chnoc air an robh iad a’ roinn a-mach an t-eireachdais. Ach am faca tu na gualainnean aige? An druim! Donnchadh an t-ainm a th’ air.

AN SGRÌOBHAICHE (guth fann) Dè …?

AILEAN Hm?

AN SGRÌOBHAICHE (anail mhòr) … tha e dèanamh …?

AILEAN Na do thaigh? (guth àrd, dòigheil) Nach eil e còmh’ rium fhìn!


[TD 72]

AN SGRÌOBHAICHE ’S dè tha thusa …?

AILEAN Na do thaigh? Fàth mo thurais? (guth àrd, dòigheil) Nach tàinig mi choimhead ort fhèin! Sgrìobhaiche cho ainmeil ’s a th’ againn ann an saoghal nan Gàidheal, agus sònraichte am measg sgrìobhaichean Beurla cuideachd. (AN SGRÌOBHAICHE a’ crathadh a chinn ’s a’ coimhead ris an doras) Donnchadh? Dè tha Donnchadh a’ dèanamh an seo? … Uill, mur eil mis’ air mo mhealladh, tha e ’n-dràst a’ rumastaireachd tro pris a’ chidsin agad, a’ lorg rudeigin a dh’itheas e. Mus tòisich e dol tron taigh ’s a’ falbh le rudan … mèirleach a th’ ann … feumaidh e bhroinn a lìonadh. (stad ghoirid) Faca tu an dà chròig a th’ air?

AN SGRÌOBHAICHE Dè tha …? (stad. Guth ìosal) … Dè tha sibh ’g iarraidh?

Stad.

AILEAN Donnchadh. Às dèidh Donnchadh bràthair a sheanar, athair athar, ach … agus còrdaidh seo riut, mar sgrìobhaiche … bha Donnchadh eile ann … bràthair athar a sheanar … taobh a mhàthar! Nis, tha dà bhalach anns an teaghlach. Agus ’s e Donnchadh a th’ air an dithis … Donnchadh Mòr, a mharbh a’ bhò … agus Donnchadh Beag, no Am Bìdean, a tha shìos an staidhre anns a’ chidsin agad an-dràst, ag ith canastair tuna, cuiridh mi geall, ma fhuair e lorg air fear, le <eng>mayonnaise<gai> na mheasg, is crabhag lofa phan, gun ìm. Godzilla a th’ aig feadhainn air.

AN SGRÌOBHAICHE (a’ cur a làimh air a’ fòn. Ga toirt air falbh) Cha do fhreagair iad. Nuair a dh’fhònaig mi. Carson nach do fhreagair iad?

AILEAN Feadhainn eile nach eil ann nuair a tha thu gan iarraidh.

AN SGRÌOBHAICHE (guth àrd) Tha thu seo … na mo thaigh … thàinig thu seo … goirilea eile shìos an staidhre …

AILEAN Godzilla.

AN SGRÌOBHAICHE Goirilea! Chuala tu mi!

AILEAN Chuala. ’S math nach cual’ esan! (stad) An duine chuir an gangar Èireannach <eng>flat<gai> fuar aig an obair-latha le aon bhuille! An


[TD 73]

duine bhuannaich an dòrnag aig <eng>Cattle Show<gai> Chàrlabhaigh! Cha tigeadh tu beò às a làmhan! (a’ seasamh) Mura b’ e glè bheag dhomh, dh’innsinn dha an rud a dh’èigh thu air … (a’ dol chun an dorais, ga fhosgladh) Haoi! Dè tha fhathast gad fhàgail aig bonn na staidhre? … Cà ’il habsac an Airm a thug mi dhut? … Theirig tro na rumannan gu lèir, ’s na dìochuimhnich sgeilp àrd an sgularaidh broinn nam poitean priostail … Agus haoi! Gnothaichean bhoireannach. Dè nach eil thu dol a dhèanamh? (ag èisteachd ’s a’ gnogadh a chinn. A’ dùnadh an dorais) Dh’fhaodadh tu stad a chur air. Mar an duine-ud anns an dàrna nobhail agad, dè ’n t-ainm a bh’ air? Uilleam MacOdrum. ’S e. Cha b’ ann na shuidhe le crith na thòin a bhiodh Uilleam MacOdrum, a’ leigeil dha mèirleach a dhol tron taigh aige … Cò? Bhiodh Uilleam MacOdrum shìos an staidhre man shot! Anns an dàrna nobhail agad.

AN SGRÌOBHAICHE Dè tha thu ’g iarraidh? Airgead?

AILEAN Freumh gach uilc. (stad ghoirid) Chan eil thu son èisteachd rium, tha mi ’g aithneachadh. Chan eil thu ’g iarraidh cluinntinn stòraidh nan Donnchaidhean. (làmh gu cùl a chluais) Tha e shuas aig an teine. Cha tug siud fada. (a’ tionndadh chun AN SGRÌOBHAICHE) Na Donnchaidhean. (osann bheag) Bha a’ chiad Dhonnchadh … chan e Donnchadh Mòr, a mharbh a’ bhò … no an goirilea, man a th’ agad air, shìos an staidhre … ach Donnchadh bràthair a sheanar, taobh Nèill an athair … na dhuine dùr, greannach, mì-ùidheil, math air clachaireachd, cha sheasadh prais mhaorach pluc ris. Bha an Donnchadh eile – bràthair-athar a sheanar, taobh am màthar – ainmeil son a bhith cluich triumb, ag òl a lèine ’s a’ ruith bhoireannach, thill e à Ameireagaidh gun sgillinn ruadh na phòcaid. (ag atharrais). Cò ris a chaidh sinn? Donnchadh <eng>Number<gai> 1 no Donnchadh <eng>Number<gai> 2? Ma tha mise air m’ ainmeachadh air Donnchadh <eng>Number<gai> 1, carson a tha mi cho èibhinn, aotrom nam dhòigh, ’s a tha h-uile balla a thogas mi cho cam? Ma tha thusa air d’ ainmeachadh air Donnchadh <eng>Number<gai> 2, carson a tha thu cho mosach, nach glèidh thu fonn nad cheann, ’s nach do chuir thu riamh dragh air

[TD 74]

boireannach, ach falbh le corra dhrathars bho ròp-aodaich? Sin na ceistean a bhios a’ cur an dà Dhonnchadh òg an amhaichean a chèile, air na h-oidhcheannan fada geamhraidh. Guthan a’ dol àrd, dùirn a’ dol tro <eng>plasterboard,<gai> uinneagan a’ tighinn a-mach! An cùm mi orm?

AN SGRÌOBHAICHE Cha chùm.

AILEAN Riabhach! (stad ghoirid) Ach dè do bheachd, mar sgrìobhaiche? Air an stòraidh, gu ruigeadh seo? An dèanadh i sgeulachd ghoirid mhath?

AN SGRÌOBHAICHE Dè tha thu dèanamh na mo thaigh? Gabh a-mach às mo thaigh.

AILEAN H-abair aoigheachd! ’S nuair a nochd mi, dhearbh thu air mo bhus gur e duineigin eile a bh’ annam. Balach-sgoile. ’S thuirt thu nach robh do bhean a-staigh. ’S cha do dh’èist thu ri mo stòraidh. Cha do leig thu dhomh a crìochnachadh. ’S dh’èigh thu mèirleach orm. ’S dh’èigh thu goirilea air Donnchadh. (ag èisteachd) Tha e anns an rùm shuas. (air ais) Tha thu nis gam òrdachadh a-mach às do thaigh. ‘Fan’ cho mòr ’s a th’ agad. A thàinig às na h-eileanan – bhana, bus buidhe, bus gorm, bàta, bus gorm eile, làraidh le digear air a cùl, trèana ’s bhana gheal – a chèilidh ort.

AN SGRÌOBHAICHE Carson?

AILEAN Carson? (stad ghoirid) Barabara, thuirt an tè anns a’ bhath, an t-ainm a th’oirr’. Chan e bean-taighe a th’ innt’, sin aon nì fìor. (a’ sealltainn a bhois dhan SGRÌOBHAICHE) Cuin a chaidh dustair air rèile na staidhre? (stad ghoirid) Con nach eil thu faighinn searbhant cheart, ’s na th’ agad de dh’airgead? … a bhruisaigeadh do bhrògan dhut ’s a ghlanadh mullach a’ chucair? … (a’ suidhe ’n-àirde) Tha tè agam dhut! Aodann man gealach abachaidh an eòrna, bodhaig man <eng>Sumo wrestler,<gai> calpannan man an t-ochdamh Rìgh Eanraig! Ach obraiche! Murdag an t-ainm a th’ oirre, uaireannan Murdinag. I fhèin ’s Donnchadh anns na dubh oghaichean, taobh Bheàrnaraigh, ’s tha ’n ceann aic’ a bharrachd air. (a’ sìneadh a làimh chun a’ fòn) Am fònaig mi i?


[TD 75]

AN SGRÌOBHAICHE (làmh a-mach) Chan eil … (a’ slugadh ’s a’ crathadh a chinn) … a’ fòn …

AILEAN (a’ toirt a làimh bhon a’ fòn) Còcaire a sgùras làr! Maighdeann-taighe a dh’obraicheas <eng>strimmer!<gai> Làn a broinn de bhuntàta, glainne no dhà de bhranndaidh cruaidh na Spàinne, cò aig tha fios dè eile a dhèanadh i dhut?

AN SGRÌOBHAICHE (a’ slugadh) Na leigeadh tu dhomh bruidhinn …

AILEAN (a’ suidhe air ais ’s a’ pasgadh a ghàirdeanan) An Cruithfhear a chuir a-steach ni.

AN SGRÌOBHAICHE (a’ slugadh) Chan eil fhios a’m cò thu …

AILEAN Ailean Guinne.

AN SGRÌOBHAICHE … no cò às a thàinig thu … (a’ cumail air … crith bheag a’ tighinn na ghuth) … Agus chan eil mi ’g iarraidh faighinn a-mach. (a ghuth a’ fàs nas làidire) Nise, na gabh seo anns an dòigh cheàrr. (stad, ’s a’ slugadh) Ach na falbhadh tu? ’S do charaid a thoirt leat. Donnchadh, nach e an t-ainm a th’ air? ’S e rud … chan eil an oidhche nochd … freagarrach. Oidhche sam bith eile, bhiodh tu dì-beatht’. Ach a-nochd … (làmh a-mach os cionn an deasg) … tha tòrr agam ri dhèanamh. Aiste Ghàidhlig air bàrdachd na h-ochdamh linn deug. Teilefis na h-Èireann. Rèidio <eng>Three.<gai> Le sin … chan urrainn dhomh an ùine thoirt dhut a mhiannaichinn. ’S air a bheil thu airidh, tha mi cinnteach. ’N e sgrìobhaiche a th’ annad? Air ùr-thòiseachadh? Chan eil e farast aig toiseach tòiseachaidh. Faca mi càil a sgrìobh thu? Dh’fhaodadh sinn coinneachadh uaireigin eile, an dithis againn, ’s bruidhinn mu dheidhinn. Leig fios thugam ro-làimh. Ann an taigh-òst’, ’s mait, an còrdadh sin riut? Bidh tu ’g òl, nach bi? Leòdhasach, tha fios gum bi. Cò an Leòdhasach nach bi ’g òl? Tuilleadh ’s a’ chòrr aig amannan. ’S ma tha thu sireadh beachd air do sgrìobhadh … no comhairle mu <eng>agents<gai> … no … bho sgrìobhaiche nas sine … uair sam bith, à seo a-mach … chan eil agad ach a’ fòn a thogail. No sgrìobhadh thugam. Cèis le seòladh is <eng>stamp<gai> airson freagairt am broinn na litreach. Ach an-dràst … na falbhadh tu? Nam biodh tu cho math. ’S do charaid a thoirt


[TD 76]

leat. Nach e tha sàmhach? ’S ma thug e rudan leis, dè ’n diofair? Coma leam. Ciamar a chuir Shakespeare e? <eng>Who steals my purse steals trash.<gai> ’S a’ bruidhinn air airgead … feumaidh sibh ur faraidhean air ais a Leòdhas, thu fhèin ’s … uill, tha mi deònach sin a thoirt dhuibh, na gabh ort diùltadh, sgrìobhaiche òg, tha fios nach eil mòran agad, cha bhi mi cumail mòran airgid am broinn an taighe ’n dèanadh fichead not’ a’ chùis, deich-ar-fhichead, no an sgrìobh mi <eng>cheque?<gai> (coimhead ris an doras) Dè tha e dèanamh a-nis?

AILEAN (a’ seasamh ’s a’ dol chun an dorais, ga fhosgladh, ag èigheachd) Dè tha thu dèanamh a-nis? … duine shuas an seo a’ faighneachd. (stad) Tha e fon staidhre. (ag èigheachd) Fàg na <eng>sandshoes<gai> sin, chan fhutaig iad thu! (ris AN SGRÌOBHAICHE) A’ lìonadh <eng>bin liner<gai> dubh. Trobhad ach am faic thu e.

AN SGRÌOBHAICHE (a’ fosgladh drathair anns an deasg) Tha trì fichead not’ … trì fichead ’s a deich … agam an seo. Thoir leat iad. Chan eil an còrr agam. (gan cur a-null air an deasg)

Stad. AILEAN, air an doras a dhùnadh, na sheasamh le dhruim ris AN SGRÌOBHAICHE, a’ coimhead ris an dealbh air a’ bhalla.

Mur eil gu leòr ann … Ma tha thu ’g iarraidh an tuilleadh … tha <eng>chequebook<gai> agam … (ga thoirt às an drathair ’s ga chumail suas) Ma dh’innseas tu dhomh d’ ainm … (a’ fosgladh an <eng>chequebook,<gai> a’ cur air nan glainneachan, a’ togail peann)

AILEAN (a’ tionndadh) Dh’inns mi dhut m’ ainm. (a’ coiseachd air ais gu shèithear. A’ stad, ’s a’ toirt sùil eile air an dealbh. A’ crathadh a chinn) Dè seòrsa dealbh tha sin? ’S e fear le aghaidh dùint’ ann am feusag, a chaidh dhan <eng>Art School,<gai> a rinn an dealbh sin. (a’ suidhe) Dè ’n t-ainm a th’ orm, ma tha?

AN SGRÌOBHAICHE (a’ cur sìos a’ phinn) Gunn, nach e? … Guinne? …

AILEAN, gàire beag air aghaidh, a’ gnogadh a chinn. 
(a’ toirt dheth nan glainneachan) Iain …? Chan e …
AILEAN, gàire beag air aghaidh, a’ crathadh a chinn.

Donnchadh a th’ air do charaid. Sloinneadh Lochlannach a th’ ann an Gunn. Aonghas …? Tha e tòiseachadh le A, nach eil …?


[TD 77]

AILEAN A bhalgaire! Dùil agam gur ann a’ toirt a chreids’ a bha thu.

AN SGRÌOBHAICHE Dè …?

AILEAN Toirt a chreids’ nach robh fios agad. Ach dhìochuimhnich thu e, a mhastaig! (a’ seasamh) Bheir mi aon theans eile dhut. Aon, cuimhnich! … Uill? Dè ’n t-ainm a th’ orm?

AN SGRÌOBHAICHE (a’ slugadh) Ah …

AILEAN (ag atharrais) Ah!

AN SGRÌOBHAICHE Aah …

AILEAN (os a chionn) Aah! Aah! (dòrn ri bhus) An diabhal ort, can e!

AN SGRÌOBHAICHE Aaaah … Alasdair?

AILEAN a’ tilgeadh a ghàirdeanan dhan adhar, a’ dol a-null chun an deilbh, a’ coimhead ris. A’ tionndadh.

AILEAN A mhic na bids’! A mhic mhòr an diabhail! (a’ tilleadh chun an deasg, a’ cumail a dha dhòrn suas) Eil thu gan iarraidh? A bheil? AN SGRÌOBHAICHE a’ crùbadh na shèithear, a ghlùinean air an tarraing suas, ’s a’ falachd a chinn na ghàirdeanan. Gnogadh aig an doras. AILEAN ga dhèanamh fhèin dìreach, a’ cur a làmhan sìos. Toirt ceum air ais bhon deasg. A’ tionndadh chun an dorais.

BARBARA (a’ cur a cinn a-steach) Hi! Faod Barbara a thighinn a-steach? … Chan eil mi cur dragh oirbh? (a’ tighinn a-steach ’s a’ dùnadh an dorais) Bath mun tìde-s’ a dh’oidhch’, càil as fheàrr leam! (ris AN SGRÌOBHAICHE) Con a tha thu na do shuidhe mar sin, cho neònach? (ri AILEAN) ’N e <eng>yoga<gai> a tha e dèanamh?

AILEAN Tha e meòrachadh.

BARBARA Ist, a bhreugadair! Tha e cluich falach-fead. (a’ putadh AN SGRÌOBHAICHE) Yoo hoo! Tha Barbara gad fhaicinn!

AN SGRÌOBHAICHE Bibby …

BARBARA Hallo!

AN SGRÌOBHAICHE (a’ togail a chinn) Bibby!

BARBARA Cho geal ’s tha ’n aghaidh aige! ’N e do stamag a th’ ann a-rithist? (ri AILEAN) Robh thusa cur feagal air? (a’ suidhe suas air an deasg, a’ cur a gàirdean mu amhaich AN SGRÌOBHAICHE. A’ pògadh a phluic) Seo a-nis.


[TD 78]

AN SGRÌOBHAICHE Bibby! Tha fear eile ann!

BARBARA Faca tu e? Man tarbh! ’S cho grànda!

AN SGRÌOBHAICHE Falbh le … tha e …

BARBARA Tha fios a’m. <eng>Haversack<gai> ’s trì pocannan dubh plastaig mar-thà anns an lobaidh, a’ cur a-mach air am bus. (ri AILEAN)

Eil thusa duilich gun chuir thu feagal air a’ bhodach agam? (AILEAN a’ gnogadh a chinn) Can e, ma-thà.

AILEAN Tha mi duilich.

BARBARA Sgrìobhaiche a th’ ann. (stad ghoirid) Theab thu chur à cochall a chridhe. ’S an t-seachdain a-chaidh, theab balach-sgoile le <eng>‘air gun’<gai> an aon rud a dhèanamh air. Gunna-gaoithe. Smaoinich air a chall dha litreachas na Gàidhlig.

AILEAN Agus dha litreachas na Beurla.

BARBARA Agus dhan t-sluagh gun àireamh ann an lapan a tha dèidheil air an sgrìobhadh aige.

AILEAN Bha e thall ann, nach robh? Chuala mi e fhèin ga inns’ air an rèidio.

BARBARA Bha. Thug a sgrìobhadh a lapan e.

AILEAN Dha na h-Innseachan cuideachd.

BARBARA Agus dhan a’ Ghearmailt.

AILEAN Air feadh an t-saoghail, dh’fhaodadh tu ràdh.

BARBARA Ach <eng>Outer Mongolia.<gai>

AILEAN Cha robh e fhathast an <eng>Outer Mongolia?<gai>

BARBARA Ach bithidh. Tha e mòr aig na Mongolians. Thathas a’ bruidhinn air shìos am baile an Ulan Bator. Anns na <eng>cafes.<gai> (a’ suidhe air oir na deasg) Faodaidh tu cùl mo làimh a phògadh. (AILEAN a’ seasamh, a’ pògadh a làimh, suas a gàirdean, a gualainnean) Sin gu leòr … Sguir, thuirt mi!

AN SGRÌOBHAICHE Ach … ach …

AILEAN Tha e bruidhinn.


[TD 79]

BARBARA Cho geal ’s a tha ’n aghaidh aige fhathast!

I leum sìos bhon deasg. AILEAN a’ tighinn gu cùlaibh, ’s a’ cur a ghàirdeanan timcheall oirre. A’ sanais na cluais.

AN SGRÌOBHAICHE Bibby! Dè tha e dèanamh?

BARBARA (a’ gluasad a cuirp) Mmm …

AN SGRÌOBHAICHE Ach … chan fhaod e, Bibby!

AILEAN Cò thubhairt?

BARBARA (a sùilean dùinte) Faodaidh.

AILEAN Cò tha dol a chur stad orm? Uilleam MacOdrum?

AN SGRÌOBHAICHE Ach … tha thu leigeil dha, Bibby.

AILEAN Suidh air do thòin.

BARBARA Mus tig luairean ort.

AILEAN Sguir a choimhead rinne.

BARBARA Na leig ort g’ eil sinn ann.

AILEAN Cùm ort le do sgrìobhadh.

AN SGRÌOBHAICHE a’ suidhe.

AILEAN (ri BARBARA) Dè fàileadh tha sin?

BARBARA Càite?

AILEAN Cùl do chluais.

BARBARA <eng>Obsession!<gai> E fhèin a cheannaich e dhomh. Airson na Nollaig.

AILEAN Robh e daor?

BARBARA Mo phreusant Nollaige? Nach eil fhios agad gu robh! … ’S airson na Càisg, thug e mi a Pharis. ’S airson mo cho-latha-breith, dha na Seychelles.

AILEAN Chan eil e sgrìobhadh. Carson nach eil e sgrìobhadh?

BARBARA Am faighnich mi dha?

AILEAN Cha do sgrìobh e facal bho nochd mi. Cha do chuir e peann ri pàipear.


[TD 80]

BARBARA Tha e air a dhol sàmhach a-rithist.

AILEAN Tha e feitheamh gu faic e dè thachras.

BARBARA Dè tha sinn a’ dol a dhèanamh.

AILEAN Man <eng>“A Question of Sport.”<gai>

BARBARA <eng>“What happened next.”<gai>

AILEAN An seall sinn dha?

BARBARA Carson nach seall?

AILEAN Dè thig a-mach.

BARBARA Dè thèid a-steach.

AILEAN Cuiridh e dhan ath leabhar e.

Còmhla, tha iad a’ sguabadh nam pàipearan, an airgid, na litrichean etc bhon an deasg. BARBARA a’ laighe air a druim oirre.

BARBARA (ris AN SGRÌOBHAICHE) Seo nas fheàrr na na <eng>Swedish<gai> bhideos agad ... Na magasans shalach a bhios tu faighinn tron a’ phost. (ri AILEAN) Thoir thusa do sheacaid dhìot.

AILEAN (a’ toirt dheth a sheacaid) Fosglaidh seo a shuilean …

BARBARA ’S a bheul ... (ri AILEAN) Chan eil thu fàgail do bhriogais ort?

AILEAN (a’ toirt dheth a bhriogais) Cuiridh seo spionnadh às ùr ann ...

BARBARA Crith an cùl a chinn ... (ri AILEAN) Bidh crith a’ tighinn a chùl a chinn. A’ coimhead nam bhideos.

AILEAN ’S na dhà shlinnean, cuiridh mi geall.

AN SGRÌOBHAICHE a’ seasamh … a bheul a’ fosgladh ’s a’ dùnadh.

BARBARA (a’ tarraing AILEAN sìos air a muin)

AN SGRÌOBHAICHE a’ dèanamh fuaim na amhaich.
Dè bha siud?

AILEAN Cha do rinn mi mach.

BARBARA Tha còmhradh gu leòr aige. Nuair a thogras e.

AILEAN ’N e thug an t-sèine dhut?


[TD 81]

BARBARA Cò eile?

AILEAN Òr, mura h-eil mi air mo mhealladh.

BARBARA Bhiodh e bruidhinn riums’. Uair dha robh e. Cha robh chab a’ dùnadh.

AILEAN Con a sguir e?

BARBARA ’S fheàrr leis a bhith bruidhinn ri daoine mar e fhèin.

AILEAN Cò iadsan?

BARBARA O … sgrìobhaichean eile. Mar e fhèin. (stad ghoirid) Daoine tha am fianais an t-sluaigh. A sheasas air àrd-ùrlar. A bhios air an teilidh. (stad ghoirid) Bidh iad a’ suidhe còmh’ ris shìos an staidhre, anns an studaidh mhòr, ’s a’ bruidhinn ’s a’ gàireachdainn. Chan fhaod mise dhol a-steach. (AILEAN ga pògadh)

AN SGRÌOBHAICHE Tha mi … Mr Gunn? … a-riamh …

AILEAN Tha e bruidhinn rium.

BARBARA Dh’èigh e Mr Gunn ort.

Iad a’ coimhead ris, a’ feitheamh ris an tuilleadh.

AN SGRÌOBHAICHE ... gillean às na h-eileanan … (a’ stad)

BARBARA Bhiodh e bruidhinn riums’. Uair dha robh sinn. Thug e char asam, le theanga mhìn, mheallta.

AILEAN (a’ slìobadh a cois) Fhuair e suas do mhuinichill.

BARBARA Àitichean eile cuideachd.

AILEAN (a’ slìobadh a cois) Fhuair e na bha e ’g iarraidh?

BARBARA Tha gràdh agam ort, thuirt e.

AILEAN Robh guth air a mhnaoi, fhad ’s a bha seo a’ dol air adhart? An tritheamh bean?

BARBARA Fàgaidh mi i, thuirt e.

AILEAN Dùil agam gur e ise a dh’fhàg esan. Gun ruith i air le Ìleach.

BARBARA Thusa tha mi ’g iarraidh, ars esan. A’ cur a ghàirdean timcheall orm.


[TD 82]

AILEAN Cà ’n tug e thu? (a’ coimhead ris AN SGRÌOBHAICHE) Cùl a’ ghàrraidh? Ceann na cruaich?

BARBARA Càr. Seata thoisich a bha dol air ais.

AILEAN Na chùm e bhriogais air?

BARBARA Cha do sguir e chòmhradh.

AILEAN Fhad ’s a bha sibh …?

BARBARA Cha do dhùin a bheul.

AILEAN Tha e dùint’ a-nis.

BARBARA Chan eil diorra mhiog aige. (iad a’ pògadh) Ach tha e fialaidh. (togail a gàirdean) Seall!

AILEAN ’S e cheannaich sin dhut?

BARBARA Agus aodach sa stoidhl’.

AILEAN (a’ coimhead ris a’ bhràiste air caol a’ dùirn) Airgead, mura h-eil mi air mo mhealladh.

BARBARA Bhiodh e ’g innse rudan dhomh. Ga mo chumail ceart. Dè am fìon le dè ’m biadh.

AILEAN Dè spàin ’s dè ’n fhorc.

BARBARA Gun a bhith dol a-mach gun drathars orm. Gun a bhith falbh air mo chasan luirmeach air feadh an taighe ’s ag èisteachd ri Rèidio <eng>One.<gai>

AILEAN Càil an còrr?

BARBARA Leabhraichean! Agus dh’fheumainn a leughadh. Bhiodh e ga mo cheasnachadh mun deidhinn, agus a’ trod nan toirinn am freagairt ceàrr.

AILEAN Na leabhraichean aige fhèin?

BARBARA Anns an dà chànan. Nobhails is bàrdachd. (stad ghoirid) Agus dealbhan cluich.

AILEAN Robh dhealbh fhèin air ciofar-cùil nan leabhraichean? Le lèine fhosgailte ’s bonaid Duitseach air?

BARBARA Thuirt e gu robh gaol a’ chridhe aige orm … (AILEAN a’ toirt


[TD 83]

pòg dhi) ’S thuirt e gum biodh sinn còmhla gu bràth, agus nach tigeadh duine no càil gu bràth eatarainn …

Iad nan sìneadh air an deasg len gàirdeanan mu chèile.

AN SGRÌOBHAICHE (a’ seasamh … làmhan a-mach) Ach, ach ... (a’ stad) Innsidh mi dhuibh. Ma sguireas sibh. Bibby! Carson a tha thu leigeil leis? Fear eile shìos an staidhre. A’ falbh le mo ... (stad) Bibby? Tha mi duilich gum bithinn a’ trod ’s a’ gabhail cais. Nuair nach robh thu tuigsinn mo ... Nuair a bhiodh tu mèaranaich, a’ leughadh mo … Tha mi duilich. (BARBARA a’ pògadh AILEIN) Can ris sguir, Bibby. ’S canaidh esan ris an fhear eile. Bheir mi rud sam bith dhaibh. Ma sguireas iad. Ma sguireas iad ’s ma dh’fhabhas iad. ’S cha bhi ’n còrr mu dheidhinn, ’s tha mi toirt maitheanas dhut son … son …

BARBARA (ri AILEAN) Mmm ... tha sin cho math …

AILEAN (a’ toirt pòg dhi ’s a’ suidhe an-àirde) Tha thìd’ againn falbh.

BARBARA Tha.

AILEAN a’ tighinn sìos bhon deasg. A’ cuideachadh BARBARA sìos.

AILEAN Dè tha thu toirt leat?

BARBARA a’ crathadh a cinn, a’ toirt dhith na bràiste air cùl a dùirn, na fàinneachan, an t-sèine mu h-amhaich. Gan tilgeil air an deasg.

AN SGRÌOBHAICHE Bibby? (a’ suidhe ... glaodh na ghuth) Chan eil thu falbh?

BARBARA Nis, na tòisich! Bidh thu nas fheàrr às m’ aonais.

AN SGRÌOBHAICHE Ach, ach … (stad) … chan fhaod thu falbh, Bibby.

AILEAN Cò thubhairt? (a’ dèanamh dòrn ... ri BARBARA) An tarraing mi air i?

AN SGRÌOBHAICHE Ach do leasanan dràibhigidh, Bibby? Do chlasaichean oidhche?

BARBARA Smaoinich an fhois a gheibh thu! Cho sàmhach ’s a bhios an taigh, gun mi ann.

AN SGRÌOBHAICHE Ach …


[TD 84]

BARBARA Cho glan ’s a bhios e!

AILEAN Thuirt mi ris au pair fhaighinn. Cha leig e leas a pòsadh.

BARBARA ’S fhada chitheadh e! Chan iarradh e fhèin a shùgradh, ach a bhith falbh le <eng>hoover<gai> air feadh an taighe.

AILEAN (air a bhriogais a chur air ais air) Dustaigeadh le dustair.

BARBARA Sgùradh leac an teine le <eng>Parazone.<gai>

AILEAN Spreidheadh Domestos sìos a’ phoit.

AN SGRÌOBHAICHE Ach phàigh mi airson do chùrsa <eng>Linguaphone,<gai> Bibby!

AILEAN Duine beò a’ cur dragh air.

BARBARA A’ lìonadh an t-sinc le soithichean salach.

AILEAN Dèanamh fuaim.

BARBARA Fàgail aodach salach air an làr.

AILEAN Faodaidh e tòiseachadh air <eng>autobiography.<gai>

BARBARA <eng>Volume One.<gai> Tùs mo Làithean.

AILEAN A dhealbh an cùl an leabhair. Ad shràbhach air a cheann.

BARBARA Bidh e air gluasad dha na Seychelles. Le bean <eng>Number Five.<gai>

AILEAN Dè Ghàidhlig a th’ air <eng>autobiography?<gai>

BARBARA Bidh mis’ ann an <eng>Volume Three.<gai>

AILEAN (a’ dol chun an dorais, ga fhosgladh … guth àrd, a’ cunntadh) Aon, dhà trì … (stad ghoirid) Cà’il am poca nèibhidh, am fear canabhais, na lìon thu e? … Ah! (stad ghoirid) An gleoca mòr le fuaim <eng>Big Ben<gai> cuideachd, tha duine an Àrnol a thuirt rium mo shùil a chumail a-mach airson fear … OK! Tòisich gan cur dhan a’ bhana. (ri BARBARA) <eng>Transit<gai> gheal a ghoid sinn ann an Struighlea air an t-slighe sìos … (a’ dùnadh an dorais, a’ dol tarsainn na stèids, a’ toirt a’ phioctor sìos bhon a’ bhalla) Goill gu leòr anns an eilean a chrochas seo air a’ bhalla.

BARBARA (a’ coimhead ris AN SGRÌOBHAICHE le sùilean mòra … a gàirdeanan a-mach) Feumaidh mi giosag a thoirt dha mus fhalbh mi! (a’ dol timcheall an deasg, a’ cur a gàirdeanan mu amhaich AN SGRÌOBHAICHE, a’ toirt pòg dha) Mmm. Ugh gun salainn. (ga leigeil




[TD 85]

às) Mar sin leat, a luaidh. (a’ tilleadh gu beulaibh an deasg) Cuimhnich air na pilichean ùr, gu feum thu h-uile gin ac’ a ghabhail, tha e ’g ràdh air a’ bhotal. Tha do lèintean Van Heusen fhathast gun tilleadh às an <eng>laundrette.<gai> (làmhan gu broilleach) An aghaidh aige a’ coimhead rium!

AN SGRÌOBHAICHE Bibee!

BARBARA (a làmhan gu cluasan … a’ ruith gu AILEAN) An guth aige! An guth aige ’s aodann! (ri AILEAN) Dè ’n t-ainm a th’ ort, co-dhiù?

AILEAN (gàirdean timcheall oirre, ga toirt chun an dorais, a’ cur an deilbh ris a’ bhalla, a’ fosgladh an dorais, a’ fàgail BARBARA an sin, a’ tilleadh chun an deasg, a’ cur na bràiste, nam fàinneachan, an t-sèine, an airgead pàipeir gu lèir na phòcaidean. Ris AN SGRÌOBHAICHE) <eng>Trash!<gai> (cur a làimh a-null, a’ breith air làimh AN SGRÌOBHAICHE, ga crathadh) Garbh toilichte do choinneachadh, mu dheireadh thall. (leigeil às a làimh, dol chun dorais. A’ togail an deilbh, ga thoirt dha BARBARA) Cùm siud. (a’ cur aona ghàirdean timcheall air BARBARA. A’ togail na tèile.) Mar sin leat. (stad) Eil thu ’g iarraidh Donnchadh fhaicinn mus fhalbh sinn? … Chan eil? Cinnteach? … Ach chì thu fhathast e. Coinnichidh na daoine nuair nach coinnich na cnuic …

Iad a’ falbh. An doras a’ dùnadh.

AN SGRÌOBHAICHE na shuidhe, a’ coimhead a-mach dhan an èisteachd.

A’ tionndadh a chinn bho thaobh gu taobh.

A’ coimhead ris a’ bhalla, far an robh am pioctor.

A’ coimhead ris an làr … pàipearan, airgead etc sgapte air fheadh.

A’ coimhead suas gu mullach an taighe.

Car na cheann, ag èisteachd.

A’ seasamh. Grèim air cùl an t-sèitheir.

A’ tighinn timcheall an deasg, le ceumannan mall.

Na sheasamh, le aon’ làimh air oir an deasg.

A’ tarraing anail mhòr. A’ sèideadh a-mach.

A’ coimhead ris an làr.

Ri na ballachan.

Ri mullach an taighe.

A’ tionndadh a chinn bho thaobh gu taobh, ag èisteachd.


[TD 86]

AN SGRÌOBHAICHE Duin’ ann …

A’ tòiseachadh a’ togail na bh’ air an deasg bhon làr. A’ togail duilleag, a’ lorg a ghlainneachan air an làr, a’ leughadh loidhne no dhà tron <eng>lens<gai> nach eil briste, a liopan a’ gluasad. Gàire beag a’ tighinn air aghaidh. A’ cur na duilleig air an deasg.

A’ toirt trì ceumannan gu taobh deas na stèids, is sia ceumannan air ais, a’ gluasad a ghàirdeanan mar saighdear.

Na sheasamh ag èisteachd.

A’ toirt ceum chun an dorais. Ceum eile.

A’ stad.

Dhà no thrì anailean mòra. Gan sèideadh a-mach.

A’ coimhead ri mullach an taighe.

Ris a’ bhalla air an robh am pioctor.

Ris an làr.

Ag èisteachd.

A’ toirt ceum chun an dorais.

Ag èisteachd.

Ceum eile.

Na sheasamh aig an doras, ag èisteachd.

AN SGRÌOBHAICHE Dh’fhalbh iad … (a’ cur a làimh air làimh an dorais. A cheann ris an doras, ag èisteachd)

Chan eil duine ann …

Gnogadh mòr air taobh eile an dorais, sia no seachd de bhuillean cruaidhe.

AN SGRÌOBHAICHE a’ leum air falbh bhon doras, le èigh a tha stad na amhaich. A’ ruith air ais chun an t-sèitheir ’s a’ crùbadh ann, a ghlùinean air an tarraing suas gu smiogaid, a cheann air falach na ghàirdeanan.

Gnogadh mòr eile.

AN SGRÌOBHAICHE a’ togail a chinn ’s a’ dèanamh fuaim beag crèicealach.

An doras a’ fosgladh.


[TD 87]

AILEAN a’ tighinn a-steach. Aodach-sgoil air … blèisear le suaicheantas air a’ phòcaid-broillich, stoc shrianach, taidh, flanails ghlas …

AILEAN Maighstir MacLeòid? Maighstir Tormod Iain MacLeòid, an sgrìobhaiche? (a’ dùnadh an dorais, a’ tighinn a-null chun an deasg. A’ crùbadh, a’ feuchainn ri faicinn aghaidh AN SGRÌOBHAICHE. Guth modhail, diùid)

Thàinig mi mun a’ ghunna-gaoithe.

AN SGRÌOBHAICHE a’ toirt a làmhan air falbh bho aghaidh, a’ togail a chinn ’s a’ coimhead ris.

AILEAN Chuir sibh fios orm. Gu mo phàrantan. Fòn. Gu robh sibh ag iarraidh m’ fhaicinn. (Stad. An uair sin, le tòrr stadan … a’ seabhtadh a chasan ’s a’ gluasad a liopan …) Uh … tha m’ athair ’s mo mhàthair … thuirt iad rium innse dhuibh … gu bheil an gunna-gaoith’ … gun tug iad bhuam e ... agus gu bheil e <eng>confiscated<gai> … facal Beurla ... duilich ... à seo a-mach. Agus a thuilleadh air an sin … leigeil fios dhuibh … (luath, a shùilean dùinte) … ged nach eil mi airidh air maitheanas airson an rud a rinn mi, tha iad … (slaodach, a shùilean fosgailte) … an ìmpidh nach peanasaich sibh ro chruaidh mi … mi fhathast òg is aineolach, thuirt iad ... agus … (luath) cho duilich ’s a tha iad airson an àmhghair a dh’adhbhraich mi anns a’ choimhearsnachd le mo dhol-a-mach Dihaoine a-chaidh … agus cha thachair e gu bràth tuilleadh. (stad ghoirid) Agus tha mi-fhìn duilich cuideachd.

AN SGRÌOBHAICHE a’ geur-choimhead ris. Dèanamh fuaim beag na amhaich.

AILEAN Eil sibh a’ faireachdainn ceart gu leòr, Mhaighstir MhicLeòid? … tha an aghaidh agaibh …

A’ cur a chinn sìos ’s a’ coimhead a-steach a shùilean AN SGRÌOBHAICHE. Sùilean AN SGRÌOBHAICHE a’ dol mòr, sgeunach. E crùbadh air ais anns an t-sèithear.

AILEAN (a’ sgur a bhruidhinn mar balach-sgoile) Faireachdainn lobht, a bheil? ’N e do stamag a-rithist?


[TD 88]

(a’ togail a’ fòn. AN SGRÌOBHAICHE a’ dèanamh an fhuaim na amhaich. AILEAN a’ sàthadh putanan na fòn. A’ feitheamh. Àrd, cinnteach) Hallo? <eng>Emergency?<gai> Cà’ robh thu ’s nach robh thu freagairt? Dè bha thu dèanamh, a’ coimhead riut fhèin anns an sgàthan a-rithist? Nis, èist riums’! Ambaileans le dà pharamedic, <eng>oxygen tent, mantra<gai> ’s an nurs mhòr, Murdag, uaireannan Murdinag, gu taigh an sgrìobhaiche ainmeil, Tormod Iain MacLeòid, neo TIM, cho luath ’s a rinn sibh càil a-riamh! (a’ cur sìos na fòn) Tha iad air an t-slighe. (a’ cur a làimh a-mach ... guth a’ bhalaich-sgoile) Uh … am biodh diofar leibh ged a shuidhinn? Fhad ’s a tha sinn a’ feitheamh. (e suidhe. AN SGRÌOBHAICHE a’ geur-choimhead ris. E sealltainn a-mach air an uinneig) Dh’fhaodainn a bhith ceàrr, ach saoilidh mi gur e <eng>Norwegian pine<gai> a tha sin, air taobh-muigh na h-uinneig. (casd bheag, a’ cromadh a chinn) Tha ùidh agam ann am <eng>botany<gai> … luibh-eòlas …

Stad. AN SGRÌOBHAICHE, crùbt’ anns an t-sèithear, a’ coimhead ris.

AILEAN (casd bheag … a’ suathadh a ghlùinean) Uabhasach toilichte ur coinneachadh mu dheireadh thall, Mhaighstir MhicLeòid. Sgrìobhaiche cho ainmeil. (stad) Mi-fhìn ’s feadhainn dhe na balaich air a’ chlas agam … tha sinn a’ sgrùdadh leabhar bàrdachd leibh an-dràst anns an Àrd-sgoil. Frith ròidean na Doimhne no rudeigin, an t-ainm a th’air. Cuairtean na Cuimhne? Tha e còrdadh rinn. Ris a’ h-uile duine againn.

Stad.

Cha robh sinn ga thuigsinn an-toiseach. Nua-bhàrdachd. Theab sinn litir a sgrìobhadh thugaibh. Cèis le stamp na broinn, airson freagairt. Ach an uair sin, cò thàinig dhan sgoil air <eng>placement<gai> … facal Beurla eile … duilich … ach oileanach … Mr Wankdorf … toirt a-mach dreuchd tidsear Gàidhlig … agus thug esan fuasgladh dhuinn air dìomhaireachd is doimhneachd na bàrdachd agaibh ... na h-ìomhaighean … na samhlaidhean … an rannaigheachd ùr... na ruitheaman …

[TD 89]

’S E SEO DO BHEATHA

Stiùidio TV

Dà shreath shèithrichean, taobh na stèids, air an làimh dheis.

Doras air an làimh chlì.

Doras air an làimh dheis.

Sgrion, cùl na stèids, air an làimh chlì. Bòrd is sèithear air a beulaibh. <eng>Slide projector<gai> air a’ bhòrd.

DUINE a’ tighinn air tron doras clì, ’s a’ suidhe aig a’ bhòrd le chùl ris an èisteachd. A’ cur air a’ phrojector. An sgrion a’ dol geal. An uair sin, luath, às dèidh a chèile, cairtean le FIOS, FIANAIS, FARAM sgrìobht’ orra, tè le aodann Napoleon, cairtean le LASAIR, LÒCHRAN, LUIN sgrìobht’ orra, agus mu dheireadh tè le ’S E SEO DO BHEATHA. An sgrion a’ dol geal.

TRIÙIR BHOIREANNACH ’s DÀ FHIREANNACH a’ tighinn tron doras air an làimh dheis. Tha iad a’ stad am meadhan na stèids, a’ bruidhinn nam measg fhèin. Aodach ceart orra.

TÈ 1 … ’s cha do shaoil mi mòran dhen a’ bholt air a’ bhalla a bharrachd, am pàtran craobhach ud …

TÈ 2 … ’s am faca tu, bhrònag, na bha de bhotail anns an rùm eile ... ’s a’ mheud a bh’ anns na sgàthain …?

TÈ 3 (ri FEAR 1) … agus leth-làn na spàin cinnamon. Agus uaireannan bidh mi a’ cur ugh.

FEAR 1 B’ e ’n duff i! (ri FEAR 2) <eng>Mineral felt,<gai> ’s bha e daor. Tha <eng>felt<gai> tana a cheart cho math. Ach na cuir <eng>mastic<gai> air, mura h-eil an tiormachd ann …

FEAR 2 (ceann crom) Cha robh mise ’g iarraidh a bhith an seo ann …

TÈ 3 Dùin do bheul!

D.A. a’ nochdadh tron doras clì. Deise fhaileasach ghorm. Leabhar mòr dearg aige fo achlais. Tha iad a’ sgur a bhruidhinn.

D.A. Fhathast na ur seasamh? … Suidhibh! Suidhibh!

Iad a’ dol a-null chun a’ chiad shreath shèithrichean.


[TD 90]

FEAR 1 Seo mise, nach e, anns a’ mheadhan?

TÈ 1 Chan e!

TÈ 3 Theirig far an deach cantainn riut.

TÈ 2 Ri mo thaobh-s’.

FEAR 1 Ma, thuirt riochdaire a’ phrògraim rium …

TÈ 2 Suidh ann! Thusa ri thaobh, Etta.

TÈ 3 Bidh ’n camara oirnn fad na h-ùine, nach bi?

FEAR 2 Cà’il mise?

Iad a’ suidhe anns a’ chiad shreath, anns an òrdugh, FEAR 2, TÈ 3, FEAR 1, TÈ 2, TÈ 1.

D.A. H-uile duine na àite? ... (mas fhaigh FEAR 1 air bruidhinn) ... gast’, gast’! ... (a’ tionndadh, le gàire proifeiseanta, ris an luchd-èisteachd) … Oidhche mhath, a chàirdean, tha mi ’n dòchas gu bheil sibh gu frogail a-nochd … D.A. an seo, aithnichidh sibh uile mi ... (a ghàirdeanan a-mach) … D.A.! Cò ach e? … a’ cur fàilte oirbh aon uair eile gu ’S e Seo Do Bheatha! … am prògram air am bi sinn, gach seachdain, a’ tighinn air Gàidheal ainmeil … fear no tè … fireann no boireann … gun fhiost dhaibh! … gun dùil aca ris! … ’s a’ cantainn riutha na facail bheaga air a bheil sibh uile eòlach: ’S e Seo Do Bheatha!

’S E SEO DO BHEATHA air an sgrion. I dol geal.

(làmh gu chluais) ’S tha mi dìreach air cluinntinn, a chàirdean, tron a’ phlug bheag eileagtronaigeach na mo chluais … chan eil mi dol a dh’innse dhuibh co mheud plug beag eile eileagtronaigeach a tha slaodadh rium! … (a ghàirdeanan a-mach) D.A.! Cò ach e! ... gu bheil an duine ris a bheil sinn a’ feitheamh … duine a th’ ann ... fireannach ... dìreach a mhionaid seo fhèin … (làmh gu chluais) … gabhaibh mo leisgeul …

TÈ 2 (ìosal) Gabh beachd air an deise!

TÈ 1 (ìosal) Cha b’ e sin an tè a bh’ air nuair a choinnich e sinn.

TÈ 3 (àrd) Cha b’ e deise bh’ air nuair a choinnich e sinn! Ach flanails!


[TD 91]

D.A. (guth àrd) … Dè? Ah! ... (a’ toirt a làimh sìos) ... tha e air a thighinn a-mach à tagsaidh … (làmh suas) … an draoibhear air a thighinn a-mach às a dhèidh? … buaireadh mu fharadh? … (ag èisteachd) … Sabaid, cò? … Ma tha, cuir stad orra! … Seadh, thusa! … (àrd) … Pàigh fhèin an tagsaidh! … (ag èisteachd) ... Tha ’n draoibhear flat fuar air a’ chabhsair? ... Cuir an t-airgead na phòcaid àrd! … ’S thoir am fear eile … an duine ... a-steach an seo! ... (ag èisteachd) … Bhuail e thusa cuideachd? … an fhuil riut ’s do shròn brist’? … Coma leat ’s trobhad leis! … (ag èisteachd) … Tha e staigh mar-thà? … an doras-aghaidh glainne bho na còmhlaichean? … a’ dèanamh air an stiùidio? … (a’ toirt a làmh sìos ’s a’ bruidhinn, ann an guth luath, ris an èisteachd) Tha e smaoineachadh … an duine a th’ ann … duine a th’ ann  ... gu bheil e a’ tighinn an seo a-nochd dhan an stiùidio a ghabhail com-pàirt anns an deasbad mhòr leantainneach mu shuidheachadh na Gàidhlig. (anail) Anns an fharsaingeachd. (anail) Ach chan ann. Ach tha e smaoineachadh gur h-ann! Thug sinn a’ char às! (a ghàirdeanan a-mach) D.A.! Bu tu e! … (làmh gu chluais) Istibh! Seo e tighinn!

A’ tionndadh chun an dorais air an làimh chlì. A’ feitheamh.

AN DUINE – CAILEAN – a’ nochdadh tron doras air an làimh dheis. Ad mhòr gheal crochaite mu amhaich le còrd. Lèine thartain, am broilleach aice reubte, an earball a-mach air a thòin. <eng>Denims.<gai> Brògan <eng>cowboy.<gai> Tha e a’ coiseachd seachad air D.A. gun sùil a thoirt air.

CAILEAN (ri FEAR 1) Bugair de thagsaidh-driver. Mì-mhodh, an tuirt thu?

D.A. (làmh ri cliathaich a bheòil … ris an èisteachd) Chan fhac’ e mi!

CAILEAN (ris an fheadhainn eile a tha nan suidhe) Dè tha sibhse dèanamh an seo?

D.A. (a’ tighinn gu taobh CHAILEIN … a ghàirdeanan a-mach) D.A.! Cò ach e!

CAILEAN (ga theich às an rathad gun sealltainn ris, le aon ghàirdean, ’s a’ bruidhinn ri FEAR 1) Chuir iad an tagsaidh seo air mo thòir. Bha mi anns an <eng>Legion<gai> aig a’ Chountry an’ Western. Mi-fhìn, Niall Bromaidh ’s Kenny Dan a’ Bhruiser. <eng>“Hang on to your hat, cove,”<gai> ars an draoibhear. ’S a-mach à seo leam aig 90. <eng>“Here, ere, ere,”<gai>


[TD 92]

thuirt mi ris ann an guth reusonta, modhail. “Dèan air do shocair!” Na ghabh e mo chomhairl’?

FEAR 1 Thug thu dha i, a Chailein?

CAILEAN B’ fheudar sin dhomh.

D.A. a’ coimhead gu oir na stèids, ag obair le ghàirdean.

TÈ 1 A bhuidheach na tig, no idir an dìobhairt. (ri CAILEAN) Dè chuir an seo thu leis an aodach sin? (ri TÈ 2) Ga mo nàrachadh am fianais an t-saoghail!

CAILEAN Chan e, ach dè tha gad fhàgail-s’ an seo? Carson nach eil thu aig an taigh, a’ deasachadh mo shuipeir ’s a’ blàthachadh mo shliopars ris an teine <eng>electric?<gai>

D.A. a’ dol a-rithist gu taobh CHAILEIN. A’ cur a làimh air a ghualainn.

D.A. (ris an èisteachd) Nis, tha Cailean a’ faighneachd …

CAILEAN Teich a làmh.

D.A. (a’ toirt a làimh air falbh ... ris an fheadhainn a tha nan suidhe) … a’ faighneachd, le beagan iongnaidh na ghuth, dè tha sibhs’ a’ dèanamh an seo? Dè, tha e faighneachd, a tha Flòraidh mo bhean –

TÈ 1 (FLÒRAIDH) (ri CAILEAN) Agus cuir an lèine sin air ais a bhroinn do bhriogais!

D.A. Tormod, do nàbaidh bun-na-h-ursainn …

FEAR 1 (TORMOD) (a’ dèanamh dòrn) A’ <eng>right<gai> dhan a’ <eng>solar plexus,<gai> a Chailein, dè? … man Bob Fitzsimmons …

D.A. Normana, a bhean …

TÈ 2 (NORMANA) (ri CAILEAN) Agus dùin do bhadi!

FLÒRAIDH Mo mhionnan! (ri NORMANA) Nach math gun mhothaich thu!

TORMOD Sin seòrs’ rud dham mothaich i!

FLÒRAIDH Air mo nàrachadh, a bhrònag …

NORMANA Tha fios a’m …


[TD 93]

TORMOD (ri NORMANA, a-mach à còrnair a bheòil) Sguir thus’ a ghabhail gnothaich!

NORMANA ’N ann dhuts’? Chan fhaic thu latha!

TORMOD (còrnair a bheòil) Na tom do liop ann an lite nach fheàrrd thu ... (stad ghoirid) Na tom do spàin an càl fear eile … (stad)

D.A. (ri TORMOD) ’N e siud e? Hmm?

TORMOD (fhathast ri NORMANA, a-mach à còrnair a bheòil) Mise do dhuine. Còir agad mo chomhairl’ a ghabhail anns gach nì. Cuimhnich earail an abstoil. (ri D.A.) Dè?

D.A. Faod mi cumail orm leis a’ phrògram? Mo phrògram? An ùine a’ ruith?

TORMOD Faodaidh gu dearbh!

D.A. Tapadh leat.

TORMOD Duine seo a’ cur stad ort.

CAILEAN (a th’ air a bhith a’ coimhead gu geur ri FEAR 2, a tha na shuidhe air oir anns an t-sèithear, le cheann na làimh) John Modo? ’N tu th’ ann?

D.A. Agus mar tha Cailean, le shùil gheur …

CAILEAN (a’ dol a-null, ’s a’ seasamh os cionn FEAR 2) John Modo! ’S tu th’ ann!

J. MODO (guth ìosal) Hallo, Chailein. (a cheann crom) Duilich a bhith seo.

CAILEAN Ille … Ille, cha do dh’aithnich mi thu gun am <eng>boilersuit!<gai>

J. MODO (ceann crom) Thug iad orm a thighinn ann.

CAILEAN ’N e sin an t-seacaid a thug mi dhut ann an 1974?

TÈ 3 (àrd) Cuin a thug thusa seacaid no eile dha John Modo agamsa?

D.A. Mar a thuirt Cailean, ’s e John Modo …

TÈ 3 … no càil eile an-asgaidh, a-riamh, dha duine tha beò?

D.A. … agus Etta, a mhàthair, maille ris …

ETTA A throc!


[TD 94]

D.A. Nise …

ETTA ’S dùin putanan do lèine! Duine seo ag iarraidh a bhith coimhead ri d’ imleag odhar-sa fad na h-oidhche!

FLÒRAIDH Mo mhionnan! (ri ETTA) Nach math gun mhothaich thu! (ri NORMANA) Mo nàire!

NORMANA Tha fios a’m …

ETTA (a’ putadh J. MODO) Suidh thus’ an-àirde!

D.A. Nise, chàirdean, nam urrainn dhuibh … mar gum biodh …

CAILEAN (èighe) Hoi!

Sàmhchantas.

Dèanabh air ur socair! (ri D.A.) Cùm ort, D.A.

D.A. (a ghàirdeanan a-mach ... ris an èisteachd) Dh’aithnich e mi!

CAILEAN Ille, ’s caomh leam an deise a th’ ort. Deise mhath tha sin.

Cà ’n fhuair thu i? (feuchainn an aodaich eadar òrdag ’s a sgealbag) Robh i daor? Geall gu robh. Nise ... (suathadh a làmhan) Cà’ suidh mi?

D.A. (gàire) Uill, a Chailein, tha e mar chleachdadh againn air a’ phrògram seo … mo phrògram …

CAILEAN Ri taobh John Modo? Chaidh sinn dhan sgoil an aon latha. Mi-fhìn ’s e fhèin ’s Tormod.

D.A. Uill, a Chailein …

CAILEAN A’ cluich còmhla anns a’ phlayground. Sabaid an aghaidh balaich a’ Chinn Shìos.

D.A. Uill …

CAILEAN Far an togair mi-fhìn, OK? Stuth math a th’ anns an deise sin. Inns a-nis dhomh. Mas suidh mi. Cò tha gu bhith air a’ phrògram agad a-nochd?

D.A. (gàire) Sin a tha mi feuchainn ri innse dhut ...

CAILEAN Na can smid! Leig dhomh tomhais! … Duineigin le buinteanas dhan a’ bhaile againn fhìn, tha fios gur e … (stad. A


[TD 95]

shùilean a’ dol mòr) Na can rium! … (a’ crathadh a chinn, ga fhreagairt fhèin) Chan e …

D.A. (a ghàirdeanan a-mach) ’S e!

CAILEAN (a shùilean a’ dol mòr a-rithist) Biffar? Mo shean charaid sa chùirt? Cuin a leig iad a-mach e? (guth luath, dòigheil) Tha tè mhath agam dhut mu dheidhinn … Na thòisich am prògram? Bha e na sheasamh air bàrr simileir a’ mhans aon mhadainn bliadhn’ ùir, smùid a’ choin air, dol a chur sgrath air a’ ghoc … (D.A. a’ crathadh a chinn) … An Dotair Jojo? (D.A. a’ crathadh a chinn) Gillemhoire MacCianan MacMhuirich? (D.A. a’ crathadh a chinn)

FLÒRAIDH Thusa, amadain! Thusa tha gu bhith air! (ri NORMANA) Mo mhasladh!

NORMANA Tha fios a’m …

CAILEAN (ri D.A.) Mise? Ist! …

D.A. Thusa, Chailein! (a’ sealltainn an leabhair mhòir dhearg dha) Cailean Iain MacIlliosa … ’S e Seo Do Bheatha!

CAILEAN (a’ suathadh a làmhan) Dhuine bhochd! ... (ri D.A.) Cailean MacIlliosa. Cha bhi mi a’ cleachdadh an Iain.

D.A. Nach bi?

CAILEAN Cha bhi.

ETTA Agus carson nach bi? (ri D.A.) Às dèidh Iain, bràthair athar, duine na b’ fheàrr na esan – (ri CAILEAN) – an latha b’ fheàrr a bha thu!

CAILEAN (ri D.A.) Thoir às an Iain.

D.A. (a’ cur a làimh air a ghualainn) Nì sinn sin, a Chailein.

CAILEAN a’ coimhead ri làmh D.A. D.A. a’ toirt a làimh air falbh.

CAILEAN (a’ suathadh a làmhan) Ach … Carson mise?

D.A. (ris an èisteachd) Carson mise? An cuala sibh siud, a chàirdean? Carson mise? ars esan. Carson mise, ’s gun mi airidh? Sin a tha a’ cheist ud a’ ciallachadh. Carson mise, a bharrachd air duine eile san t-sreath? … Eil fhios agaibh dè th’ againn an seo, a chàirdean? Irioslachd! Irioslachd a’ Ghàidheil! ...


[TD 96]

TORMOD An Leòdhasaich.

D.A. (a’ coimhead ris) An Leòdhasaich …

TORMOD An Nisich.

D.A. An Nisich. (mas fhaigh TORMOD air bruidhinn) Irioslachd is stuamachd …

TORMOD Is uaisleachd.

D.A. (a’ toirt sùil chaiseach air) – is uaisleachd …

TORMOD An Nisich!

D.A. – an Nisich. (stad ghoirid) Agus an Leòdhasaich. (stad ghoirid) Nach math fhaicinn, agus nach math a chluinntinn. Nach math gur e daoine iriosal a th’ annainn, agus gur ann bho dhaoine iriosal a thàinig sinn. Gu bheil sinn fhathast a’ toirt feart dha na dh’ionnsaich sinn ris a’ ghlùin … Nach mòr an togail ’s an toileachas-inntinn …

GUTH (dheth … còmhradh Ghlaschu) <eng>Get on with it!<gai>

CAILEAN (ris an fheadhainn a tha nan suidhe) ’S mi tha gu bhith ann? … An fhìrinn a th’ aige? …

NA BOIREANNAICH (còmhla) ’S tu.

Cò eile?

Co mheud Cailean Iain MacIlliosa a th’ ann?

J. MODO (a cheann sìos) Cha robh mise ’g iarraidh a bhith an seo idir, a Chailein …

ETTA (a’ toirt sgal dha mullach a chinn) Can a-rithist e!

D.A. a’ smèideadh riutha le dhà làimh, mar gum biodh e gam beannachadh. Iad a’ dol sàmhach.

D.A. (ris an èisteachd) A-nochd, a chàirdean, tha e na mhòr thlachd ’s na thoileachas-inntinn dhomh cantainn ri Cailean … uh … MacIlliosa … Cailean na Crùbaig, mar as eòlaich sinn air anns an eilean … Colin Crude, mar a dh’aithnicheas an còrr dhen t-saoghal e … ’S e Seo Do Bheatha!

Stad.


[TD 97]

Carson mise? (a’ crathadh a chinn) Chan fhaigh mi seachad air a’ cheist ud. Bho dhuine, cuimhnichibh, nach tug a-riamh a-mach foghlam foirmealach, mar gum biodh, ach a tha an-diugh na cheann air companaidh-iomairt cho mòr ’s … cho ainmeil ’s a tha … Mar eisimpleir! Co mheud làraidh a th’ agad, a Chailein?

CAILEAN (a’ suathadh a làmhan) Uill … tha aon no dhà …

TORMOD Tha ’s fichead!

D.A. (sùil dhan leabhar) Sia làraidhean deug thairis air an fhichead, a chàirdean!

TORMOD ’S cuimhnich air na busaichean! Na <eng>transits!<gai>

D.A. (sùil air TORMOD ... ’n uair sin a’ cumail air) … a’ siubhal fad is farsaing air feadh na Gàidhealtachd ... ’s Alba ’s Èirinn, tuath is deas … ’s gu ruige tòin Shasainn, agus baile mòr Hamburg anns a’ Ghearmailt.

CAILEAN Agus Barcelona.

D.A. Agus Barcelona …

CAILEAN Anns an Spàinn.

D.A. Ceart. (stad ghoirid) Cò againn, a-muigh, air an rathad, a’ draoibhigeadh a’ chàir aige fhèin, air nach deach tè de làraidhean Chailein … Colin Gillies Haulage … seachad, le fluis, uair no uaireigin?

TORMOD Cò nach robh steigt’ air an cùlaibh, uair no uaireigin?

J. MODO (togail a chinn) An àit’ no ’n àiteigin.

TORMOD Eadar Steòrnabhagh ’s an Tairbeart.

J. MODO Ulapul ’s Inbhir Pheofharain.

TORMOD Cockbridge is Tomintoul. (a’ togail a làimh) Dibhearsain, a Chailein!

D.A. a’ coimhead ri TORMOD. A chorrag ri liopan.

TORMOD (ri D.A.) Duilich, duilich … (a’ cur a chorraig gu liopan fhèin) Heesht! …

Stad.


[TD 98]

D.A. (sùil dhan leabhar. Air TORMOD. Air ais dhan leabhar) Ach ’eil Cailean riaraichte, a chàirdean, le companaidh-iomairt a-mhàin? Companaidh cho mòr ’s a … cho ainmeil ’s a tha …? Bhiodh tusa. Is mise. Ach ’eil Cailean? Ann am facal: chan eil! Cò tha ’n diugh na fhear-seilbhe, na fhear-stiùiridh agus na fhear-cathrach, chan ann air aon, chan ann air dhà, ach air trì companaidhean eile …

TORMOD Agus garaids. Cuimhnich air a’ gharaids.

D.A. (às dèidh sùil air TORMOD) … Cailean Earranta, C.G. <eng>Enterprises<gai> agus Fraochan plc … le còrr is ceud duine … neach … fireann is boireann ... ag obair dha, agus fodha. (ris an èisteachd) Carson mise? … (a’ crathadh a chinn. Stad. Làmh gu chluais) Dè <eng>what?<gai> … (ainmeineach) Dè mu dheidhinn? … Can ris a dhol dhan ospadal ma tha shròin brist’! … Con a tha thu cur dragh ormsa le sin ’s mi meadhan prògraim? ... mo phrògram? (stad ghoirid) Tha draoibhear an tagsaidh fhathast càit’? … Tilg plaide air uachdar! A choire fhèin a bh’ ann, can ris, nuair a thig e timcheall … (làmh sìos, a’ tionndadh le gàire) Nis, a Chailein …

CAILEAN (a’ suathadh a làmhan) Nise, D.A.

TORMOD Pioc feagail air Cailean roimhe.

D.A. (sùil uamhalt air TORMOD) ’S e Seo Do Bheatha!

TORMOD Bhruidhneadh Cailean ris an <eng>Archibishop of Canterbury!<gai>

NORMANA a’ toirt giodsag dha le h-uilinn.

D.A. Agus tòisicheamaid, aig toiseach tòiseachaidh, aig toiseach do bheatha. Rugadh agus thogadh tu, a Chailein, anns a’ bhothan bheag chòir … (a’ tionndadh chun a’ sgrion) … am Bogha Dhonn na h-Àird ... (dealbh bò Ghàidhealach a’ tighinn air an sgrion) … (a’ tionndadh a chinn … guth caiseach) … Am bothan beag còir! ...

GUTH GHLASCHU (dheth) <eng>The wee hoose!<gai>

Dealbh taigh beag flat a’ tighinn air an sgrion.

ETTA Ochan ’s a ghràidh! Taigh na Crùbaig!

D.A. … anns a’ bhliadhna naoi deug, dà fhichead ’s a dhà …

CAILEAN ’S a ceithir.


[TD 99]

D.A. Dhà tha shìos an seo.

CAILEAN (a’ coimhead ris) Ceithir.

D.A. … an dàrna mac aig Cailean Iain agus Peigi Gilios. Bha d’ athair air falbh anns a’ chogadh aig an àm …

Dealbh: saighdearan a’ dol <eng>over the top.<gai>

… an dàrna cogadh …

Dealbh: Hitler.

ETTA (ri NORMANA) Chan e Chrùbag tha sin.

D.A. … agus cha do thill e dhachaigh …

ETTA Ach tha mi ga shamhlachadh ri na daoine. An aon fhalt slìobach ’s sùilean man neas.

D.A. … chuir bàt’-aiginn Gearmailteach an soitheach air an robh e … na sheòladair … an soitheach ... (Dealbh: <eng>Quinquereme of Niniveh<gai>) … fodha chun ghrunnd, agus chaidh a bhàthadh anns a’ chuan tha farsaing, mòr.

Dealbh: Tràigh Shanndaidh.

Mar sin, a Chailein, cha d’ fhuair thu riamh eòlas air d’ athair …

ETTA (ri NORMANA) Cha b’ e sin dhuinne e!

D.A. … cha do ruith thu riamh, na do rud beag, <eng>“to meet your dad, wi’ flichterin’ noise and glee,”<gai> cha do shreap thu riamh, mar do leithid eile, air glùin d’ athar, <eng>“the envied kiss to share.”<gai>

ETTA Ist, mas dìobhair mi.

D.A. Ach tha dealbh againn ... tha ... d’ athair ’s do mhàthair … an latha a phòs iad, anns na <eng>Cooperative Tearooms<gai> an Glaschu … (faileas cròig a’ tighinn air an sgrion) … ma chumas tu do shùil air a’ sgrion …

GUTH GHLASCHU (dheth) <eng>The teuchtar weddin’.<gai>

An dealbh-pòsaidh a’ tighinn air an sgrion.

D.A. Sin iad! D’ athair ’s do mhàthair.

ETTA Bha mi oirre. Mi-fhìn ’s Catrìona Bheag Dhòmhnaill Chaluim.

An dealbh a’ falbh.


[TD 100]

D.A. (a’ tionndadh duilleag anns an leabhar) Tha mi nise dol ga do thoirt, a Chailein …

An dealbh a’ tilleadh. Bun-os-cionn.

… còig bliadhna air adhart … gu ’n a’ chiad latha a chaidh thu dhan a’ bhun-sgoil …

CAILEAN Dè sgoil?

FLÒRAIDH An sgoil bheag! Amadain! (a’ crathadh a cinn ri NORMANA)

NORMANA Tha fios a’m ...

CAILEAN (ri na boireannaich) ’S con nach tuirt e sin? (ri D.A.) Na h-infants. Mi-fhìn ’s John Modo.

TORMOD Mise cuideachd, a Chailein.

D.A. (ri fear a’ phrojector) A’ bhun-sgoil. (guth nas àirde) A’ bhun-sgoil! (chan eil càil a’ tachairt) A’ chiad latha anns a’ bhun-sgoil, a Chailein, eil cuimhn’ agad air an nighinn bhig bhòidhich, bhàin le na figheachanan a bha ri do thaobh anns an t-suidheachan?

GUTH (dheth) <eng>Please miss,<gai> shluig Cailean a shleapan!

D.A. An-diugh, Mrs. MacPherson, pòst’ na dachaigh fhèin le teaghlach ’s dà chù ann am Baile Chloichridh, ach an uair ud ... cò eile ach Anna Bheag Thormoid ’Ain Alasdair, cùl Chrois an e? … Trobhad a-steach, Anna.

ANNA a’ nochdadh. Boireannach mòr, reamhar.

ANNA (gàirdeanan a-mach) Cailean <eng>darling!<gai>

I tighinn a-null no trotan ’s a’ toirt giosag mhòr dha. CAILEAN a’ cur a làmhan suas, mas dèan i rithist e.

(ri D.A.) Cha b’urrainn dha a shandshoes a chur air leis fhèin, na bhòtannan. <eng>Clue<gai> aige dè chas cheart ’s dè chas cheàrr. Mise dh’fheumadh sealltainn dha. <eng>Clue<gai> aige.

D.A. ’S dè bha seo mu dheidhinn sleapan, Anna?

ANNA (lachan mòr) Shluig! Leis am biodh sinn a’ sgrìobhadh air na sglèatan. Thusa ro òg ’son cuimhne bhith agad air sleapan. B’ fheudar dhaibh falbh leis dhan ospadal an càr Sheonaidh a’


[TD 101]

Phuist. Uair eile, steig e sleapan suas na choinnlean. (lachan mòr) Nise, cha b’ e an aon shleapan idir! Ud ud! (lachan, ri CAILEAN) Cuimhn’ agad? Theab e thighinn a-mach air do shùil! (ri D.A.) <eng>Clue<gai> aige. B’ fheudar dhaibh falbh leis a Bhorgh, chun doctair. Uair eile -

D.A. Agus tapadh leats’, Anna!

ANNA a’ falbh. A’ mothachadh dhan fhear a tha na shuidhe, le crùib, aig oir an t-sreath shèithrichean.

ANNA John Modo <eng>darling!<gai>

I toirt giosag mhòr dha. J. MODO air a dhruim anns an t-sèithear. Ris an fheadhainn eile…

Chan eil mi dol a shuidhe còmhla ribh idir. Chì mi muigh an cùl sibh, anns a’ <eng>hospitality suite.<gai> Am branndaidh ceart a th’ ac’. An cognac.

I dol a-mach air an doras air an làimh cheart.

D.A. (leis an leabhar) Agus mas cùm sinn oirnn, tha aon ghuth eile air an robh thu gu math eòlach anns a’ bhun-sgoil … A Chailein! Èist ri seo!

Fead maicreafòn, DHETH, ’s an uair sin …

GUTH GHLASCHU <eng>Therr you go, Dad.<gai>

CAILEAN a’ coimhead ri D.A.

D.A. (a chorrag suas) Fuirich!

GUTH (crochanach, aost) <eng>Come out here! You rascal that you are!<gai>

D.A. Agus <eng>come out here Mr Macaulay,<gai> am maighstir-sgoile!

MR MACAULAY – bodach le bata ’s glainneachan cruinn – a’ nochdadh.
Nurs òg, bhrèagha còmhla’ ris ... grèim aice air fo ghàirdean.

FLÒRAIDH Thia! Seallaibh air Slashar!

NORMANA Cho beag ’s a dh’fhàs e!

Iad a’ gluasad le ceumanan slaodach a-null gu D.A ’s CAILEAN. MR MACAULAY a’ coimhead ri CAILEAN, ’s a’ togail a’ bhata mar gum biodh e ’g iarraidh a bhualadh leis.


[TD 102]

MR M. Gillies, <eng>isn’t it?<gai>

CAILEAN (a’ teiche) <eng>Yes, sir.<gai>

D.A. ’S am b’urrainn dhuibh innse dhuinn, a Mhaighstir MhicAmhlaigh, cò ris a bha Cailean coltach, na bhalach, anns an sgoil-bheag?

MR M. Anns a’ bhun-sgoil? B’ urrainn. Tha mi aost, ach chan eil mi fhathast air mo shubhailcean a chall.

AN NURS a’ suathadh nan roillean bho bheul.

Tapadh leat, a Mharsaili. Haraam! Tha cuimhne glè mhath agamsa air Colin John Gillies … haraam! … nuair a bha e anns a’ bhun-sgoil, far an robh mi nam mhaighstir-sgoile ... airson ochd bliadhna … (a ghuth a’ dol fann) ... bha ... (togail air) … thairis air an fhichead … gus na leig mi dhìom mo dhreuchd ... haraam! … anns a’ bhliadhna … (a ghuth a’ dol fann) ... ’s ann ... (togail air) … agus a h-aon.

AN NURS a’ suathadh a bheòil.

Ged nach robh Gillies, Colin John, na sgoilear … haraam! … agus gu feumainn tric a bhith ga shràiceadh … leis a’ chuip … an Lochgelly … (a’ togail a’ bhata) … <eng>You rascal that you are!<gai> … gidheadh ... (ag obair sìos is suas leis a’ bhata) ... agus le <eng>metre stick<gai> ma mhullach a’ chinn ... iomadh slàradh … ’s mi dh’fheumadh … bhiodh e ruith nan clann-nighean anns a’ phlayground … (a’ coimhead ris AN NURS) ... bhiodh iad a’ sgreuchail … (air ais gu D.A.) … agus le rùlair mòr, trom … brag mun druim ... (ag obair leis a’ bhata) … <eng>Take that, you wretch!<gai> …

AN NURS a’ toirt dha pile

... Balach salach a bh’ ann ... le cliob lom … glùinean sgreabach … bhris e uinneag a’ chanteen ... dithis eile anns an aon bhaile ... bha mi trom, trom air an triùir ... dh’fheumainn sin … mo dhleastanas a bh’ ann … fear Macleòd … John Murdo Macleod ... fear lìgeach, sàmhach ... bhithinn gan toirt dha mun a’ cheann … le na dùirn … O, bhitheadh! … haraam! ... ’s a’ bhròg dhan fhear eile … Smith … Norman Smith … fear beulach, cabach … bus na


[TD 103]

bròig Ballata … Can a-nis nach dèan thu <eng>vulgar fractions!<gai> … e roiligeadh air an làr ... b’ fheàrrd iad e ... b’ fheàrrd ’s  mi-fhìn … ochd bliadhna deug … haraam! …

Stad.

D.A. Agus tapadh leibhse, Mhaighstir MhicAmhlaigh!

AN NURS a’ falbh leis. E tionndadh aig an doras ’s a’ togail a’ bhata.

MR M. Bithibh modhail! Mas marbh mi sibh! (ri J. MODO) Macleod! Suidh an-àirde! <eng>What is man’s chief end?<gai> (J. MODO a’ toirt leum às) Smith! ’N e tofaidh-bò tha sin, a tha thu cagnadh? (TORMOD a’ slugadh rudeigin a tha na bheul. MR M. a’ maoidhean air CAILEAN leis a’ bhata) <eng>Are you calling me a liar, Gillies?<gai> … (a’ feuchainn ri tilleadh a-steach. AN NURS ga shlaodadh a-mach)

Stad.

CAILEAN (a’ coimhead a-mach às a dhèidh) Duine math! Theab e ’n ceann a chur dhìom latha, le siofal a’ ghuail.

TORMOD Chuir e fiacail asam uair. Dè ma chuir?

J. MODO Dh’fheuch e ri mise thachdadh. Chaidh an saoghal dubh. Mo choire fhìn a bh’ ann.

D.A. An t-ionnsachadh òg, an t-ionnsachadh bòidheach … (gàirdeanan a-mach) D.A.! Bu tu e! … A’ cumail oirnn … (a’ leughadh bhon leabhar) Rugadh ’s thogadh tu ann am Bogha Dhonn na h-Àird … (map de Leòdhas a’ tighinn air an sgrion, le X gheal a’ comharrachadh a’ Bhogha Dhonn) ... gille òg, tapaidh ... glan, gasta ... (ETTA: Ha!) … sin a tha e ’g ràdh an seo, a Chailein ... aon bhliadhna bha ghriùthlach ’s an triuthach ort, bliadhn’ eile thug iad asad na <eng>tonsils,<gai> ach son adhbhar air choreigin cha do bhuin iad dha na h-<eng>adenoids.<gai> Ann an 1954, nochd d’ ainm dà uair anns a’ Ghaseat. Aig Mòd ionadail na bliadhna sin, anns a’ Bhoys Own Choice, balaich dhà-dheug gu ceithir-deug, bha thu <eng>third<gai> … sin an treas àite … às dèidh Peter Angus MacIver (Lochcroistan) <eng>first<gai> agus Alasdair Murdo MacKenzie (Fidigarry) <eng>second<gai> … Eil cuimhn’ agad dè ’n t-amhran a sheinn thu, a Chailein?


[TD 104]

CAILEAN ‘Théid mi null gu tìr mo rùin’.

FLÒRAIDH Cha b’ e ach ‘An tèid thu leam, a rìbhinn mhaisich?’.

NORMANA Cha b’ e ach ‘Cha tèid mise chaoidh ri m’ bheò’.

ETTA Cha b’ e ach ‘Thèid is gun tèid i leam’.

TORMOD Tha sibh uile ceàrr. An amhran a sheinn Cailean ... cuimhn’ agam air mar an latha ’n-dè … ’s e, ‘Thèid sinn, thèid sinn, le suigeart agus aoidh’.

CAILEAN (a’ gnogadh a chinn) Thèid. Tha mi meanigeadh, ’s e. (ri TORMOD) An e?

TORMOD Nach eil fhios agad gur e! (stad ghoirid) Amhran math Leòdhasach!

D.A. ‘An tèid thu leam, a Mhàiri?’ a tha shìos an seo. (luath) Co-dhiù no co dheth … Cà’ robh mi?

GUTH GHLASCHU <eng>The fifties.<gai>

D.A. Ah! (a’ leughadh) ... agus anns an t-Samhain, 1955, nochd d’ ainm anns a’ Ghaseat a-rithist ... eil cuimhn’ agad carson …?

CAILEAN (car na cheann) Chan eil gnothaich aige seo ri cuibhle mhòr tractair, a bheil?

D.A. (a’ leughadh) ... eadar dà ainm eile … N. Smith agus J.M. Macleod … na triùir agaibh ann an taigh-cùirt Steòrnabhaigh, fo chasaid …

TORMOD (air a dhòigh, ri D.A.) Sinne bha sin! Mise N. Smith, N for Norman, esan J.M. Macleod, J for John Modo.

ETTA Con a tha thu cur sin air feadh an t-saoghail? ... gu robh am balach agamsa ann an làmhan an lagha?

TORMOD Cha b’ e na aonar, Etta!

D.A. (a’ leughadh) … “feuchainn chlachan air uinneagan Taigh a’ Bhùirn, càin deich tastain an duine, ’s na dèanamh a-rithist e.”

CAILEAN Uill, tuigidh tu fhèin, D.A. <eng>Boys will be boys.<gai>

TORMOD Balach fireann ’s e ri fàs … Dè?

J. MODO (a’ togail a chinn) Na casg dha duine òg aimhleas. (a’ cromadh a chinn a-rithist)


[TD 105]

D.A. (a’ coimhead bho dhuine gu duine) ’N e siud e? Cumaidh mi orm? Faodaidh mi? … (a’ leughadh às an leabhar) … Am bothan beag còir, agus sibh a bha dòigheil ann …

Dealbh <eng>Balmoral Castle<gai> a’ tighinn air an sgrion.

… thu fhèin agus do bhràthair mòr Diggon …

CAILEAN (sgeun) Chan eil esan an seo, a bheil?

D.A. (a’ leughadh) … a tha an-diugh an Astràilia, ’s a dhùilt a thighinn air a’ phrògram … Agus do phiuthar Ealasaid Anna …

CAILEAN (sgeun) Chan eil ise an seo, a bheil?

D.A. … a tha an-diugh na dachaigh fhèin le teaghlach ’s trì coin ’s each am Baile Ùr an t-Slèibh, ’s a dhùilt a thighinn air a’ phrògram mar an ceudna …

A’ tighinn air an sgrion luath, às dèidh a chèile:

Camilla Parker-Bowles.

<eng>Atomic bomb.

Pin-up.<gai>

D.A. a’ feitheamh. An sgrion a’ dol geol. Stad ghoirid. D.A. a’ coimhead dhan leabhar. Ris an sgrion. Air ais chun an leabhair.

D.A. Ach tha aon thè nach do dhiùlt a thighinn air a’ phrògram ... mo phrògram … prògram D.A. O tha! (gàirdeanan a-mach) D.A.! Bu mhòr am beud! (ri CAILEAN) A Chailein! Cò ’n guth tha seo?

Fead àrd bho inneal a choreigin, DHETH, ’s an uair sin GUTH GHLASCHU

GUTH GHLASCHU … no’ <eng>got a spare tenner, by the way?<gai> … (fead àrd eile bhon inneal) … <eng>Wha’? … Aye, right … Yir oan, Ma!<gai>

Fead. Casd. Iad a’ feitheamh.

GUTH CAILLICH Dè chanas mi? … Teich leis an stob sin! …

Fead àrd. Brag. Aodann caillich a’ nochdadh anns an doras. I tighinn a-steach. Tha AN NURS còmh’ rithe.

D.A. Guth air a bheil thu gu math eòlach, a Chailein! Do mhàthair!


[TD 106]

CAILEAN (sgeun) Dè tha ise dèanamh an seo?

ETTA (air a casan) A Pheigi! ’N e d’ aghaidh a tha mi faicinn?

PEIGI (a’ coimhead gu cùlaibh) Etta! ’N e do ghuth a tha mi cluinntinn?

D.A. Bhon an Taigh-Eiridinn phrìobhaiteach dha na chuir thu i, a Chailein …

PEIGI (a’ togail a làmhan) Etta! Seall orm!

ETTA (a’ togail a làmhan) Tha mi gad fhaicinn, a Pheigi!

PEIGI Etta! Chuir am balgaire ann an <eng>Home<gai> mi!

ETTA Tha mi thall an seo, a Pheigi.

PEIGI (a’ tionndadh) Tha mi gad fhaicinn, Etta! Etta …

ETTA Tha mise gad fhaicinn-sa cuideachd, a Pheigi. A Pheigi …

PEIGI Cha robh mise ag iarraidh a dhol a ghin a <eng>Home,<gai> Etta. Nach robh mo dhachaigh bheag fhèin agam?

Air a’ sgrion: Balmoral a-rithist.

A mhàthair! A rug ’s a thog e! Etta –

ETTA Chan fhada gu ’m bi mi innte còmh’ riut, a Pheigi.

J. MODO (a’ togail a chinn) Carson a tha thu ag ràdh sin, a mhàthair?

ETTA Mac neo-ar-thaingeil agamsa cuideachd.

J. MODO Chan eil, a mhàthair.

ETTA Na shuidhe an tac an teine, a Pheigi, a’ smaoineachadh leis fhèin ’s a’ toinneamh a chorragan.

CAILEAN (ri PEIGI) Riabhach ort, fhuair thu ’n cothrom a thighinn còmh’ rinn dhan an taigh ùr! Thuirt mi riut a thighinn còmh’ rinn! An tigeadh tu ann?

FLÒRAIDH ’S fhada chitheadh i!

CAILEAN Do rùm fhèin shìos an staidhre, le sinc is sgàthan, pàipear-srianach air a’ bhalla, teilidh bheag anns a’ chòrnair ’s poit mhùin fon leabaidh.

FLÒRAIDH Cha tigeadh dha duine tha geal.


[TD 107]

PEIGI Cluinn, Etta! Mise dol dhan aon thaigh ri nighean ’Ain Duinn!

ETTA Na shuidhe an tac an teine, a Pheigi, a’ coimhead ris an t-slabhraidh ’s a’ toinneamh a chorragan.

FLÒRAIDH Agus dè rinn nighean ’Ain Duinn ortsa a-riamh? Ach gun phòs i do mhac?

PEIGI Mise dol fon aon mhaide-droma ri ogha Iseabail Ruaidh!

ETTA “Ciamar a chuireas mi mo mhàthair a-mach às an taigh?” Siud a tha e cnuasachadh leis fhèin, gach oidhche, an tac an teine.

J. MODO Chan e, a mhàthair.

PEIGI Sin a rinn mo mhac orms’, Etta.

ETTA Agus sin a nì mo mhac orms’, a Pheigi.

J. MODO Cha dèan, a mhàthair.

PEIGI Dh’fhàs sinn aost, Etta.

ETTA Chan eil iad gar n-iarraidh.

PEIGI Tha sinn às an rathad.

ETTA Nar h-uallach.

PEIGI (glaodhaich) Tha bhuil, Etta! Seall oirnn!

ETTA Tha mi gad fhaicinn, a Pheigi.

PEIGI Aig deireadh mo latha, Etta!

CAILEAN Riabhach ort, thu fhèin a dh’iarr a dhol dhan <eng>Home!<gai> Thu fhèin a fhuair lorg air a’ <eng>Home!<gai>

FLÒRAIDH Cha b’ urrainn dhuinne a cumail às!

CAILEAN (ri D.A.) Dùil agam gur e mo bheatha-s’ a bha seo? (bragail le chorrag air an leabhar) Cailean Iain MacIlliosa gun an Iain, ’S e Seo Do Bheatha?

TORMOD (air a chasan) Tha fios agad dè tha tachairt an seo, nach eil, a Chailein?

NORMANA (ga shlaodadh sìos air cùl a sheacaid) Suidh thus’ air do thòin!


[TD 108]

D.A. (às dèidh sùil uamhalt air TORMOD) A’ cur nan gearanan sin an-dràsta gu aon taobh, mar gum biodh …

ETTA (àrd) Carson a chuireas? ’S gun agam ach an fhìrinn? (a’ putadh J. MODO) Siuthad! (ag obair le meòir) Tòisich le na corragan pìobaire!

PEIGI Beachd agad, Etta, na tha tachairt riums’ anns an taigh-ud!

ETTA Eil thu ’g ràdh, a Pheigi?

PEIGI Cha leig iad dhomh car a dhèanamh. Soitheach a nighe no làr a sguabadh …

ETTA Tch tch tch …

PEIGI … mo leabaidh a chàradh anns a’ mhadainn, ’s e chanas iad rium fuirich innte cho fada ’s a thogras tu. Fad an latha, mas e sin mo thoil.

ETTA Rud nach robh riamh na chleachdadh agads’, a Pheigi!

D.A. Ma dh’fhaodas mi ceist bheag a chur oirbh aig an ìre seo, a Pheigi …?

ETTA (a’ tionndadh air) Ist

PEIGI Sàth putan ri taobh na leap, thig iad thugad le do bhracaist air treidhe.

ETTA Càil cho mì-chailear …

PEIGI Lit is bainne, hama ròst, marag dhubh Charlie Barley ’s dà ugh eireig, tost, poit teatha ’s an <eng>Daily Record.<gai> ’S an Gaseat, mas e Diardaoin.

D.A. … facal fhaighinn a-steach air oir, mar gum biodh …

ETTA (a’ tionndadh air) Ist thuirt mi riut!

PEIGI Nuair sin, cho math èirigh. Spideag de nurs ga mo chuideachadh chun na poite ’s le mo chuid-aodaich. Nuair sin, sìos dhan an <eng>dayroom.<gai> Dà sgoil chairtean a’ dol an sin, agus sgoil snap dhaibhsan, man Slashar, a th’ air na subhailcean a chall …

ETTA Eil Slashar anns a’ <eng>Home<gai> cuideachd?


[TD 109]

PEIGI Tha, na bhuidheach. Fad na maidne an sin, dè ’n còrr a th’ agam ri dhèanamh, cumail chearcan air a thoirmeasg dhomh … Nuair sin, an diathad. Trì cùrsaichean, Etta, ith e ma tha thu air a shon, mura h-ith fàg, is glainne Baileys. Nuair sin norrag ann an sèithear bog son uair a thìde ma choinneamh an teilidh, gu ’n tig iad timcheall le slaidh an fheasgair … Mo bheath’ a’ dol seachad mar sin, Etta, na th’ air fhàgail dhith. Gabh beachd orm, agus gabh truas rium. Sin an ceàrd a chuir ann mi!

ETTA (a’ togail a dà làimh) Bidh mi còmh’ riut a-màireach, a Pheigi!

J. MODO Cha bhi, a mhàthair.

ETTA Tha e air a’ chùis a dhèanamh orm!

J. MODO Chan eil, a mhàthair. Chan eil mise ’g iarraidh ort falbh idir.

ETTA Cluinn, a Pheigi! Cluinn na breugan!

J. MODO Cò dh’fhigheas geansaidh dhomh, a mhàthair, ma dh’fhalbhas tu?

ETTA Cha chaomh leam Baileys, a Pheigi, bidh e toirt orm brùchdail.

J. MODO Cò bhruisigeas mo bhrògan dhomh?

ETTA Eil Atholl Brose aca, a Pheigi?

D.A. Nis, a chlann-nighean …

ETTA Cluinn, a Pheigi! A chlann-nighean!

PEIGI Chuala mi e.

ETTA An cuala tu e, a Pheigi?

PEIGI Chuala, Etta. Le mo dhà chluais.

ETTA A chlann-nighean, thuirt e.

PEIGI Cò air tha clann-nighean aige, Etta?

ETTA Tha òirnne, a Pheigi.

PEIGI Cò e, co-dhiù?

TORMOD (air a chasan … ri D.A.) Tha fios agad dè tha air tachairt an seo, nach eil? Dìth planaigeadh!

NORMANA O, suidh sìos!


[TD 110]

TORMOD Dìth smachd ’s dìth planaigeadh! Sin a tha air tachairt an seo.

D.A. (sùil uamhalt air TORMOD) Tapadh leibh-s’, a Pheigi … Etta …

PEIGI Mi falbh a-nis, Etta. Bingo a-nochd aig naoi uairean …

ETTA (a’ seasamh) Fuirich rium, a Pheigi. Tha mi tighinn còmhla riut …

J. MODO Chan eil, a mhàthair!

ETTA (ga bhualadh le <eng>handbag<gai>) Iarnaig fhèin a’ bhriogais uallach à seo a-mach. Faigh fhèin lorg air a’ phraidhpan!

D.A. (a’ cumail air … a’ leughadh às an leabhar) Ged a phasaig thu an <eng>Qualifying,<gai> a Chailein … (Air an sgrion … càr le L-plates) …

TORMOD (a’ coimhead a-mach dhan an èisteachd) Fios aig duine dhe na daoine sin dè bh’ anns a’ <eng>Qualifying!<gai>

D.A. … dhiùlt thu dhol a sgoil Steòrnabhaigh … (ri TORMOD) Thèid do chur a-mach!

J. MODO (a’ seasamh) Mam! Chan fhaod thu m’ fhàgail! (falbh às a dèidh)

D.A. (ri TORMOD) Aon fhacal eile! (làmh gu chluais) <eng>What?<gai>

J. MODO (a’ stad ri taobh D.A. Car na cheann) Uh … choinnich mi Cailean … duilich, a Chailein … uh … dh’aithnicheadh sinn a chèile … chaidh sinn dhan sgoil an aon latha … agus uh … thug e dhomh t-seoba … nuair a chaill mi am bàta-iasgaich … anns a’ chuaraidh … air a’ chrushar … cha robh mi ’g iarraidh a thighinn an seo a-nochd … mo mhàthair a thug orm … agus air an làraidh … a’ draoibhigeadh na làraidh … agus tha mi fhathast ag obair dha … feumaidh mi dhol às dèidh mo mhàthar … agus sin na th’ agam ri ràdh … (a’ feuchainn ri làmh CHAILEIN a chrathadh) … duilich, a Chailein …

D.A. (ris an èisteachd) John Modo, a chàirdean!

J. MODO (ag èigheachd) Fuirich rium, a mhàthair! Na falbh às m’ aonais! (tionndadh anns an doras) Na pilichean a rinn seo! Pilichean ùr a thug an dotair Spàinneach dhi! … bha dotair Spàinneach ann an Nis cuideachd!!!


[TD 111]

E dol a-mach.

FLÒRAIDH is NORMANA a’ seasamh.

CAILEAN Cà ’il sibhse a’ dol?

FLÒRAIDH Sinne falbh.

NORMANA Duine bruidhinn rinne.

FLÒRAIDH Sinne mar nach biodh sinn idir ann.

NORMANA ’S mar sin, tha sinn a’ falbh.

TORMOD (ri NORMANA) Càite?

NORMANA Dè dhut-s’?

D.A. Tà tà tà tà tà, a chloinn-nighean …

FLÒRAIDH (a’ dol a-mach) Tà tà tà, gu dearbh … Thighearna, an deis’! … (ri NORMANA) Na dh’fhàg thu càil?

NORMANA Cha do dh’fhàg … Dè ’n taobh tha an <eng>hospitality suite?<gai>

Iad a’ falbh.

TORMOD (a’ seasamh) Uill, a Chailein, mar tha fios agad, chan e duine th’ annams’ a bhios ag ràdh mòran, ach nuair a chì mi cùisean a’ dol budar-a-sgeing, ceò air a’ bheinn ’s an cat air feadh na fìdhle …

D.A. (làmh ri chluais … e ga toirt sìos, ’s a’ dol a-null gu TORMOD) Eil thu ’g iarraidh an leabhair?

TORMOD (suidhe air ais na shèithear ’s a’ coimhead suas ris)

Chan eil …

D.A (a’ tabhachd an leabhair air) Siud e agad!

TORMOD (beagan iomagain) Chailein …?

D.A. Tha thu ’g iarraidh a’ phrògraim … mo phrògram … a ruith? Seo dhut e, ma-thà!

TORMOD a’ crathadh a chinn.

Gabh às mo làimh e!

TORMOD Cha ghabh …


[TD 112]

D.A. Greas ort! (ga phutadh anns a’ bhroilleach leis an leabhar) Ma tha thu smaoineachadh gun dèan thu nas fheàrr … (put eile) Uill?

TORMOD Sguir dha mo phutadh! … Can ris sgur, a Chailein …

D.A. Seo! (put eile)

TORMOD Sguir dheth, thuirt mi riut! … A Chailein …?

D.A. (ga dhèanamh fhèin dìreach) Ah! Cailean!

A’ dol a-null gu CAILEAN. Grèim aige air an leabhar le dà làimh. TORMOD ga leantainn a-null. A’ seasamh ri taobh CHAILEIN. J. MODO a’ tilleadh a-steach. Seasamh air taobh eile CHAILEIN.

J. MODO Dh’fhalbh i. Thug i dhomh a’ <eng>handbag<gai> ma thaobh a’ chinn. (ri CAILEAN) Tha thu coimhead ri dìlleachdan.

Stad. Na triùir aca a’ coimhead ri D.A. Air an sgrion: aghaidh SANDY MATHESON. An sgrion a’ dol geal.

D.A. (grèim air an leabhar le dhà làimh. Guth sgìth) Cailean MacIlliosa …

TORMOD Cailean Iain MacIlliosa … (toirt brag air an leabhar le chorrag) … air a’ chiofar, seall! …

D.A. (coimhead ri TORMOD. Osann sgìth Fosgladh an leabhair) Gàidheal …

TORMOD Leòdhasach!

CAILEAN Niseach!

D.A. (osann sgìth) Fear-gnothaich …

TORMOD Croitear!

J. MODO Grèighear ? (ri TORMOD) Tha crodh aige.

TORMOD Conastabal baile!

D.A. ag obair le ghàirdean ri cuideigin air taobh-muigh na stèids.

’S iomadh ainm a bh’ air! … (coimhead ris an doras) … na dh’fhalbh na boireannaich? … (ri CAILEAN) ’S iomadh ainm a bh’ ort, a Chailein, dè?

D.A. A’ cur ainmeannan gu aon thaobh -

TORMOD Cailean Crude! … Nach robh, John Modo? …


[TD 113]

J. MODO Bìdean na Crùbaig.

TORMOD Balach beag a’ mhamaidh.

J. MODO Cailean againn fhìn.

D.A. (osann, a’ leughadh) Fear-seilbhe …

TORMOD Colin John Gillies, <eng>absent.<gai>

J. MODO ’S e ’n cù tha ’n Cailean.

TORMOD Am bleigeard air a chasan. (ri J. MODO) Siuthad! Mac a’ choin! Mac na galla!

J. MODO Mac na bids’? … Duilich, a Chailein …

TORMOD Àigeach na h-Àird! … (ri J. MODO) Nach robh?

J. MODO Buaireadair nam banntrach.

TORMOD <eng>The cock of the north.<gai>

J. MODO <eng>Excused shorts.<gai>

D.A. (osann, a’ leughadh) Fear-stiùiridh …

TORMOD Cailean na Cloinne.

J. MODO Cailean a’ Phlungair.

D.A. (osann throm) … fear … fear … (a’ dùnadh an leabhair le clab)

’S e Seo Do Bheatha!

A’ toirt an leabhair dha CAILEAN. A’ dol gu beulaibh na stèids. A ghàirdeanan a-mach ris an èisteachd.

D.A. a’ crathadh a chinn. A’ falbh.

Iad a’ coimhead às a dhèidh.

TORMOD Dè tha ceàrr air an duine-ud?

Cà’il e dol?

(ag èigheachd) Haoi! D.A.! Till! Cha tuirt mise mo phìos fhathast! Mo rud!

Iad a’ coimhead ri CAILEAN.

DHETH, a’ tighinn tron doras air an làimh cheart, tòrr gàireachdainn is èigheachd … guth fear Ghlaschu nam measg.


[TD 114]

FLÒRAIDH (a’ seinn) Tha mi tinn ’s mi ri caoidh mo dhòchais

Nochd ’s a-raoir ’s fad na h-oidhche mhò-raoir …

ANNA D.A. <eng>darling!<gai>

NORMANA Tha branndaidh, a bhrònag! Le <eng>American ginger!<gai>

D.A. Haoi, bioch! Fàg mo dheis’ orm!

SLASHAR <eng>Behave yourselves!<gai> … Cà’il mo bhat’ …?

D.A. <eng>Watch the material!<gai> … HAOI!

FEAR GHLASCHU <eng>Naw … Hey! … Wait a wee minute! …<gai>

FLÒRAIDH Thug thu ’n ear agus thug thu ’n iar bhuam,

Thug thu ghealach is thug thu ghrian bhuam …

CAILEAN a’ leigeil às an leabhair. A làmhan a’ dol nan dùirn.

CAILEAN (a’ tionndadh ri J. MODO ’s a’ togail na cearrag) Eil thu faicinn an dùirn sin? Sin sia mìosan anns an ospadal. (J. MODO a’ teiche pìos air falbh bhuaithe)

(a’ tionndadh ri TORMOD ’s a’ togail a làimh dheis) Eil thusa faicinn na tè sin? Sin am bàs. (TORMOD a’ teiche pìos air falbh bhuaithe)

Iad a’ coimhead ris. A’ coimhead ri chèile. CAILEAN a’ coimhead a-mach dhan an èisteachd. Sgeun na shùilean

DHETH:

ANNA Dè seòrsa drathars a bha siud a bh’ air, Normana?

NORMANA Molach purpaidh, a bhrònag. Man meileabhaid fo mo làimh!

FLÒRAIDH Do chòmhradh meallt’, fad a’ gheamhraidh dhòmhsa …

TORMOD (guth socair) Tugainn dhan Legion, a Chailein.

J. MODO Bidh e fhathast fosgailt’.

TORMOD Dè mu dheidhinn? Pinnt no dhà?

J. MODO Dhà no thrì nips?

Stad.


[TD 115]

TORMOD (a’ tighinn nas fhaisg air) Faodaidh tu dòrn a thoirt dhan tagsaidh <eng>driver.<gai> Air an t-slighe sìos.

J. MODO (a’ tighinn nas fhaisg air) Dhan duine air an doras. Air an t-slighe steach.

TORMOD (làmh fo uileann CHAILEIN) Tugainn!

J . MODO (làmh fon uileann eile) Còmh’ rinn fhìn.

Iad a’ falbh leis. Dol a-mach air an doras air an làimh dheis.

GUTH GHLASCHU (dheth) <eng>Hullaw therr, boys, yous gaun<gai> – (Fuaim buille)

Sàmhchantas.

Air an sgrion: A’ bhò Ghàidhealach.

An sgrion a’ dol geal.

AN DUINE a tha na shuidhe ma choinneamh na sgrion a’ cur dheth a’ phrojector. A’ seasamh ’s ga dhèanamh fhèin dìreach. A’ tionndadh ris an èisteachd.

AN DUINE Chan ann à Nis a tha mise ann. Buinteanas agamsa ri sgìre Nis.

Às na Hearadh a tha mise.

AN Nurs a’ ruith tarsainn na stèids, a bloubhs reubte, SLASHAR às a dèidh, ann am bocsair-<eng>shorts<gai> is <eng>vest<gai> gun ghàirdeanan, a’ feuchainn ri breith oirre mu na h-adhbrannan le cromag a’ bhata. Iad a’ dol às an t-sealladh.

Taing do Dhia!

E falbh.


[TD 116]

[Bàn]


[TD 117]

NA CRAOLADAIREAN

DAN, air a’ chamara.

HERBIE, air uidheam nam fuaimean.

AN GILLE GUN AINM.

NIALL, an riochdaire.

SAMMY, beulaibh a’ chamara … am fear-ceasnachaidh.

MADELEINE.

IAIN AONGHAS MACILLINNEIN, Comhairliche.

Beulaibh Taigh na Comhairle.
An stèids falamh. Gaoth.

DAN is HERBIE a’ tighinn air, bhon làimh chlì, DAN le bucas
le strapaichean crochaite ris, agus tripod, air a ghualainn, HERBIE
le bucas air strapaichean crochaite ris, sèithear-pasgaidh canabhais na làimh.

Iad a’ stad, meadhan na stèids.

DAN (anail na uchd) Seo an àite. (a’ leigeil sìos a’ bhucais) Beulaibh na Comhairle.

HERBIE (anail na uchd) Gaoth? Dearg ghèile! (stad ghoirid) Dè tha ceàrr air do shùilean, Dan?

DAN (a’ toirt a-mach nèapraig, a’ suathadh a shùilean) Chan e ach a’ ghaoth tha seo.  … Càil ceàrr air mo shùilean-sa!

HERBIE (a’ leigeil dheth a’ bhucais) Bha còir againn tagsaidh a ghabhail.

DAN (guth àrd) Cò, an duine beag maol às an Rubha? Sia notaichean son ar toirt leth-mhìle sìos an rathad?

HERBIE (a’ coimhead timcheall) Cà’il an fheadhainn eile? … (a’ suathadh a shròin) Dè fàileadh tha siud?

DAN Bhon a’ mhuir. (stad ghoirid) Tha ’n tràigh ann.

HERBIE Leagadh e ’n t-each … (a’ toirt pacaid <eng>fags<gai> às a phocaid, a’ toirt <eng>fag<gai> às a’ phacaid, ga cur thuige)


[TD 118]

DAN <eng>Sewerage!<gai> Sin am fàileadh a th’ ann. ’S taigh nan <eng>guts!<gai>

HERBIE Gu sealladh Dia orm! … (stad ghoirid) Chaidh innse dhòmhs’ … agus dhuts’, Dan … nuair a ghabh sinn an obair seo … gur e Companaidh Telebhisean Gallda a bh’ annainn. Dèanamh phrògraman air Tìr Mòr. An Glaschu! Far a bheil rudan a’ tachairt. Tubaistean rathaid! Murtan! Sràidean làn dhaoine às an ciall le drugaichean! … ’S cà’ na landaig sinn? Air eilean! (casd) Ann an dearg ghèile! (a’ suathadh a shròin) ’S fàileadh a leagadh an t-each!

DAN Fhuair Niall cùmhnant. Bho luchd-ealain na Gàidhlig. Iadsan aig a bheil an t-airgead.

HERBIE Tha fios a’m gun d’ fhuair Niall cùmhnant. Con nach d’ fhuair e cùmhnant son film a dhèanamh ann am Baile Ghobhainn? Far am faigh duine air anail a tharraing?

DAN Millean not’, thug iad dha. (stad ghoirid) À seo a thàinig a shean-seanair. (air a ghlùinean, a’ rumastaireachd anns a’ bhucas) Tha e dèanamh film mu dhualchas!

HERBIE Mu dè?

DAN A dhualchas! A fhreumhaichean! Cò e, ’s co às a thàinig e.

HERBIE “A’ Sireadh mo Dhaoine”. Sia prògraman. Le fo-thiotalan. (a’ fosgladh an t-sèithear-pasgaidh) ’S cha bhruidhinn e fhèin an cànan!

DAN Uill … bidh e feuchainn …

HERBIE Ach tuigidh e i!

DAN Tha seòrsa de Ghàidhlig aige …

HERBIE ‘Tha mi ga tuigs’,’ bidh e ’g ràdh. (casd) Feumaidh mi sgur dhe na <eng>fags.<gai> (casd) Cà ’il thu dol a chur a’ chamara, Dan?

DAN Ann an seo.

HERBIE Ceart. (a’ togail a’ bhucais ’s an t-sèitheir) Thèid mise null an seo. (a’ gluasad gu taobh eile na stèids, a’ cur sìos a’ bhucais ’s an t-sèitheir. A’ fosgladh a’ bhucais, a’ tòiseachadh a’ toirt càbaill, maicreafòn etc a-mach às)


[TD 119]

DAN (a’ seasamh ’s a’ snìomh le làmhan) Feumaidh doras mòr an togalaich a bhith ann. Far a bheil e ag ràdh Comhairle nan Eilean Siar os cionn an dorais. Ach am bi fios aig daoine cà’ bheil sinn.

HERBIE (maicreafòn na làimh) <eng>Testing testing.<gai> Aon dhà trì. (a’ leigeil fead tron a’ mhaidhc. Brag air le chorrag) Trì uairean gun a dhol iomrall timcheall earball meanbh-chuileig. (brag eile le chorrag air a’ mhaidhc) Ceart, siud mise. Dè mar tha ’n camara, Dan?

DAN Caran cugallach, anns a’ ghaoith tha seo. Cha chreid mi nach cuir mi suas an tripod.

HERBIE Sin a dhèanainn-s’, Dan. Anns a’ ghaoith tha seo.

DAN Cha chreid mi nach cuir. Son an camara a chumail … eil fhios agad? … (’g obair le làmhan)

HERBIE Steadaidh?

DAN (’g obair le làmhan) Son nach caraich e. Cuiridh mi suas an tripod. (a’ tòiseachadh a' sgaoileadh casan an tripod, gan teannachadh etc)

HERBIE (a’ suidhe air an t-sèithear-chanabhais) ’N deach thu fhèin taobh sam bith a-raoir, Dan?

DAN Cha deach. Dh’fhuirich mi staigh.

HERBIE Chaidh mise sìos dhan a’ Chrown. Aig naoi uairean. Son pinnt.

DAN Robh duin’ ann?

HERBIE Duine beò a dh’aithnichinn-s’. (stad ghoirid) Madeleine, tha thu meanigeadh? Cha robh, a dubh no dath. (stad ghoirid) Dùil a’m gun tigeadh tu fhèin sìos, Dan. Gu nochdadh tu. Ach cha do nochd.

DAN Dh’fhuirich mi staigh. (a’ cur camara air an tripod. A’ toirt sùil troimhe. Ri HERBIE) Tha <eng>meter<gai> oirr’, na dh’inns mi dhut? Air an teilidh na mo rùm. <eng>Meter! Fifty p.<gai> agam ri chur innt’ mus tèid i dhol! Cò phòcaid a sheasas ri sin? (a’ coimhead man cuairt) Cà ’il Niall? (a’ coimhead a-mach taobh clì na stèids) ’N e tha sin?

HERBIE Chan e. Craobh bheag a tha sin, Dan.


[TD 120]

DAN Naoi uairean, thuirt e rium-s’. Dè tha ga chumail?

HERBIE Thuirt ’s riumsa, Dan.

DAN Naoi uairean, thuirt e. Taobh-muigh na Comhairle.

HERBIE Thuirt e an aon rud riumsa. Beulaibh Comhairle nan Eilean aig naoi uairean, thuirt e. Bi ann. Air an <eng>dot.<gai>

DAN Cà’ bheil e, a-rèist? (stad ghoirid) Thuirt mi riut e ron a seo, Herbie, ach canaidh mi riut a-rithist e. Chan eil an dol-a-mach-s’ … eil fhios agad? … (’g obair le làmhan)

HERBIE Proifeiseanta?

DAN ’S ioma riochdaire dhan a dh’obraich mise, Herbie.

HERBIE Dh’obraich ’s mise, Dan.

DAN Agus stiùiriche.

HERBIE Mise cuideachd, Dan.

DAN Mar tha fios agad. Dh’obraich ’s thusa, Herbie. ’S bha h-uile duin’ aca … proifeiseanta …

HERBIE Cha mhòr nach.

DAN Feadhainn dhiubh nach robh.

HERBIE Duine no dhithis.

DAN Sin tha cur dragh orm mu dheidhinn Nèill. Mar riochdaire. Nach eil e … (’g obair le làmhan)

HERBIE Proifeiseanta?

DAN Tha e a’ cur dragh orm.

AN GILLE GUN AINM a’ tighinn air. Bòrd beag aige fo ghàirdean.

(a’ sealltainn uaireadair dha) Dè ’n uair dhen latha tha seo, ’ille?

AN GILLE (a’ coimhead bho DAN gu HERBIE, ’s air ais … mì-chinnteach) Naoi?

HERBIE a’ crathadh a chinn ris.

DAN Tha ’s deich mionaidean às an dèidh.

HERBIE Nas fhaisg air a’ chairteal.


[TD 121]

AN GILLE Dùil agam nach robh e naoi fhathast. (stad ghoirid) Naoi a thuirt Niall riumsa.

HERBIE Thuirt ’s riumsa. Naoi air an <eng>dot,<gai> thuirt e.

DAN (a’ dol caiseach) Thuirt ’s ri na triùir againn! Nach robh na triùir againn ann nuair a thuirt e e? Nach cuala na triùir againn e ga ràdh? (stad)

Naoi uairean, thuirt e.

HERBIE Agus cuimhnich thus’, a laochain, nach eil e uabhasach proifeiseanta a bhith tionndadh an-àirde aig deich mionaidean às dèidh naoi, nas fhaisg air a’ chairteal, nuair a chaidh naoi uairean air an <eng>dot<gai> a chantainn riut. Ceann goirt ann no às. OK dha Niall, chan eil annsan ach riochdaire a’ phrògraim. Ach ’s e a th’ annainne luchd-ciùird …

DAN Daoine thug a-mach an ceàrd.

HERBIE Againne tha an t-eòlas teicneòlach.

DAN Cuimhnich air an sin. Ma tha thu ’g iarraidh a dhol a-chaoidh air cùl camara.

HERBIE No paidhir dhen fheadhainn-sa … (a’ cumail <eng>earphones<gai> suas ris) … a chur mu do chluasan.

DAN An urra rinne tha ’m prògram.

HERBIE Sinne tha cur a’ phrògraim air dòigh.

DAN Chan e riochdaire.

HERBIE Mura biodh sinne, cha bhiodh prògram ann.

DAN Cuimhnich air an sin.

HERBIE Agus cùm cuimhne air.

AN GILLE Cuimhnichidh. (stad ghoirid) Duilich, Dan. (stad)

DAN (a’ cumail a ghàirdean pìos air falbh bho shùilean ’s a’ toirt sùil air uaireadair) Fichead mionaid às dèidh naoi. (a’ leagail a ghàirdean) Cha dèan seo an gnothaich, Herbie. (a’ coiseachd sìos is suas … a’ stad) Feumaidh mi bruidhinn ris. Seasamh aige.

HERBIE Bu chòir dhut, Dan.


[TD 122]

DAN Feagal orm gu feum. (a’ tòiseachadh a’ coiseachd sìos is suas a-rithist … a’ stad) Naoi uairean? canaidh mi ris. ’N e seo naoi uairean?

HERBIE ’S tusa ’m balach air a shon, Dan.

AN GILLE Chan eil pioc feagail orts’ roimhe, Dan!

DAN is HERBIE a’ coimhead ri chèile. Ris A’ GHILLE.

HERBIE Feagal? Air Dan? (stad ghoirid) Fuirich gu nochd e. Chì thu dè feagal a th’ air Dan roimhe. (a’ coimhead ri DAN) Cluinnidh tu dè feagal a th’ air Dan roimhe.

AN GILLE (sùilean mòra) Dè tha thu dol a chantainn ris, Dan?

HERBIE Coma leats’ dè tha Dan a’ dol a chantainn ris!

DAN (a’ coiseachd sìos is suas a-rithist) Aidh, uill … chì sinn dè th’ aige ri ràdh an toiseach … dè leisgeul a th’ aige …

HERBIE Agus bidh leisgeul aige.

DAN Cho cinnteach ’s a tha thu beò.

HERBIE Tha ’n-còmhnaidh leisgeul aige.

DAN Sin tha ga fhàgail na riochdaire.

HERBIE Na stiùiriche. (luath) Chan eil am meabaire air beulaibh a’ chamara mòran nas fheàrr, Dan.

AN GILLE Cò? Sam Sàmhach?

DAN Tha ’m meabaire air beulaibh a’ chamara nas mios, Herbie. Na mo bheachd-sa.

AN GILLE (air bhioran) Sam Sàmhach, an e?

DAN agus HERBIE a’ coimhead ri chèile. Ris A’ GHILLE.

DAN ’N ann a’ gabhail ort bruidhinn air an neach-labhairt againn a tha thu?

HERBIE An neach-abairt againn?

AN GILLE, mì-chinnteach, a’ coimhead riutha.

DAN Dè ’n t-ainm a bh’ agad air a-rithist?

AN GILLE, mì-chinnteach, a’ coimhead bho DAN gu HERBIE, ’s air ais.


[TD 123]

HERBIE Rud tha Dan a’ feuchainn ri chantainn riut, a laochain, ann am briathran sìmplidh, ’s e gu faod esan Sam Sàmhach èigheachd air Sam Sàmhach uair sam bith a thogras e.

DAN Chan e sin dhuts’ e.

HERBIE Tha Dan cho math ri Sam Sàmhach latha sam bith dhen t-seachdain.

DAN Tha ’s thusa, Herbie.

HERBIE Nas fheàrr. Mìle uair.

DAN Chan e sin dhuts’ e.

HERBIE Bi modhail, à seo a-mach.

DAN Far a bheil daoine nas seana na thu fhèin.

HERBIE Bi sàmhach.

DAN Cùm do bheul dùint’.

AN GILLE Cumaidh. (stad ghoirid) Duilich, Dan. (stad)

HERBIE Cà’ robh thu raoir, co-dhiù?

AN GILLE Anns a’ Chrown.

HERBIE An Crown? Ma, chan fhaca mi thu.

AN GILLE Robh thu ann?

HERBIE Bha. Anns an <eng>lounge.<gai>

AN GILLE Bha mis’ anns a’ bhàr.

HERBIE Sin an t-adhbhar nach fhaca mi thu.

AN GILLE (crith bheag) Aig Dia tha fios cuin a chuir iad a-mach mi, na ciamar a fhuair mi dhachaigh.

DAN Làn thìd’ agad sgur dhen deoch, a laochain, aig d’ aois. (sùil tron a’ chamara) Aig d’ aois, cha robh mise strucadh innt’.

AN GILLE ’S mait gu fuirich mi staigh a-nochd. A’ coimhead an teilidh.

DAN Còir sin agad! Gu leòr phrògraman math air an teilidh. (stad)

HERBIE Chaidh mi sìos dhan a’ Chrown aig naoi. Dùil a’m gum biodh Madeleine ann. Ach cha robh.


[TD 124]

DAN (fhathast a’ coimhead tron a’ chamara) Tèile nach eil uair sam bith a’ cumail ris an uair.

AN GILLE Bha i anns a’ bhàr.

HERBIE Eh?

AN GILLE Aig bòrd-cùil. I fhèin ’s duine le <eng>tattoos.<gai> (stad ghoirid) Thuirt mi hallo rithe. Ach cha do leig i oirre gu faca i mi.

HERBIE (a’ suidhe air ais anns an t-sèithear … ainmein na ghuth) Cò tha sinn a’ ceasnachadh an-diugh, Dan? … Comhairliche, nach e?

DAN Fuirich dà dhiog, tha ’m pàipear agam an seo … (a’ toirt pàipear às a phòcaid, ga fhosgladh, ga chumail aig fad a làimh) Dè latha th’ ann an-diugh?

AN GILLE Diardaoin? (a’ coimhead bho HERBIE gu DAN)

DAN (a cheann air ais, a’ leughadh a phàipeir) Diluain. Suailichean a’ briseadh air Taobh Siar Eilein Leòdhais. Clann le clogaidean plastaig a’ danns’ air an casan luirmeach air a’ ghainmhich. Siarach a’ tughadh taigh-chearc. Clann-sgoile a’ seinn Tuireadh Iain Ruaidh … (sùil air HERBIE. HERBIE a’ gnogadh a chinn) Dimàirt. Prògram mu Ghàidheal ainmeil …

AN GILLE Sgrìobhaiche. (a’ coimhead bho HERBIE gu DAN)

DAN (sùil air A’ GHILLE) … sgrìobhaiche ’s neach-gnìomha … (ri HERBIE) … taigh mòr nan uinneag, eil cuimhn’ agad? … ’s an taigh eile ri thaobh dha luchd-turais? …

HERBIE ’S an t-seann mhuileann. ’S a’ <eng>recording studio.<gai> (stad ghoirid) A’ chèilidh ma b’ fhìor gun fhiost? A bhean air ceann na seinn?

DAN (a’ leughadh) Diciadain …

AN GILLE An-dè. (a’ coimhead bho HERBIE gu DAN)

DAN (a’ crathadh a chinn ris A’ GHILLE) Dùn Chàrlabhaigh. Tursaichean Chalanais. Croitear aig na caoraich. Broinn taigh a’ chroiteir. Bean a’ chroiteir air cuibhle-shnìomh, an croitear a’ fighe clò. Sgeulachd mun dà shealladh bho cailleach an tac an teine, prais brota a’ plubadaich air slabhraidh …

HERBIE Teine mònach. (casd) Ceò gus ar tachdadh.


[TD 125]

DAN (a’ leughadh roimhe) Diardaoin …

AN GILLE An-diugh.

DAN (sùil air A’ GHILLE … a’ leughadh) Naoi uairean air an <eng>dot.<gai> Gàidhlig: an t-slighe air adhart. Agallamh le Iain Aonghas MacIllithinn …

HERBIE MacIllinnein …

DAN … comhairliche Bodmor, Bosta ’s an Cadha.

AN GILLE ’N e duine beag, caol a th’ ann, le glainneachan cruinn ’s fàileadh na deoch dheth?

HERBIE Chan e, ’s e tha sin ach Aonghas Iain MacIllithinn …

DAN Comhairliche Bodbeag, Hosta ’s na Dìg.

HERBIE ’S e tha seo ach duine mòr, reamhar, gun ghlainneachan, le fàileadh tombac’ dheth. (sùil gu taobh na stèids) Seo iad a’ tighinn.

DAN, le othail mhòr, a’ tòiseachadh ag obair air a’ chamara.

AN GILLE Niall air an ceann.

DAN (sùil dheth) ’N e sin an comhairliche, còmh’ ri Sam Sàmhach?

HERBIE Tà, chan eil sgeul air Madeleine.

NIALL, SAMMY ’s AN COMHAIRLICHE a’ nochdadh. AN COMHAIRLICHE le siogàr nach eil thuige an còrnair a bheòil.

NIALL (anail na uchd; a làmhan paisgt’ air a bhroilleach) Maitheanas, ceud maitheanas. Dè ’s urrainn dhomh a chanail? Robh sibh fuireachd fada? Feumaidh sibh canail ma bha … Herbie?

HERBIE Mise, Nèill? Woill … (a’ coimhead a-null ri DAN)

NIALL Dan? ’N e stùirc greannach tha sin air d’ aghaidh? Boill? Can rium chan e!

DAN Woill, a Nèill … mar a thuirt Herbie …

NIALL Tha thu dol a trod rium! Tha mi ga faireachdainn! (a’ fosgladh a bhaga-gualainn, a’ rumastaireachd ann) Cà ’il an Aspro? Cha dèan mi car an-diugh! (a’ toirt botal beag às a bhaga, ga fhosgladh, a’ slugadh dà phile) HERBIE is DAN a’ gluasad gu meadhan na stèids, a’ seasamh fear air gach taobh dhith.

HERBIE Nise nise, Nèill … cha robh sinne … (sùil air DAN)


[TD 126]

DAN H-uile càil OK, a Nèill … uh …

NIALL (guth socair) A bheil, Dan? (làmh ri shùilean) Na bi coimhead orm mar sin!

DAN Tha, a Nèill … uh …

NIALL Tapadh leat, Dan … faod mi? … (a’ breith air làimh DAN, ga cumail eadar a dhà làimh fhèin)

DAN (a’ coimhead ri HERBIE) Eh?

NIALL (a shùilean dùint’) … mar sin, ’s ann … (guth fann) … gus an till an neart agam … mo comas-breithneachaidh …

DAN a’ coimhead le sùilean mòra ri HERBIE.

NIALL Làmh cho làidir … (a’ fosgladh a shùilean, a’ toirt pòg dha cùl làimh DAN)

DAN Aw Thia, a Nèill … air do shocair …

AN GILLE (guth bìogach) Faca tu siud, Herbie?

HERBIE (a’ coimhead a-mach taobh na stèids) Seo Madeleine a’ tighinn.

AN GILLE (a’ coimhead a-mach) Oidhche mhòr eile.

NIALL (a’ bualadh a bhoisean) Nise, peepil! Mar a thuirt an sean facal: Obair obair, Fhearchair. (a’ bualadh a bhoisean) Madainn trang air aghaidh oirnn.

MADELEINE a’ tighinn air.

MADELEINE (ri HERBIE) Tha thu ann, a luaidh. (sùil air A’ CHOMHAIRLICHE) Cò ’m plamaidh tha sin?

HERBIE (guth ìosal, caiseach) Cà’ robh thusa raoir?

MADELEINE ’N taigh a’ bhodaich dhuinn.

HERBIE Feitheamh riut anns a’ Chrown gus na dhùin e … Cà’ robh thu?

NIALL (a’ bualadh a bhoisean) Eeshchew! Eeshchew!

MADELEINE (a’ coimhead ris A’ CHOMHAIRLICHE) Dè tha sin na bheul?

NIALL (ri MADELEINE) O! Thus’ air tighinn, am eil?

MADELEINE (tha i fhathast a’ coimhead ris A’ CHOMHAIRLICHE) Chunna mi ’n ceann aige uaireigin air mult a bh’ aig m’ athair.


[TD 127]

HERBIE Deich notaichean chuir mi mach anns an <eng>lounge<gai> ud, a’ feitheamh riut!

NIALL Naidheachd mhath, peepil! Tha Madeleine an seo, aig deireadh an latha!

MADELEINE (ri NIALL) Dè bha siud, a Nèill? (a’ toirt ceum a-null thuige)

NIALL (a’ bacaigeadh) Gabh air falbh!

MADELEINE (fhathast a’ tighinn) Dè thuirt thu? (a gàirdeanan a-mach son grèim fhaighinn air)

NIALL Na tig nas faisg! (a’ seasamh air cùl DAN) Can rithe, Dan!

MADELEINE (gàire beag, cròchanach … a’ dol air ais far an robh i) Dhomh <eng>fag,<gai> Herbie.

HERBIE ’S tha fios a’m cà’ robh thu, na bi smaoineachadh nach eil; ’s cò bha còmh’ riut, na bi smaoineachadh nach eil …

MADELEINE Tha fios aig an dithis againn air rudan, Herbie. Smaoinich a liuthad rud air a bheil fios againn? Dhomh a-nis <eng>fag.<gai>

HERBIE, a cheann air a thionndadh air falbh, a’ toirt a phacaid <eng>fags<gai> às a phòcaid, ga fosgladh ’s a’ tabhachd <eng>fag<gai> oirre.

(a’ toirt tè aiste) Tapadh leat, a luaidh … (a’ cur na <eng>fag<gai> na beul) Gaol mo chridhe agam ort.

HERBIE a’ cur thuige maids dhi … ga cumail thuige am broinn a làmhan.

(a’ sèideadh a-mach ceò) Seall cho math ’s a tha thu air maids a chumail thuige anns a’ ghaoith.

NIALL (a’ tighinn a-mach bho chùlaibh DAN, a’ fosgladh a’ bhaga-gualainn) Biast gun nàire! Ugh! (a’ rumastaireachd) Cà ’il am paracetamol? (a’ lorg botal philichean, ga fhosgladh, a’ slugadh dà phile)

SAMMY (a’ coimhead bho dhuine gu duine ’s a’ gnogadh a chinn mar isean) So! Am faod mise beagan a ràdh? Aig an ìre seo? Facal no dhà fhaighinn a-steach air oir?

Iad a’ coimhead ris.


[TD 128]

NIALL Sammy?

SAMMY Samuel, mas e do thoil, a Nèill. So! ’S e rud bu chaomh leams’ a ràdh mar agallamhaiche na h-agallaimh … ’s e seo: <eng>Let’s get on with it!<gai>

NIALL (a’ togail a chinn) Na chluinn sibh siud, uile? Rud a thuirt Sammy?

SAMMY Samuel. Dìreach a’ dol gu cnag na cùise, a Nèill. <eng>Say what’s what.<gai> Chan urrainn dhomh a leasachadh. Thug mi e bho taobh mo sheanar. Bhiodh e cumail tunnagan. Ceart, ma-thà! Tòisicheamaid!

NIALL Ceart, peepil! … (a cheann crom, a’ smaoineachadh … ga thogail) Sammy! Thus’ an seo.

SAMMY Ann an seo, a Nèill? Eil thu cinnteach?

NIALL Dha am maidhc, Herbie, anns an làmh aige.

HERBIE a’ toirt maicreafòn dha SAMMY.

SAMMY Cinnteach g’ eil thu gam iarraidh an seo, a Nèill?

NIALL Mmm? (a’ clapadh a phòcaidean)

SAMMY Nach bithinn na b’ fheàrr shuas an siud? Air a’ phatio?

NIALL Mmm … (a’ toirt pàipear à pòcaid-broillich a sheacaid, ga leughadh)

SAMMY No aig bonn nan steapaichean? Na thall pìos? Na bhos? Dè do bheachd?

NIALL a’ leughadh.

(a’ gluasad) Bonn nan steapaichean a-rèist, a Nèill, OK? Ri taobh a’ phalm tree? Bidh an camara orm son a’ chiad dà mhionaid co-dhiù, nach bi, Dan? Bithidh. Tha fios gum bi. (a’ sèideadh dhan a’ mhaicreafòn – HERBIE a’ cur a làmhan mu na h-<eng>earphones,<gai> ’s cha mhòr a’ tuiteam bhon t-sèithear-pasgaidh) Chuala tu siud, Herbie? Mo ghuth a-nis. <eng>Testing testing.<gai> Samuel Macliomain, Nèill-a-Mhic telebhisein. Bha trì truinnsearan air a’ bhanais mhì-choltach. <eng>Over and out. OK?<gai> A’ robh? Bha? Ceart. <eng>Let’s go!<gai>


[TD 129]

NIALL (a’ cur a’ phàipeir air ais na phòcaid) Nise … Mr MacIllechiar …?

DAN MacIllithinn.

AN GILLE MacIllinnein … Duilich, Dan.

AN COMH. (a’ toirt na siogàr a còrnair a bheòil) MacIllinnein.

NIALL (ris A’ CHOMHAIRLICHE) Mo leisgeul, Mr MacIllinnein, is maitheanas. Nam biodh sibh cho math … mas e ur toil e … (ri SAMMY … guth cruaidh) Air ais far na chuir mi thu, Sammy! … (ris A’ CHOMHAIRLICHE) … seasaibh an taobh seo bho Sammy …?

SAMMY Samuel. An taobh seo dhìom, a Nèill? Eil thu cinnteach? Carson an taobh seo, seach taobh eile? Carson, mar eisimpleir, nach cuir thu ’n taobh ud e? Air an steap? No ’n null an siud? Dè? <eng>Up to you, of course.<gai> Fàg an sin fhèin e, a-rèist. ’M bi ’n camara fhathast ann? Chan fhaod cùl mo chinn, Dan, tha niosgaid. Ceart. Cumaibh oirbh.

NIALL Na seasadh sibh an seo, a maighstir … (guth cruaidh) Cà ’il am balach?

AN GILLE Seo mi, a Nèill.

NIALL Na bi canail Nèill ormsa! … (a’ sealltainn dha le chorrag) Dèan làrach leis an cailc agad.

AN GILLE a’ dèanamh stròc air a’ chabhsair.

Nis, nan cuireas sibh ur bàrr bròg, maighstir …?

AN COMHAIRLICHE, amharasach, a’ cur a chas cheàrr air an loidhne.

An cas eile, cuideachd, mar an ceudna, nam biodh sibh cho math …?

AN COMHAIRLICHE a’ cur a chas eile air an loidhne.

SAMMY Chan fhaod e a dhol eadar mi ’s an camara!

NIALL Nis, nam biodh sibh cho math –

SAMMY Chan fhaod e seasamh ro fhaisg orm!

A’ gabhail grèim air NIALL mun a mhuinichill, ga shlaodadh gu beulaibh na stèids.

Facal na do chluais, a Nèill.


[TD 130]

NIALL Dè th’ ann, Sammy?

A’ toirt sgal dha cùl làimh SAMMY, ga teiche.

SAMMY Samuel. (cabhagach; a làmhan ’s a cheann a’ dol) Fàileadh làidir tombaca a’ tighinn dheth, a Nèill. Siogàrs! Dè tha sin a’ dèanamh dhìoms’? <eng>Passive victim! Made my point?<gai>

NIALL (osann) Ceart, Sammy! (a’ dol air ais suas an stèids) Ma cuireas sibh ur cas a-rithist, maighstir …?

SAMMY Fad mo ghàirdein eadar mi ’s e, a Nèill, aig a’ char as lugha!

NIALL (ris A’ CHOMHAIRLICHE) Tapadh leibh.

SAMMY Agus cead gluasad gu steans eile, ma sheabhtas a’ ghaoth!

NIALL (a’ bualadh a làmhan ri chèile) Sinn uile …? Cà’il am balach?

AN GILLE An seo, a Nèill.

NIALL Sguir a’ canail Nèill! … Agus! “A’ Sireadh mo Dhaoine.” Gàidhlig: an t-slighe air adhart. Magallan leis a’ Chomhairliche Iain Aonghas Mac mac …

DAN MacIllIthinn.

HERBIE MacIllInnein.

MADELEINE MacIllEathain.

Stad. Iad uile a’ coimhead ris A’ CHOMHAIRLICHE.

AN COMH. MacIllinnein.

NIALL … an Comhairliche Aonghas Iain MacIllinnein -

AN COMH. Iain Aonghas.

NIALL … Iain Aonghas MacIllinnein. (anail mhòr) <eng>Take One.<gai>

AN GILLE dol a-mach ’s a’ crùbadh air beulaibh A’ CHOMHAIRLICHE ’s SAMMY. A’ toirt brag leis a’ bhòrd.

AN GILLE An Comhairliche Iain Aonghas MacIllinnein. <eng>Take One.<gai>

SAMMY Madainn mhoch anns na h-eileanan an iar, tìr nan òg. Uspairtich na gaoithe nam chluasan, ataireachd bhuan na mara a’ sluaisreadh -

NIALL <eng>Cut!<gai>


[TD 131]

SAMMY Duilich, a Nèill. <eng>Got carried away.<gai> Mo sheanair, taobh mo mhàthar. Bhiodh e ri bàrdachd. Tòisichidh mi rithist, OK? (stad) Ga mo chluinntinn <eng>loud and clear, Herbie?<gai>

HERBIE a’ cur suas òrdag mhòr ris.

Dè mar tha ’n dealbh, Dan? M’ aghaidh a’ lìonadh na sgrion, tha?

DAN a’ cur suas òrdag mhòr ris.

NIALL Siud e, Sammy? … Agus!

AN GILLE (a’ dol a-mach, toirt brag leis a’ bhòrd) An Comhairliche Iain Aonghas MacIllinnein. <eng>Take Two.<gai>

SAMMY Nam sheasamh air a’ mhadainn mhoich chiùin seo … (gaoth) … ann am prìomh bhaile nan eileanan an iar, neamhnaid …

NIALL <eng>Cut! … And!<gai>

AN GILLE (a’ dol a-mach, toirt brag leis a’ bhòrd) An Comhairliche Iain Aonghas MacIllinnein. <eng>Take Three.<gai>

SAMMY Eadar slios nam beann àrda is druim a’ chuain mhòir …

NIALL <eng>Cut!<gai> (a làmhan gu cheann) Leig anail, Sammy. An gaoth gu do cheann. Sibhse eile … uile … peepil … sàmhach … sàmhach … (a’ dùnadh a shùilean)

AN GILLE (ri MADELEINE) Mise dol dhan a’ Chounty a-nochd. (MADELEINE a’ coimhead ris) Chunnaic mi thusa anns a’ Chrown a-raoir. Thuirt mi hallo riut. (MADELEINE a’ coimhead ris) Lean an duine le na <eng>tattoos<gai> mi a-steach dhan taigh-bheag. Thug e mo <eng>watch<gai> bhuam. Ma thug, dragh. (stad ghoirid) Tha mi dol a <eng>lounge<gai> a’ Chounty a-nochd. Tha e nas daoir’ anns an <eng>lounge,<gai> ach ma-thà, dragh. (toirt leth-bhotal <eng>vodka<gai> a-mach à broinn a sheacaid.) ’G iarraidh nip? (MADELEINE a’ coimhead ris)

Tè dhomh fhìn a-rèist. ’N dàrna tè an-diugh. ’N dòchas nach fhaic Niall mi. (toirt balgam às a’ bhotal, sèideadh a-mach a phluicean, a’ casdaich) Siud nas fheàrr. (balgam eile, a’ sèideadh a-mach a phluicean, a’ dèanamh gàire) Robh thu fhèin a-riamh anns a’ Chounty?

Chan eil MADELEINE a’ leigeil oirre g’ eil e ann.


[TD 132]

NIALL (a’ toirt a làmhan sìos ’s a’ fosgladh a shùilean) Ceart, a h-uile duine nan àitichean? (AN GILLE a’ gabhail balgam eile mas cuir e am botal air falbh) Chan ann an sin, Sammy! Cà ’il …?

AN GILLE (àrd, cinnteach às fhèin) Tha mi seo!

NIALL Agus! … An Comhairliche Iain Innis MacIllinnein. <eng>Take Four.<gai>

AN GILLE (gàire flagach air aghaidh) O! … mise nis, an e? … (a’ dol a-mach, toirt brag leis a’ bhòrd) Comhairle agus Sam Sàmhach … <eng>Take<gai> … (lachan beag leamh)

NIALL Thig an seo!

AN GILLE dol a-null thuige, an gàire beag air aghaidh. NIALL a’ toirt dà shlais chruaidh dha mun aodann.

Cà’ bheil e?

AN GILLE mì-chinnteach. NIALL a’ togail a làimh. AN GILLE toirt dha an leth-bhotal.

A-nis air ais gu obair. Dèiligidh mi riut a-rithist.

AN GILLE a’ tionndadh air falbh bho NIALL. Tha SAMMY mu choinneamh.

SAMMY (toirt dà shlais chruaidh dha mun aodann) Agus siud son a bhith ’g èigheachd ainmeannan ormsa!

NIALL Uile ullamh? … Air ais far an chuir mi thu, Sammy! … Agus!

AN GILLE (a’ dol a-mach, brag leis a’ bhòrd … guth ìosal) An Comhairliche Iain Aonghas MacIllinnein. <eng>Take Five.<gai>

SAMMY (guth slaodach) Tha mi nam sheasamh an ceartuair mu choinneamh aitreabh mhòr na Comhairle, ann am prìomh bhaile an eilein ris an abrar … ann an sgeulachd is rann … An t-eilean beag riabhach bha riamh san taobh-tuath …

NIALL (a ghàirdean a’ dol mar roth-gaoithe): Nas luath! Nas luath!

SAMMY (na ghuth nàdarrach) Maille rium air a’ mhadainn mhoich seo, na sheasamh nas fhaisg orm na … na … tha –

DAN (èigh) Stad!

NIALL <eng>Cut!<gai>


[TD 133]

SAMMY Dè tha cearr? Càil tha ceàrr, Dan? Mo thaidh –?

NIALL Ist, Sammy! (crith bheag na ghuth) Seadh, Dan?

DAN An aodann aige. Làn fallais.

NIALL Aodann cò?

DAN Aodann a’ chomhairliche.

NIALL Madeleine!

DAN (ri HERBIE) Gam dhalladh tron a’ <eng>lens<gai> …

NIALL Madeleine!

DAN (ri HERBIE) Càil ceàrr air mo fhradharc-s’!

MADELEINE (ri NIALL) Dè tha thu ’g iarraidh a-nis?

NIALL (feuchainn ri bhith modhail) Nan dèanadh … nam b’urrainn sibh … suathadh am fallas air aghaidh maighstir …?

MADELEINE Mise?

NIALL Nam biodh sibh cho math?

MADELEINE Con nach urrainn dha fhèin a shuathadh?

NIALL Aig an aon àm, cuir air beagan <eng>slap?<gai>

AN COMH. (ga dhèanamh fhèin dìreach) <eng>Slap?<gai> Cò tha dol a thoirt dhomh <eng>slap?<gai>

MADELEINE (a’ dol suas thuige) Dèan air do shocair, a bhròinein. (a’ fosgladh a baga-gualainn ’s a’ sealltainn na tha na bhroinn dha) Seo a tha e ciallachadh le <eng>slap.<gai>

AN COMH. (a’ coimhead dhan a’ bhaga) Dè? (stùirceach) <eng>Powder<gai> is peant? Man boireannaich?

MADELEINE Son a’ chamara, a ghràidh. (a’ toirt bucas Kleenex a-mach às a’ bhaga) Mo chreach-s’! Tha thu na do shruthanan fallais! Nach tu tha teth! (a’ suathadh aodann leis a’ Khleenex) ’N e tè mhòr a ghabh thu raoir?

AN COMH. (ga dhèanamh fhèin dìreach) Cha b’ e gu dearbh. Tha mise anns na h-A.As.


[TD 134]

MADELEINE (trang) Dotag <eng>powder<gai> a-nis … ach am bi thu coimhead brèagha air an teilidh … (AN COMHAIRLICHE a’ toirt a’ siogàr à còrnair a bheòil ’s a’ leigeil sriathart) Murt! (ri DAN) ’N dèan siud a’ chùis? (DAN a’ togail òrdag rithe)

NIALL (ris A’ GHILLE) Dè figear air a …?

AN GILLE Còig.

NIALL Cuir sia … Nis, peepil … (a’ bualadh a làmhan )… aon uair eile, agus an turas seo, gun stad. Deiseil?

AN GILLE (a’ dol a-mach, toirt brag leis a’ bhòrd) An Comhairliche Iain Aonghais MacIllinnein. <eng>Take six.<gai>

SAMMY Tìr nan òg! Cò ’n duine, gun ùidh gun anam, air a’ mhadainn mhoich seo, a sheasadh, mar tha mise, ag amharc –

HERBIE Stad! <eng>Hold it!<gai> (toirt dheth na fòns-cluais)

NIALL <eng>Cut!<gai> Cà ’il a’ Valium? (a’ rumastaireachd anns a’ bhaga, toirt a-mach botal, a’ slugadh dà phile)

SAMMY Dè th’ ann, Herbie? Mo ghuth? Mo <eng>ghlottal stops?<gai> Chan eil rian air gur e! Bidh mi garglaich gach oidhche ’s madainn le bainne teth is salainn!

HERBIE (a’ cumail na fòns ri aon’ chluais ’s a’ dol a-null thuige) Chan eil fhios a’m … fead neònach a’ tighinn tron a’ mhaicreafòn … (toirt a’ mhaicreafòn bho SAMMY, ’s a’ gluasad mu chuairt meadhan na stèids’, ag èisteachd tro na fòns ’s ag obrachadh a’ mhaicreafòn mar <eng>geiger counter<gai>) … chan e … chan ann … (stad air beulaibh A’ CHOMHAIRLICHE. Gluasad a’ mhaicreafòn suas is sìos) … Siud e! Siud a tha ga dhèanamh!

NIALL (sgìth) Inns dhomh.

HERBIE (a’ tighinn thuige) Na putanan!

NIALL (sgìth) Putanan?

HERBIE Putanan a chòta … Feumaidh e bhith gur e … gu bheil iad … (toirt na fòns-cluais dha NIALL) Èist fhèin ris!

Mì-chinnteach, ag aomadh a chinn, tha NIALL a’ cur fòn ri chluais. HERBIE a’ dol a-null chun A’ CHOMHAIRLICHE. A’ gluasad a’ mhaidhc


[TD 135]

sìos is suas air a bheulaibh. NIALL a’ toirt leum bheag às. A’ toirt a’ fòn air falbh bho chluais. A’ togail a chinn.

NIALL (osann) Maighstir MacIll’ … uh … (A’ toirt nam fòns-cluais air ais dha HERBIE)

AN COMH. Maighstir MacIllinnein, tha sin ceart. An Comhairliche MacIllinnein.

NIALL Am bi sibh cho math ’s ur còta a thoirt dhìobh, nam bi sibh cho math?

AN COMH. Mo chòt’? Dhìom?

NIALL Nam bi sibh cho math?

AN COMH. Dè ma gheibh mi fuachd? Ma thig cnatan orm? (stad ghoirid) Leig mi sriathart mar-thà.

MADELEINE Am <eng>powder<gai> a bha sin, a ghràidh.

AN COMH. Bha facal aig mo mhàthair: <eng>Ne’er cast a clout till May be out.<gai>

AN GILLE (guth bìogach, luath) An t-Ògmhios a th’ ann.

NIALL a’ feuchainn a bhròig air.

DAN (ri HERBIE) Dè thuirt e?

HERBIE Gur e ’n t-Ògmhios a th’ ann. (stad ghoirid) Tha e ceart.

DAN An t-Ògmhios a th’ ann, a Nèill.

NIALL An e? (an dèidh stad ghoirid … ris A’ CHOMHAIRLICHE) An t-Ògmhios a th’ ann, tha am fear-camara agam ag innse dhomh.

AN COMH. O? (an dèidh smaoineachadh mu dheidhinn) Bheir mi dhìom e, a-rèist.

NIALL (a’ coimhead timcheall) Deiseil? H-uile duine? A-rithist?

AN COMHAIRLICHE a’ toirt dheth a chòta. Ga thoirt dha MADELEINE. Tha a spèathar fosgailte; pìos lèine a’ steigeadh a-mach aiste.

AN GILLE (a’ dol a-mach … brag leis a’ bhòrd) An Comhairliche Iain Aonghais MacIllinnein. <eng>Take seven.<gai>

HERBIE ’s DAN (còmhla) <eng>Hold it!<gai> Stad!


[TD 136]

NIALL <eng>Cut!<gai> (guth ìosal) Thusa, Sammy! Na can facal! (a’ coimhead suas, a’ togail a ghàirdeanan) Carson tha thu rium mar seo? (a’ tionndadh, crèicealach) OK, Dan. Marbh mi! Herbie! Cuir fon talamh mi!

A’ fosgladh a’ bhaga-gualainn, a’ toirt a-mach leth-bhotal A’ GHILLE, a’ toirt balgam às. DAN ’s HERBIE a’ tighinn thuige ’s a’ sanais na chluais, fear air gach taobh dheth. NIALL ag èisteachd. A’ tionndadh ’s a’ smèideadh air A’ GHILLE le chorrag. A’ cur sanais a chluais A’ GHILLE. AN GILLE a’ dol chun A’ CHOMHAIRLICHE. A’ sanais ris.

AN COMH. (làmh gu cùl a chluais) Dè? (AN GILLE a’ sanais)

Feumaidh tu bruidhinn nas àirde na sin.

AN GILLE a’ sanais. AN COMHAIRLICHE a’ toirt sùil sìos. A’ leum dhan adhar, toirt slais dhan A’ GHILLE mu thaobh a chinn, cur a dhà làimh gu spèathar ’s a chùlaibh ris an èisteachd, ann an aon ghluasad. Tòrr othail an uair sin air bho chùlaibh. E tionndadh a chinn, a’ cantainn rudeigin ris A’ GHILLE. AN GILLE a’ dol gu NIALL.

AN GILLE Tha e ’g ràdh nach urrainn dha.

NIALL Nach urrainn dha dè? Crìochnaich do sheantansas!

AN GILLE Dùnadh a spèathar. Tha siop steigte.

NIALL Madeleine!

MADELEINE A-rithist!

NIALL Fhalbh ’s cuidich Maighstir Uh le … (stad ghoirid) … nam bi sibh … tu … cho math.

MADELEINE Mise?

NIALL Nam bi thu cho math. ’S tu ’s eòlach air spèatharan fireann a tha seo.

MADELEINE a’ toirt ceum a-null thuige. NIALL a’ teiche gu cùl DAN … nuair sin a’ dol a-null ’s a’ seasamh ri taobh A’ CHOMHAIRLICHE. AN COMHAIRLICHE a’ tionndadh a chinn.

MADELEINE Ciamar a rinn thu sin, a bhròinein? (AN COMHAIRLICHE a’ crathadh a chinn) Teich do làmhan às an rathad. Faic mi dè tha mi dèanamh. (a’ dol air a glùinean mu choinneamh. AN COMHAIRLICHE


[TD 137]

a’ seabhtadh a chasan mar each frionasach) Seas! (AN COMHAIRLICHE a’ gluasad a chasan ’s a làmhan) Seas, thuirt mi! … (coimhead suas ris) Dè bhreabail a th’ ort? (AN COMHAIRLICHE a’ leigeil a-mach fuaim eadar lachan is èighe) Seo a-nis.

I seasamh. AN COMHAIRLICHE a’ tionndadh. Tha spèathar dùinte. MADELEINE, le ceumanan mall, ’s mar gum biodh i a’ meòrachadh air rudeigin, a’ dol air ais gu h-àite.

HERBIE Dè tha ceàrr ort-s’?

MADELEINE Hmm?

HERBIE Do shùilean man dà thruinnsear.

MADELEINE Chan fhaca tu an rud a chunnaic mise …

NIALL (a’ bualadh a bhoisean) Ceart, peepil –

MADELEINE (a’ coimhead ris A’ CHOMHAIRLICHE) Cò chreideadh e …?

NIALL (ris A’ GHILLE) Dè figear a th’ air am bòrd? Can e!

AN GILLE <eng>Seven.<gai>

NIALL Cuir <eng>eight.<gai> Dèan e!

SAMMY Faod mise rud eile a chur a-steach aig an ìre seo, a Nèill, beachd, <eng>at this moment in<gai> –?

NIALL Chan fhaod.

SAMMY (a’ coiseachd a-mach) <eng>O well!<gai> Ma tha thu gu bhith mar sin …

NIALL (àrd) H-uile duine na àite? (’g èigheachd) Thig a-muigh às na preasan sin, Sammy! (a ghuth a’ dol nas àirde) Maighstir Uh! Air ur cailc, nam bi sibh cho math. Cead taing! Deiseil? Cà ’il an leth-botal? (a’ toirt a’ leth-bhotal às a’ bhaga, a’ toirt balgam math às)

AN GILLE (ri HERBIE) Tha e ’g òl mo leth-bhotal!

NIALL (àrd … a’ gluasad a ghàirdein mar roth-gaoithe) Siuthadaibh!

AN GILLE (a’ dol a-mach … brag leis a’ bhòrd) An Comhairliche Iain Aonghas MacIllinnein. <eng>Take eight.<gai>

SAMMY (guth slaodach) An-diugh, air a’ mhadainn seo, tha mi na mo sheasamh air beulaibh togalach mòr, geal Chomhairle nan Eilean. Maille rium ann an seo, mu choinneamh togalach mòr


[TD 138]

gheal Comhairle nan Eilean, airson beachdachadh air a’ cheist, Gàidhlig: an t-slighe air adhart, tha Maighstir Iain Aonghas MacIllinnein, Comhairliche Bodmor, Bosta ’s An Cadha. (a’ tighinn nas fhaisg air A’ CHOMHAIRLICHE ’s a’ cur a’ mhaicreafòn fo shròin) A Mhaighstir MhicIllinnein, ma dh’fhaodas mi faighneachd dhuibh anns a’ chiad dol-a-mach … (a’ bacaigeadh air falbh bhuaithe) … fàileadh an tombac’, a Nèill … do-ghiùlaint’ …

AN COMH. (a’ toirt stiomp na siogàir à còrnair a’ bheòil) Ceist chudromach, inntinneach. Agus ma dh’fhaodas mi, mas freagair mi i, a’ labhairt às mo leth fhìn, mar fhear-cathrach Comataidh Brosnachaidh a’ Chànain ’s a’ Chultair Ionadail anns na h-Eileanan an Iar, fàilte chridheil a chur air a’ Chompanaidh agaibh, a thàinig an t-astar a thàinig sibh, thar chuan, a thoirt cothrom dhuinn, mar eileanaich, a’ cheist chudromach, inntinneach seo a chnuasachadh ’s a dheasbad, gu follaiseach ’s gu deamocrataigeach, tro na meadhanan, ann an solas an latha …

SAMMY (a’ cumail a’ mhaidhc aig fad a làimh) Agus agus agus -

AN COMH. (a’ togail a laimh ’s a’ cur casg air) Ma leigeas tu dhomh a’ chiad cheist a fhreagairt. Tha e mar fhiachaibh oirnn, aig toiseach tòiseachaidh, mar Chomhairle, iomairtean a chur air chois, a rèir nan iarrtasan ’s nan caochlaidhean bheachdan a tha romhainn, a bhrosnaicheas ’s a mheudaicheas an oidhirp shoirbheachail a rinn na comadaidhs ’s na fo-comadaidhs dhiofraichte bho thùs anns na roinnean, buidheann corporra a stèidheachadh chum rannsachadh farsaing poblach agus sgrùdadh mionaideach a dhèanamh air na molaidhean, a chuireas fa-near gu cunbhalach, mar gum biodh, chan e mhàin ar feumalachdan coitcheann mar Ghàidheil, a’ bruidhinn Gàidhlig, ann an saoghal nan Gàidheal, ach ar còirichean, mar Ghàidheil ’s mar eileanaich, anns an fharsaingeachd. (stad ghoirid) Chan urrainn dhòmhs’ a chur nas sìmplidh na sin.

SAMMY Tà tà tà tà tà -

AN COMH. Na snàithleanan a chaidh a shònrachadh an lùib nan diofar phròiseactan a tharraing ri chèile. Parameataran ùra a chur air bhonn.


[TD 139]

SAMMY Tà, ach –

AN COMH. Na dòighean anns am faodadh fiosrachadh agus taisbeanaidhean a fighe steach don bhun-bheachd. Misneachadh nam buidhnean corporra fa leth a bhith cnuasachadh ’s a’ breithneachadh air an t-slighe air adhart.

NIALL (a ghàirdeanan a’ dol) Tapadh leibh, Maighstir Uh …

SAMMY Ach …?

NIALL Mmm?

SAMMY Dè mu dheidhinn nan ceistean eile, a Nèill? (NIALL a’ crathadh a chinn)

An traidisean beul-aithris? Am poileasaidh dà-chànanach?

NIALL (mar neach a’ dùsgadh à suain) Ceart, peepil! <eng>That’s it!<gai> (a’ toirt an leth-bhotail às a’ bhaga, a’ gabhail balgam mòr às. A’ rumastaireachd anns a’ bhaga) Cà ’il an <eng>cyanide?<gai>

AN COMH. (ri SAMMY) Eil sinn ullamh? Cha tug siud fada.

SAMMY (a’ teiche) Tha … tha …

AN COMH. Mu dheidhinn mo thuarastail. (ga leantainn) Airgead ceart a b’ fheàrr leam. Ach gabhaidh mi <eng>cheque.<gai>

SAMMY (a dhruim ris an tripod) Cha do tha … thach … (trothail casdaich)

AN COMH. (a’ cur na siogàir air ais còrnair a bheòil, ’s a’ sèideadh air SAMMY) Preusant bhon a’ Chomhairle. (a’ toirt siogàr às a phòcaid àrd) Cùm i gu latha na Nollaig.

SAMMY (a’ casdaich ’s a’ spliathartaich … a’ dol a-null gu NIALL) A Nèill? Facal na do chluais? (Chan eil NIALL a’ leigeil air g’ eil e ann. SAMMY a’ falbh. A’ toirt na siogàir dha HERBIE. A’ stad aig oir na stèids) Samuel an t-ainm a th’ orm. Chan e Sammy. Samuel.

E a’ dol a-mach.

NIALL na sheasamh, meadhan na stèids, an leth-bhotal na làimh, a’ crathadh a chinn. HERBIE is DAN a’ dol a-null thuige; a’ seasamh, fear air gach taobh dheth. NIALL a’ coimhead bho HERBIE gu DAN. Air ais.


[TD 140]

HERBIE Cha b’ e do choire bh’ ann, a Nèill.

NIALL a’ toirt balgam às an leth-bhotal. Ga chumail suas ris an t-solas. Ga chrathadh.

AN GILLE (taobh a bheòil) Dh’òl e gu lèir e!

NIALL (a’ coimhead bho DAN gu HERBIE. Air ais gu DAN. A’ crathadh a chinn, ’s a’ sgaoileadh a ghàirdeanan) Mi dèanamh mo dìcheall. Gàidheal tha annam. Gàidheal baile mòr. Ach rugadh an seanair agam an seo. An achadh gallainn fiadhaich anns an chaidh sinn air chall an-dè. Le mo sean-seanair a bha i. Tha mi dol air ais gu mo freumhaichean. Domhainn anns an dualchas. Tha obair an Gàidhlig air fàs mòr. Ach an clann againn a’ dìreadh suas gun Gàidhlig. Is bochd sin. Tha mi brònach. An uimhir de diofar dhòighean is a bhios an clann againn a’ faicinn saoghal na Gàidhlig ’s a’ canail O ghia! Mise nis a’ feuchainn toirt orra am faic iad Gàidhlig diofraite. Mise is mo caraidean. Tha sinn trang. Chan e son airgead. Tha sinn aig binnean cur-car cultarach. Tha amaisean Gàidhlig is na amaisean agam aon-fillte. Mi dèanamh saothair mòr pearsanta chum Gàidhlig a cumail beò. Bidh mi a’ bruidhinn Gàidhlig gus an tig an latha am bàsaich mi. Tha <eng>O level<gai> agam. (a ghlùinean a’ dol gu chèile. HERBIE is DAN a’ gabhail grèim air fo na h-achlaisean mus tuit e) Tha sibh a’ creidsinn mi? Dan? Herbie? Can tha còmhladh!

HERBIE Tha gu dearbh, a Nèill.

DAN Gu dearbha fhèin, tha.

NIALL Gàidhlig anns an ceann agam fad na tìde. Fiù ’s air an oidhche, bidh pad is pinseal agam taobh na leab’, ma thig beachd Gàidhlig na mo ceann, bidh mi sadail sìos am beachd, ga bualadh sìos air am pad leis am pinseal. (an teanga aige a’ dol liotach) Agus ma tha mi dèanamh airgead fhad ’s a tha mi sàbhaladh na Gàidhlig? – Dè tha sin? Feumaidh neach bith-beò. Cuir biadh air am bòrd. Feumaidh neach ithe. (a’ coimhead suas ri HERBIE le sùilean fliuch) <eng>A daimen icker in a thrave ’s a sma’ request.<gai>

HERBIE (an dèidh stad ghoirid) Mmm … (a’ gnogadh a chinn)

NIALL a’ coimhead ri DAN. DAN a’ gnogadh a chinn.


[TD 141]

AN GILLE (a’ gnogadh a chinn) Gu dearbh!

Na triùir ac’ a’ coimhead ris.

NIALL (ri DAN is HERBIE) <eng>Blessings on your frosty pows!<gai> Tha mi cho dòigheil! Herbie! Maitheanas! Dan! Do làmh! A-rithist! Feumaidh mi! (e a’ pògadh cùl làimh DAN)

DAN Aw Thia, a Neill … <eng>steady on<gai> …

NIALL Mi nise falbh. Le ceum sunndach, cridhe aotrom. (a’ tionndadh air A’ GHILLE … guth cruaidh) Thusa! Am seòmar agams’! Dà uair! (guth nàdarrach) H-uile duine eile is neach, naoi uairean anns am madainn a-màireach. Bàrr an <eng>War Memorial.<gai> Air an <eng>dot.<gai> Dan! Sguir a’ coimhead orm mar sin! Le na sùilean agad! (e falbh)

MADELEINE (a’ dol a-null chun A’ CHOMHAIRLICHE ’s a’ gabhail grèim air a ghàirdean) Trobhad thusa còmh’ riums’, Aonghais Iain.

AN COMH. Iain Aonghais.

MADELEINE Iain Aonghais.

AN COMH. Tha sin ceart. Aonghas Iain comhairliche Bodbeag, Hosta ’s An Dìg. Aonghas Iain MacIllithinn.

MADELEINE (a’ coimhead suas dhan aghaidh aige) Fhathast a’ braonadh le fallas! …

AN COMH. Mise, air an làimh eile, comhairliche Bodmor, Bosta ’s An Cadha. Iain Aonghais MacIllinnein.

MADELEINE Cur tromhad le teas! … (làmh air a mhaol) … Ach am feuch mi …

HERBIE Sguir dheth, Madeleine.

AN COMH. (ri MADELEINE) Bha facal aig mo mhàthair: Bainne blàth na bà duinne a chuimeas cop ri bus nam balachan.

MADELEINE Bu chaomh leam do mhàthair a choinneachadh.

AN COMH. Chan eil rian agad.

MADELEINE Ciamar?

AN COMH Bhàsaich i.

MADELEINE Tha mi duilich.


[TD 142]

AN COMH. Bha i ceithir fichead bliadhna ’s a h-ochd deug.

MADELEINE Bidh e tachairt dha daoine aig an aois sin.

AN COMH. Thuit i bho <eng>poufee.<gai> A’ cur Murdinag piuthar mo sheanmhar air ais air a’ bhalla. Dà bhliadhna eile, bha i air teilegram fhaighinn bhon a’ bhànrigh.

MADELEINE (a’ feuchainn a ghàirdein) Geall g’ eil thu làidir!

HERBIE Leig dhan duine, Madeleine!

AN COMH. Uill … cho math ris an ath fhear …

MADELEINE Geall g’ eil thu cho làidir ri each!

HERBIE (a’ tabhachd na pacaid oirre) ’G iarraidh <eng>fag,<gai> Madeleine?

AN COMH. Thilg mi cuibhle-cairt tro uinneag an t-sabhail uair.

MADELEINE Na thilg? (stad ghoirid) Carson?

AN COMH. Bha e faileachadh orm a càradh. (stad ghoirid) Thug mo mhàthair trod dhomh.

HERBIE <eng>Fag<gai> an seo dhut, Madeleine.

MADELEINE Thig thus’ còmh’ riums’, Iain Aonghais, dhan rùm, ’s cha bhi sinn diog a’ toirt na briogais dhìot ’s càiridh mi-fhìn an spèathair aice le mo chorragan eòlach ealant’ ’s cuidichidh tu fhèin mi a’ cur an t-snàithlein dhan t-snàthaid. (iad a’ gluasad gu taobh na steids, MADELEINE le grèim teann air gàirdean A’ CHOMHAIRLICHE)

… Mar an each … tha mi creids’ gun thilg … fàileadh tombac’, càil as fheàrr leam … fàileadh siogàrs … fallas … (leigeil a tac air A’ CHOMHAIRLICHE) … Crith a’ tighinn nam iosgaidean … mo ghlùinean a’ call an lùths … Cùm grèim orm, Iain Aonghais! … mi ’g iarraidh laighe air mo dhruim ’s mo chasan a thilgeadh dhan adhar …

Iad a’ falbh. AN GILLE a’ coimhead às an dèidh. Tha ’n aghaidh aige brònach.

HERBIE Tà, cha dèan seo e … (e a’ cur thuige <eng>fag<gai>)

DAN Ceart! (iad a’ tòiseachadh a sgioblachadh an uidheim.

Ris A’ GHILLE) Haoi! Thusa! Dhuinn <eng>‘hand’<gai> an seo.


[TD 143]

HERBIE (ris A’ GHILLE) Chuala tu Dan? Làmhan ort! … (a’ casdaich) Gaoth na galla! (iad a’ pasgadh chàbaill, a’ cur stuth dha na bucais etc)

AN GILLE Dè ’n dùil a chanas e rium, Dan?

HERBIE Cò?

AN GILLE Niall. Aig dà uair.

HERBIE Cha chan fiach.

AN GILLE Dè do bheachd, Dan?

HERBIE Bruidhnidh Dan ris air do shon. Ma tha thu ’g iarraidh.

AN GILLE Am bruidhinn, Dan? … (stad ghoirid) Tha feagal orm fhìn.

HERBIE Tha. Ach chan eil feagal air Dan.

AN GILLE Bruidhnidh tu ris a-rèist, Dan?

HERBIE Nach tuirt e riut gum bruidhneadh? (casd) Mi dol a sgur dhe na <eng>fags.<gai> Mo mhionnan!

AN GILLE Uill tapadh leat, Dan. (stad ghoirid) Uill … (stad ghoirid) … cha chreid mi nach tèid mi dhan a’ Chrit. Son livenar. Thug duine dòrn dhomh mun aghaidh an truib mu dheireadh a bha mi ann. Ma thug, dragh. Uill … (stad ghoirid) … chì mi sibh a-màireach.

DAN Naoi uairean, cuimhnich!

HERBIE Chan e còig mionaidean às an dèidh.

DAN No aon mhionaid às an dèidh.

HERBIE Chuala tu Niall. Naoi uairean. Air an <eng>dot.<gai>

AN GILLE a’ falbh. DAN is HERBIE a’ sgioblachadh an uidheim.

HERBIE Chan eil thu dol a bhruidhinn ri Niall mu dheidhinn, a bheil?

DAN Mu dheidhinn cò? … (sùil a-mach taobh na stèids) Chan eil. (iad ag obair)

Dè ’n t-ainm a th’ air, co-dhiù?

HERBIE Càil a dh’fhios a’m. (casd) Eil ainm air?

Iad ag obair.


[TD 144]

DAN Thu fhèin a’ dol a dh’àit’ a-nochd?

HERBIE Mise? Chan eil.

DAN Chan eil fiach air an teilidh.

HERBIE Chan eil uair sam bith. (stad ghoirid) Mura tèid mi dhan a’ Chaley aig naoi. Son pinnt. Ach gum bi Niall ann.

DAN ’N ann anns a’ Chaley a bhios e ’g òl?

HERBIE H-uile oidhche. Neil baby a th’ aig caileagan an taigh-sheinns’ air … (stad) Eil thu OK, Dan?

DAN Dè?

HERBIE Cùl do làimh. Bha thu coimhead rithe.

DAN An robh? … (a’ coimhead ri cùl a làimh) O! …

HERBIE Cha do ghoirtich thu i, no …? (DAN a’ crathadh a chinn)

Chan eil do shùilean a’ sileadh? … (stad ghoirid) ’S ann a smaoinich mi, mar a bha thu a’ coimhead ri cùl do làimh …

DAN Dè? (stad ghoirid) Càil ceàrr air mo shùilean-sa!

HERBIE … gu robh thu air a sgroidsigeadh no rudeigin. (a’ pasgadh an t-sèitheir, ga thogail; a’ cur a’ bhucais air a ghualainn) Siud siud!

DAN Ceart! (a’ togail an tripod, a’ cur a’ bhucais air a ghualainn)

Iad a’ gluasad a-mach.

HERBIE Carson bàrr a’ War Memorial, Dan?

DAN a’ stad, a’ leigeil sìos an tripod etc. A’ toirt a-mach a’ phàipeir. Ga fhosgladh. Ga chumail bho aghaidh, fad a làimh. A’ leughadh.

DAN Òrain cogaidh. (stad ghoirid) ’S às dèidh sin, tha sinn a’ dol gu mullach Mhùirneig.

HERBIE Carson?

DAN (a’ leughadh bhon a’ phàipear) Òrain nàdair. (a’ cur a’ phàipeir air ais na phòcaid, togail na tripod etc, a’ leantainn HERBIE a-mach) Fiach smeog air an teilidh a-nochd … (a’ stad) Tha <eng>meter<gai> oirr’, na dh’inns mi dhut? An teilidh na mo rùm. Tha i air <eng>meter.<gai>

HERBIE a’ dol a-mach.


[TD 145]

DAN (sùil air cùl a làimh) Chan eil fhios nach tig mi dhan a’ Chaley còmh’ riut aig naoi uairean …

A’ dol a-mach.


[TD 146]

[Bàn]


[TD 147]

AM FEAR A CHAIDH DHAN EILEAN

Aon charactar a th’ ann an IAIN (1) agus IAIN (2). Tha IAIN (1) a’ dèanamh tòrr bruidhinn ris fhèin, am broinn a chinn, far a bheil IAIN (2) glaist’ ’s gun dòigh aige air faighinn a-mach.

An stèids falamh.

Sealladh 1

IAIN (1) a’ tighinn air. A’ stad am meadhan na stèids. Spot solais air.
IAIN (2) a’ tighinn air. Seasamh ri taobh IAIN (1).

IAIN 1: (a’ tionndadh ri IAIN 2) An tòisich mi? (IAIN 2 a’ gnogadh a chinn)

(casd bheag)

(a’ tionndadh ris an èisteachd) Feasgar Dihaoine a bh’ ann –

IAIN 2: Dè ’n t-ainm a th’ oirnn?

IAIN 1: Ah! (stad ghoirid) Iain. (a’ coimhead ri IAIN 2) Iain MacArtair.

(IAIN 2 a’ gnogadh a chinn)

(casd bheag)

Feasgar Dihaoine a bh’ ann. Bha mi na mo rùm shìos a’ staidhre … mo sheòmar-cadail …

IAIN 2 Chan eil mi ag obair.

IAIN 1 … nuair a dh’fhosgail an doras … (a’ coimhead gu taobh na stèids; an doras a’ fosgladh)

… ’s thàinig i steach.

NORMA (guth ìosal) Iain, a chagair?

IAIN 1 Norma. Mo bhean. (mar fhear-dealbhachaidh aodaich le <eng>‘model’<gai>) Bloubhs tana, sgiorta ghoirid. Casan caol fada ann an stocainnean dubh <eng>nylon.<gai>

IAIN 2 a’ leigeil fead.

NORMA Chan eil mi cur dragh ort, a luaidh?

IAIN 1 Chan eil, a ghràidh.

NORMA Tha uncail Ailean gad iarraidh. Shuas a’ staidhre.


[TD 148]

IAIN 2 Ailean a h-uncail. Tha e a’ fuireach còmh’ rinn.

NORMA (a’ toirt dhith a bloubhs … a h-anail a’ dol luath) ’S tha mise gad iarraidh! An seo! An-dràst! Air mat nan ochd nota fichead!

Stad. NORMA a’ togail a bloubhs bhon an làr. A’ falbh. An dithis a’ coimhead às a dèidh.

IAIN 1 Cha b’ ann buileach mar siud a bha e.

IAIN 2 a’ crathadh a chinn.

Tòisichidh mi a-rithist? (casd bheag) Feasgar Dihaoine a bh’ ann –

An doras a’ fosgladh le brag.

NORMA (guth àrd) Doidseadh a-staigh an seo a-rithist?

IAIN 1 Norma. Mo bhean. (a’ dèanamh guth fir-dealbhachaidh aodaich) Dungaree, cardagan tolltach. Bòtannan uaine.

NORMA (a’ trod) Con nach eil thu muigh, latha mòr math, man daoine eile, a’ dèanamh beagan de dh’fheuman an t-saoghail?

IAIN 2 Boireannach … (a’ sèideadh anail a-mach)

NORMA A’ cur <eng>creosote<gai> air an t-seada? Todhar air a’ rhubrub? (stad ghoirid) Cha b’ e sin a chuir a-steach mi.

IAIN 1 O?

NORMA Tha uncail Ailean gad iarraidh.

IAIN 2 Faighnich dhi carson.

NORMA Dè fios a th’ agamsa?

Spot solais air uncail AILEAN, taobh shuas na stèids.

UNCAIL A. Dè tha cumail an duine sin?

IAIN 2 Uncail a th’ aice air. Ach chan e a h-uncail a th’ ann.

NORMA Greas ort! Uncail Ailean a’ feitheamh!

IAIN 2 Cha bhuin e dhi. Caraid dha h-athair a bh’ ann.

IAIN 1 (ri NORMA) Cha tuirt e dè bha e ’g iarraidh?

IAIN 2 Cha robh e ’g iarraidh a bhith fuireachd na aonar. ’S thàinig sinne a dh’fhuireach còmh’ ris. (a’ coimhead mun cuairt) Leis tha ’n taigh seo.


[TD 149]

IAIN 1 B’ fheàrr dhomh a dhol suas, a-rèist. (mì-chinnteach) Cha tuirt e dè bha e ’g iarraidh …?

Sealladh 2

UNCAIL A. Tha mi dol a cheannachd taigh eile. Taigh-samhraidh.

IAIN 2 Cha robh mise ’g iarraidh thighinn a dh’fhuireach còmh’ ris.

UNCAIL A. (ri IAIN 1) ’N ann air a dhol bodhar a tha thu? (guth àrd, mar gum biodh e bruidhinn ri leanabh beag) Tha dùil agam taigh-samhraidh a cheannachd. Air eilean Nog.

IAIN 2 Rinn e fortan ann am Mexico. Ag àrach chnothan.

UNCAIL A. Dha na triùir againn.

IAIN 2 Norma a thug orm. Thuirt i gu robh e cur truas oirre.

UNCAIL A. Dè stùirc tha sin air d’ aghaidh? Bu chòir dhut a bhith toilichte.

IAIN 2 Rinn e fortan eile ann an Afraca.

UNCAIL A. Leibh a bhios e nuair a bhàsaicheas mi. Leat fhein ’s le Norma. Nighean mo dheagh charaid nach maireann.

IAIN 2 Tuathan cofaidh.

UNCAIL A. Feumaidh tu dhol a Nog. Nam àite. Chan urrainn dhòmhsa, le mo chas.

IAIN 1 Mise?

IAIN 2 Waow!

UNCAIL A. Nam biodh duin’ eile ann. Ach chan eil. Dà thaigh a ghlac mo shùil. (a’ toirt dealbh dha IAIN 1) An <eng>Commercial Guesthouse<gai> –

IAIN 2 (aig gualainn IAIN 1, a’ leughadh) <eng>“Desirable Nog dwellinghouse on the seafront, overlooking the harbour. Contact in first inst. W.D. Mackay.”<gai>

UNCAIL A. Faic dè th’ aige ri ràdh. <eng>Watch points.<gai> (a’ toirt dealbh eile dha) Agus a’ <eng>Seaview Guesthouse<gai> –

IAIN 2 (a’ leughadh) <eng>“Authentic Nog stone mansion on the seafront, overlooking the harbour. Contact in first inst. J.A. Macleod.”<gai>


[TD 150]

UNCAIL A. Faic dè th’ aigesan ri ràdh cuideachd. <eng>Box clever.<gai> Tha ceist agad?

IAIN 1 Uill … (sùil air IAIN 2) … Mise?

UNCAIL A. Chan eil duine eile ann. Fuirich seachdain anns gach taigh. Rinn thu cùrsa saorsainneachd uaireigin, nach do rinn? Feuch nobaichean nan dorsan. Eil dìosg aig a’ staidhre? Fuirich mìos. Rannsaich a’ phlumaireachd. Na drèinichean … Tha ceist eile agad?

IAIN 1 Uill (guth dòigheil) Cà ’il Nog?

UNCAIL A. (a’ dol tro dhuilleagan <eng>atlas<gai> … a’ stad ’s a’ leughadh) Nog. Eilean. Taobh an iar Alba. Cuan ga iathadh mun cuairt. Sluagh, chan eil e ’g ràdh. Cainnt, Gàidhlig … Càil eile cur dragh ort?

IAIN 1 Uill …

IAIN 2 (taobh a bheòil) Ciamar a gheibh thu ann …

IAIN 1 … ciamar a gheibh mi ann?

UNCAIL A. (a’ dol tro dhuilleagan leabhar beag eile) Nog nog nog … (a’ stad) Nog. Aiseag bho Pol a’ Bhàigh, Dimàirt ’s Dihaoine, <eng>1700 hours.<gai> Dè tha sin anns an t-sean uair?

IAIN 1 Uh …

UNCAIL A. Còig uairean. Dè latha th’ ann an-diugh?

IAIN 1 Uh …

UNCAIL A. Dihaoine. Dè ’n uair a tha e?

IAIN 1 Uh …

UNCAIL A. Dà uair. Tìde gu leor agad. Tagsaidh bhon taigh. Bus gu Pol a’ Bhàigh. Bàta gu Nog. Bidh thu ann aig … (sùil dhan a’ leabhar bheag) … 2100. Dè tha sin anns an t-sean uair?

IAIN 1 Uh …

UNCAIL A. Naoi uairean. Feumaidh tu airgead, siud ceud not’ agus <eng>cashcard<gai> na d’ ainm, soighnig i air a chùl, siud pàipear a’ phin, cùm cuimhne air na h-àireamhan, sluig am pàipear. (a’ togail a làimh) Tioraidh!


[TD 151]

IAIN 2 (aoibhneach) Tha mi dol a Nog!

UNCAIL A. Can ri Norma, air do shlighe mach, a thighinn suas leis a’ bhotal meth ’s an ola-ungaidh. Mo chas a’ cur feum air a suathadh a-rithist.

Sealladh 3

IAIN 1 agus IAIN 2 a’ dol tarsainn na stèids. Trì sèithrichean ann an sreath. Draoibhear le bonaid bileach anns a’ chiad shèithear. Iad a’ suidhe anns na sèithrichean eile.

IAIN 1 Seo mi anns an tagsaidh.

IAIN 2 (dòigheil) Aig toiseach mo thurais.

IAIN 1 Smèid ri Norma anns an dealachadh. Eil i anns an uinneig?

IAIN 2 Chan eil.

AN DR. (a’ tionndadh a chinn) Cà ’il thu dol?

IAIN 1 (dòigheil) Nog!

AN DR. Eh?

IAIN 2 (a’ toirt giodsag dha) Ist, amadain!

IAIN 1 (gàire beag) Uh … Stèisean nam Busaichean.

IAIN 2 Stèisean MhicConnachaidh.

AN DR. Chan eil sin ach timcheall a’ chòrnair!

IAIN 1 Tha fios a’m. (gàire beag) Duilich.

AN DR. Bidh e fhathast trì notaichean.

IAIN 1 Sin OK.

An tagsaidh a’ falbh. Iad a’ suidhe air adhart. Air ais. An tagsaidh a’ stad. Iad a’ suidhe air adhart. Air ais.

AN DR. (a’ tionndadh a chinn) Ceithir notaichean.

IAIN 2 (ìosal) Thuirt e trì.

IAIN 1 (a’ toirt not’ nan còig notaichean dha) Tapadh leat.

IAIN 2 (ìosal) Tha e ’g ràdh trì air a’ mheter!

AN DR. (a’ cumail suas nan còig notaichean) Càil nas lugh’ agad idir?


[TD 152]

IAIN 1 Sin OK.

Iad a’ tighinn às an tagsaidh. Fuaim na tagsaidh a’ falbh.

Sealladh 4

An dithis aig beulaibh na stèids.

IAIN 1 (a’ coimhead suas) Agus seo mi ann an Stèisean MhicConnachaidh.

Gleadhraich bhusaichean. Tannoy: ding dong, ’s guth nach gabh a dhèanamh a-mach etc.

Spot solais air duine aig cùl cunntair. E ’g èigheachd sìos fòn …

AN DUINE Breac-luirgneach piullagach aig 1800 <eng>hours<gai> co mheud ceas a th’ agad chan fhàs <eng>Duke of Yorks<gai> an talamh glas thuirt Carol sin riut … (a’ cur sìos a’ fòn … ri IAIN 1) Seadh?

IAIN 1 Ticeard – (fuaim bus)

AN DUINE (làmh gu cùl a’ chluais) B’àilleibh?

IAIN 1 (ag èigheachd) Ticeard gu Pol a’ Bhàigh. (am fuaim a’ stad)

AN DUINE Trang, an tuirt thu? Tha mi gus an adha a chur a-mach! Cuin a tha thu tilleadh?

IAIN 1 Uill, chan eil mi cinnteach –

AN DUINE (làmh gu cùl a’ chluais) Dè?

IAIN 2 Can seachdain bho Dhimàirt sa tighinn.

AN DUINE (a’ stampadh ticeard) £7.50.

IAIN 1 (a’ toirt a-mach an rolla notaichean) <eng>Tenner<gai> ceart gu leòr?

AN DUINE (a’ cumail suas an not’) Càil nas lugh’ agad? (a’ toirt ticeard is iomlaid dha) Singil gu Pol a’ Bhàigh.

IAIN 1 (dòigheil) Tha mi dol nas fhaide na sin.

AN DUINE (làmh gu chluais) Dudu?

IAIN 1 (moit) Tha mi dol gu ruige Nog!

AN DUINE Air mo chasan bho shia uairean sa mhadainn. Chan urrainn dhomh ticeard a thoirt dhut gu Nog.


[TD 153]

IAIN 1 Cuin tha bus Phol a’ Bhàigh a’ falbh?

AN DUINE Chan fhaod mi. Tha e an aghaidh nan riaghailtean.

IAIN 1 (guth nas àirde) Am bus gu Pol a’ Bhàigh? Cuin a tha e fàgail?

AN DUINE Feumaidh tu ticeard gu Nog a cheannachd am Pol a’ Bhàigh, an oifis a’ chidhe. Bhon a’ Sgiobair Spàgach. Mo bhràthair. ’S tha bràthair ann an sin.

IAIN 2 Faighnich dha a-rithist. Na caill do nàdar.

IAIN 1 (guth faiceallach) Am bus gu Pol a’ Bhàigh …?

AN DUINE Ah!

IAIN 1 … cuin a tha e fagail?

AN DUINE Dà uair.

IAIN 1 Dà uair! Ach, ach …

AN DUINE (làmh gu chluais) Eh?

IAIN 1 … tha mi rèist air a chall!

AN DUINE Oifis cidhe Pol a’ Bhàigh. Dèan do ghnothaich ri Sgiobair Spàgach MacConnachaidh. Reicidh e ticeard riut gu Nog. ’N aire mas toir e a’ char asad. Mise Coinneach a bhràthair, aig a bheil fios agus faireachdainn.

IAIN 2 Faighnich dha cuin tha ’n ath bhus. Na caill do chac.

AN DUINE Con a tha thu dol a Nog co-dhiu? (stad ghoirid) Chan ann bho na Muilinnean Gaoith’ a tha thu? Mas ann, ’s urrainn dhòmhsa crannaichean obrachadh. (’g obair le làmhan) Liebhers, Hy-macs -

IAIN 1 (guth faiceallach) An ath bhus gu Pol a’ Bhàigh …?

AN DUINE Ah!

IAIN 1 … cuine? …

AN DUINE Madainn a-màireach.

IAIN 2 Dè? … Ach … ach …

AN DUINE (làmh gu chluais) Tha ceist agad?

IAIN 1 … feumaidh mi dhol a Nog an-diugh! A-nochd!


[TD 154]

IAIN 2 An-dràst! Air a’ mhionaid!

AN DUINE (a’ fosgladh bucas plastaig) Cha d’ fhuair mi teans mo thràth meadhan-latha ith fhathast, cho trang ’s a bha mi. M’ aran-corc le smurag càis ’s mo thuba <eng>yoghurt tropical fruits.<gai>

IAIN 2 Sherrab!

IAIN 1 Dè nì mi? Cha ghabh mi orm tilleadh dhachaigh.

IAIN 2 Aghaidh Norma, romham anns an doras.

IAIN 1 Aghaidh uncail Ailein, romham am bàrr na staidhre.

AN DUINE (a’ cagnadh) Nam bithinn-s’ nad àit’, dheidhinn a Chafe MacConnachaidh an ath dhoras, far a bheil mo bhràthair Marco –

IAIN 2 An tagsaidh!

Iad a ruith gu oir na stèids ’s ag amharc mun cuairt airson na tagsaidh.

AN DUINE (ag èigheachd às an dèidh) Con nach tuirt thu gu robh thu ’g iarraidh tagsaidh? Bha mi air fònaigeadh MacConnachaidh Cabs, cantainn ri mo bhràthair Stirling a thighinn air do thòir …

Sealladh 5

Solas a’ tighinn suas air an tagsaidh. Iad a’ tionndadh ’s ga fhaicinn.

IAIN 1 (anail na uchd) Taing do shealbh! Tha thu fhathast an seo!

AN DR. Cà’ nis?

IAIN 1 (a’ suidhe steach) Pol a’ Bhàigh.

IAIN 2 (a’ suidhe steach) Cho luath ’s a rinn thu càil a-riamh!

AN DR. Pol a’ Bhàigh? Sin trì fichead mìle!

IAIN 2 Dragh!

AN DR. An airgead an toiseach.

IAIN 1 Dè na tha e?

AN DR. Bidh sin … fuirich a-nis … (luath, ìosal) … <eng>4 by 4<gai> aig 90 son 10 ’s <eng>one 45 by 50<gai> … (àrd) … trì fichead not’, can 65, às aonais tip.


[TD 155]

IAIN 2 <eng>Cashcard<gai> agad, can ris.

AN DR. Airgead.

IAIN 1 a’ cunntadh a-mach seachd <eng>tenners<gai> bhon a’ rolla.

AN DR. (a’ cumail suas tenner) Càil nas lugha agad? Sgrios mi a’ <eng>fiver<gai> a thug thu dhomh ann an Café MacConnachaidh air cofaidh latte agus cèic curran organigeach.

IAIN 1 Sin OK.

IAIN 2 Feumaidh tu an tuilleadh airgid.

IAIN 1 Canaidh mi ris stad aig a’ chiad toll anns a’ bhalla.

An tagsaidh a’ falbh. Solas dheth.

Sealladh 6

Solas suas. An tagsaidh air an t-slighe.

IAIN 1 Uill … dè eile bha mi dol a dhèanamh?

IAIN 2 Cha robh ’n còrr air a shon.

IAIN 1 Dè bha Norma air a dh’ràdh, na robh mi air tilleadh?

IAIN 2 Dè bha uncail Ailean air a dh’ràdh?

IAIN 1 ’N e mo choire-s’ a bh’ ann gu robh am bus air falbh?

IAIN 2 Suidh air ais a-nis ’s dèan thu fhein comhfhurtail.

IAIN 1 (dòigheil) Cò tha dol a Nog?

IAIN 2 (dòigheil) Cò chreideadh e?

IAIN 1 (a’ seinn) “Thèid mi chun nan eileanan, thairis air na monaidhean …”

IAIN 2 (a’ seinn) “Thig thugam, thig còmh’ rium, gu siar …”

IAIN 1 (a’ seinn) “Tha ’m feasgar ciùin ’s na siantan blàth,

Tha ghrian san iar mar bhall den òr …”

IAIN 2 Coltas an uisg’ oirre.

AN DRAOIBHEAR a’ suathadh na h-uinneig bhon taobh-staigh.

IAIN 1 Tha ’n t-uisg’ ann.

IAIN 2 Fras glanaidh an latha.


[TD 156]

GUTH AIR A’ REIDIO <eng>“Rain, moving slowly inland from the Atlantic, should reach all areas by nightfall …”<gai>

IAIN 1 Fhad ’s nach tig i gu gèile …

GUTH AIR A’ REIDIO <eng>“Attention all shipping. The Met Office issued the following gale warning to shipping at 1500 hours …”<gai>

IAIN 1 (a’ seinn … guth creicealach) “Càit am bi na maraichean an oidhche bhios an gèil’ ann …”

GUTH AIR A’ REIDIO (tòrr bragail) <eng>“Mallin, Hebrides, Isle of Nog. Strong to severe gales, force 9 to 10, increasing to hurricane force 12, imminent.”<gai>

AN DR. (a’ suathadh na h-uinneig) Pol a’ Bhàigh.

IAIN 1 Cha tug siud fada!

IAIN 2 (mach air an uinneig) … <eng>Highland Crafts … West Coast Knitwear<gai> …

IAIN 1 (mach air an uinneig) … <eng>the Hi Hi Hostel … Wendy’s Place<gai> …

AN DR. Cà ’il thu ’g iarraidh a dhol?

IAIN 2 Dh’inns thu dha mar-thà.

IAIN 1 Oifis a’ chidhe.

AN DR. (a’ tionndadh a chinn) Tha mo bhràthair-s’ ag obair an sin.

IAIN 1 Bheil? (stad ghoirid) ’N e MacConnachaidh a th’ ortsa cuideachd?

AN DR. Chan e. MacFhearchair.

An tagsaidh a’ stad. Iad a’ tighinn a-mach. Fuaim an uisg’.

AN DR. Splaidhsear MacFhearchair an t-ainm a th’ air. Splaidhsear na h-Aona Shùil. Can ris, ma chì thu e, gu bheil Fittipaldi a bhràthair … duine nas fheàrr na esan … ag iarraidh a bhaidhsagal leis an <eng>3-speed<gai> ’s an dynamo air ais.

An tagsaidh a’ falbh. Solas sìos.

Sealladh 7

Oifis a’ Chidhe. SGIOBAIR MACONNACHAIDH na broinn, aig deasg. IAIN 1 is IAIN 2 a’ dol a-steach tron doras. Glag bheag a’ toirt gliong.

SGIOBAIR (a’ seasamh) Feasgar math!


[TD 157]

IAIN 1 (ga chrathadh fhèin) Fliuch, aidh …

SGIOBAIR (a chorrag suas) Tha thu ceart! ’S tha mise ceàrr!

Gliong na glag. SPLAIDHSEAR MACFHEARCHAIR a’ nochdadh.

SPLAIDHSEAR Nam oillsgin bho linn a’ chalabhain!

SGIOBAIR Ah! Seo mo cho-obraiche ’s mo charaid sa chùirt, Splaidhsear na h-Aona Shùil MacFhearchair. Eil i togail baltag, a Mhaighstir MhicFhearchair, na mhothaich thu, leis an aon shùil a tha na do cheann?

SPLAIDHSEAR Bagarrach, riasach, a Mhaighstir MhicConnachaidh, fionnar bhon iarras is faoileag air a’ mhuir! Ged nach eil annam ach aon sùil, chì mi leis an t-sùil a th’ agam. Ach chan eil an neach a tha dèanamh lòn beag air mat nan ochd nota deug againn ag iarraidh sin a chluinntinn.

SGIOBAIR (a’ tighinn a-mach bho chùl a’ chunntair) ’S ged tha mise laobhach, spàgach, chumainn bròg glè dhìreach.

SPLAIDHSEAR Dè do ghnothaich rinn, a dhuin’ uasail?

SGIOBAIR Eil e nar comas do chuideachadh?

SPLAIDHSEAR Splaidhsear MacFhearchair, iarr agus bheirear dhut.

SGIOBAIR Sgiobair MacConnachaidh, can agus gheibh thu.

IAIN 1 Uh … ticeard gu Nog. (stad)

SGIOBAIR Nog? (stad ghoirid) De seòrsa ticeard?

SPLAIDHSEAR Chan ann bho nam Muilinnean Gaoith’ a tha thu?

SGIOBAIR Draibhigidh mise dumpar, mas ann.

SPLAIDHSEAR Obraichidh mise micsear.

IAIN 1 (a’ crathadh a chinn) Chan ann, chan ann … (stad)

SGIOBAIR Mo bhràthair Coinneach? Muc an t-saoghail mhòir!

SPLAIDHSEAR Fittipaldi againne? Balgaire bhon a’ bhroinn! (stad)

SGIOBAIR (a’ stampadh ticeard ’s ga toirt dha) Ticeard a Nog. Dha aon neach.


[TD 158]

SPLAIDHSEAR Bidh sin £17.50, Maighstir …?

IAIN 1 MacArtair. (stad)

SGIOBAIR ‘Cnuic is uillt is Ailpeinich

Ach cuin a thàinig na h-Artairich?’

SPLAIDHSEAR ‘Sliochd na murt ’s na h-euceart.’

Na dithis a’ geur-choimhead ri IAIN 1.

SGIOBAIR Ach dè th’ ann an sloinneadh, a Splaidhsear, aig a’ cheann thall?

SPLAIDHSEAR ’S e farainm an rud, nach e, a Sgiobair, aig deireadh an latha?

SGIOBAIR Cha do phàigh e fhathast son a thiceard.

IAIN 1 O! … (làmh gu phòcaid-broillich) An gabh sibh <eng>cashcard?<gai>

SGIOBAIR Airgead. (stad ghoirid) Bha mise suirghe uair air tè à Nog. Tè ruadh.

SPLAIDHSEAR Bhris i do chridhe, nach do bhris, a Sgiobair? (a’ cumail an not’ suas ris an t-solas) Sir Walter Scott! Sàr Ghàidheal!

SGIOBAIR Bhris i mo phòcaid an toiseach … Thachair tè à Nog riutsa cuideachd, nach do thachair, a Splaidhsear?

SPLAIDHSEAR Tè bhuidhe bhàn. (a’ crathadh a chinn) Bha i dubh dhòmhsa. (fuaim conacaig) <eng>Ahoy there!<gai>

SGIOBAIR <eng>Hallo the ship!<gai>

SPLAIDHSEAR Aiseag Nog.

SGIOBAIR Shìos aig a’ chidhe.

SPLAIDHSEAR Ullaichte son seòladh.

Iad a’ dol a-mach tron doras. Gliong na glaig. Uisg’ a’ dòrtadh.

IAIN 2 (a’ sanais) Cha tug e do sheinns dhut.

Iad a-muigh.

SPLAIDHSEAR Tuiltean na dròbh!


[TD 159]

SGIOBAIR Rotach dhonn Ill’ Doinean!

Spot solas air duine le oillsgin ’s bonaid bileach.

SGIOBAIR Sin i! <eng>The Maid of Nog!<gai>

A’ chonacag.

SPLAIDHSEAR Rud a dh’fheumas tu dhèanamh a-nis …

SGIOBAIR Èist seo ’s na èist ach seo!

SPLAIDHSEAR … ’s e do thiceard a thoirt dhan duine leis an oillsgin shalach, ’s am bonaid seòladair air a ghànrachadh le <eng>red lead,<gai> ’s na sùilean claon, ’s an t-sròn dhearg, ’s fàileadh na daoraich, aig ceann a’ ghangplank –

SGIOBAIR Fear à Nog! Noganach!

SPLAIDHSEAR – a chanas riut, ann am briathran ciùin –

FEAR NOG Feuchainn ri amadan a dhèanamh dhiom, mac màthar? An ann?

IAIN 1 Gabh mo leisgeul?

FEAR NOG Ticeard bus tha seo! (ga reubadh ’s ga sadadh às)

IAIN 1 O! … (a’ tabhachd na ticeard cheart air) … duilich …

FEAR NOG (a’ cur aghaidh faisg air aghaidh IAIN 1) ’N e aodann amadain tha sin? Mac màthar aig an robh dà bhàt’ iasgaich! An tarbh mu dheireadh air eilean Nog! (a’ coimhead a-null) Dè bha an dà cheàrd sin a’ cantainn mu mo dheidhinn-s’, mac màthar? (a’ gabhail na ticeard eile, toirt sùil oirre, ga reubadh, toirt leth dhi air ais dha IAIN 1. A’ cur aghaidh faisg air a-rithist) A theab a dhol dhan a’ sgoil mhòr! Ach nach b’ urrainn dhomh mo mhàthair fhàgail na h-aonar anns a’ charabhan.

Fuaim na conacaig, faisg.

SGIOBAIR (a’ togail a làimh anns an dealachadh) Mar sin leat!

SPLAIDHSEAR (a’ togail a làimh) Siuthad ma-thà!

SGIOBAIR ’N aire ort fhèin bho bhoireannaich ruadh Nog!

SPLAIDHSEAR ’S bhon fheadhainn bhàn!

SGIOBAIR Na struc anns a’ leann dhubh!


[TD 160]

SPLAIDHSEAR Seachain an treas tarraing!

Iad a’ falbh. Fuaimean, dheth … einseans na h-aiseig, an gangplank a’ tighinn air bòrd etc. Guthan àrd, cabhagach, am measg a chèile.

– Steach a’ ròp!

– Thoir a deireadh mun cuairt!

– Leig a coinnlean dhan a’ stoirm!

– Cùm dìreach i, Iain!

– Cùm tioram i, Dhòmhnaill!

Fuaim nan einseans. Bragail shuailichean. Gaoth. Faoileagan.

IAIN 1 Tha i gluasad.

IAIN 2 Air fuasgladh bhon a’ phalla!

IAIN 1 Togail cùrs’ air Nog!

IAIN 2 (a’ seinn) “… rìbhinn a bheil cuimhn’ agad, an oidhche mus do sheòl mi …”

Ceòl: <eng>Voyage of the Brendan.<gai>

IAIN 1 (a’ tarraing anail mhòr) An cuan siar! Èadhar na mara!

Brag suaile. Fuaim nan einseans.

IAIN 2 (a’ seinn) “Sheòl mi ’n-uiridh, òr gam fhurain, Sheòl mi ’n-uiridh, cuan an t-sàile …”

IAIN 1 Seòladair! Sin a bha còir a bhith annam!

IAIN 2 Maraiche nan cuantan. Tha e anns an fhuil.

IAIN 1 A.B. MacArthur air a’ chuibhle. <eng>Steady as she goes!<gai>

IAIN 2 Dol timcheall an t-saoghail …

IAIN 1 Air tìr anns gach port …

NIGHEAN <eng>Hallo, sailor! You like me, no, yes?<gai>

IAIN 1 Seòladair a bha na mo sheanair Thàboist. ’S ann am Murchadh Ruadh, taobh mo mhàthar …

GUTH (air P.A., tro bhragail) <eng>“Mayday! Mayday! Captain MacArthur to report to the bridge!”<gai>


[TD 161]

M.C. (spàin a’ toirt gliong air glainne) <eng>“Ladies and gentlemen! Pray silence for Commodore MacArthur!”<gai>

GUTH (neach naigheachd) <eng>“Among Her Majesty’s guests at Balmoral were Admiral of the Fleet Sir Iain MacArthur and his wife Lady Norma …”<gai>

Suaile às dèidh suaile toirt brag orra. Iad nan seasamh len casan sgiabte, a’ cumail grèim teann air an rèile. Solas sìos.

Sealladh 8

Solas air IAIN 1, na shìneadh air being, a shùilean dùinte. IAIN 2 na shuidhe le ghèillean air a ghlùinean aig ceann na being.

DÀ BHOIREANNACH – AGGIE ’s MILLY – a’ nochdadh, grèim aca air gàirdeanan a chèile le gluasad a’ bhàt’. A’ feuchainn a-null le corra stad, gaoth làidir nan aghaidh, chun na being. A’ stad aig cùl na being.

AGGIE Milly! Seall! Tha duine air a’ bheing againn!

MILLY Tha. (a’ crùbadh ’s a’ coimhead a dh’aodann IAIN 1) ’S fior dhroch dhath air.

AGGIE ’N e ’n deoch, an dùil?

MILLY Neo cur na mara?

AGGIE Neo an dà chuid?

Stad. Iad a’ coimhead sìos ris.

AGGIE Saoil am b’ fhiach e phòsadh, Milly? Siuthad thoir sùil.

MILLY Ist, a bioch! Mas cluinn e thu!

AGGIE Saoil an dèanadh e oidhche?

MILLY (gàireachdainn) Nach ist thu!

IAIN 2 (a’ togail a chinn … guth lag) O Dhè naomh agus bheannaichte. Ga ar bith cò iad, no cò às a thàinig iad, cuir air falbh iad …

MILLY (a’ putadh IAIN 1) Haoi, bhalaich!

IAIN 2 (guth lag) Cuir air falbh iad, a Chruithear. Chan eil mise an seo ann.


[TD 162]

AGGIE (a’ putadh IAIN 1) Haoi, bhalaich! A’ bheing againne tha sin!

IAIN 1 a’ leigeil osann.

MILLY Tha e fosgladh a shùilean, Aggie.

AGGIE Bruidhinn ris, Milly.

MILLY (àrd) Dè tha ceàrr ort, a bhalaich? (IAIN 1 ag osnaich) Chan eil fàileadh deoch dheth idir, Aggie. Cur na mara a th’ air.

IAIN 2 (lag, cha mhòr fo anail) A Dhè naomh agus bheannaichte, ’s aithne dhut m’ fhàillingean uile. Thoir beò às a seo mi, a Chruithear, agus creididh mi annad gu bràth agus gu sìorraidh tuilleadh, amen … (a cheann a’ dol air a ghlùinean a-rithist)

MILLY Bi deiseil leis a’ phoca plastaig, Aggie … (ri IAIN 1) Dè mar a tha thu faireachdainn?

IAIN 1 (osann) Carson nach eil i stad?

MILLY Cò? … Feuch ri do shùilean fhosgladh.

IAIN 1 Am bàta … Carson a tha i gluasad mar a tha i?

IAIN 2 (a’ togail a chinn) Sìos is suas, ’s bho thaobh gu taobh …

IAIN 1 O Thia … (feuchainn ri suidhe an-àirde)

AGGIE (a’ cumail a’ phoca phlastaig fo bheul) Sin, sin! Cinntich dhan a’ phoc i!

MILLY Tha e ’g iarraidh laighe sìos a-rithist, Aggie. Fireannaich? Chan fhuiling iad fiach, an taca ri boireannaich.

AGGIE (sùil dhan a’ phoc) Dhìobhar e rùchd a’ chaolanan.

IAIN 1 (a’ laighe sios) Mi bàsachadh …

MILLY Cluinn, Aggie! Chan fhuiling iad fiach. (ri IAIN 1) ’S tu nach eil!

IAIN 2 (a’ togail a chinn … a’ seinn, guth crochanach):

“Nuair chaidh sinn fo rùm, ’s sinn airsneulach trom.
Bha cuid againn tinn ’s an gàbhadh …”

IAIN 1 a’ feuchainn ri suidhe ’n-àirde.

MILLY Am poca plastaig eile, Aggie, greas ort!


[TD 163]

AGGIE (le poca plastaig eile fo bheul) Sin, sin, sin a-nis …

IAIN 2 (ag osnaich) Tha mi coma ged a dheigheadh i fodha …

AGGIE (sùil dhan a’ phoc) Tha curranan air a thighinn an-àirde.

IAIN 2 … coma ged a dheigheadh i gu grunnd na mara …

MILLY Dhomh <eng>anorak Marks and Spencers,<gai> Aggie. Gun cuir mi fo cheann i.

AGGIE Bidh e nas fheàrr nuair a gheibh i seachad air Eilean an t-Suaimhneis.

(brag suaile mhòr. Dìosgail is crathadh) Droch mhuir a-riamh aig Eilean an t-Shuaimhneis.

MILLY Cha do ràinig i Eilean an t-Suaimhneis fhathast, Aggie.

AGGIE Nach do ràinig? Bha dùil agam gun ràinig, mar a bha i a’ roubhlaigeadh.

MILLY Tha sinn fhathast aig Eilean an t-Sonais, Aggie. (brag suaile eile. Dìosgail is crathadh)

Eilean an t-Suaimhneis a’ tighinn air fàire. Air an fhuaraidh.

IAIN 1 (osann) O Thighearna …

AGGIE is MILLY, le grèim aca air a chèile, dol a-null chun a’ rèile, ’s a’ coimhead a-mach ris a’ mhuir. Gaoth làidir nan aghaidh. Solas sìos.

Sealladh 9

Fuaim na mara ’s na gaoithe a’ stad. Solas suas. AGGIE is MILLY a’ tilleadh bhon a’ rèile, ’s a’ seasamh aig cùl na being.

MILLY Haoi, bhalaich! Suidh an-àirde!

IAIN 2 (a’ togail a chinn) Cà’ bheil sinn?

AGGIE Dìreach a’ tighinn a-steach.

Fuaim nan einseans.

MILLY (ri IAIN 1) Tog do cheann. Gu faigh mi m’ <eng>anorak.<gai>

IAIN 1 (a’ suidhe ’n-airde … iongnadh na ghuth) Sguir i ghluasad!


[TD 164]

IAIN 2 Tha mi dol a thighinn beò aiste!

Fuaim na conacaig. Glag na drochaid. Guthan àrd, cabhagach, am measg a chèile.

– Thusa an sineach, Eardsaidh!

– A Mhoire mhàthair!

– Mise seothach, a Raghnaill!

– Dia dham shàbhaladh!

– Dòmhnall Iain an siudach, a Thioramaid!

– A Dhia m’ anam!

MILLY <eng>Backshift<gai> nan Uibhisteach a th’ ann.

– Cuir eadar uisg’ agus gaoth i, Eardsaidh!

– Stiùir a cuinnlean air a’ laimrig, a Raghnaill!

– Cath an ròp, a Thioramaid!

Na h-einseans a’ stad. Sàmhchantas. IAIN 1 is IAIN 2 a’ seasamh ’s a’ dol gu beulaibh na stèids. MILLY is AGGIE còmhla riutha, tè air gach taobh dhiubh.

IAIN 1 (a’ coimhead a-mach dhan èisteachd) Dè sluagh tha sin air a’ chidhe?

IAIN 2 ’N ann a’ feitheamh ceann-crìoch a tha iad?

MILLY Thàinig iad a dh’fhaicinn a’ bhàt’ a’ tighinn a-steach.

AGGIE Chan eil an còrr ri dhèanamh an Nog air oidhche Haoine.

MILLY Gu ’n tòisich an dannsa. (iad a’ tionndadh chun na làimh dheis)

’N aire air do chasan sìos an <eng>gangplank.<gai>

AGGIE Cùm grèim air a’ rèile.

MILLY B’ fheàrr dhòmhs’ a dhol roimhe, Aggie, mas tuit e truimeach air shearrach.

AGGIE ’S thèid mis’ air a chùlaibh, Milly, mas fhalbh e an comhair a’ chùil.

Iad a’ gluasad gu taobh deas na stèids. A’ stad.


[TD 165]

IAIN 2 Stàiteil, gaisgeil … maighdean roimhe ’s às a dhèidh … thàinig Iain MacArtair air tìr an eilean Nog.

AGGIE Haoi, bhalaich? Cà ’il do cheas?

MILLY Robh ceas agad?

Stad.

AGGIE Dè tha ceàrr?

IAIN 1 (ri IAIN 2) Cà’ na dh’fhàg mi e?

MILLY Chan ann a’ ruith bho chàil a tha thu?

AGGIE Poilis dhubh nam putanan buidhe?

MILLY Tè òg a rinn thu trom? ’S a h-athair?

IAIN 1 (a’ crathadh a chinn) Chan ann, chan ann …

IAIN 2 Can riutha gu bheil thu pòst. Aig Norma.

Sàmhchantas. An dithis a’ coimhead ris.

IAIN 1 ’S ann a tha mi air … misean …

MILLY Misean? Dè tha sin, misean?

AGGIE Man misionairidh?

MILLY Chan ann bho na Muilinnean Gaoith’ a tha thu?

AGGIE (luath) Mas ann, tha <eng>“stence”<gai> aig ceann shìos na lot againne –

MILLY Mise dh’fhaighnich an toiseach, Aggie. (ri IAIN 1) Tha lios le balla cloich timcheall oirre a bh’ aig mo sheanair –

IAIN 1 (a’crathadh a chinn) Chan ann, chan ann … (stad ghoirid)

IAIN 2 Air gnothaich eile, can riutha.

Sàmhchantas. An dithis a’ coimhead ris.

MILLY (mach à oir a beòil) Sgoilear, Aggie. Thoir sùil air na làmhan.

AGGIE (mach à oir a beòil) Liutan a’ ghiomaich. Cha do rinn iad car a-riamh.

MILLY (ann an guth àrd ri IAIN 1) Feumaidh tu seabht aodaich fhaighinn. Ma tha thu gu bhith air Nog air misean.

AGGIE Gun cheas.


[TD 166]

MILLY Nam bithinn-s’ nad àit’, dhèanainn air <eng>Superstore Ram Singh<gai> air Sràid na h-Eaglais, <eng>Menswear Section.<gai> Bidh e fhathast fosgailt’.

Spot air RAM SINGH, ceann shuas na stèids.

R. SINGH <eng>‘Your heart will sing
When you shop at Singh’s …’<gai>

IAIN 1 Dè seòrs’ aodach?

R. SINGH (gan cumail suas) Drabhars le <eng>motif?<gai>

MILLY <eng>Hold that tiger.<gai>

R. SINGH (ga cumail suas) T-shirt le <eng>motif?<gai>

AGGIE <eng>The Missionary position.<gai>

MILLY Sinne falbh dhachaigh a-nis.

AGGIE A dhreasaigeadh son an dannsa.

MILLY ’S mait gu faic sinn ann thu.

AGGIE Nad aodach ùr.

Iad a’ falbh.

MILLY Mise an tè ruadh leis a’ sgiorta <eng>felt<gai> ’s am <eng>matching bolero<gai> …

AGGIE Mise an tè bhàn leis a’ sgiorta dirndl ’s na <eng>stilettos<gai> …

Sealladh 10

IAIN 1 (a’ dol bho chas gu cas, a’ gluasad a ghàirdeanan) Faireachdainn car lag fhathast … (làmh gu stamaig) … òglaidheachd mo chom…

IAIN 2 Bruis-fhiaclan ’s Colgate. Ràsar.

IAIN 1 Bhiodh cur na mara air Nelson.

IAIN 2 Siabann sèibhig.

IAIN 1 ’S air Sir Francis Chichester. (stad ghoirid) ’S e chiad rud àite-fuirich a lorg.

IAIN 2 ’S ma dh’fhaighnicheas iad cà ’il do bhaga?

IAIN 1 ’S mait nach faighnich.

IAIN 2 ’S mait nach mothaich iad. (stad)

IAIN 1 Innsidh mi ’n fhìrinn. Gun chaill mi e.


[TD 167]

DOODLES (a’ tighinn air bhon taobh chlì) Fàilte gu Nog, a dhuin’ uasal! (ri DEEDLES, a tha air nochdadh bhon taobh dheas) Dèan às, Deedles!

DEEDLES Do bheatha dhan tìr, a Ghàidheil urramaich! (ri DOODLES) Na can riums’ dèanamh às, Doodles!

Iad a’ seasamh, fear air gach taobh dheth. Gàire mòr air aodann an dithis.

DOODLES Tha thu ag ràdh riut fhèin an-dràst, a dhuin’ uasail, na do cheann fhèin: dè b’ fheàrr, an dèidh breislich is luaisgean a’ chuain, na pinnt mhòr de leann dubh Nog, a chuireas neart às ùr na mo chorp is m’ anam?

DEEDLES Tha e air bualadh a-steach ort gu làidir an ceartuair, a Ghàidheil urramaich: nach biodh e iomchaidh is freagarrach, tèaraint’ air talamh tioram an dèidh gàbhaidhean is cunnartan na bhòidse, mo gharbhan a sgoladh le seapan taisealach de threastarraing Nog, a theicheas na sgàilean ’s a dh’aiseigeas gach bròn gu cùl?

DOODLES Le searrag roimhe de Mhac an Noganaich <eng>110 proof,<gai> suidheamaid a-mhàin gu socair?

DEEDLES Is slige-chreachainn na dèidh de shùgh cruaidh an eòrna, a bhean leasaich an stòp dhuinn?

DOODLES Is siola mhath de ruma às dèidh sin, cha tig an aois leatha fhèin?

DEEDLES (a’ gabhail grèim air a ghàirdean) Le sin, ma dh’fhaodas mi, a dhuine chòir, do stiùireadh gun dàil gu doras-mòr a’ Chaley –

DOODLES (a’ gabhail grèim air a ghàirdean eile) Ma cheadaicheas tu dhòmhs’, a Ghàidheil ionmholta, do threòrachadh, gun mearachd nad cheum, gu doras-cùil a’ Chrown –

IAIN 1 (ìosal; crith na ghuth) Dè tha sibh dèanamh? Leigibh às mo ghàirdeanan!

Iad ga shlaodadh bho gach taobh.

DEEDLES Leig às e, Doodles! Chuala tu ’n duine!


[TD 168]

DOODLES Sguir dheth, Deedles! Tha e ’g iarraidh a thighinn còmh’ riums’!

IAIN 2 Breith Sholamh! (ris an èisteachd) Cuidich mi, duineigin!

IAIN 1 (crith na ghuth) Leigibh às mi, thuirt mi, an dithis agaibh!

Iad ga leigeil às.

IAIN 2 Maoidh am poileas orra!

IAIN 1 Bu chòir nàire bhith oirbh!

MACAOIDH is MACLEÒID a’ tighinn air. An dithis le deisichean dorcha, lèintean geala, taidhs.

M’AOIDH Cur dragh air an t-srainnsear, an ann, Deedles?

DEEDLES (feagal air) Chan ann, Mr MacAoidh, cha ghabhainn orm …

M’LEÒID Doodles?

DOODLES (feagal air) Mise, Mr MacLeòid? Cha robh, cha robh …

M’AOIDH Robh iad a’ cur dragh oirbh, strainnsear san tìr? Innis, ma bha.

IAIN 1 Uill …

IAIN 2 Can gu robh! Bha, can!

IAIN 1 … cha robh, mar sin …

M’AOIDH Cha chreid mi nach robh. Dè do bheachd, a MhicLeòid?

M’LEÒID Tha thu ceart, a MhicAoidh. (ri IAIN 1) Na bhruidhinn iad riut ann an Gàidhlig aost, phungail nach cluinn thu chaoidh air a’ rèidio?

M’AOIDH Nach tuig duine ach iad fhein?

M’LEÒID A’ cleachdadh deich facail far an dèanadh aon a’ chùis?

M’AOIDH Na gheall iad sean sgeulachdan innse dhut?

M’LEÒID Mu thaibhsean ’s an dà shealladh?

M’AOIDH Na dh’fheuch iad ri do Ghàidhlig a cheartachadh?

DEEDLES (crùib air leis an eagal) Cha do dh’fheuch, Mr MacAoidh, mo mhionnan!


[TD 169]

DOODLES (crùib air leis an eagal) Mo làmh dheas suas gu Dia, Mr MacLeòid!

M’LEÒID Dè do bheachd, a MhicAoidh? An leigeil às an truib-sa? Cuimhnich cò th’ agad!

M’AOIDH (a’ dèanamh dòrn) No pronnadh math a thoirt dhaibh? Dè do bheachd fhèin, a MhicLeòid?

M’LEÒID (a’ dèanamh dòrn) Smuig fala ris an dithis? B’ fheàrrd iad e!

M’AOIDH (ri IAIN 1) Dè tha sibh ’g ràdh?

IAIN 1 Uill …

IAIN 2 Bheir, can! Màlaich a’ choin! Can e!

IAIN 1 … tha iad … cha robh iad, mar sin …

M’AOIDH Cluinntinn siud, an dithis agaibh? Tha strainnsear ag radh nach do rinn sibh càil air.

IAIN 2 Chan eil!

M’LEÒID Nach fhaod sinn buntainn dhuibh.

IAIN 2 Faodaidh! Marbh iad!

M’AOIDH Con tha thu fhathast a’ danglaigeadh an sin, Deedles?

M’LEÒID Doodles? Cò ris tha thu feitheamh?

DEEDLES is DOODLES a’ ruith bhon a’ stèids, a’ bualadh na chèile leis a’ chabhaig. Solas sìos.

Sealladh 11

Solas suas. Mar a bha iad.

M’AOIDH (ri IAIN 1) Cha chuir iad an còrr dragh ort.

M’LEÒID Cha ghabh iad orr’.

IAIN 1 Uill … tapadh leibh.

M’AOIDH Dà thramp, tha thu ’g ràdh riut fhein?

M’LEÒID Dà uireasbhach?

M’AOIDH Bhiodh tu ceàrr. Fada ceàrr.

M’LEÒID Bha uair nach b’ e sin an àbhaist.


[TD 170]

M’AOIDH Bha latha eile aig fir na mònach.

M’LEÒID Cò, le clogaid air a cheann ’s a’ marcach air each geal, a bha na cheannard air poilis Lunnainn a’ latha phòs Teàrlach is Di?

IAIN 2 Deedles?

M’LEÒID Doodles!

M’AOIDH Cò, le searragan, am fianais an t-saoghail, a thomhais làrach a’ Mhillenium Dome? Cò bha os cionn a’ sguad a chladhaich an <eng>Channel Tunnel?<gai>

IAIN 2 Doodles?

M’AOIDH Deedles!

M’LEÒID Dè chanas tu nis? (stad)

M’AOIDH (làmh a-mach … gàire air aghaidh) MacArtair, nach e? Bha dùil againn riut.

A’ crathadh làimh IAIN 1.

M’LEÒID (làmh a-mach … gàire air aghaidh) Thàinig fios romhad gu robh thu tighinn.

A’ crathadh làimh IAIN 1. IAIN 1 is IAIN 2 a’ coimhead ri chèile.

M’AOIDH D’ uncail Ailig? … Ailean? … (IAIN 1 is IAIN 2 a’ gnogadh an cinn) Dh’fhònaig e sinn.

M’LEÒID Bhon taigh agad.

M’AOIDH Droch loidhne.

M’LEÒID Mar gu robh e bruidhinn tro cuibhrig leapa.

M’AOIDH Tòrr giogalais air a chùlaibh.

IAIN 1 is IAIN 2 a’ coimhead ri chèile. Solas air UNCAIL AILEAN ’s NORMA, cùl na stèids, a’ suidhe ’n-àirde anns a’ leabaidh.

NORMA (grèim air cas UNCAIL A., a’ cunntadh) An òrdag … a’ sgealbag … (cur a làimh fon an <eng>downy<gai>) … an gunna fada …

An solas a’ dol às.

M’LEÒID Ach dh’inns e dhuinn fàth do thurais.


[TD171]

M’AOIDH Dè chuir an taobh-s’ thu.

M’LEÒID Cha leig sinn guth oirnn.

M’AOIDH (a’ crathadh làimh IAIN 1) Willie Dan MacAoidh, Fear-gairm, Comhairle Nog.

M’LEÒID (a’ crathadh làimh IAIN 1) John Angus MacLeòid, Iar-fhear-gairm.

M’AOIDH Bho na Muilinnean Gaoith’, nach ann? Na can smid!

IAIN 1 Chan ann.

M’LEÒID Sin thu! Tha sinn a’ tuigs’!

Gàire mòr air aodann an dithis, a’ coimhead ris. Iad a’ priobadh còmhladh.

M’AOIDH Airgead mòr, dè? Dhutsa ’s dhuinne. (a’ togail a làimh) Ist!

M’LEÒID Agus bheir sinn fhìn an sluagh gu taobh. ’N e na Noganaich?

M’AOIDH Fàg againn iad.

M’LEÒID Far a bheil am poball dall, nì ’n gille cam ministear.

Iad a’ priobadh còmhladh air IAIN 1.

M’AOIDH (a’ tionndadh air M’LEÒID) Cò air tha gille cam agad, a MhicLeòid?

M’LEÒID (a’ toirt ceum air ais) Air do shocair, a MhicAoidh.

An dithis a’ tionndadh ri IAIN 1.

M’AOIDH ’S bidh na comhairlichean eile leinn, co-dhiù, a’ mhòr-chuid.

M’LEÒID ’S cò tha dol a dh’èisteachd ris an fhuidheall nach eil?

Iad a’ priobadh còmhladh air IAIN 1.

IAIN 2 (oir a bheòil) B’ fheàrr dhut innse dhaibh. (IAIN 1 a’ coimhead ris) Cò thu ’s dè tha gad fhàgail an seo.

IAIN 1 a’ dèanamh casd bheag, a’ tionndadh ri M’AOIDH ’s M’LEÒID, a’ gluasad a ghàirdeanan ’s a chasan, ’s a’ tòiseachadh a bruidhinn. M’AOIDH ’s M’LEÒID ag èisteachd ris. Na h-aodainn aca a’ dol


[TD 172]

stùirceach. IAIN 1 a’ sgur a bhruidhinn. A’ coimhead ri IAIN 2. IAIN 2 a’ crathadh a chinn. M’AOIDH is M’LEÒID a’ coimhead ri chèile. Ri IAIN 1.

M’AOIDH Chan eil a-rèist gnothaich agad ri na Muilinnean Gaoith’?

M’LEÒID Ach leig thu dhuinn bruidhinn!

M’AOIDH Rudan innse dhut nach robh còir againn!

M’LEÒID Agus dè na taighean tha seo air an d’ thàinig thu thoirt sùil?

IAIN 1 Dà thaigh. (a’ toirt dealbh às a phòcaid) An <eng>Commercial Guesthouse<gai> –

M’LEÒID (ri M’AOIDH) Taigh d’ antaidh Bellag!

IAIN 1 <eng>‘Contact in first inst. W.D.Mackay’?<gai>

M’LEÒID Eil fhios aice? Na dh’innis thu dhi?

IAIN 1 (a’ toirt dealbh eile às a phòcaid) Agus a’ <eng>Seaview Guesthouse<gai> –

M’AOIDH (ri M’LEÒID) Taigh d’ uncail Dan!

IAIN 1 <eng>‘Contact in first inst. J.A.Macleod’?<gai>

M’AOIDH Eil fhios aige? Na dh’innis thu dha? (stad)

M’LEÒID (guth aotrom) Bidh sinn a’ tighinn sìos an seo a h-uile oidhche Haoine.

M’AOIDH A’ gabhail cuairt timcheall a’ chidhe.

M’LEÒID Nach bi, a MhicAoidh? Gu ’n tòisich an dannsa anns an Talla.

M’AOIDH Talla a’ bhaile. Tha thu tighinn chun danns’, nach eil? Chan eil an cùram ort, no …?

M’LEÒID Còmhlan-ciùil bho Tìr Mòr.

M’AOIDH Seinneadairean ’s <eng>raffle.<gai>

M’LEÒID Dh’fhaodadh tu buannachadh rùda. Cheviot.

M’AOIDH Chì sinn ann thu … Iain, nach e?


[TD 173]

M’LEÒID Nise! Cà ’il dùil agad fuireachd a-nochd? Do cheann a chur fodhad?

IAIN 1 Chan eil fhios a’m fhathast.

M’AOIDH Hmm. (stad ghoirid) Taigh mòr, geal, le <eng>all mod cons,<gai> saoilidh mi, ri aodann na mara –

M’LEÒID An <eng>Commercial!<gai> Taigh d’ antaidh Bellag!

M’AOIDH Dè tha ceàrr air a sin?

M’LEÒID Dè tha ceàrr air a’ <eng>Seaview?<gai>

M’AOIDH Taigh d’ uncail Dan!

M’LEÒID Cho math ris a’ Chommercial latha sam bith dhen t-seachdain, le rumanan <eng>en suite<gai> ’s <eng>alarm<gai> a nì cupan teatha dhut ri taobh na leap’.

M’AOIDH Theirigeadh e dhan a’ <eng>Seaview<gai> ma ’s e thoil.

M’LEÒID Carson? (amharasach) Dè tha ceàrr air a’ Chommercial?

M’AOIDH Dè tha ceàrr air a’ <eng>Seaview?<gai>

M’LEÒID Carson tha thu ’g atharrachadh d’ inntinn?

M’AOIDH Theirigeadh e far an togair e. Dè ’n dragh a th’ agamsa?

M’LEÒID Dhan a’ Chommercial, a-rèist.

M’AOIDH Tha thu cinnteach? (M’LEÒID le boill air aghaidh. M’AOIDH a’ tionndadh ri IAIN 1) Nis … Iain, nach e? … (a’ stad) Cà ’il do cheas?

IAIN 1 Chaill mi e.

M’AOIDH Thachair e dhomh uair. Eadar Florida is Cuba. Thachair ’s dhuts’, a MhicLeòid. (car na cheann) A MhicLeòid?

M’LEÒID (diombach) Tilleadh à Kazakhstan. Ceas le cuibhlichean.

IAIN 2 (ìosal, ri IAIN 1) Chan eil iad ga do chreids. (stad)

M’AOIDH Tha an <eng>Commercial<gai> shuas an rathad. Cuiridh sinn chun doras thu.

M’LEÒID Ach cha tèid sinn nas fhaide leat.

M’AOIDH Cha ghabh sinn sin oirnn.


[TD 174]

M’LEÒID Cha chaomh le antaidh Bellag MacAoidh. Chan eil i ga iarraidh, a dhubh no dhath.

M’AOIDH Cha chaomh leatha thus’ a bharrachd. Thàinig i às do dhèidh uair le iarann speal …

Iad a’ falbh. Solas sìos.

Sealladh 12

Solas suas. Iad mu choinneamh doras.

M’AOIDH (guth ìosal) Seo e. <eng>An Commercial Guesthouse.<gai>

M’LEÒID (guth ìosal) Chan fhaca tu duine dhen dithis againne, cuimhnich. Ma dh’fhaighnicheas i.

M’AOIDH Fhuair thu fhèin lorg air an taigh.

M’LEÒID ’S chì sinn aig an dannsa thu.

M’AOIDH Tugainn! Mas cluinn i sinn.

Iad a’ falbh le cabhaig.

IAIN 1 a’ sàthadh putan na glaig. A’ feitheamh. An doras a’ fosgladh, ’s ceann CAILLICH a’ nochdadh. I a’ coimhead a h-uile taobh ach ri IAIN 1 is IAIN 2.

A’ CH. Eil neach ann?

IAIN 1 (casd bheag)

Cò tha siud leis a’ chnatan?

IAIN 2 Thusa, can.

A’ CHAILLEACH a’ toirt sùil bhiorach air.

A’ CH. Cò thusa?

IAIN 2 Inns dhi. ’S g’eil thu ’g iarraidh rùm.

A’ CHAILLEACH a’ toirt sùil bhiorach air.

A’ CH. Singilte no dùbailte?

IAIN 2 Dìreach dhut fhèin, can.

Iad a’ dol a-steach ’s a’ dùnadh an dorais.

IAIN 1 Thàinig mi air a’ bhàta, ’s –


[TD 175]

A’ CH. Cò chuir thugam thu? Mac mo pheathar?

IAIN 1 Cha b’ e, ach duine air a’ chidhe –

IAIN 2 Chan aithnich thu mac a’ peathar.

IAIN 1 Chan aithnich mi mac ur peathar.

IAIN 2 Man ar e an duine air a’ chidhe mac a peathar.

IAIN 1 Man ar e an duine air a’ chidhe mac ur peathar. (stad ghoirid) Duine beag.

A’ CH. Bidh mac mo pheathar a’ cur luchd-turais thugam. Feuchainn ri mo thoirt gu taobh. (stad ghoirid) Dè cho fada ’s a tha thu gu bhith seo? … (creiceal a’ tighinn na guth) … an taigh cailleach bhochd, gun athair gun mhàthair, gun phiuthar gun bhràthair. ’S gun dùil ri litir.

IAIN 1 Uh … seachdain?

A’ CH. Rùm singilte son seachdain. (na sùilean aice a’ dol biorach) Dha dithis! (tabhachd iuchair mhòr air IAIN 1) Gabh an iuchair-s’ às mo làimh. An doras donn aig bàrr na staidhre leis a’ làmhach steigt’ ann. ’N ann bho luchd nam Muilinnean Gaoith’ a tha thu?

IAIN 1 Chan ann.

A’ CH. Tha iad gu bhith oirnn. Mac mo pheathar, nach do choinnich thu air a’ chidhe, a’ feuchainn ri mo chur-s’ a-mach às an taigh seo. Ach am bi e aige fhèin air màl dha luchd nam Muilinnean Gaoith’, nuair a thig iad. Tha e a’ cur boireannaich bho Roinn Shòisealach na Comhairle orm, cha mhòr gach seachdain, le pàipearan nach leugh mi, facail mhòr nach tuig mi. (an creiceal a’ tighinn na guth) Cailleach bhochd, gun chù, gun chat, gun leanabh beag. ’S gun duine a charaicheas a’ Hoover. (a sùilean a’ dol biorach) Cha dèan e bhiadh dheth. (stad) Àite àlainn a bh’ anns a’ mhòinteach. A liuthad samhradh breac, riabhach a bha mi oirre nam phàist’. Bha i cho sàmhach ’s cho sèimh ’s cho nàdarrach. Lochan is uillt is feadanan, ’s cha chluinneadh tu càil mura cluinneadh tu nuallan bò no laoigh no caora a miamhlaich. (stad) Agus iseanan gu leòr. Sin na chluinneadh tu oirre. Chan iarradh sinn dhith. Cà ’il do cheas?


[TD 176]

IAIN 1 Uh … (coimhead ri IAIN 2)

A’ CH. Fad seachdain anns an aon aodach na mo thaigh-s’? Cha ghabh thu dh’anam ort! Tha bùth Ram Singh fhathast fosgailt’ –

Solas air RAM SINGH, cul na stèids.

R. SINGH Bùth Ram Singh an-còmhnaidh fosgailt’.

A’ CH. Le coigrich tha a h-uile taigh-comhnaidh, taigh-òst’ is bùth ri aodann na mara. Ach an taigh seo ’s a’ <eng>Seaview Guesthouse.<gai> Tha an sluagh ionadail air teiche gu cùl a’ bhaile, a thaighean comhairle, taighean tiona ’s carabhans. Buinidh a’ <eng>Seaview Guesthouse<gai> dha Dan MacLeòid. Theab sinn pòsadh uaireigin. Tha mac le bhràthair air a’ Chomhairle. John Angus. Theab mi ’n ceann a chur dheth uair le speal. Tha e feuchainn ri Dan bràthair athar a chur a-mach às an taigh. ’N tug mi dhut iuchair?

R. SINGH Bùth Ram Singh fosgailt’ a h-uile latha ach latha na Sàbaid.

A’ CH. Robh John Angus carach sin shìos air a’ chidhe cuideachd?

IAIN 2 a’ maoidheadh air IAIN 1 ’s a’ crathadh a chinn.

A’ CH. Air do shlighe air ais bhon duine dhubh –

R. SINGH Agus latha na Nollaige.

A’ CH. – thèid thu steach dhòmhs’ a dh’<eng>Offlicense Myrtle,<gai> son leth-bhotal branndaidh a bhios agam ri taobh na leap’ … (creiceal na guth) … mas tig cuairt orm, cailleach bhochd … (na guth nàdarrach) … agus leth-bhotal Nog nectar, am fear saor, son an t-siataig a tha gam chràdh a latha ’s a dh’oidhch’. (a’ toirt pàipear dha IAIN 1) Seo. Sgriobh mi sìos e.

IAIN 2 Cà’il <eng>Offlicense<gai> Myrtle, faighnich dhi.

A’ CH. <eng>Offlicense<gai> Myrtle? Tha mas tig thu gu bùth Ram Singh, eadar Samantha’s <eng>Natural Wholefoods<gai> agus a’ <eng>Leek and Dragon Cycle Shop.<gai> (an creiceal a’ tighinn air ais na guth) Coigrich air a bhail’ againn a chur fon casan, ’s tha sinn a-nis a’ call na mòintich. A shaoghail, a shaoghail, nach caochlaideach thu. Nuair a bha dùil ri sòlas, ’s e bròn a bha nad rùn …

Solas a’ dol sios.


[TD 177]

Sealladh 13

Broinn bùth RAM SINGH.

R. SINGH <eng>Pullover<gai> buidhe, gun mhuinichillin, uabhasach brèagha?

IAIN 1 Agus tha Eilean Nog a’ còrdadh riut, Mr Singh?

R. SINGH O mo chreach-s’, tha. Civis Noganus sum … Lèine gheal chotan le srianagan, garbh saor?

IAIN 1 Fiù ’s an droch shìde?

R. SINGH Tha thu cantainn riut fhèin, Duine dubh neònach, nach eil? Mise cuideachd a’ cantainn rium fhìn an aon rud, son fichead còig bliadhna … Paidhir stocainnean, pàtaran Nog, eagalach snog?

IAIN 1 Dè na bhios sin, Mr Singh?

RAM SINGH ag obair le chorragan ’s an uair sin a’ toirt brag air till. Solas air MYRTLE a’ tighinn air. I teiche RAM SINGH ’s a’ seasamh air cùl na <eng>till<gai> na àite. RAM SINGH a’ falbh.

IAIN 1 Dè na bhios sin, Myrtle?

MYRTLE <eng>Eleven seventy nine.<gai> Can ri Bellag 10p. son a’ phoca plastaig. Gàidhlig Leòdhais a th’ agam. Dè mu dheidhinn soitheach dhut fhèin son an dannsa?

IAIN 2 Soitheach?

MYRTLE <eng>Carryout!<gai> Feumaidh tu <eng>carryout<gai> son an dannsa. H-uile duine an Nog a’ ceannachd soitheach son an dannsa. Botal.

IAIN 1 Uill, chan e fear-òil, mar sin, a th’ annam …

MYRTLE Chan urrainn dhut a dhol gu dannsa air eilean Nog gun soitheach. <eng>Carryout.<gai> Cha bhi duine air eilean Nog a’ dol gu dannsa gun soitheach.

IAIN 2 Leth-bhotal, can.

MYRTLE (sgread na guth) O thì, cho math dhomh mo thiceard gu Bermiuda òrdachadh as spot air an eadar-lion! (guth nas sèimh) Dè seòrs’ leth-bhotal? Uisge-beath’? Branndaidh?

IAIN 1 Uisge-beath’, tha mi smaoineachadh …


[TD 178]

MYRTLE Treas-tarraing, no Nog <eng>nectar?<gai>

IAIN 1 Nog <eng>nectar.<gai> (luath) Chan e fear-òil, mar sin, a th’ annam …

MYRTLE <eng>Seven fifty.<gai> (brag air an till) Eil fhios co ris a tha na Bahamas coltach mun am-s’ a bhliadhna …? (ag èigheachd às dèidh IAIN 1 is IAIN 2) Am feum mi <eng>bikini<gai> a thoirt leam …?

Solas sìos.

Sealladh 14

Taobh clì na stèids. IAIN 1 leis an aodach ùr air. IAIN 2 na sheasamh mu choinneamh, a’ dèanamh sgàthan dha.

IAIN 1 (a’ cur air taidh) Snaim plèine no Windsor …?

IAIN 2 Carson a cheannaich thu taidh thartain?

IAIN 1 Plèine, tha mi smaoineachadh …

IAIN 2 Agus seacaid uaine ’s briogais chòrd? Dè chanas uncail Ailean?

Spot air uncail AILEAN a’ suidhe ’n-àirde anns a’ leabaidh.

UNCAIL A. Fuirich mìos. Bliadhna. Bàsaich air Nog. (a’ tionndadh ri NORMA) Nise, Norma, tha tachais iongantach orm, shìos mun an it …

IAIN 2 ’S carson ad?

IAIN 1 Chòrd i ri Mr Singh.

IAIN 2 Mr Singh a reic i riut.

IAIN 1 (a’ cur an aid gu aon taobh, ’s a’ dèanamh gàire ris fhèin)

IAIN 2 Mothaichidh daoine dhut. Le sin air do cheann.

IAIN 1 Chan eil i gu bhith orm aig an danns’!

IAIN 2 Às dèidh dram no dhà, bidh iad ag iarraidh a feuchainn orr’.

IAIN 1 Bliadhnaichean bho nach robh mi aig danns’ …

A’ CH. (’g èigheachd ris bho thaobh thall na stèids) Tagsaidh dhut aig an doras.

IAIN 1 (fo anail) Cìr, leth-bhotal … (làmh gu phòcaid-tòin) … h-uile càil agam …

E a’ gluasad tron doras. IAIN 2 air a ghualainn.


[TD 179]

A’ CH. (a’ togail a cinn … guth ciùin, bàidheil) O, a-nise, Mr MacArtair, seall ort nad aodach ùr, saoilidh mi nach e ’n aon dhuine a th’ agam. ’S caomh leam an ad. Nise, coma leat dhen tacgsaidh dà dhiog, fuirichidh e riut, mac mo pheathar a chuir an seo e air do thòir. Dè bha mi dol a dh’ ràdh riut? … (a’ feuchainn ri cuimhneachadh) … cha b’ e … Mi-fhìn ’s Dan a’ <eng>Seaview?<gai> … Air a’ mhòinteach, nuair a bha sinn beag … (gàire a’ tighinn air a h-aghaidh) … Cha robh sinn a’ carachadh às na lòin. Ag ith corra-mheagan. Air oidhcheanan cheòthanach, ’s e ’n crodh a bheireadh dhachaigh sinn. Aon oidhche, an àirigh a sheanar, thuirt e ris na bha staigh: Nuair a dh’fhàsas mise mòr, tha mi dol a phòsadh Bellag, ’s bidh ceathrar chloinn againn … Flòraidh, Dòmhnall Beag, Calum Caol ’s Am Bidean. Bha sinn taobh ri taobh air a’ chailleach … Ach cha do thachair sin. ’S dh’fhàs sinn aost’. ’S dh’fhalbh na daoine. ’S chaidh na h-àirighean gu talamh. ’S ged tha mhòinteach fhathast ann, tha panail le airgead mòr ’s miann air an tuilleadh a’ dol a chur às dhith. Eil thu pòst’, Mr MacArtair?

IAIN 1 Tha, uill … (stad) Tha.

Solas air NORMA a’ suidhe an-airde anns an leabaidh.

BELLAG Agus an e bean mhath a th’ innte? An cuir i a làmh air an dealgan, agus a bheil a luach os cionn chlach uasal?

UNCAIL AILEAN a’ suidhe an -àirde ri taobh.

UNCAIL A. Norma. Bean. Coileabach. Tòin is cìochan. Cainnt, Gàidhlig … Tha ceist agad?

Solas sìos orra. Fuaim conacaig a-muigh.

BELLAG Siud do thagsaidh.

Sealladh 15

Solas a’ tighinn suas air an tagsaidh.

AN DR. MacArtair? ’N aire air d’ ad anns an dol a-steach.

Iad a’ suidhe anns a’ chùl. An tagsaidh a’ falbh. Iad a’ suidhe air adhart. Air ais.

IAIN 2 (sanas) Sin an aon dhraibhear, nach e?


[TD 180]

IAIN 1 (sanas) Deamhnaidh coltach ris.

IAIN 2 (sanas) Faighnich dha.

IAIN 1 (ris AN DRAIBHEAR) Eil fad againn ri dhol?

AN DR. Timcheall a’ chòrnair.

An tagsaidh a’ stad. Iad a’ suidhe air adhart. Air ais.

IAIN 1 Cha tug siud fada.

IAIN 2 Dh’fhaodainn a bhith air coiseachd. Na mo bhrògan ùr.

IAIN 1 (a’ dol na phòcaid-tòin) Dè na tha sin?

AN DR. Phàigh a’ Chomhairle. Chan ann bho na Muilinnean Gaoith’ a tha thu? Mas ann … duine thug a-mach ceàird plater an Ceann Loch Mòr …

IAIN 1 a’ crathadh a chinn.

OK, not’, ma tha thu ’g iarraidh tip a thoirt dhomh. Cha chumainn m’ airgead anns a’ phòcaid sin. Can dà not’. OK, trì, son gum buin thu, mar mi-fhìn, do chlann’ Ic Artair, ach sin e … Còig? Gun tigeadh do rioghachd!

An tagsaidh a’ falbh. Solas sios.

Sealladh 16

Solas suas air IAIN 1 is IAIN 2 aig beulaibh na stèids.

IAIN 2 (a’ coimhead suas gu bàrr an dorais) Talla Bhaile Nog.

Iad ag èisteachd. Fuaim ceòl dannsa.

AN T-URRAMACH a’ tighinn air, bhon taobh dheas.

AN T-URR. Pill air ais bho geatachan! Atharraich do shlighe fada uaipe!

IAIN 1 (a’ toirt leum bheag às) Cò thusa?

AN T-URR. An t-Urramach Murchadh A. MacDhòmhnaill, M.A., Eaglais Mhòr Nog. Duine leis a’ Chruithfhear ’s leis a’ losgadh-bràghad. Na rach a-steach don ionad aingidheachd sin, don ghàrradh luchd-reubainn!

AN T-OLLAMH a’ tighinn air, bhon taobh chlì.


[TD 181]

AN T-OLL. Fhalbh a-steach innt’. Na bi ’g èisteachd ris!

IAIN 1 (a’ toirt leum bheag às) Cò thusa?

AN T-OLL. An t-Ollamh Moraidh F. MacIllemhaoil, M.A., Ph.D., neach uile-fhiosrach, uile-thuigseach. Na bi ’g èisteachd ris an ùmaidh sin! Bha e air a’ chiad fheadhainn a thuit às a’ chraoibh.

AN T-URR. Dagon! Dagon!

AN T-OLL. (a’ toirt dheth nan glainneachan ’s a’ tilgeadh a sheacaid) ’N diabhal, cò air a tha Dagon agad? (ri IAIN 1) Lean thusa romhad, a shaoghal a’ chiùil ’s an t-sòlais!

AN T-URR. (a’ tilgeadh a sheacaid) Neartaich mi, a Thighearna, an aghaidh do nàmhaid! (ri IAIN 1) Tha thu air an t-slighe gu ifrinn ’s gu bàs!

AN T-OLLAMH ’s AN T-URRAMACH a’ dol an gleac. A’ tuiteam ’s a’ rolaigeadh gu taobh deas na stèids.

AN T-OLL. … am beathach a th’ agam … cà ’il a sgòrnan? …

AN T-URR … buaileam a ghial, a Thighearna … briseam fhiaclan na bheul …

Iad a’ rolaigeadh a-mach às an t-sealladh. IAIN 1 ’s IAIN 2 a’ dol tron doras. An ceòl a’ stad. Solas sìos.

Sealladh 17

Solas suas. Talla an dannsa.

DOODLES (a’ tighinn air bhon dàrna taobh … ceann crom) Fàilte ort a-rithist, a dhuin’ uasail!

IAIN 1 Doodles!

DOODLES Coimhead às dèidh nan còtaichean. Pàirt-ùine.

DEEDLES (a’ tighinn air bhon taobh eile … ceann crom) Do bheatha don danns’, a Ghàidheil urramaich!

IAIN 1 Deedles!

DEEDLES Coimhead às dèidh nan taighean beag. An neach àbhaisteach le dhruim.


[TD 182]

DOODLES (a’ togail a chinn) ’S a bheil dannsan air nach eil sinn eòlach an eilean Nog fa-near dhut, a shrainnsear chòir? (a’ cur a bhoisean ri chèile) Tha mi ’n dòchas gu bheil.

DEEDLES (a’ togail a chinn) An tug thu ceumanan ùr, iongantach thugainn thar chuan? (a’ cur a bhoisean ri chèile) Can gun tug.

M’AOIDH (a’ tighinn air) Gabh ad Mr MacArtair às a làimh, Doodles.

DOODLES Nì mi sin, Mr MacAoidh. (a’ cromadh a chinn) Duilich.

M’LEÒID (a’ tighinn air) Chan eil thu ri na cleasan àbhaisteach a-rithist, Deedles?

DEEDLES Cha ghabhainn orm, Mr MacLeòid. (a’ cromadh a chinn) Maitheanas.

M’LEÒID Air ais gu d’ obair, a-rèist. Co mheud dìobhart, gu ruige seo?

DEEDLES Sia, Mr MacLeòid. <eng>Chinese takeaway<gai> nam measg.

M’AOIDH Tòrr shabaidean, Doodles?

DOODLES Trì, Mr MacAoidh. Gun cunntadh nam boireannach.

M’AOIDH (a’ crathadh a chinn) Sàmhach … ro shàmhach …

DEEDLES is DOODLES a’ falbh. Còmhlan-ciùil a’ tòiseachadh a’ cluich, dheth.

M’AOIDH (guth àrd) Tha thu an sin, a MhicArtair!

M’LEÒID (guth àrd) Fhuair thu lorg air an talla!

M’AOIDH Dh’fhònaig d’ uncail Ailean a-rithist.

M’LEÒID Bha e gabhail bath.

M’AOIDH Chan ann bho na Muilinnean Gaoith’ a tha thu, thuirt e.

M’LEÒID Tarraing ur cois a bha thu, thuirt e.

M’AOIDH Nis, an taigh-samhraidh seo … Iain, nach e? … Chunna tu an <eng>Commercial?<gai>

M’LEÒID Chan fhac’ e a’ <eng>Seaview<gai> fhathast, a MhicAoidh. ’S chan eil paids aig a’ Chommercial air a’ <eng>Seaview.<gai>

M’AOIDH Bha ’n <eng>Commercial<gai> na thaigh-fuirich, a MhicLeòid, nuair a bha a’ <eng>Seaview<gai> na bhàthach le òcrach ri chliathaich.


[TD 183]

M’LEÒID Tha cuimhn’ againn air a’ Chommercial, a MhicAoidh, nuair a bha na daoine ’s an crodh a’ dol a-steach air an aon dhoras.

M’AOIDH Tha cuimhn’ againn air a’ <eng>Seaview,<gai> a MhicLeòid, nuair a dh’fheumadh tu do chasan a shuathadh anns an tighinn-a-mach.

M’LEÒID Tha cuimhn’ againn air a’ Chommercial – (stad. RI M’AOIDH … guth aotrom) Na Moireasdanaich ‘sliochd na murt ’s na h-euceart,’ a MhicAoidh. Cha b’ e clann ’Ic Artair.

M’AOIDH Cò thuirt sin riut? Deedles?

M’LEÒID Doodles.

Solas sìos.

Sealladh 18

An talla danns’. An còmhlan-ciùil a’ cluich.

M’AOIDH Dè do bheachd air a’ chòmhlan-ciùil? Math, nach eil?

IAIN 1 Ach, ach … aithnichidh mi iad!

An còmhlan-ciùil a’ stad. Feadalaich is stampadh.

Sin a’ Sgiobair, bho oifis cidhe Phol a’ Bhàigh, air a’ mheileoidian!

SGIOBAIR (ag èigheachd) <eng>How’s she logging,<gai> Mr MacArtair?

IAIN 1 Agus a’ Splaidhsear air an <eng>accordian!<gai>

SPLAI’SEAR (ag èigheachd) <eng>Horse on to Abadan,<gai> Mr MacArtair!

AN DRUMAIR a’ cluich.

SGIOBAIR (as cionn an fhuaim) Balach mo pheathar! Ringo!

Na maidean a’ tuiteam air AN DRUMAIR.

SGIOBAIR Tog iad, Ringo. (ri IAIN 1) Tha e fhathast ag ionnsachadh.

IAIN 2 Faighnich dhaibh na dh’fhàg thu do cheas an oifis a’ chidhe. (IAIN 1 mi-chinnteach) Siuthad!

SGIOBAIR Ceas, Mr MacArtair? Cha chreid mi gun dh’fhàg.

SPLAI’SEAR Bha sinn air mothachadh, Mr MacArtair. (stad)

SGIOBAIR Dh’fhàg duineigin poca buntàta. <eng>Duke of Wonders.<gai> (stad)


[TD 184]

M’AOIDH (a-mach dhan èisteachd) Seall ort! Caitheamh am beatha ag ith ’s ag òl ’s a’ mèaranaich ’s a’ càineadh a chèile ’s a’ cadal. (stad ghoirid) Cò tha dol a labhairt ris an t-sluagh bhorb seo, a MhicLeòid? Mise no thusa?

M’LEÒID Thu fhèin am Fear-gairm.

M’AOIDH Cinnteach? (tabhachd a’ mhaicreafòn air)

IAIN 2 Dè ’n droch shùil a th’ ac’ orm?

M’LEÒID Tha iad a’ smaoineachadh gur e <eng>inspectoir<gai> a th’ annad. Snooper.

M’AOIDH (ri IAIN 1) B’ fheàrr dhomh innse dhaibh nach e. Mas leum iad ort.

M’LEÒID Mas cuir duineigin sgian annad.

M’AOIDH (tron a’ mhaidhc) <eng>Ladies and gentlemen!<gai> (feadalaich is stampadh) Fàilte gu Talla Mhòr Nog! (iad a’ dol sàmhach) A-nochd, còmhlan-ciùil Phol a’ Bhàigh …

AN DRUMAIR a’ cluich. Na maidean a’ tuiteam air.

SGIOBAIR Tog iad, Ringo.

AN DRUMAIR a’ togail na maidean. Na maidean a’ tuiteam air.

SGIOBAIR Fàg iad, Ringo.

M’AOIDH … na <eng>local artistes<gai> air a bheil sibh uile eòlach, cha leig mi leas an ainmeachadh air an ainmeannan, tha sibh uile eòlach orra … agus mu dheireadh, a’ tadhal oirnn bhon Tìr Mòr … cuiribh ur làmhan ri chèile, a chàirdean, airson Mr MacArtair. (ri IAIN 1) Iain, nach e?

AN DRUMAIR a’ toirt aon bhrag air an druma le bhois. Sàmhchantas.

Fàilte chridheil Noganach, a chàirdean! Buailibh na basan gu cruaidh!

AN DRUMAIR a’ toirt brag eile air an druma. Duirgheal am measg an èisteachd.

Cha tàinig Mr MacArtair dhan eilean a chur dragh air duin’


[TD 185]

agaibh, mas e sin tha sibh smaoineachadh. Chan eil gnothaich aige ri DSS, CSA, SNH no RSPB, chan iarr e <eng>license<gai> teilidh fhaicinn, no càr, chan fheòraich e cò mharbh an dò-bhliadhnach no dè th’ aig do sheanmhair anns a’ chiste mhine. (an duirgheal a’ dol nas ìsle) Duine man sinn fhìn! Chaill e cheas air a’ stiomair! (an duirgheal a’ stad) Tha botal mòr na phòcaid! (dranndan bàidheil) Tha Gàidhlig aige! (an duirgheal ag èirigh a-rithist) Ach tha e dèanamh annlan oirre! (dranndan bàidheil)

An còmhlan-ciùil: <eng>St. Bernard’s Waltz.<gai>

M’AOIDH Thàinig inspectoir dhan eilean uair, a MhicArtair.

M’LEÒID Duine beag le glainneachan. Tagaichean, ’s na dhub thu na caoraich. Bha e anns na pàipearan-naidheachd.

M’AOIDH <eng>‘Man disappears on Nog.’<gai> (toirt botal às a phòcaid-broillich) Dè mu dheidhinn nip?

IAIN 2 (a’ leughadh, car na cheann) <eng>‘Nog nectar, hundred proof.’<gai>

IAIN 1 Uill, chan e fear-òil, mar sin, a th’ annam … (a’ gabhail a’ bhotail bho M’AOIDH … ri IAIN 2) … ged a ghabhainn aon … (ag òl bhon a’ bhotal. M’AOIDH, M’LEÒID is IAIN 2 a’ coimhead ris)

An còmhlan-ciùil a’ stad.

Mmm. Math. (a’ toirt a’ bhotail air ais dha M’AOIDH) Chan fhairich thu e a’ dol sìos.

M’LEÒID Gabh tèile. (a’ tabhachd a bhotail fhèin air)

IAIN 2 (a’ leughadh) ‘Mac an Noganaich, <eng>110 proof.’<gai>

IAIN 1 (ag òl) Mmm. (a’ toirt a’ bhotail air ais dha M’LEÒID) Chan eil blas idir dheth.

M’AOIDH Seòmar a’ chomataidh a-nis, a MhicLeòid.

M’LEÒID (ri IAIN 1) Buill a-mhàin.

Iad a’ falbh.

IAIN 1 (ris A’ SPLAIDHSEAR) Chan eil blas idir dheth. An Nog <eng>nectar.<gai>

IAIN 2 ’S mait gun dh’fhàg mi mo cheas anns an tagsaidh …

IAIN 1 (ris A’ SGIOBAIR) Tha e gun bhlas. Tha ’s am fear eile.


[TD 186]

AGGIE (a’ tighinn air) Seall ort! (sgreuch bheag) Thia, an t-seacaid!

MILLY (còmh’ rithe) Cuimhn’ agad oirnne? Milly ’s Aggie? (sgreuch bheag) Murt! Na brògan!

IAIN 1 Ah! (a’ togail an aid nach eil air a cheann) Oidhche mhath, a chlann-nighean!

AGGIE Sgiobair, a ghaoil!

SGIOBAIR (guth ìosal) Hallo, Aggie.

MILLY Splaidhsear, a ghràidh!

SPL’SEAR (guth ìosal) Hallo, Milly.

Iad a’ gabhail grèim air IAIN 1, tè air gach gàirdean.

AGGIE <eng>Canadian Barn Dance,<gai> a Sgiobair! (a chluais IAIN 1) Gaol a chridhe aige orm! A bhuigneag!

MILLY Deiseil, a Splaidhsear? (a chluais eile IAIN 1) Às a chiall às mo dhèidh! An truaghan!

AN DRUMAIR a’ cluich air an druma le làmhan. A’ stad gu h-obann.

SGIOBAIR Con a rinn thu siud, Ringo? Con a chuir thu do dhòrn tron druma?

SPL’SEAR <eng>Ladies and gentlemen!<gai> (feadalaich is stampadh) <eng>Take your partners for a Canadian Barn Dance!<gai>

An còmhlan-ciùil a’ tòiseachadh le dithis. Èigheachd is gleadhraich nan dannsairean. Solas sìos.

Sealladh 19

Solas suas air IAIN 1, eadar AGGIE is MILLY, meadhan na stèids. An danns’ seachad. M’AOIDH is M’LEÒID.

M’AOIDH Bha sinn a’ gabhail allaidh riut anns an danns’ ud, a MhicArtair … Hello, Aggie.

M’LEÒID Man earb na beinne … Hello, Milly.

AGGIE Nach eil e math air danns’? Choinnich sinn air a’ bhàt’.

MILLY Sguir thusa a’ ghoradaireachd sìos mo bhloubhs chiffon <eng>see-through,<gai> Willie Dan MacAoidh! Tha sùil a’ Splaidhseir ort!


[TD 187]

AGGIE Agus sguir thusa a’ dh’fhorgladh suas mo sgiorta dirndl-s’, John Angus MacLeòid! Mas fhaic a’ Sgiobair thu!

IAIN 1 (a’ toirt a’ bhotail a-mach) Dè mu dheidhinn nip? (ri na boireannaich) Pioc blas dheth.

Na boireannaich a’ deanamh gàire.

AGGIE Balgam beag, a-rèist, a luaidh … (a’ cur a’ bhotail gu beul) Son gur e thu fhèin a th’ ann.

MILLY Na fhliuchas mo liopan, a chagair … (a’ cur a’ bhotail gu beul) <eng>Yum yum!<gai>

IAIN 1 Agus dha mo charaid Mr MacAoidh?

M’AOIDH Willie Dan. (ag òl) Facal na do chluais, a MhicArtair …

IAIN 1 Agus dha mo charaid eile, Mr MacLeòid?

M’LEÒID John Angus. (ag òl) Comhairl’ bheag ort …

IAIN 1 Agus tè dhomh fhìn … (ag òl; trothail casdaich; a shùilean fliuch) … Dè rud?

M’AOIDH Seachain na boireannaich againn. Aggie ’s Milly.

M’LEÒID Feuchainn ris an deoch a chur orra.

M’AOIDH Suath thu fhein ’s do bhotal mòr ri boireannach sam bith eile anns an talla.

M’LEÒID Ach cùm air falbh bho Milly ’s Aggie.

Na boireannaich a’ gaireachdainn.

MILLY Tha iad cho làn eudach, Mr MacArtair!

M’AOIDH Cha do dh’fheuch e ri brath a ghabhail oirbh air a’ bhàt’, a chlann-nighean?

M’LEÒID Cha robh e ga ur ruith timcheall an deic?

Na boireannaich a’ gàireachdainn.

M’AOIDH Sinne dol a-mach an cùl an-dràst le Aggie is Milly.

M’LEÒID Ach bidh sinn air ais.

An ceathrar a’ falbh … M’AOIDH le ghàirdean timcheall air AGGIE, M’LEÒID le ghàirdean timcheall air MILLY.


[TD 188]

IAIN 1 (ri IAIN 2) Dè …?

IAIN 2 Dè! (stad ghoirid) Con nach do labhair thu air do shon fhèin?

IAIN 1 Dè bha mi dol a dh’ ràdh?

IAIN 2 Nach eil thus’ – (stad) Gu robh thu – nach robh thu – (tarraing anail) Gur e duine pòst’ a th’ annad! Pòst’ aig Norma.

Solas air NORMA ’s UNCAIL AILEAN, cùl na stèids, ann am <eng>bath.<gai>

NORMA (grèim aice air cas UNCAIL AILEIN) … agus cha d’ fhuair a’ mhuc bheag phinc seo fiach a tòin a thachais … agus chaidh a’ mhuc bheag phinc seo wee wee wee wee wee … (Solas sìos orra)

MR SINGH (anail luath … e air a bhith danns’) Mr MacArtair! Gur maiseach thu nad èideadh!

IAIN 1 (toilichte fhaicinn) Mr Singh!

MR SINGH A’ dannsa gu suilbhir, ait, air bàrr na h-òrdaig, na do bhrògan ùr, dè, Mr MacArtair?

IAIN 1 Gabh nip, Mr Singh.

MR SINGH Mòran buidheachais, Mr MacArtair, ceud taing, ach feumaidh tu mo leisgeul a ghabhail.

IAIN 1 Na dh’fheuch thu an Nog <eng>nectar<gai> seo a-riamh, a Sgiobair? Chan eil pioc blas dheth.

SGIOBAIR Cà ’il Aggie? … ’S mi phàigh son na fiaclan-fuadain aice.

MR SINGH Nil desperandum, a Sgiobair. Cha do dhùin doras nach do dh’fhosgail doras.

IAIN 1 Dè mu do dheidhinn-s’, a Splaidhsear? Tha e dol sìos man am bùrn!

SPL’SEAR Cà ’n deach Milly? … ’S mi cheannaich an teilidh dhi.

MR SINGH Sursum corda, a Splaidhsear. Rud nach fhaic an t-sùil, cha ghluais an cridhe. (e danns’ a-mach)

IAIN 2 (ri IAIN 1) De bha siud a thuirt e? Sursum rudeigin.

DOODLES (air nochdadh) Sursum corda! A’ ciallachadh, Togaibh ur cridheachan!


[TD 189]

DEEDLES Agus nil desperandum. A’ ciallachadh na bi fo chùram.

DOODLES Laideann, a dhuin’ uasail.

DEEDLES Cànan marbh.

DOODLES Chan e sin dhan a’ Ghàidhlig e, a dhuin’ uasail.

DEEDLES Tha Ghàidhlig fhathast beò ’s a’ buiceil.

IAIN 1 (làmh na phòcaid-broillich. Stad)

IAIN 2 Cà ’il am botal?

IAIN 1 Cò dh’fhalbh le mo bhotal?

IAIN 2 Feuch do phòcaidean eile.

IAIN 1 (ag obair na phòcaidean) Chan eil. (ainmeineach) Cò ghoid mo bhotal?

DOODLES (a’ coimhead ri DEEDLES) Cha b’ e mise co-dhiù.

DEEDLES (a’ coimhead ri DOODLES) Na mise.

MYRTLE (air nochdadh) ’G iarraidh botal eile? Reicidh mise botal eile riut.

IAIN 1 Bhiodh sin gast … uh …

MYRTLE Myrtle!

IAIN 1 Chan e fear-òil, mar sin, a th’ annam …

MYRTLE Tha fios a’m. <eng>Last of the big spenders.<gai>

IAIN 2 … ach saoilidh mi, ma ghabhas mi aon ghlainne eile dhen an Nog <eng>nectar,<gai> gu faigh mi fuasgladh is soillearachadh dha gach nì dìomhair is cnap-starra a bha riamh a’ cur dragh orm … (a’ dèanamh pluicean, ’s a’ sèideadh a-mach)

MYRTLE (a’ toirt botal dha IAIN 1) Tha phrìs dùbailte às dèidh meadhan oidhche. (IAIN 1 a’ tabhachd fichead nota oirre) Càil agad nas lugha?

IAIN 2 … freagairt airson a h-uile ceist a bha riamh gam bhuaireadh … (cur a shùilean claon)

MYRTLE Cà ’il mi dol a dh’fhaighinn <eng>change<gai> mun tìde-s’ a dh’oidhche?

IAIN 2 (car na cheann) Cò mi? Cò thu? Co às a thàinig sinn? Cà ’il sinn a’ dol?


[TD 190]

DOODLES Tha dòigh àraidh air an ceann a thoirt à botal Nog nectar, a dhuin’ uasail. (làmh a-mach) Ma bheir sibh dhomh e …?

IAIN 2 (car na cheann) Cà’ robh Maois nuair a chaidh an solas às? … Co mheud adhairc a bh’ air a’ bhoc?

DEEDLES Grèim teann air an àrc eadar òrdag is sgealbag na làimhe deise, a Ghàidheil urramaich, ’s an uair sin leth-char subailte seòlta air amhaich a’ bhotail le caol na cearraig. (làmh a-mach) Ma bheir sibh dhòmhs’ e …?

DOODLES Nì mis’ e, Deedles. Duine tha eòlach.

DEEDLES Fàg agams’ e, Doodles. Mas bris thu e.

An dithis a’ gabhail grèim còmhladh air a’ bhotal, ga spìonadh às làmhan IAIN 1, ’s a’ feuchainn ri shlaodadh bho chèile.

IAIN 1 Haoi! Mo bhotal!

IAIN 2 Sguiribh dheth, can riutha!

DOODLES Leig às e, Deedles!

DEEDLES Cha leig, ach leig thus’ às e, Doodles!

BELLA agus DAN air nochdadh. Na seasamh gan coimhead.

BELLA (ri DEEDLES is DOODLES) Dè tha seo? Maide-leisg?

IAIN 1 Mo bhotal.

BELLA Thoiribh dhòmhs’ am botal sin, a dhà dhiol-dèirig!

DEEDLES is DOODLES a’ leigeil às a’ bhotail. Am botal a’ tuiteam.
DEEDLES a’ breith air mas buail e an làr.

BELLA (ri DEEDLES) Na mo làimh! (DEEDLES a’ toirt dhi a’ bhotail) Gabhabh a-nis a-mach às mo shealladh, a dhà dhiol-dèirig!

Iad a’ falbh, a’ bualadh na chèile.

MYRTLE Hallo, Bella.

BELLA Dùin do chab, Myrtle. (a’ toirt a’ bhotail air ais dha IAIN 1) Con a leig thu dhaibh a thoirt bhuat? Seo Dan a’ <eng>Seaview.<gai> Fosgailidh e am botal dhut. Bha sinn a’ dol a phòsadh uaireigin. Do dhà òrdag fon an àrc, Dan. Thàinig e air mo thòir a-nochd a-rithist. Fàinne a’ sheanmhar. Cha chuireadh ’s mar a chuirinn orm … (ri


[TD 191]

DAN) Ceannaichidh tu tè cheart dhomh. Le <eng>emerald.<gai> (ri IAIN 1) Chaidh e sìos air aon’ ghlùin. Theab gu bràth nach èireadh. (DAN a’ toirt a’ bhotail dhi. Ri IAIN 1) Gabh fhèin a’ chiad tè, do bhotal a th’ ann. Fòghnaidh! Thusa nis, Dan. Mr Singh? Chan eil thu ’g òl ann. Tè dhomh fhìn, cailleach bhochd, làn siataig. Dùin do chab, Myrtle. Tèile dha Dan. Thug mi dha <eng>bath.<gai> Chuir mi am bogadh e uair a thìde am bùrn lòn mòr ’An ’Ic Iain le làn mo chròig de shòda-nighe ann. Nuair sin ghabh mi dha le sgrubair. Na faiceadh sibh cho pinc ’s a tha e fon an t-salchair. Carson a tha an còmhlan-ciùil sin na suidhe diomhain?

SGIOBAIR Feitheamh rib’ fhèin.

SPL’SEAR Gu sguir sibh chòmhradh. (IAIN 1 leis a’ bhotal ri bheul) ’S a dh’òl.

IAIN 1 Cha do dh’fhairich mi ’n tè ud a’ dol sìos a bharrachd. (a’ coimhead ris a’ bhotal) Stuth mìorbhaileach!

SGIOBAIR (tro maidhc) <eng>Ladies and gentlemen! Take your partners<gai> … (na maidean a’ tuiteam air AN DRUMAIR) Tog iad, Ringo! … <eng>for a Strip the Willow.<gai>

BELLA Seas thusa thall an siud, Mgr MacArtair. Ri taobh Dan.

IAIN 1 (a’ dol ann. Ri DAN … moiteil) Duine anns an t-sreath!

MYRTLE Hallo!

IAIN 1 Myrtle!

MYRTLE Theirig gu taobh eile Mhgr MacArtair, Mr Singh.

MR SINGH Seo mi a-rithist, Mgr MacArtair. (a’dèanamh dannsa bheag) Lùdagan air cùl na h-iosgaid.

MILLY Dè mu ar deidhinne, a Sgiobair? Mi fhìn ’s Aggie?

SGIOBAIR (ris A’ SPLAIDHSEAR) Gaol nach caochail fhad ’s as beò mi …

AGGIE Hallo, antaidh Myrtle! Hallo, a Splaidhsear!

SPL’SEAR (ris A’ SGIOBAIR) Mo chridhe briste brùite, air mo shùil chan aithnich càch sin.

MACAOIDH is MACLEÒID a’ tighinn air. Adan <eng>cowboys<gai> orra.


[TD 192]

M’AOIDH (stad) Antaidh Bella!

M’LEÒID (stad) Uncail Dan!

M’AOIDH Dè tha sibhse dèanamh an seo?

MYRTLE (sgread dhòigheil) Tha iad a’ dol a phòsadh. (stad)

M’AOIDH (a’ crathadh a chinn … guth slaodach) Chan eil, chan eil …

M’LEÒID (ri MYRTLE … guth slaodach) Tha thu tarraing mo chois.

Iad a’ coimhead bho BELLA gu DAN, ’s air ais.

M’AOIDH Chan fhaod sibh.

M’LEÒID Cha ghabh sibh sin oirbh. (stad)

M’AOIDH Cuine?

M’LEÒID Cà ’il sibh dol a dh’fhuireachd?

M’AOIDH (ri M’LEÒID) Anns a’ <eng>Seaview,<gai> càit’ eile?

M’LEÒID (ri M’AOIDH) Anns a’ Chommercial, tha fios gur ann.

M’AOIDH Antaidh?

M’LEÒID Uncail?

IAIN 1 (a’ tighinn eatarra leis a’ bhotal) Co-dhiù, a bhalachaibh …

BELLA Às dèidh na bainnse, bidh mise fhathast anns a’ Chommercial, agus (ri M’LEÒID) Dan d’ uncail – mo dhuine! – anns a’ <eng>Seaview.<gai>

MR SINGH A’ status quo.

BELLA Oidhche ma seach anns gach taigh. A-nochd, uirigh chùbhraidh a’ Chommercial, leis a bhobhstair <eng>orthopaedic<gai> ’s fàileadh a’ <eng>lavendar,<gai> an ath-oidhche, leid bhreòit a’ <eng>Seaview,<gai> leis a bhobhstair chnapach ’s fàileadh casan Dan.

MYRTLE Dè chanas sibh nis?

BELLA Dùin do chab, Myrtle.

M’AOIDH (ri IAIN 1) Dè thuirt thusa?

M’LEÒID Aidh. Cò thuirt riuts’ bruidhinn?

MR SINGH <eng>Pax, pax,<gai> fhearaibh!


[TD 193]

IAIN 2 (ri IAIN 1) ’N aire ort fhèin.

IAIN 1 Carson? (stad ghoirid) Cò bhuaithe?

MILLY Trobhad thusa còmh’ riums’, Willie Dan.

AGGIE Mi-fhìn ’s tu fhèin, John Angus.

IAIN 1 Cò tha còmh’ riumsa? (a’ tionndadh air IAIN 2) Ist thus’!

NORMA (a’ tighinn air … bloubhs tana, sgiorta ghoirid. <eng>Nylons<gai>) Cò ach do bhean ghaolach fhèin?

IAIN 2 Norma! (ri BELLA) Mo bhean!

NORMA (a gàirdean mu amhaich) ’N e putanan no siop a th’ air a’ spèathar sin?

M’AOIDH Gabh dhan a’ loidhne, a MhicArtair.

M’LEÒID Cumail daoine a’ feitheamh.

IAIN 1 Cà ’n deach Norma? (Tha NORMA air falbh)

MILLY Hallo, Mr Singh.

MR SINGH Hallo, Milly.

NORMA a’ tighinn air. Dungaree, cardagan tolltach. Bòtannan uaine. UNCAIL AILEAN còmh’ rithe. <eng>Bermuda shorts is sandals.<gai>

UNCAIL A. (a’ cumail a stamag ri IAIN 1) Feuch dòrn air a sin. (a’ breith air làimh air M’AOIDH … gnogadh a chinn ri IAIN 1) Cà ’il Nog? ars esan. Ciamar a gheibh mi ann?

M’AOIDH Willie Dan MacAoidh, Fear-gairm, Comhairle Nog.

M’LEÒID John Angus MacLeòid, Iar-fhear-gairm. (a’ crathadh làimh UNCAIL AILEAN) Uncail Aileag, nach e? Bha dùil againn riut.

UNCAIL A. Chuir mi isean sgiamhach romham. (a’ gnogadh a chinn ri IAIN 1 ’s a’ togail a chois) Chan eil fiach ceàrr air mo chas. (a’ priobadh) Tuigidh tu fhèin.

NORMA Bheir thu chreids rud sam bith air.

An dannsa a’ tòiseachadh. Iad a’ dol timcheall ann an cearcall. <eng>Reel of the 51st Division.<gai> Èigheachd, sgiamhail.

MR SINGH <eng>Step we gaily, on we go!<gai>


[TD 194]

M’AOIDH Chan ann an taobh sin, a MhicArtair.

M’LEÒID An taobh seo, a MhicArtair!

NORMA Dè tha ceàrr ort, a bharrachd air duine eile?

M’AOIDH Cuiribh dhan a’ mheadhan e!

UNCAIL A. ’S cà’ fo Dhia an d’ fhuair e ’n t-aodach a th’ air?

NORMA Cò thug a char às?

BELLA a’ dol a mheadhan na ruidhle. A’ danns’ mu choinneamh IAIN 1. Cur car dheth. Ga thilgeadh gu MILLY. MILLY a’ cur car dheth. Ga thilgeadh gu AGGIE. E dol bho AGGIE gu MYRTLE. MYRTLE a’ cur car dheth. Ga thilgeadh gu NORMA.

NORMA ’S dh’fhàg thu mo ghràp ùr a-muigh a-rithist. Anns an uisg’. Fad na h-oidhche. An gràp ùr agam.

I a’ cur car dheth, ’s a’ dol air ais dhan a’ chearcall. Iad uile a’ danns’ timcheall air. Èigheachd, sgiamhail. IAIN 1 a’ tuiteam gu ghlùinean. Ag èaladh a-mach às a’ chearcall gu beulaibh na stèids. A’ togail a chinn.

IAIN 1 Chan eil mi … faireachdainn … ro mhath …

Sealladh 20

Fuaim einsean bàta.

Cùl na stèids: RINGO, a dhruim ris an èisteachd, air a’ chuibhle-stiùir.

IAIN 1 aig aparan na stèids, air a ghlùinean. A cheann crom. Plaide timcheall air.

IAIN 2 air a ghlùinean ri thaobh. Gùn man gùn-oidhche air. Bann mu shùilean. Glasan air cul a’ dhùirn ’s air adhbrannan. Sèinichean mu chorp.

IAIN 1 (a’ togail a chinn) Cà bheil mi?

A’ SGIOBAIR (dheth) Cùm a sròn gu ’n iar, Ringo. (a’ tighinn air) Nach b’ e seo a’ mhadainn!

IAIN 1 Cà bheil mi? (a’ coimhead ris fhèin fon a’ phlaide) Cà ’il m’ aodach?

A’ SGIOBAIR (a’ dèanamh gàire … ri duineigin, dheth) ’N cual’ thu siud? (ag atharrais) Cà bheil mi?


[TD 195]

A’ SP’SEAR (dheth) Mar nach biodh fios aige.

A’ SGIOBAIR (ag atharrais) Cà ’il m’ aodach?

A’ SP’SEAR Mar nach biodh cuimhne aige. (a’ tighinn air) Fàgaidh mi chuibhle còig mionaidean eile aig Ringo. Tha e tighinn thuice. (ri IAIN 1) Abair madainn!

IAIN 1 (a’ coimhead timcheall. Suas riutha) Tha mi air bàta. (iad a’ gàireachdainn) Dè tha mi dèanamh air bàta?

A’ SGIOBAIR Clann ’Ic Artair! Chan fhuiling iad fiach!

A’ SP’SEAR Seachain an Nog <eng>nectar!<gai> thuirt sinn ris. Na dh’èist e rinn?

A’ SGIOBAIR Cha do dh’èist. ’S tha bhuil air.

A’ SPL’SEAR (ri IAIN 1, a’ togail a ghuth mar gum biodh e bruidhinn ri leanabh) B’ fheudar dhuinn ruith leat.

A’ SGIOBAIR Na Noganaich ag iarraidh do mharbhadh.

IAIN 1 Carson? (stad ghoirid) Dè rinn mis’ orra?

An dithis a’ gaireachdainn.

IAIN 1 (a’ crùbadh fon a’ phlaide) Mi fuar. (stad ghoirid) Cà ’il m’aodach?

A’ SGIOBAIR A-rithist leis an aon cheist. (a’ togail a ghuth mar gum biodh e bruidhinn ri leanabh) Thug thu dhìot e. Aig an danns’.

A’ SP’SEAR H-uile stiall.

A’ SGIOBAIR Aodach ùr Mr Singh. (a’ togail a ghuth) Thug thu dhìot e ’s thug thu seachad e.

A’ SP’SEAR Fhuair MacAoidh an t-seacaid mheileabhaid uaine.

A’ SGIOBAIR MacLeòid a’ bhriogais chòrd.

A’ SP’SEAR Deedles am <eng>pullover<gai> buidhe.

A’ SGIOBAIR Doodles an taidh thartain.

A’ SP’SEAR Ringo a’ lèine gheal le na srianagan.

A’ SGIOBAIR Dan a’ <eng>Seaview<gai> an <eng>T-shirt<gai> ’s an drabhars le na <eng>motifs.<gai>

A’ SP’SEAR Bidh iad air oidhche na bainnse. Fo dheise an <eng>demob.<gai>


[TD 196]

A’ SGIOBAIR Antaidh Bella na stocainnean, pàtaran Nog.

A’ SP’SEAR Bidh iad oirr’ oidhche na bainnse.

A’ SGIOBAIR Am broinn nam <eng>bootees.<gai>

A’ SP’SEAR Cò fhuair an ad?

A’ SGIOBAIR ga togail. Tha i air a cheann.

A’ SGIOBAIR Agus na brògan?

A’ SPLAIDHSEAR a’ dèanamh dannsa bheag. Tha iad air a chasan.

IAIN 1 (a’ coimhead suas riutha … guth beag) Bha mi aig danns’?

A’ SGIOBAIR (a’ togail a ghuth mar gum biodh e bruidhinn ri leanabh) ’S tu bha!

IAIN 1 (guth beag) Luirmeach?

A’ SGIOBAIR Mar a rug do mhàthair thu.

A’ SP’SEAR Do chlioban ris a’ ghaoith’.

IAIN 2 a’ togail a chinn ’s a’ strì ’s a’ breabail le chorp gu lèir an aghaidh nan glasan ’s na sèinichean, a’ feuchainn ri faighinn às. A’ SPLAIDHSEAR a’ danns’ a-null gu chùlaibh ’s a’ toirt a bhròig dha mun druim. IAIN 2 a’ stad.

A’ SP’SEAR (a’ sgur a dhanns’ ’s a’ tilleadh gu taobh A’ SGIOBAIR) M’ anail nam uchd. Cus bhriosgaidean milis.

A’ SGIOBAIR (a’ tionndadh a chinn) Dà làmh air a’ chuibhle, Ringo. (ris A’ SPLAIDHSEAR) Thuirt thus’ gun cumadh tu sùil air!

A’ SPLAIDHSEAR a’ dol suas gu cùl na stèids.

IAIN 1 (ris A’ SGIOBAIR) Chic e mi. Carson a chic e mi?

A’ SP’SEAR (a’ bualadh RINGO) ’N diabhal ort, dè thuirt mi riut?

IAIN 1 Dè rinn mis’ air?

A’ SP’SEAR <eng>South west by west,<gai> thuirt mi riut! (ga bhualadh) ’Ne sin <eng>south west by west?<gai>

A’ SGIOBAIR Cha do rinn càil. (a’ toirt dòrn dha) ’N aire! Tha e tilleadh.

[TD 197]

A’ SP’SEAR Dh’fhàg mi aig’ i. Feumaidh e ionnsachadh. (ri IAIN 1) Con a tha thu suathadh do ghàirdean? ’S dè tha fàgail an drèin sin air d’ aghaidh?

IAIN 2 a’ turraban. A’ SPLAIDHSEAR ga chiceadh. E a’ stad.

A’ SGIOBAIR (ri IAIN 1) Dè chuir dhan eilean thu co-dhiù?

A’ SP’SEAR ’S gun thu eòlach.

IAIN 1 a’ coimhead bho dhuine gu duine. A’ fosgladh a bheòil. Ga dhùnadh.

A’ SGIOBAIR (làmh os cionn a shùilean) Tha ghrian air bàrr na mara.

A’ SP’SEAR Bidh i gu math àrd. Mas buannaich sinn Plymouth.

A’ SGIOBAIR Bidh i air a dhol fodha.

A’ SP’SEAR Bidh ghealach anns an adhar. (stad)

IAIN 1 (guth beag) Plymouth?

A’ SGIOBAIR (a’ dol tro dhuilleagan leabhar beag … a’ stad ’s a’ leughadh) Plymouth. Port mara. Devon. Sir Francis Drake. Cainnt: seòrsa de Bheurla. (a’ dùnadh an leabhair) Tha ceist agad?

IAIN 1 (ris A’ SGIOBAIR) An t-seacaid a th’ ort. Bha an aon’ sheòrs’. Anns a’ cheas a chaill mi.

A’ SGIOBAIR An robh? Smaoinich air a sin.

IAIN 1 (ris A’ SPLAIDHSEAR) Agus briogais mar an tè a th’ orts’.

A’ SP’SEAR Eil thu ’g ràdh rium?

Dheth: an einsean a’ leigeil ràn àrd ’s a’ tòiseachadh a’ puthadaich. Fuaim conacaig bàta mòr. Fir ag èigheachd ’s a’ trod.

A’ SGIOBAIR (ag èigheachd) Seachain an tancair sin, Ringo! Cùm gu <eng>starbord<gai> i! <eng>Starbord,<gai> thuirt mi! (ris A’ SPLAIDHSEAR) Thoir bhuaithe a’ chuibhle!

A’ SPLAIDHSEAR a’ dol suas gu cùl na stèids. A’ bualadh ’s a’ ciceadh RINGO, ’s a’ dol air a’ chuibhle. RINGO, le ràn àrd, a’ ruith a-mach. Fuaim an einsean a’ sìoladh sìos ’s a’ dol rèidh. A’ chonacag ’s na guthan a’ falbh.

A’ SGIOBAIR (grèim air gàirdean IAIN 1) Trobhad thus’ còmh’ riumsa.


[TD 198]

IAIN 1 (a’ coimhead suas ris) Càite?

A’ SGIOBAIR (a’ crathadh a chinn) Call ach ceistean …

A’ falbh le IAIN 1 air ghàirdean gu cùl na stèids. Na triùir le an dromanan ris an èisteachd. IAIN 1 anns a’ mheadhan.

A’ SP’SEAR Gabh a’ chuibhle.

A’ SGIOBAIR Do dhà làimh.

IAIN 1 a’ gabhail na cuibhle. A’ phlaide a’ tuiteam dheth.

A’ SP’SEAR <eng>Able Seaman MacArthur on the wheel.<gai>

A’ SGIOBAIR <eng>Steady as she goes.<gai>

IAIN 1 a’ stiùireadh.

A’ SGIOBAIR (a’ toirt sùil sìos) Bha e pòst’, thuirt e?

A’ SPL’SEAR (a’ toirt sùil sìos) Man bulb biuthagan.

A’ SGIOBAIR Man meuran gun tòin ann.

IAIN 1 a’ stiùireadh.

A’ SP’SEAR (ga bhualadh) Tha thu dol feir a’ roinn, an diabhal ort!

A’ SGIOBAIR (ga bhualadh) Gu <eng>starbord<gai> i!

A’ SP’SEAR (ga bhualadh) <eng>South west by west,<gai> an diabhal ort!

A’ SGIOBAIR (ga bhualadh) ’N e sin <eng>starbord?<gai>

A’ SP’SEAR (ga bhualadh) ’N diabhal ort, dè tha thu dèanamh …?

An solas a’ dol sìos orra. Brag na mara.

Solas fhathast air IAIN 2, air a ghlùinean aig aparan na stèids. A cheann crom.

An solas a’ dol às.
