[TD 301]

A’ SRUDHAN
le Dòmnhnall Iain MacDhòmhnaill (Uibhist-a-Deas)

Cha robh eadar-dhealachadh mòr sam bith eadar e agus srùdhan eile. Cha deach ga dhèanamh ach min, bainne, ugh is siùcar, ach bha am fear seo àraid anns an t-seagh nach deach itheadh riamh mar gach fear eile a b’aithne dhomh, agus gur e a thiodhlaigeadh fon talamh taobh a-mach baile Le Mans anns an Fhraing, slàn fallain mar a chaidh fhuine, an deireadh a bh’aige.

Ach gu dè idir a dh’fhàg srùdhan Gaidhealach — srùdhan na Fèill Mìcheil — tiodhlaigte san Fhraing, bidh thu faighneachd. Uill, ’se naidheachd tha sin.

’Se cleachdadh gu math pailt a bh’ann ’nam òige fhìn a bhith dèanamh nan srùdhan aig an Fhèill Mìcheil. Cha b’e idir aon srùdhan dha gach teaghlach, ach srùdhan dha gach ball den teaghlach. Cuideachd ’se droch mhanadh a bha ann nam bristeadh srùdhan fear no tè den teaghlach. Bha e air a chunntais gu robh tubaist air choreigin, no eadhon am bàs fhèin, gu bhith bualadh an neach àraid sin.

Dè a-nis na stuthan a bha dol dhan t-srùdhan ga dhèanamh air leth bho bhonnach eile? Tha Mairead Fay Shaw ag innse anns a leabhar thaitneach <eng>Folksongs and Folklore of South Uist<gai> na bha dol anns an t-srùdhan, mar a thog i e air Taobh-a-Deas Loch Baghasdail ann an deichead nan 1930.

“Ceithir làn truinnseir beag do mhin eòrna, rud beag beag do shòda arain, agus fliuch le uisge. Dèan an uair sin bannag air agus cuir air a’ ghreideal e.

Dà ugh, dà làn spàinneadh do shyrup, dà làn spàinneadh do uachdar. An uair sin cuir a h-uile sian còmhla agus cuir air a’ bhannach e le badag itean. Dha no trì do chòtaichean, fad na h-ùine ga chumail air bheulaibh an teine, agus ga chur mu chuairt, agus mu chuairt, gus am bi e bruich”.

B’e seo gun teagamh an t-seann dòigh, ach thàinig d	òighean ùra le ruith gach bliadhna.

Tha Mairead a’ cumail roimpe ’na briathran fhèin ann am Beurla:

<eng>“In the olden times it was the custom to make the cake of all the cereals grown on the farm. A dent was made with the


[TD 302]

knuckles in the centre and a beaten egg was brushed on with a feather while it was held before the fire.”

Now the ‘sruthan’ is generally made of a pound of flour, a teaspoonful of baking soda, salt, enough sour milk to make a dough, with carraway seeds, currants or raisins. It is baked on a girdle, turning as it bakes. When ready, the following mixture is spread first on one side and baked and then on the other: 3 tablespoonfuls of treacle, 1 tablespoonful of sugar, 2 tablespoonfuls of milk, and as much flour as will make a dough that will adhere to the bannock. It can be done on the girdle or in a not too hot oven.”<gai>

Bidh thusa nis a leughadair ionmhainn, a’ faighneachd carson idir a chaidh bonnach cho beairteach blasda sin a thiodhlaigeadh fon talamh. Nach b’e am peacadh e, ars thusa. Uill, ’s iomadh latha a thuirt mise rium fhìn na ceart bhriathran sin an dèidh dhomh am bonnach àraid ud a chur fon talamh, mo ghlùinean a’ lùbadh fodham leis an acras a’ smaointean air a’ pheacadh a rinn mi.

Tha toiseach na sgeul-sa a’ tòiseachadh ann a Roinn Lorraine dhan Fhraing faisg air a’ chrìoch eadar a Fhraing ’s a’ Ghearmailt. Chaidh an dibhisean Ghaidhealach, a 51st, a chur dhan cheàrn sin dhan dùthaich deireadh an earraich 1940. ’Se dùthaich bhrèagha a th’ann a Lorraine, dùthaich thorrach uaine le cnuic is glinn is coille; abhainnean is sruthain bheaga, le bailtean beaga bòidheach an siud ’s an seo. Aig an àm ud dhan bhliadhna, bha na craobhan ga sgeadachadh fhèin ann an èideadh de dhuilleach ùr uaine, agus bha na craobhan ubhal uile fo bhlàth. Sìth, sàmhchair agus àilleachd nàduir, dealbh gu tur eadar-dhealaichte bho an uabhas a bha dol a dhòirteadh thairis air an dùthaich uile ann a seachdain no dhà eile.

Thachair dhòmhsa, mi fhìn is fear eile à Uibhist-a-Deas, a bhith air dithis do bhuidheann a chaidh an ainmean a thoirt à aid gus faighinn a-null dhachaigh air fòrladh, agus abair gu robh toileachadh is deisealachadh an sin. Fhuair sinn an trèan gu Cherbourg, bàta às a sin gu Southampton, trèan às a sin gu Lunnainn ’s gu Glaschu. ’Sann man do dh’fhàg sinn Glaschu a chuala sinn gu robh na Gearmailtich air briseadh thairis air an Olaind ’s air a’ Bheilg bhon a dh’fhàg sinn a Fhraing, agus bha sinn an làn bheachd gum biodh brath romhainn aig an taigh gar gairm air ais, ach cha robh. Chuir sinn seachad deagh sheachdain ann an Uibhist, agus dh’fhan sinn là no dhà a bharrachd air a’ chòir. ’Sann nuair a bha mise dol a dh’fhalbh a chaidh a’ srùdhan a dhèanamh dhomh.

B’e an cleachdadh aig an àm ud fear no tè sam bith a bha fàgail an eilein, bonnach de sheòrsa air choreigin, no coileach no cearc, bruich deiseil gus itheadh, a chur air dòigh dhaibh gus a bhith aca air an turas. ’S dòcha gur e an t-airgead a bhith cho gann gus biadh a cheannach bu choireach ris a seo; co-dhiù, ’se srùdhan a chaidh a dheasachadh dhòmhsa.


[TD 303]

Phaisg mi e gu cùramach ann am pios anairt agus chuir mi e fhèin ’s a’ chearc am broinn a’ chit-bag.

Tuigidh sibh gu robh an gille Uibhisteach a thainig còmhla rium a’ falbh còmhla rium air ais cuideachd agus tha deagh chuimhne agam gun do dh’ith sinn a’ chearc ann an taigh-beag na trèan eadar an Gearasdan agus Glaschu, ach dh’fhàg sinn a’ srùdhan gus am biodh am barrachd acrais oirnn.

Cha robh an naidheachd a bha tighinn a-nall às a Roinn Eòrpa a’ coimhead gealltanach sam bith. Bha an t-arm Gearmailteach a’ putadh tarsainn na Beilge; na feachdan againne dol an comhair an cùil. Mar sin rinn sinn ar n-inntinn suas gu fanamaid latha no dhà eile an Glaschu agus ’se seo a rinn sinn. Ach tha teas is buaireas anns an fhuil òig agus bha toil againn ar pàirt fhìn a bhith againn anns an dol-a-mach a bh’ann, agus thog sinn oirnn gu Southampton. Bha deannan math de shaighdearan à caochladh rèiseamaidean a seo air a rathad a-null — feadhainn a chuir latha no dhà no barrachd ris an fhòrladh mar a rinn sinn fhìn — agus ghabh oifigeach a bh’ann cùram dhinn uile.

Fhuair sinn bàta gu port-mara Cherbourg san Fhraing agus chuireadh suas sinn ann an càmpa taobh a-mach a’ bhaile. A-rèir ’s mar a bha sinn a’ tuigsinn, cha robh cinnt sam bith aca càit’ a robh na rèiseamaidean againn ach gun do dh’fhàg a 51st Dibhisean Lorraine gus a dhol suas gu crìoch na Beilge. Dè an dearbh bhad sa faight iad, cha robh cinnt sam bith. Chuireadh uile sinn, matà, gu baile Le Mans, na b’fhaide staigh san dùthaich, far a robh càmpa-gleidhidh no <eng>base-camp<gai> aig an arm Bhreatannach.

Nise, suas chun an ama seo, cha robh gainne bidhe de sheòrsa sam bith oirnn. Bha gach dad pailt gu leòr, agus cha tàinig feum sam bith air làmh a thoirt air an t-srùdhan. Bha e fhathast paisgt’ ann am pàipear am broinn a chit-bag.

An dèidh lathaichean anns a’ chàmp aig Le Mans thàinig naidheachd gu robh draft a’ fàgail gus a dhol suas gu crìoch na Beilge, a neartachadh rèiseamaid nan Camshronach. Chaidh taghadh a dhèanamh, ach gu mì-fhortanach cha robh mise idir ’nam measg. Ach bha fìor thoil agamsa faighinn còmhla ri mo chompanaich fhìn, agus sin ge be dè an cunnart no an gàbhadh anns an robh iad. Bha deagh fhios againn gu robh an t-sabaid cruaidh anns a’ cheàrnaidh sin, ach bhon a bha mo chridhe agus m’inntinn còmhla ris na gillean a b’aithne dhomh, dheònaich mi a dhol an àite fear eile nach robh idir deònach falbh, agus chaidh aontachadh ris a seo.

Gu dè a-nis a dhèante ris an t-srùdhan? Nuair a thugadh làmh air, bha e cho cruaidh ri creig, agus chan eil cuimhn’ agam cò thuirt gum b’fheàrr a thiodhlaigeadh, rud a chaidh a dhèanamh an oidhche mun do dh’fhàg sinn Le Mans gus siubhal suas chun a Somme aig Abbeville far a robh an dibhisean Ghaidhealach leatha fhèin còmhla ri na Frangaich ann an cath


[TD 304]

cruaidh ri feachd cumhachdach na Gearmailt, fo stiùradh an t-sàr fhear airm sin, a Seanailear Erwin Rommel.

Dh’fhàg sinn a’ srùdhan aig Le Mans matà, agus tha mi cinnteach gu bheil e an-diugh ’na ùir mar an ùir mun cuairt air, ach ’s iomadh latha is oidhche ’na dhèidh sin, agus an t-acras a’ toirt a’ mhionaich asainn, a smaointich sinn air an t-srùdhan a chuir sinn cho suarach nuair nach robh gainne no dìth no acras a’ cur dragh sam bith oirnn.

Tha eachdraidh a’ foillseachadh mar a thachair an dèidh dhuinn a dhol suas gu Abbeville. Faodaidh mi ràdh gun do thòisich an t-acras còrr agus seachdain mun deach an Dibhisean an grèim aig St. Valery, oir cha robh sinn ach air ghluasad fad na h-ùine agus bha uidheam-ullaichidh bidhe agus gu dearbh biadh fhèin cuideachd doirbh tighinn mu thimcheall. Nach faod thu thuigsinn gur iomadh uair a thugadh iomradh air an t-srùdhan a bha fon talamh aig Le Mans. Air an t-slighe sgìth goirt a dh’ionnsaigh na Gearmailt, bhiodh feadhainn ag innse dhomh na dòighean anns an gabhadh a’ srùdhan cur gu feum an dèidh dha no trì sheachdainean fon talamh. Thuirt aon fhear gun cuireadh e am bogadh e fad uair no dhà a thìde ’s gum biodh e cho càilmhor ri bonnach air ùr-fhuinne. Thuirt fear eile gun itheadh esan e mar a bhitheadh e, cruaidh tioram, ged a bhristeadh e a h-uile fiacail a bha ’na cheann. Thuirt fear eile aon latha, gu robh e ’g aislig a-raoir, ’s ga fhaicinn fhèin aig Le Mans, a’ cladhach a’ chnuic le iongnan gus na ràinig e a’ srùdhan, ach mar a bhios an cruaidh-fhortan an dàn, thuirt e, mun d’fhuair e gu bheul e, dhùisg e! Agus bha ’n t-acras na bu mhiosa na bha e riamh!

Tha an cleachdadh a bhith dèanamh srùdhan na Fèill Mìcheil — mar ri iomadh cleachdadh taitneach eile — air a dhol gu ìre mhòir a-mach à bith anns an t-saoghal anns a bheil sinn beò an-diugh. Gu dearbh tha fuine bhonnach de sheòrsa sam bith a-mach à cleachdadh anns a’ mhòr-chuid de thaighean nan eilean. Mar gach goireas eile tha e ri cheannach anns a’ bhùthaidh, ach tha tè no dhà fhathast, tha mi n ’dòchas, a sheallas annas a làimhe le srùdhan mòr brèagha, tiugh a thionndadh a-mach às an àmhainn.

Tha ’n t-àm agam gu dearbh am peann a leigeadh sìos, agus mi faicinn Nellie mo bhean air tighinn a-staigh às a’ chidsin le cupa tea, agus gu dè air an t-saoghal a th’aice air truinnsear sa’ làimh eile? Tha, <eng>you’ve guessed it,<gai> pios mòr srùdhain!


[TD 311]

SUILEAN NA CUIMHNE
le Dòmhnall Iain MacIomhair

Bha Seoc ’na sheasamh anns an taigh-tasgaidh a’ coimhead cnàmhan an dìneosoir. Bha iad lìomhte agus geal. Agus ruith teagamh beag tro inntinn ach an e cnàmhan da-rìribh a bha annta. Cha robh teagamh nach do chuir cuideigin na pìosan ri chèile, biothbhuantachd de bhliadhnachan an dèidh don bheathach bhochd a bhith a’ toirt a theachd-an-tìr à beatha. Càite na lorgadh na cnàmhan? Ciamar a bha fhios aig daoine co ris a bha dìneosor coltach? Bha feadhainn nach robh a’ creidsinn gu robh dìneosoran a-riamh ann. ’S ma bha dhà dhiubh san àirc, carson nach robh iad beò fhathast coltach ri creutairean eile? Feumaidh gu robh e mòr, an dìneosor seo. ’S dòcha gu robh e ’na rìgh air an talamh uaireigin, seadh mus do nochd an duine. Bha Seoc cinnteach nach do pheacaich an dìneosor idir. Chuir e craiceann agus feòil air an taibhse, agus ghabh e eagal.

Bhiodh Sìne gu seo a’ feuchainn oirre luideagan ann am bùth Littlewoods. I fhèin agus mìltean eile.

“Tha mise a’ dol a cheannach aodaich,” ars ise. “Cha tàinig mise idir air saor-làithean airson a bhith a’ falbh a’ sàsachadh mo shùla le do chuid sheallaidhean. Tha seallaidhean gu leòr aig an taigh. ’S cha bhiodh iad ’nan sàsachadh co-dhiù.”

Rinn Seoc osann. Nach b’ e an ceusadh e a bhith a’ falbh bhùthan a’ bhaile mhòir, agus fhios aige mus deidheadh e unnta nach ceannaicheadh e càil. Cha robh e ag iarraidh càil a bha ’nam broinn, ’s cha robh e ag iarraidh càil a bha ’nam broinn fhaicinn. Nach robh e mar seo a h-uile bliadhna?

“Agus,” arsa Sìne, “theirig thusa far an togair thu. Cha robh mise air falbh bhon uiridh, ’s tha e beag gu leòr dhomh na bùthan a thadhal.”

Rinn Seoc osann eile. Agus osann eile.

“Siuthad, matà,” ars esan, anns a’ ghuth ìosal sin a chleitheas neart na feirge ach a dh’fhoillsicheas i aig a’ cheart àm. “Siuthad, matà, seach nach eil stiall agad a chuireas tu umad, a bhrònag.”

Agus dhealaich iad, ise a’ dèanamh air na bùthan, agus esan gun fhios aige càite an robh e a’ dol. Sin nuair bhuail a shùil air an taigh-tasgaidh. Eòin is beathaichean ann am bocsaichean gloinne, spuir annasach air


[TD 312]

sgeilp an siud, dealan-dè ’s a theaghlach ’s a chàirdean uile air sgeilp an seo. Agus fàileadh neònach an dà chuid air na sgeilpean a bha an siud ’s an seo. Fàileadh an là ’n-dè . . . Agus an dìneosor. Cha b’urrainn dhut gun mothachadh don dìneosor. Shluigeadh e gach closach eile a bha san àite, ’s eadhon an dèidh sin cha bhiodh e air a lìonadh. Rinn e sgrùdadh mionaideach air. ’Se cnàmhan a bh’ ann gun teagamh. Co-dhiù, bha iad coltach ri cnàmhan. Ach aon chriomag feòla cha robh ri fhaicinn air aon dhiubh; bha tìm air glanadh uabhasach a dhèanamh. Chunnaic Seoc cuileag, te bheò, agus shocraich i i fhèin air claigeann an dìneosoir. Chuimhnich e air cuileagan a chunnaic e air closach caorach a bha a’ lobhadh aig an taigh. Dh’èirich a’ chuileag bhon dìneosor nuair thuig i nach robh lòn air na seann chnàmhan ud. Chaidh i a shireadh dìnneir an àiteigin eile.

Thog Sìne dà dhreasa bhon chrochadair anns a’ bhùth. Te dhearg fhlùranach agus te fhada dhubh. Bha i ’na seasamh an sin gan coimhead mar nach fhaca i dreasa a-riamh roimhe. Bha i dìreach a’ dol a-steach don rùm bheag aig cliathaich na bùtha a chum am feuchainn oirre nuair chuala i guth ag èigheachd rithe.

“Am faod mi dhol a-steach còmhla riut?” ars an guth.

Dh’aithnich i an guth ged a bha greis bho chuala i an dearbh ghuth sin roimhe. Thionndaidh i gu h-obann.

“Stanley!” dh’èigh i, cho àrd ’s gun dhìochuimhnich càch airson mionaid na dreasaichean a bha ’nan làmhan fhèin ’s iad a’ coimhead ri Sìne. Chaidh a gruaidhean cho dearg ris an dreasa a bha aice ’na làimh chlì.

Thug iad ùine, ’nan seasamh an siud, a’ bruidhinn ri chèile, a’ cuimhneachadh air làithean eile.

“A bheil cuimhne agad . . ?” arsa Stanley.

“A bheil cuimhn’ agam?” ars ise. “Nach eil fhios agad gu bheil cuimhn’ agam.”

Chunnaic Seoc pleit bhuidhe aig casan deiridh an dìneosoir.

“Brontosaurus,” ars a’ phleit.

An ann mar siud a bhiodh mac an duine nuair ghèilleadh e do thìm, ’na shuidhe ann an taigh-tasgaidh agus pleit bhuidhe aig a chasan? Saoil dè an t-ainm a bhiodh air? Airson mionaid, chaidh cnàmhan an dìneosoir ann an cumadh cnàmhan duine. Chunnaic Seoc pleit bhuidhe aig casan an duine.

“Amadan,” ars a’ phleit.

Chaidh na cnàmhan ’nan dìneosor a-rithist.

“Tha i rudeigin coltach ris an dreasa a bh’ ort a’ chiad turas a chaidh sinn a-mach còmhla,” arsa Stanley. “Tha cuimhne agam ort leis an dreasa ’s leis an fhalt bhàn. Chaidh sinn a-mach gu biadh, ’s an uairsin thill sinn don lobhta anns an robh mise a’ fuireach. Chuir mi an uairsin dhachaigh thu. Chan eil fhios cò tha anns an lobht ud an-diugh. Chan eil fhios a


[TD 313]

bheil an lobht ann. A bheil cuimhn’ agad?”

“Tha mi a’ dol a cheannach na dreasa seo,” ars ise. “An te dhearg.”

Rinn a sùilean gàire ris an dreasa. Chuir i an dreasa eile, an te dhubh, air ais air a’ chrochadair.

“’S ann dhutsa,’ ars ise, “a tha mi a’ ceannach na dreasa seo.”

Thug e sùil uabhasach oirre gus na thuig e dè bha i a’ ciallachadh. Chaidh i a-steach don rùm bheag, agus nuair thàinig i a-mach bha an dreasa dhearg oirre. Chaidh an t-uaireadair gu luath air ais. Thill i don rùm ’s nuair thàinig i a-mach an turas seo bha a h-aodach fhèin oirre. Chaidh an t-uaireadair gu luath air adhart.

“Nach b’ iongantach gun leig e às a ghrèim air an t-saoghal,” arsa Seoc ris fhèin, ’s e a’ coimhead an dìneosoir. “’S dòcha gur e an duine a chuir às dhà. ’S ann don dìneosor a chaidh an saoghal a dhèanamh, ’s cha b’ ann don duine.”

’S chunnaic Seoc na dìneosoran a’ falbh air feadh an t-saoghail, ag ithe nan craobhan ’s ag òl uisge às na lochan. Bha iad anns na glinn ’s air na beanntan, air na machraichean ’s air na cladaichean. Bha iad cho sàsaichte às aonais nan cridheachan briste. Chunnaic e cuid dhiubh ’nan leum ’s cuid eile ’nan ruith, cha b’ ann le cabhaig, ach seach gum b’ e sin an gnè. Bha iad fhèin ’s an cruthachadh a’ freagradh a chèile cho math. ’S ann. ’S ann don dìneosor a chaidh an saoghal a dhèanamh gun teagamh. Ach ged bha an dìneosor mòr agus làidir, ghèill e do thìm a dhearbh gu robh ise eadhon na bu mhotha agus na bu treise. Agus sheas Seoc a’ coimhead nan cnàmhan ’s a’ miannachadh gu robh linn nan dìneosor ann fhathast.

“Bhris thu mo chridhe,” arsa Stanley. “Carson a bhris thu mo chridhe? Dh’fhalbh thu, mar eun air iteig, gu dùthaich air taobh eile na grèine.”

Phàigh i fichead nota air an dreasa. Carson a dh’fhalbh i mar eun air iteig? An robh i gòrach? No glic? Dh’fhairich i a làmh a’ teannachadh mun bhaga anns an robh an dreasa.

“Thèid thu còmhla rium don taigh-òsda,” arsa Stanley. “Cuiridh tu umad an dreasa sin agus gabhaidh sinn biadh còmhla. Dìreach mar na seann làithean.”

Sin an t-eagal a bha oirre, gum biodh e dìreach mar na seann làithean.

“Dìreach mar na seann làithean,” arsa Stanley a-rithist.

“Na seann làithean,” arsa Seoc ris an dìneosor. Cha do fhreagair an dìneosor e.

Brontosaurus bochd. Dh’fhuadaich an duine bho bhàrr na talmhainn e. Nach bu lìonmhor na nithean a dh’fhuadaich an duine bho bhàrr na talmhainn. Sìth. Neochiontas. Gràdh. Agus an dìneosor. ’S lìon e an saoghal le aimhreit, le peacadh ’s le fuath. Bhris e gach cridhe ris na shuath e. ’S chunnaic Seoc dà dhìneosor a’ pògadh a chèile anns an fhàsach. Agus choimhlion iad an geallaidhean. Cha b’ ann mar an duine,


[TD 314]

a’ fàgail gheallaidhean briste sgapte air feadh a shlighe. Chunnaic e an uairsin Sìne ann am fàsach eile. Agus Sylvia. Saoil an e sin a bha ga fhàgail am-measg nan seann nithean seo ann an taigh-tasgaidh fada bho a thuigse? Am b’ e seo cho faisg ’s a gheibheadh e air toiseach saoghail, air toiseach a shaoghail fhèin? Càit an robh Sylvia? Chan fhac’ e i bhon oidhche . . . Bha i an-diugh cho fad air falbh bhuaidhe, no ’s dòcha cho faisg air, ris an dìneosor a bha mu choinneamh ’na làn luimead. Bhris Sylvia a chridhe. ’S thàinig atharrachadh mòr air. ’S bha gach cridhe briste a bha a’ breacadh saoghail ’nan sgàthan anns an robh e a’ faicinn a chridhe fhèin. ’S bha a spiorad mar an dìneosor, air a mhilleadh ’s air a mharbhadh le aingidheachd.

Chòrd am biadh ri Stanley agus ri Sìne. Bha i uabhasach bòidheach, na bu bhòidhche na chunnaic e a-riamh i.

“Dìreach mar na seann làithean,” ars esan.

“Chan eil,” ars ise.

“Biadh math is dreasa dhearg,” ars esan.

“Agus?” ars ise.

“Bha aon oidhche ann,” ars esan. “Bha iomadh oidhche ann. ’S a bheil cuimhn’ agad?”

Bha Sìne a’ fas an-fhoiseil ’s an seòmar a’ fàs uabhasach teth.

“Co-dhiù,” ars ise, ’se tha againn an latha. Feumaidh mi falbh . . .”

Rug e air a làimh, a bha a-nis air chrith anns an teas.

“’S nach dèan sinn oidhche den latha,” ars esan. “Na seann làithean,” ars esan.

Rinn iad oidhche den latha. ’S leig iad beannachd le chèile, is fhios aig an dithis gu robh na seann làithean da-rìribh seachad. Cha robh ann an ath-bheothachadh an eòlais ach cuairt ghoirid gu linn nach tilleadh tuilleadh, blasad air làithean a dh’fhalbh.

Leig Seoc beannachd leis an dìneosor. Shaoil e gun chuir e eòlas air an dìneosor. Ach, tro na cnàmhan, bha saoghal eile am follais. Bha na seann làithean, làithean an dìneosor, da-rìribh seachad. Ach chòrd a chuairt ris.

Thàinig Sìne a-steach don bhàr san taigh-òsda. Cha do mhothaich Seoc gu robh dreasa dhearg ùr oirre.

“Uisge-beatha,” ars esan. “Agus vodka.”

Chuala e guth Sìne a’ bruidhinn ris ’s e a’ sealltainn don uisge-bheatha. Dh’fhairich e neart ag èirigh às an uisge-bheatha. Thog Sìne an vodka, agus dh’òl i e.

“Bha siud math,” ars ise. An dèidh dhi a ràdh, cha robh i ro chinnteach ach dè bha i a’ ciallachadh.

“Càit an robh thu an-diugh?” dh’fhaighnich i.

“O,” arsa Seoc, “am-measg seann nithean, ann an saoghal a bh’ ann bho chionn fhada. Ann an saoghal nach till tuilleadh.”

Sheall i ris. Dh’fhàs a gruaidhean cho dearg ris an dreasa a bha ma corp.

“Bha.” ars ise, “agus mise. Bha agus mise.”


[TD 317]

SGOIL A’ CHRUADAIL
le Pamela NicAoidh

Dh’fhàg mi an sgoil aig seachd bliadhna deug a dh’aois agus thog mi orm a Shasainn. An toiseach, cha robh fhios agam dè dhèanainn ach, an ceann seachdain, fhuair mi obair anns an sgoil a’ dèanamh rud sam bith a dh’iarradh orm. Dh’ionnsaich mi mòran a bha feumail sa’ bhliadhna bha mi ris an obair seo agus bi mi taingeil gu bràth gun deachaidh mi ris. Nam biodh tìde agam an-diugh sgrìobhainn leabhar mu na thachair dhomh shìos an Sasainn — mar a chuir mi seachad bliadhna dhe mo bheatha ann am pàirt dhen t-saoghal far nach aithnichinn duine ’s far nach robh eòlas aig duine orm-sa.

Ghluais an trèana a-mach às an stèisean is dh’fhàg mi mo mhàthair ’na seasamh is na deòir a’ tuiteam bho sùilean. Bha deòir air cùl mo shùilean fhìn ag iarraidh a-mach ach cha leiginn ruith leotha. Cha b’urrainn dhomh. Shuidh mi gu socrach ’na mo shuidheachan agus thug mi sùil air an dùthaich bhrèagha nach fhaicinn airson mìos no dhà. Thòisich am balach a bha mu m’choinneamh air bruidhinn rium. Bha e a’ falbh dhan Nèibhi agus b’e seo a’ chiad uair aige-san cuideachd air falbh bhon taigh. Bha sinn a’ dèanamh gàire le chèile air na guthan annasach a bha nar measg— blas Sasunnach orra uile.

Dh’fhàg esan an trèan aig Liverpool agus lean mise orm gu Birmingham. An sin, bha agam ri trèan eile a ghlacadh gus faighinn gu Didcot. Sheas mi anns an stèisean le mo chòta chlòimh uaine agus bonaid dhen aon dath, agus sheall mi timcheall orm le iongnadh. Cha mhòr nach robh a h-uile duine dubh le fiaclan mòra geala agus falt dorcha camagach. Bha mìltean de dhaoine a’ ruith seachad orm agus a’ ruith suas na staidhreachan-dealain, a’ putadh ’s ag èigheach. A-measg an othail seo, is mi a’ faireachdainn car eagalach sa’ mhionaid sin, thàinig portair dubh ga mo chuideachadh.

Ràinig mi Didcot. Shlaod mi mo bhaga mòr gu mullach na staidhre agus sheas mi an sin a’ feitheamh ri bean a’ mhaighistir-sgoile. Bha mi coltach ri dìlleachdan beag le ticead le ainm ceangailte ma amhaich. Thàinig boireannach aosda gam ionnsaigh. Bha beannag aotram mu ceann, sròn fhada bhiorach a’ seasamh a-mach air a h-aodann fhada bhiorach agus sùilean mòra a’ dùr-choimhead orm. Dh’fhosgail i a bilean


[TD 318]

tana agus thubhairt i.

“An tusa Màiri NicAoidh?”

“’S mi,” arsa mise.

Chaidh sinn a-steach dhan chàr agus rinn sinn air an sgoil. Smaoinich mi nach robh i idir coltach ris an dealbh a rinn mise dhith nuair chuala mi an guth brèagha aice an toiseach air an telefon. Bha sgiorta bheag thana oirre, còta a bha cho aosda ri tìr nam beann, brògan trom donn, stocainnean aotram, agus mu ceann a’ bheannag nach robh i riamh às aonais. Bha an duine aice gar coinneachadh aig doras na sgoile. ’Se duine àrd, leathann a bh’ann. Bha gruaidhean dearga air, falt liath, broinn mhòr agus dà shùil mhòr ghorm a bha a’ deàrrsadh ’s a’ dannsa an dràsda ’s a-rithist. Bha coltas còir, co-mhothachail air agus ma bha iomagain orm mus fhaca mi e, bha e air falbh a-nis. Thug iad dhomh tea agus brioscaidean agus sheall iad dhomh an rùm agam.

An ath latha, thubhairt am boireannach nach bithinn ag obair agus gu faodainn sealltainn timcheall na sgoile agus a’ bhaile. Thachair mi ri na caileagan a bha gu bhith ag obair còmhla rium. Bha Màiri ann, an tè a b’aosda, agus bha i ’na cripleach; Anna nach robh buileach ceart san inntinn agus aig an robh ceum bacach; Nancy a bha air cungaidhean-leighis bhon dotair bhon dh’fhiach an duine aice ri marbhadh le tuagh, agus Joyce, nighean a bha a’ bruidhinn cho socair ’s nach tuigeadh duine i. Co-dhiù, bha ise den bheachd gu robh cait nas cudthromaiche na daoine ’s bhiodh i a’ bruidhinn riutha ’nan cànan fhèin. Bha Dot ann cuideachd, a bha an dùil gur e fireannach a bh’innte.

Bhiodh Dot a’ cur oirre aodach fireannaich, seacaid leathair, lèine agus taidh. Bhiodh briogais is brògan fireannaich oirre cuideachd ’s bhiodh i a’ smocadh toitean dìreach mar na fir. Bha i cho coltach ris a’ bhalach aice fhein ri dà sgadan. Bha a màthair ag obair ann cuideachd agus cha robh innte ach aon shùil. B’e boireannach beag, còir a bh’innte agus cho snasail ’na dòigh. Agus, chan fheum mi Joy a dhìochuimhneachadh ach bhiodh i daonnan a’ dol a-mach air cuideigin. Bha dìth-airgid oirre an còmhnaidh ach ’s beag an t-iongnadh. ’Se fichead not san t-seachdain am pàigheadh a bh’againn. Seo an sgioba annasach a bha ’nan comh-oibrichean agam.

Bhithinn a’ cur seachad a’ chuid mhòr den ùine còmhla ris an dà ghàrradair aosda. Bhiodh iad ag innse sgeulachdan mun chogadh ’s mu na seann làithean. Bha balach òg gan cuideachadh ’s cha robh esan ann gu lèir a bharrachd. Bha a h-uile duine a’ tarraing à Iain bochd ach tha e coltach gu robh e glè mhath dha mhàthair.

Bha na còcairean mòr agus còir agus bha iad math dhan chloinn. Uaireannan, bhiodh buaireadh eadar a’ bhean-taighe agus an luchd-teagaisg oir bha feadhainn aca glè neònach.

Bha mise ag obair còmhla ris a h-uile duine ’s a’ gabhail pàirt anns a h-uile càil, an dubhachas ’s an subhachas cuideachd. Bhiodh aoibhneas


[TD 319]

mòr ann nuair bhuinnigeadh na balaich aig ball-coise. Ach, bhiodh uairean ann cuideachd nuair bhiodh na balaich leis a’ chianalas agus uairean eile, bhithinn gan comh-fhurtachadh aig àm nan deuchainnean nuair nach itheadh iad am bracaist. Aon uair, lorg mi litir sgrìobhte gu fear dhe na balaich. Bha an litir ag ràdh gu feumadh e faighinn troimh na deuchainnean oir bha iad (a phàrantan) a’ pàigheadh gu daor airson esan a bhith aig an sgoil seo. Tha mi smaoineachadh gu robh sin dìreach maslach ach sin mar a bha a’ chùis.

A-h-uile Disathurna bhiodh ‘latha na suiteas’ ann, nuair bhiodh a h-uile balach beag a’ strì airson a chuid fhèin fhaighinn. Bhiodh iad a’ toirt dhomh suiteas cuideachd ’s ag innse sgeulachdan dhomh ’s iad a’ sireadh pìosan airson ithe roimh àm dìnnearach. A h-uile Sàbaid, an dèidh tighinn às an eaglais, bhiodh iad a’ dol còmhla rium dhan achadh mhòr a chluich. ’Sann agamsa a bha ri na pìosan is an tea a thoirt ann. Bhiodh a h-uile duine ann — na balaich, an luchd-teagaisg, na pàrantan agus muinntir a’ bhaile. Thigeadh an latha gu ceann le na balaich a’ dol dhan leabaidh ’s an luchd-teagaisg a’ dol dhan taigh-òsda.

Bhiodh na balaich a’ cluich cleasan orm. Tha cuimhn’ agam air aon latha a ghlas iad mise a-staigh còmhla ris an tidsear a bha a’ teagaisg ciùil dhaibh. Bha esan a’ cluich òran air a’ phiàno dhomh agus an ath mhionaid, bha leth-cheud balach a’ leum ’s a’ sgreadail aig na h-uinneagan, ’s a’ bualadh an làmhan ri chèile. Cha d’fhuair sinn às gus an tàinig am maighistir-sgoile a dh’fhosgladh an dorais. Bha nàire orm airson seachdainean an dèidh sin.

Bha amannan ann nach robh buileach cho èibhinn. Mar eisimpleir, nuair a fhuair trusdar dhan t-seòmar-cadail aig na balaich. Chuir e peant dearg air na sgàthain ‒ bha e cho coltach ri fuil! Gu fortanach, cha d’rinn e cron sam bith air na balaich.

Bha an obair gu math cruaidh agus bha an t-airgead bochd cuideachd. Bha bean a’ mhaighstir-sgoile i fhèin gu math trom oirnn — a’ fàsgadh a h-uile deur de neart às gach duine a bha ag obair air a son. Cha bu chaomh leam an dòigh bruidhne aice, nuair nach biodh i ann am fonn math. Agus nuair a bhitheadh a ceann goirt leis a’ mhìograin, chluinneadh an saoghal mu dheidhinn. ’Se boireannach àraid a bh’innte. Uaireannan bhiodh feadhainn a bha ri spioradachd a’ tighinn a shealltainn oirre agus ’s iomadh sgeula a chuala mi mu na rudan àraid a bha a’ dol air adhart san t-seòmar aice. Bhiodh i ag iarraidh air na gàrradairean gun na dìthean buidhe a ghearradh nuair a bha iad a’ gearradh an fheòir.

‘Tha faireachdainnean aig na dìtheanan oir tha iad cho beò ’nan cridheachan ri thusa agus mise’.

Tha mise a’ smaointinn gu robh iad tòrr nas ciallaiche na bha ise!

A h-uile latha, rachadh i fhèin is Màiri an t-searbhant aice suas an stàidhre a dh’ùrnaigh còmhla ach nuair a bha sin seachad, rachadh iad a-mach air a chèile, a’ càineadh a chèile. ’Se sin an seòrsa càirdeas a bha eatorra.


[TD 320]

Cha do chuir Tighearna Tìm riamh làmh air Millbrook. Bha gnothaichean an seo dìreach mar a bha iad nuair a bha Dickens beò. Bhithinn air mo dhà ghlùin a’ lìomhadh an làir agus a’ glanadh na forcannan ’s na sgeanan gach latha. Cha robh innleachd de sheòrsa sam bith ann — cha robh ann ach do dhà làimh airson a h-uile car a dhèanamh.

Tha mòran eile agam ri ràdh mun àite seo, ach chan eil e comasach dhomh an dràsda — feumaidh mi leabhar a sgrìobhadh airson sin! Ach dh’ionnsaich mi mòran fhad ’s a bha mi ann — mu dheidhinn iomadh seòrsa duine, mu dheidhinn airgead agus dè bha e a’ ciallachadh, agus mu dheidhinn saorsa, ’s cho prìseil ’s a tha e, tòrr nas prìseile na airgead.

Fhuair mi faisg cuideachd air na daoine a bha air an geur-leanmhainn agus chunnaic mi dè bha e ciallachadh dhaibh an saorsa fhaighinn. Ach, gu h-àraid, dh’ionnsaich mi gu bheil gaol cudthromach do na h-uile duine, sean is òg. Mar sin, tha mi taingeil gu robh mise ’nam phàirt dhen bheatha aca.

[Sanas]


[TD 354]

AN SEOT
le Eilidh Watt

Is beag a bha dhùil agam gum b’e tàcharan truagh a bheireadh ’nam shealladh a-rithist gillean cho fearail is riamh air an deach bròg; ach seo mar a bha. Nuair a bha ’n rìoghachd ’na teinn bha mi ann am Feachd Rìoghail an Adhair. Gus buaidh fhaotainn air nàmhaid a bha seòlta, an-iochdmhor, bha feum air a bhith innleachdach, ceannarra; bha sinn sin. Thug sinn buaidh sa’ cheann thall. Chionns gun robh a’ chuid bu mhoth’ againn òg, sùnndach, làn carthannachd, cha do dh’fhàg mi’m Feachd a’ chiad chothrom a fhuair mi idir ach dh’fhan mi ann airson grunnan bhliadhnaichean. Ach le tìde dh’atharraich mo bheachdan is aon latha bhuail e orm nach b’e bhith deasachadh òigridh gu bhith sgrios ceann adhbhair mo bheatha; chuir mi cùl ris an Fheachd is thionndaich mi gu bhith teagasg sgoile, saotharachadh anns an do ghabh mi tlachd mòr.

Phòs mi is thog mi teaghlach is b’e meur de m’obair a bhith comhairleachadh nam balach mun roghainn a b’fheàrr dhaibh a dhèanadh gus beatha choimhlionta a mhealladh. Nar bha balaich smiorail ann, le tàlannan mòra, cha robh againne a bha ri teagasg ach na tàlannan a leasachadh is chitheadh na balaich fhèin faraidhean gus sreap, saoghal ùr ri dhealbh. Nar bha ’n sreath seo na bu shine thigeadh iad don taigh againn is nar a fhuair Sìlis àmhainn ùr b’iadsan a mhìnich dhi ciamar a bha ’n àmhainn ag obrachadh. Gu dàna ghabhadh iad brath air gach innleachd ùr is bhitheadh craos-gàire orra is iad ag èisdeach ri Brasilia neo ri Moscow; thuigeadh iad fhèin dè bu chiall do <eng>‘ripple rejection’<gai> is <eng>‘boots trap’<gai> is a leithid; cànan ùr. Aig amannan eile dòcha gum bitheadh deòir ann an sùilean Sìlis is fear de na balaich a’ labhairt sreathan de bhàrdachd fhèin dhi. Cha robh an inntinn cho fosgailte riumsa.

Bu mhath leam cuideachd a bhith cur eòlas air feadhainn aig nach robh inntinnean cho geur, a dh’fhàgadh an sgoil aig sia bliadhn’ deug, is sin gu taingeil. Bhitheadh iadsan a’ gabhail ris an t-saoghal mar a bha e, dol a ghabhail a mhath. B’iadsan an fheadhainn a bhitheadh a’ teannachadh na spiocaidean airson Sìlis gus nach bitheadh boinne ach a’ chòir bhuapa; bhitheadh iad ag àrdachadh neo ag ìosalachadh na sgianan air inneal-gearraidh an fheòir. Bhitheadh gàireachdaich gu leòr ’nam measg


[TD 355]

is iad làn spòrs.

Ach bha sreath eil’ ann; sheachnadh iadsan sinn is ar taigh gun iarraidh aca air ar comann. Dòcha nach creideadh iad fhèin e; ghabh mi am barrachd saothair riuthsan gus an suidheachadh ann an obair a fhreagarradh iad. Greis mun àm a thigeadh iad mum choinneamh, fear mu seach, dh’fhiosraichinn bho na tidsearan gach sùileag dòchais a bh’ann dan taobh. Sheasainn aig uinneig a’ beachdachadh orra a’ cluich, a’ tighinn ’s a’ falbh. Mur rachadh agam air an còrr taic a thoirt rinn mi oidhirp gum bitheadh fios aig gach fear gun robh diù agam dheth.

An latha a thainig Brian a-staigh far an robh mi bha mi air a bhith beachdachadh air an liuthad ainm a chaidh a thoirt dha aig àm a bhreith. Brian, Teàrlach, Fearghas, Mac-ille-Dhuibh. Ainmean nan ceatharnaich. Cha mhionnaichinn gun litricheadh e ach a chiad ainm is fhine. Ach bu choma; cha b’aithne dhomh gun duirt balach no tidsear riamh ris ach Tiac. Ma bha tàcharan truagh riamh ann b’e seo e, creutair eile cho meata, inirte, cha tàinig fo m’ chomhair. Is cha tug fear eile mi bho bhruidheann le chiad fhacalan mar rinn am fear seo.

“Suidh sìos a bhalaich,” thuirt mi gu sìobhalt nar thàinig e staigh.

Leag e an dàrna ceòs air an t-sèidhir a bha air taobh eil’ a bhùird is phut e e fhèin a-null gus an robh cas a slaodadh bho dhà oisean an t-sèidhir. Phaisg e làmhan eadar a dhà ghlùin is shuidh e a’ feitheamh.

Leag mi mo shùilean a-rithist chun na h-aithris mì-dhòchasach a chaidh a dhèanamh air is thuirt mi gu meallta, dòchasach, “Seadh, a Bhrian, is dè tha thu fhèin am beachd a bhith ris nar dh’fhàgas tu an sgoil?”

Gun dàil, is gun athadh thuirt esan, “Tha mi dol a bhith ’nam ‘philot’ ann am Feachd an Adhair.”

Dh’fhairich mi ’n fhuil a’ dìreadh ri m’ cheann am beachd gum b’ann ri fealla-dhà a bha e, gun robh e dèanamh cuis-bhùird dhiom. Dhùin mi mo shùilean, a’ ceannsachadh na feirge a bha an impis mo chur air bhoil oir gun iarraidh, chunnaic mi le sùil m’nntinn sreathan bhalach dheasa, bàrr fiùghanta òigridh mo dhùthcha, a fhuair riasladh, a fhuair bàs goirt roimh ’n àm. Nis bha ’n gasan glasneulach seo, an tàcharan suarach, ga choimeas fhèin riutha.

Theab mi cantainn “Chan fhaigheadh do leithid cas a chur taobh a-staigh a geatachan, fiù is ri githeilis.”

Ach thagh mi m’fhacalan is chuir e iongnadh orm gum b’eudar dhomh bàrr mo theanga a ghabhail gus mo bhilean a fhliuchadh. B’e thuirt mi gu socair, “Chan eil de dh’fhoghlam agad na bheir a-staigh thu. Tha feum air foghlam àraid.”

“Thuirt sibhse, uair is uair, gun rachadh againn air nì sam bith fhaotainn air an stèidhicheamaid ar n-inntinn. Is e siud a roghnaich mise dhomh fhìn.”

“Ach,” arsa mise, “cha do dh’uidheamaich thus’ thu fhèin airson an


[TD 356]

leithid seo. Thoir fhèin sùil air a’ chairt seo. Chan eil i sealltainn gun d’rinn thu adhartas ann an cuspair sam bith.”

Mar nach cual e mi cha tug e shùil far m’aodann gus an duirt mi ris, “Bi falbh leat is bitheadh ciall agad nar chuireas mi gad iarraidh.”

Gun ghuth, chrom e a cheann, chuir e a làmhan air gach taobh dhe air an t-suidheachan is phut e e fhèin gu chasan is dh’fhalbh e. Shuidh mise greis a’ beachdachadh ach air bheag stàth. Dh’innis mi mu dheidhinn do Shìlis. Bha i ’na crùban a’ togail maothanan as bocsa bh’aice is gan cur ann an ùir a’ ghàrraidh “Bithidh iad àlainn nar thig foghar,” ars ise gam leantainn a-staigh gus cupa tì a ghabhail còmhla rium.

Ach a dh’aindeoin sin dh’aithris mi dhi mar thachair air an ath chuairt eadar mi fhìn is Tiac. Thàinig esan a-staigh nar chaidh iarraidh air is sheas e gus an duirt mi, “Suidh sìos, ’ille.” Mar gun robh e ann an oisean cumhang sheog e e fhèin air an t-sèidhir is choimhid e orm. Choimhid mi san t-sùil air is, gun iarraidh, mar a thacharas aig àm an dràsda is a-rithist, bha mi an teis meadhain tìm a chaidh seachad. Mar gun robh Tìm is Aite air an tasgadh suas agus a-nis fo sgaoil. Airson priobadh na sùla chunnaic is chuala mi rudan a ghabh àite fad uairean de thìde. Choimhid mi airson mionaid ann an sùilean cuthaich balaich aig an robh an fhuil a’ srùladh gu dorch às clais na lethcheann. B’e seo an <eng>‘tail-end-Charlie’<gai> a bh’againn aig an turas-ad. Bhàsaich e oirnn mar bhàsaich feadhainn eile. Bha am fear seo fìor bheag, balachail is ar leam, caran maol. Dòcha nach robh ann ach gun robh e às ùr far na dùthcha. Ach cha b’esan a-mhàin air an robh fuil a srùladh. Bha am ‘<eng>pilot<gai>’ e fhèin air a leòn. Airson greisean den t-slighe bha sinn a’ dìreadh is a’ tuiteam air a’ chuthach, a’dol an ear is an iar air cho beag tuaiream ri tarbhnathrach air sgèith. Cha robh fios agam am b’ann a’ seachnadh nàimhdean a bha sinn neo an do chaill e a thùr. Bha <eng>‘tail-end-Charlie’<gai> e fhèin air a’ chuthach is gun fhios agam am b’ann air nàimhdean neo air luchd-dàimh a bha e a’ cuimiseachadh. An dràsda is a-rithist thigeadh sreathan cothromach ghuidheachan bhuaidhe a’ cur òran mòr gasda ’nam chuimhne. Ged nach cluinninn e bha fios agam gun robh caismeachd bhon ghunna. Ach bha’n teanga is an gunna ’nan tosd mun d’ruig sinn cala is bu mhis’ an aon fhear a choisich a-mach gun chuideachadh a’ mhadainn ad. Theich an sealladh cho luath is ged b’ann le solas an dealanaich a bha mi air fhaicinn. Shìolaidh am fuaim às mo chluasan is bha Tiac a-rithist am buillsgean mo fhradhairc, mar nach robh mis’ air a bhith ann an saoghal eile. Cò bha còmhla rium? Cha robh fios agam gun dùisginn às trom laighe trioblaideach iomadh turas is sùilean cuthaich <eng>‘tail-end-Charlie’<gai> a’ toirt dùlan domh. A’ toirt rabhadh dhomh?

“Seadh, a-nis, an d’rinn thu suas d’inntinn?” thuirt mi gu sùnndach.

Gu socair, foighidneach, fhreagair esan, “Tha mi dol a bhith ’nam fhear-stiùiridh air iteal. Ann am Feachd an Adhair. Thuirt sibh. Cha dèan mi ’n còrr ach sin.”

Cha b’ann ri fealla-dhà a bha e. Ged b’e mar mhìnich mi a’ chùis dha


[TD 357]

cha do ghabh e lid air bòrd. Thug mi cead falbh dha, a chas a cheana san stiorap, ar leis. Shuidh mise, làn dragha air nach b’airidh mi.

Dh’èisd Sìlis ri m’aithris, ri m’ghearain, is thuirt i, “Bithidh Seòras a’ tighinn ann an ùine ghoirid leis an iteal aige. Air sgàth seann eòlas dòcha gun toireadh e suas air chuairt bhig e. Ged phàidheadh tu e. Chuidicheadh sin.” Thuig mi gun robh Sìlis den bheachd gun robh gnè de choire agamsa gun d’ àraich Tiac leithid a mhiann is chionn is nach d’fhuair mi comhairle a b’ fheàrr dh’innis mi do Sheòras mar a bha ged bha fios agam nach b’e fear a bh’ann a bheireadh aoidheachd do bhunbhuachaill. Bha gnè de thruas againn da chèile; esan dòmhsa chionns gun do thog mi ceàird cho neo-inntinneach; mise dhàsan chionns nach robh ùidh aige ach ann an innealan. Ach ged b’e am bunabhair thuirt Seòras gu sùnndach nar nochd mi a’ chùis dha is mi car teagmhach, “Tha feum aig an t-saoghal air balaich ghaisgeil, a bheir dùlan do dheuchainn.”

B’eudar dhomh dealbh a dhèanamh do Tiac a-rèir is mar a bha mise ga fhaicinn, dealbh a dh’atharraich inntinn dha is a thug gun duirt e, “A-ha, am blai’ceard beag! Bheir mise suas e is chan eil mi ’g ràdh nach bi cuimhne aig air an dà lath’ seo.”

Cha robh mi air mo thogail gu mòr le cùisean oir bha eagal orm gum b’olc a dheàrrs a shùil. Ach rinn sinn cùmhnant is cha ghabhadh e pàigheadh. Nar chuala Tiac mar bha dha thaobh thug e taing dhomh mar eadar inbhich neo bho bhràthair òg gu bràthair na bu shine, mar gum b’e a chòir e. Bha a h-uile nì de seo a’ cur seòrsa de dhragh orm mar gun robh sinn a’ siubhal ann an aisling neònach às nach robh cothrom agam a bhith dùsgadh. Shuidh e gu stòld ri m’ thaobh anns a’ chàr is nar chunnaic mi Seòras a’ feitheamh thuirt mi, “Nis, Tiac, suidhidh tusa gu modhail is cha chan thu guth ach a’ freagairt ceist ma theid ceist a chur.”

“Gun teagamh,” thuirt e is sheas e a’ meas an iteil fads a bha mise a’ glasadh a’ chàr. Chuir Seòras fàilt’ oirnn is shreap Tiac suas mar gun robh e riamh ris a’ chleas. Is mise a bha air èibhlean is cha do ghluais fèith annsan.

Cha robh ach an triùir againn ann an eithir a ghabhadh ceathrar is ghabh Seòras de thìde a mhìnich dha dè feum a bha air a’ phutan ud is air an fhear eile. Dh’èisd e gu modhail ach mar nach robh nì dhe seo a’ cur annas air ged dh’aidich e ri Seòras nach robh e air a bhi ann an inneal-adhair gus ’n seo. An dràsda is a-rithist bheireadh Seòras sùil gheur fhanaideach air an aodann chiùin mun duirt e, “Bithidh sinn a’ togail air falbh. Na gluais às d’àite.”

Mhothaich mi gun do shluig Tiac a sheile, gun do tharraing e anail gu domhainn is ged dh’atharraich na sùilean cha do mhothaich mi gun do ghluais fèith. Air mo shon fhìn, mar as sine a tha mi fàs is ann is motha mo spèis, m’ùmhlachd, do spiorad innleachdach, dàna, an duine; b’ann air sin a bha mi beachdachadh is sinn ag èirigh far talaimh. Bha Seòras is aire air obair. Bha Tiac is a shùil a-mach an dràsda is a-rithist ach na bu trice


[TD 358]

air làmhan an fhir aig an stiùir. Airson mionaidean bha ’n iteal ag èirigh is a’ siubhal gu còmhnardach. An uair chaidh an Donas fhèin ann an Seòras; thug e sùil air fhiaradh ormsa is bha e fon chuthach. Bha sinn os cionn na mara ach cha d’rinn faoileag riamh air latha stoirmeil, leithid a chara-mhuiltein a chur dhi. Dòcha aig an àird aig an robh sinn gun dàinig stoirm neo gaoth-chuairtlean, ris nach robh sùil. Cha robh tìd’ agam sùil a thoirt air Tiac is tuaineal mo chinn gam chlaoidh is bhithinn air a bhith sireadh airson bàs aithghearr mur b’e gum b’eudar dhomh mo bheul a dhùnadh. Bha torman gam bhodharadh is a-rithist chluinninn an t-òran mòr aig <eng>‘tail-end-Charlie’<gai>. Dh’fhosgail mi mo shùilean is dhùin eagal às-creideach iad orm oir eadar dhà leus dè chunnaic mi aig na putanan ach làmhan beaga air dhroch nighe. Le gleidheadh an Fhreasdail, is cha b’ann le eòlas sam bith, b’ánn a’ dìreadh a bha sinn. Chuala mi gleadhar is thug mi fainear gun robh làmh an uachdair aig Seòras is Tiac ’na shuidh san trannsa, aodann a’ deàrrsadh le aoibhneas.

Gus an latha’n diugh chan aithne dhomh dè thachair. Dòcha gun deach Seòras ro dhàna, an dùil eagal a chur air Tiac; dòcha gun d’rinn e mearachd. Cha do chuir mi ceist.

Bha mo chridhe fhathast ’nam bheul nar theàrnaich sinn gu talamh seasmhach ach mhothaich mi le ioghnadh cho modhail is a bha ’n taing a thug Tiac mar gun deach a h-uile nì a dhealbh gus esan a riarachadh. Cha chuimhne leam gun duirt Seòras an t-aon fhacal ris.

Nar ràinig sinn an taigh, is esan còmhla rium, bha Sìlis anns a’ ghàrradh. Tha cuimhn’m gun dug i sùil mheasail ormsa, “Cha bhi mi mionaid a’ cur crìoch air seo is bithidh mi còmhla ruibh.”

Mus robh na facalan às a beul bha’n seotan beag air guradan a dhèanamh ag ràdh, “Cuidichidh mi fhìn sibh.”

Aig a’ bhòrd shuipearach far an do shuidh Tiac, na làmhan beaga air an nighe gun rèap, is gann gu robh feum air facal bhuamsa. Cha be mhàin gun robh e a’ freagairt cheistean ach bha e fhèin a’ togail chuspairean is ma thug iad iomradh air tachartas an latha bha iad a-nis air chur air chùl mar nì gun seagh. Ach bu ghann a bheirinn creideas do m’ chlaisneachd nar a fhreagair e ceist Shìlis, “Dè tha thu dol a bhith ris nar dh’fhàgas tu ’n sgoil?”

“Tha càirdean agam air an dùthaich aig am bheil gàrradh lusan is mheasan. Is fada bhon thathann iad obair dhomh is fios aca gum b’e sin ar ceàird riamh is ùidh againn ann.”

Cha dug Sìlis sùil an rathad a bha mi. Nar dh’fhalbh e dh’innis mi mar bha mi ’m beachd a thachair. Cha robh mi riamh cinnteach. An uair ainneamh a thadhail Seòras cha tug e iomradh riamh air Tiac. Agus mi aig uinneig a’ beachdachadh air na gillean tha mi nas eu-cinntiche na bha mi riamh. Ach dh’aithnichinn atharrachadh mòr air Tiac.

A bharrachd air sin ged chanadh Sìlis rium, “Tha ’n obair gad shàrachadh,” cha do dhùisg trom-laighe tuilleadh mi. Bha mi fhìn is <eng>‘tail-end-Charlie’<gai> aig fois.


[TD 361]

SEORAS AGUS AN TELEBHISEAN
le Aonghas MacNeacail (Lunnainn)

Bha Seòras ’na ghille leisg, agus bha e gu math reamhar. Chuir e seachad mòran ùine ’na shuidhe ann an cathair ghàirdeanach a’ coimhead an telebhisean. Bha e cho dìomhain agus dh’fheumadh athair no a mhàthair (Seòras) a sparradh mus dèanadh e rud sam bith a bha feumail idir.

Là de na làithean, bha Seòras ’na shuidhe ann an cathair a’ coimhead an telebhisean, mar a b’àbhaist, agus inntinn falamh. Thàinig a mhàthair a-steach, agus cha robh i toilichte idir Seòras fhaicinn an sin. “Cuir dheth sin,” ars ise. Ach dh’fhàn Seòras anns a’ chathair, oir cha robh e ag iarraidh an telebhisean a bhith air a chur dheth idir. Thug a mhàthair sìnteag a-null gu’n telebhisean, agus chuir i dheth e.

Cha robh chridhe aig Seòras an telebhisean a chur air a-rithist, oir bha eagal air roimh a mhàthair nuair a bha an fhearg oirre. Bu tric a bha i ag ràdh ris, “Carson a tha thu nad shuidhe fad’ an latha fa chomhair a’ bhocsa? Nach urrainn dhuit rudeigin feumail a dhèanamh?” Ach dh’fhan Seòras anns a’ chathair, fiù ged nach robh dealbh air, mar gun do chuir a mhàthair dheth inntinn fhèin còmhla ris an telebhisean.


[TD 362]

An dèidh ùine ghoirid, dh’èirich e agus chaidh e a-mach. Choisich e suas an rathad gus an d’ràinig a taigh ùr ri taobh an rathaid. Bha an taigh gu math beag, agus cha do chuimhnich Seòras fhaicinn riamh roimhe. Chunnaic e a-steach air an uinneig gun robh an t-aon phrogramme air an telebhisean fhathast. Stad e mionaid no dhà airson a bhith a’ sealltainn air. Bha iongantas air guth a chluinntinn air a chùlaibh, ’s e ag radh.

“An toigh leat an telebhisean?”

Thionndaidh Seòras, agus chunnaic e duine maol aosda, nach robh air leth àrd. Sheall Seòras air, agus a bheul fosgailte.

“Dh’fhoighnich mi dhiot, an toigh leat an telebhisean?” ars an duine beag gu crosda.

“’S toigh . . . er . . . gu dearra . . . ’s toigh,” arsa Seòras.

“Thig a-steach, ma tha, agus seall air,” ars an duine beag.

“Tapadh leibh,” fhreagair Seòras. Chaidh e a-steach an dèidh an duine bhig, agus shuidh e ann an cathair fa chomhair an telebhisean.

“Sin agad.” ars an duine beag, agus chaidh e a-mach às an rùm. Bha Seòras glè thoilichte, oir cha robh duine sam bith ann a chuireadh dheth an telebhisean no a dh’innseadh dha rudeigin feumail a dhèanamh.

Sheall e fada air an telebhisean, no b’e sin a shaoil e. Ach mu dheireadh smaoinich e gum bu chòir dha tilleadh dhachaigh. Bha àm na tea a’ tighinn cuideachd.

Ach cha b’urrainn da èirigh on chathair, air cho cruaidh agus a dh’fheuch e. Chan fhaca e an duine beag an àite sam bith. Agus mar sin, b’fheudar dha a bhith ’na shuidhe, fa chomhair an telebhisean, co-dhiù chòrd e ris no nach do chòrd. Agus bha e gun chomas a’ chathair a ghluasad idir, ’s mar sin b’fheudar dha a bhith a sealltainn air an telebhisean cuideachd.

Chunnaic e nithean air an telebhisean an uairsin nach do chòrd ris idir, nithean a chuir eagal air. Chunnaic e e fhèin, ’na shuidhe anns a’ chathair a’ sealltainn air an telebhisean agus a bheatha a’ dol seachad às a aonais. Chunnaic e iomadh dealbh-chluich, agus b’e e fhèin gach neach a bha annta. Cha b’urrainn da dad sam bith a dhèanamh no a chantainn ach na leigeadh leis anns na sgeulachdan. Agus le sùilean nan uile a bha anns na dealbhan-cluiche chunnaic e e fhèin, ’na shuidhe fa chomhair an telebhisean gun lùths aige dad sam bith a dhèanamh. An-dràsda ’s a-rithist thigeadh an duine beag a-steach agus theireadh e ris: “An toigh leat an telebhisean, ma tha?” Ach cha b’urrainn do Sheòras freagairt a dhèanamh.

Bhuannaich na dealbhan-cluich fear mu seach rè iomadh uair. Dhùin Seòras na sùilean aige, ach ma dhùin bha e a’ faicinn an telebhisean fhathast.

Mu dheireadh thill an duine beag aon uair eile agus chaidh e a-null chun an telebhisean, agus thubhairt e, “An toigh leat an telebhisean


[TD 363]

fhathast, ma tha? No an cuir mi dheth e?”

Cha b’urrainn do Sheòras smid a ràdh.

“An cuir mi dheth e? Ma chuireas mi dheth e, theid thu fhèin do chur dheth cuideachd.”

Ach cha b’urrainn don t-Seòras anns a’ chathair rud sam bith a ràdh, ged a dh’fhàs na sùilean aige cho leathan leis an eagal a bha air leis na thubhairt an duine beag. Agus lean na Seòrais eile, air an telebhisean, a’ labhairt agus a’ dèanamh na leigeadh leotha. Cha b’urrainn do fhear sam bith nam measg dad a dhèanamh airson an duine bhig a stad on telebhisean a chur dheth agus Seòras còmhla ris.

“Cho chiùrr seo thu,” ars an duine beag mar lèigh-fhiacal, mar chlaoidheadair. “Bitheadh e mar gun dèanadh tu cadal, ach cha dhùisg thu a chaoidh . . . Cha dhùisg thu . . . Cha DHUISG thu . . .”

“. . . Dùisg, dùisg a Sheòrais, dùisg air ball!” ghlaodh a mhàthair gu h-àrd. “Nach tu tha leisg, matà. Luchdan gun stà! Agus t’athair a’ feitheamh riut ach an tèid thu còmhla ris. Siuthad, a-mach a-nis . . . no bithidh mise riut!”

Agus thàrr Seòras às ’na dheann-ruith bho fearg a mhàthar. Ruith e suas an rathad airson athair fhaighinn far an robh e ga fheitheamh, agus an t-eagal air fhathast roimh ’n aisling olc aige. Ach an ùine ghoirid thòisich e a’ smaoineachadh, nach robh taigh sam bith riamh anns an àite far an d’fhuirich an duine beag. Bha Seòras a’ faireachdainn na b’ fheàrr leis an smaoin sin, gus an d’ràinig e an t-àite fhèin ri taobh an rathad far an robh taigh an duine bhig. Agus chunnaic e an sin gun robh daoine a’ tòiseachadh air taigh beag ùr a thogail, agus duine beag maol ’nam measg.

[Sanas]


[TD 375]

AN SGEILP LEABHRAICHEAN

Na h-Eilthirich, le Iain Mac a’ Ghobhainn. (Roinn nan Cànan Ceilteach, Oilthigh Ghlaschu. 1984. £3.00)

Bithidh leughadairean de bhàrdachd Ghàidhlig toilichte da-rìribh leabhar ùr bho Iain Mac a’ Ghobhainn fhaicinn, agus san leabhar seo tha againn bàrdachd de fhìor àrd-inbhe.

Mar a bhios fios aig a’ mhòr-chuid ’sann anns an nòs ùr a sgrìobhas Mac a’ Ghobhainn, agus ’sann a-mach air mòr-chuspairean an là ’n diugh a tha e — easbhaidh bunait sheasmhaich dha na casan ann an saoghal cugallach diombuan; duilgheadasan a-thaobh ciall a dhèanamh dhen bheatha; oillt fa-chomhair cumhachd neo-thruacanta tìme; ach gu h-àraid faireachdainn lom de choimheachas a-thaobh an t-saoghail is dhaoine eile, ’se sin ri ràdh seòrsa de mhothachadh nach eil mar as trice fìor-choinneachadh eadar duine agus a chompanaich ach atharrais ao-domhainn air a’ ghnothaich a dh’ fhàgas neach aonarach fiù am meadhan rùm làn sluaigh. Agus togaidh Mac a’ Ghobhainn a’ cheist an fhiach bàrdachd sian sa leithid seo de shaoghal —

Na bruidhinn air ròs neo neòinean tuilleadh,


[TD 376]

arsa mise rium fhìn,
seachd gun do chaill thu cuimhn’ air ainm
a thàinig le a nighean thugad
airson gu sgrìobhadh tu anns an leabhar aice
d’ainm fhèin cho truaillidh, fann. (AN COINNEACHADH)

Mar sin faodaidh duine bhith ’na eilthireach chan ann a-mhàin thall thairis an Canada neo Astràilia (cuspair ris a bheil cuid de na dàin seo a’ dèiligeadh) ach eadhon ’na dhùthaich fhèin, agus ’na dhachaigh fhèin. Tha Mac a’ Ghobhainn mothachail gu bheil iomadh beàrn air fhosgladh ’na bheatha — beàrn eadar Leòdhas an là ’n diugh is an Leòdhas ud a dh’fhàg e liuthad bliadhna air ais gus tir-mòr a thoirt air; beàrn eadar sean is òg; beàrn eadar Gàidhlig is Beurla; beàrn eadar an dòigh a dh’ obraicheas inntinn fhèin a-nis agus a dh’ obraich i uair. ’Se an dànadas aig Mac a’ Ghobhainn gun a bhith a’ coimhead air na beàrnan a tha seo mar ghlacan iargalta gun ghrùnnd ga bhacadh buileach ach mar bhealaichean ga threòrachadh gu tìrean ùra; agus ’sann ri linn eilthireachd uaigneich air na frith-rathaidean carrach seo a dh’ amaiseas e, a-rèir coltais, air bun-stuth luachmhoir a chuid bàrdachd —

Coisichidh sinn eadar dà rann
far nach beir na facail oirnn.

Coisichidh sinn eadar dà thonn
far nach beir am muir oirnn.

Coisichidh sinn eadar dà chànan
far nach beir an ciont oirnn.

Coisichidh sinn eadar dà uaigh
far nach beir am bàs oirnn. (COISICHIDH SINN)

Ach a-nis agus a-rithisd bithidh e a’ tachairt air drochaid bhig chritheanaich, agus gabhaidh e rithe le taing is faothachadh ged a bhios dreach gu maith mì-choltach oirre —

<eng>Desperate Dan<gai> le d’aodann solt,
le do sheacaid canabhais

tha thu fhathast anns an DANDY
mar fhear air a bheil mi eòlach . . . <eng>(DESPERATE DAN)<gai>

Tha co-thruas aig a’ bhàrd ris an òigridh, agus fios aige nach fhàs iad suas gun a bhith a’ call tòrr a tha prìseil —

Air madainn samhraidh
tha a’ chlann a’ ruith don sgoil
is dealt air na duilleagan.


[TD 377]

Tha na h-uiseagan a’ cur char dhiubh anns an speur.

Tha maighstir sgoile a’ feitheamh riutha
le iuchair iarainn
’s a spògan anns an talamh
’s a sgiathan paisgte rèidh. (AIR MADAINN SAMHRADH)

Tha mi a’ smaoineachadh gur iad na dàin anns a bheil an t-ùghdar mar gum biodh a’ sìneadh a-mach a làmhan le teò-chridheachd a bheantainn ris a’ chinne-daonna ’nan gàbhadh ’s ’nan dòrainn na dàin as cumhachdaiche, agus ’nam measg tha ‘AN COINNEACHADH’ agus gu seachd àraid ‘AN TILLEADH’. Anns an dàn mu dheireadh seo tha mòran dhe na cuspairean aig Mac a’ Ghobhainn a’ tighinn le chèile —

Bliadhnachan air ais bha thu nad nurs’ anns na Hearadh.
Thug sinn ann thu air latha fliuch
’s na clachan glas ag èirigh mar gum b’ann à cuan.
“Tha cuimhn’ am air na ròidean sin,” ars thusa.
“’S mi air baidhseagail is mi cho òg.
Ach bha an rathad geal is eòin a’ seinn.”
Stad sinn aig taigh anns an tug thu leanabh,
bliadhnachan air ais, don t-saoghal geal ud.
Bha cailleach ’na suidhe ris an teine.
“Chaidh a bhàthadh anns a’ chogadh,” ars ise.
“Tha seòrsa de chuimhn’ am ort, seòrsa de chuimhne.”
Bha an t-uisg a’ dòrtadh nuair a dh’fhàg sinn an taigh,
a’ drùdhadh ort mus do ruig thu an càr,
d’aodann cho geal ri gruth, ’s am baidhseagail
a’ breothadh anns an dìg ri taobh an rathaid
às an robh aodann leanaibh bàitht’ a’ sealltainn suas.
(AN TILLEADH)

’Sann ri Dia a thionndaidheas iomadh fear againn is sinne lorg fuasgladh ri ceistean cràidhteach mar siod, ach a-rèir coltais tha am bàrd a’ faicinn ceart-chreideamh Leòdhais chan ann mar acarsaid san stoirm ach mar seòrsa de Mhuir Saragaso dhan anam (mo bhriathran-sa), às nach till soitheach ach air èiginn

càit’ an deach an dòchas, ged a tha an cuan mu ar coinneimh!
Bha dùil am gun ùraicheadh sinn an saoghal.
Ach gu h-eagalach dubh an-diugh
tha sibh a’ tighinn às a’ choinneamh. (NA BALAICH)

San t-seagh seo se ‘eilthireachd cuain’ crannchur Mhic a’ Ghobhainn, agus ’se sin a nì bàrd nuadh-aimsireil dheth. Ach co aig tha fios nach tachair fìor-choinneachadh eadar bàrd is Dia an àiteigin a-muigh an sin, agus Esan Fhèin a’ coiseachd ’eadar dà thonn’?

Fearghas MacFhionnlaigh.


[TD 378]

Cnu a Mogaill, le Uilleam Neill. (Roinn nan Cànan Ceilteach, Oilthigh Ghlaschu. 1984. £3.00)

’Se bard le teachdaireachd dhan mhòr-shluagh a tha ann an Uilleam Neill, agus air tàilleamh sin chan e bàrdachd dhiamhair dhoilleir a bhios e a’ sgrìobhadh ach bàrdachd a bu chòir do luchd-èisdeachd eirmseach Albanach sam bith a thuigsinn sa’ bhad (ma tha a’ Ghàidhlig aca!). A’ bharrachd air sin ’se meadrachd riaghailteach a bhios e a’ cleachdadh sa’ chuid as motha dhe na dàin aige, agus tha sin daonnan nas fhurasda air a’ chluais. Ach às dèidh sin chaidh na dàin a tha seo a’ sgrìobhadh eadar 1964 is 1982, agus mar a bhiodh neach an dùil tha caochladh chuspairean agus stoidhlean an làthair. Tha dàin ann a tha air am bunaiteachadh air litreachas Clasaigeach Greugach is Laideannach, ged a tha iad air an làimhseachadh ann an dòigh Gaidhealach —

Sinn a’ seòladh o ho rò
àrd a’ chuain o ho rò
eadar Scylla is Charybdis. . . (ULYSSES AGUS PENELOPE)

Tha eadar-theangachadh ann air pìos bhon t-seann Chuimris agus bhon t-seann Ghàidhlig, agus tha iad le chèile air leth tlachdmhor. Tha dà dhàn cumhachdach eile aige ann an ‘Aisling Shuibhne’ —

’Gu h-obann
inntinn mar ghloinne bhriste. . .’
agus an dàn feallsanachail ‘Solas air an Tràigh’ —

Foghlaimibh cuideachd mu bhunait bith-bhuan na cruinne:
duslach is gainmhein is èiteag, is carraig, is beann:
gach mìr dhiubh ’na triall gu sìorraidh thar chuan na h-iarmailt
a’ brùchdadh troimh fhàsach nan speuran neo-chrìochnach ’na deann.

Bithidh e soilleir gu maith luath dhan leughadair ge-ta gur e prìomh uallach ùghdar an leabhair seo cor truagh culturach is poiliticeach na h-Albainn —

Seud Mòr Crùn na h-Alba,
Baile Rìoghail Dhun-Eideann
nach bu mhòr mhòr am beud sin
chaidh do chumhachd air falbh uat. (DUN EIDEANN)

Tha geur-mhothachadh aige air tìr-eòlas is eachdraidh cànanach na h-Alba agus gu h-àraid air ceàrn a rùin, Gallobha, fiù mur eil cuimhne aig duine seach esan fhèin gu robh a’ Ghàidhlig (gun luaidh air an t-seann Chuimris) air a bruidhinn san àite uair —

B’ ann an seo ’sheinn Taliesin
a’ sìor-mholadh nam Fear Tuathach
mus do thriall iad don Chuimrigh:
’s beag an seo a tha fios ac’ (DOIRE A’ BHAIRD)

Ach tha taobh aotram dhan bhàrd cuideachd, agus corra dhàn aoireil


[TD 379]

èibhinn aige —

‘. . . nuair chì mi fear dhiubh air Sràid a’ Phrionns
le sporan air mar dhuilleig fìogais
is iad gu luideach tighinn gam ionnsaigh
is ann a ghlaodhainn “B’ fheàrrd thu briogais!”
(ABAIR FEILEADH MOR!)

Ann an Uilleam Neill tha againn duine (agus chan eil an seòrsa lìonmhor an Alba) a dh’ aithnicheas prìsealachd oighreachd shaidhbhir chànanach ar dùthcha, eadar Gàidhlig is Galldais is Beurla, agus a tha air spàirn mhòr a dhèanamh gus na trì cànanan a tha siod a thogail agus a chur gu feum —

Thug eachdraidh an-iochdnhor dìleab bhuam
is bu bhuan an cath a rinn mi
mo chuibhreann fhaighinn air ais
dhen oighreachd far na choisich
mo shinnsreachd gu saor.

* * * * *

Is tha mo chridhe a’ seinn
a dh’aindeoin balbhachd mo dhùthcha
o nach eil mi gu lèir ciontach
dhen bhrathadh dheireannach. (SEALG ULAIDH)

Tha seinn a leithid de chridhe airidh air deagh èisdeachd!

Fearghas MacFhionnlaigh.


Na Briathran Falaichte, le Bahá’u’lláh, air eadar-th. le Iain MacArtair. (<eng>Bahá’í Publishing Trust, 27 Rutland Gate, London SW7,<gai> agus 63 Keith St., Steòrnabhagh. 1984. Gun Phrìs.)

Tha grunn math bhliadhnachan a-nis bho nochd creideamh nam Bahá’í anns na h-Eileanan an Iar. Chan eil an creideamh sin aosda idir, ann an seagh, oir ’sann sa’ bhliadhna 1892 a chaochail Bahá’u’lláh, duine-uasal Persianach a bha an dùil gur h-e teachdaire o Dhia a bh’ann, agus a sgrìobh na smuaintean aige a chùm treòireachadh às ùr a thoirt do chaillteanaich an t-saoghail seo. Ged as e fàidh nuadh a th’ann, tha pàirt den teagasg aige air a stèidheachadh air na creideamhan a bha ann roimhe. Tha e ag adhradh Dhè, ach gun ghuth air Crìosda. Is iongantach gu dearbh cho saidhbhir ’s a tha na dùthchannan an ear ’s an ear-dheas air a’ Mhuir Mheadhan-thìreach, ann am fàidhean ’s ann an creideamhan.

B’ann mun bhliadhna 1858 a leig e ma sgaoil na smuaintean agus an teagasg air a bheil an t-ainm ‘Na Briathran Falaichte’. Chuireadh am Beurla iad ann an 1932, agus seo iad againn ann an Gàidhlig a-nis. Dh’fhàg am fàidh seo fìrinnean eile cuideachd, agus tha grùnn dhiubh


[TD 380]

againn ann an Gàidhlig, agus mìneachadh air a’ chreideamh cuide riutha, leithid Creidimh na Bahá’í, agus Taghadh bho Sgriobtuirean nam Bahá’í Tha beagan den eachdraidh seo uile anns an leabhran <eng>Communication<gai>, a tha air fhoillseachadh le <eng>The Spiritual Assembly of the Bahá’í of the Western Isles<gai>, le iomraidhean ann an Gàidhlig ’s ann am Beurla.

Taca ris a’ Bhìoball, ’se earailean gun sgeulachdan a tha againn an seo, ’s mar sin chan eil an teagasg a’ tighinn beò anns an aon dòigh. Ach gun teagamh sam bith tha rudan ciallach agus rìomhach ann, agus bhiodh e coltach gu bheil buaidh aig an teagasg air daoine air feadh an t-saoghail. Bu mhòr am beud nach robh buaidh aige air na h-Ayatollahan ann am Persia ’s an àiteachan eile a tha a’ gànrachadh beatha an co-chreutairean.

’Se Iain MacArtair a rinn an t-eadar-theangachadh ùr seo, agus mar bu dual tha làn bhlas a’ Bhìobaill Gàidhlig air. Mar eisimpleir:

Tionndaidh t’aodann do m’ionnsaigh-sa agus trèig na h-uile ach mise a mhàin; oir mairidh m’uachdranachd is cha teid mo Rìoghachd a dhìth. Ged a shireadh tu neach eile ach mi, eadhon ged a rannsaicheadh tu an domhain gu sìorraidh, bidh do shaothair dìomhain.

Gun teagamh tha corra fhacal ann a tha nas dualtaiche do Leòdhas na do Shiorrachd Pheairt: “Cuiribh às lòchan na mearachd agus lasaichibh nur cridheachan biùgan bith-bhuan an treòireachaidh naoimh,” no a-rithist “Na suaip gàrradh an t-sòlais bith-bhuan airson cruach-duslaich an t-saoghail bàsmhoir.” Ann an àiteachan tha coltas na cabhaig air leughadh nan dearbhaidhean, ach tha iomadh rud grinn agus loinneil anns an eadar-theangachadh, ged nach biodh tu air do sguabadh air falbh buileach leis a’ chreideamh.

R. McT.

[Sanas]


[TD 381]

[Dealbh]

Am Bàta Beag Brònach, le Ceiteag NicGhriogair. (Deilbh le Janice Nic an Aba) (Clò Chailleann. 1984. £1.80)

Tha tarraing anns an leabhar beag seo do chloinn, agus ’se rud mòr a th’ann gu bheil an sgeulachd cho ùr is cho nàdurrach, agus i ag èirigh às an fhiosrachadh a th’aca, an àite bhith air a tarraing à dùthaich ’s à cànan eile.

Tha còig bàtaichean beaga air a’ chladach, ’s tha ceithir dhiubh uabhasach fhèin spaideil. Chan ionnan dhan chòigeamh fear: is beag an t-iongnadh ged a tha am bàta seo brònach. Ach mar a tha an sgeulachd ag innse, bha car eile ann an adhairc an daimh.

Is laghach an dòigh a th’aig Ceiteag NicGhriogair air sgeulachd innse, ’s tha mi ’n dòchas gun dèan i tuilleadh dhiubh. Agus chuir Janice Nic an Aba loinn air an leabhar le dealbhannan beaga eirmseach. Tha grùnn dhathan air taobh-a-muigh an leabhair, ach tha na dealbhannan air a thaobh-a-staigh air am fàgail ann an dubh ’s an geal, ach an cuir a’ chlann an dathan fhèin orra, mar as deagh thoigh leo a dhèanamh.

Dhèanadh na sgoiltean feum de thuilleadh leabhraichean den t-seòrsa seo.

Seònaid NicDhòmhnaill


[TD 382]

<eng>Everyday Gaelic, by Morag MacNeill. (Gairm Publications.<gai> 110 td. 1984. £3.00)

Anns an ùine ghoirid a tha mi air a bhith an sàs ann an teagasg na Gàidhlig, tha aon iarratas air a bhith a’ nochdadh uair is uair a-measg an luchd-ionnsachaidh — agus ’se sin leabhar, no leabhraichean, a bheireadh dhaibh na facail agus na gnàthsan-cainnte a tha aig bunait còmhradh is sgrìobhadh nàdurra anns a’ chànain. ’S iomadh uair a bhios mi ag ràdh riutha gum bu mhath learn fhìn leabhar den t-seòrsa sin a chur ri chèile, ach a-mhàin nach eil tìde gu leòr agam . . .

Mar sin, chan urrainn dhomh ach làn urram a thoirt do Mhòrag NicNèill airson an leabhar seo a chur an tairgse luchd-ionnsachaidh na Gàidhlig. Tha e follaiseach gun do chuir i saothair mhòr ann, agus saothair a ghabh an deagh chuid tìde, a’ lorg nan gnàthsan-cainnte sin a bheireadh an neach-ionnsachaidh a-steach do chridhe na cànain ann an suidheachadh làitheil nan Gàidheal. Mar a tha i fhèin ag ràdh, feumar taghadh a dhèanamh, oir cha ghabhadh a’ chànan gu lèir a cur am broinn aon leabhair. A-rèir ’s mar a nì duine an taghadh, bidh an leabhar feumail, no mì-fheumail, no eadar an dà rud. Anns na bliadhnachan a dh’fhalbh, nochd leabhar no dhà de ghnàthsan-cainnte nach robh idir gu feum do luchd-ionnsachaidh cumanta na Gàidhlig, ged a chòrdadh iad — ma dh’fhaodte — ri geamairean is uaislean air na h-oighreachdan mòra!

Nam bheachd-sa, rinn Mòrag NicNèill taghadh math da-rìribh, agus chuir i an leabhar ri chèile gu snasail, ann an dòigh a tha furasda a chleachdadh. Tha gach caibideil no roinn den leabhar a’ fosgladh raon sònraichte — m.e. ‘<eng>Eating & Drinking Out<gai>’ — agus a’ tairgsinn an dà chuid facail bhunaiteach agus dòighean anns an gabh iad ùisneachadh, a bharrachd air an t-seanchas as àbhaist do dhuine a bhith a’ cleachdadh anns an t-suidheachadh sin: ‘An e tea as fheàrr leat?’ ‘B’fheàrr leam cofaidh.’ ‘A bheil thu ’g iarraidh bainne? ’ — agus mar sin air aghaidh. Tha na raointean farsaing — turasachd, gnè na dùthcha, beathaichean, reic is ceannach, ainmean-cinnidh, ’s iomadh raon eile.

[Sanas]

[TD 383]

Tha an leabhar a’ dèanamh cuideachadh le fuaimneachadh gach facal is gnàtha-cainnte. Tha an cuideachadh-fuaimneachaidh air a stèidheachadh air a’ Bheurla, le beagan de bhuaidh na Fraingis an siud ’s an seo! Tha e gu math doirbh cuideachadh-fuaimneachaidh mar sin a dhealbh ann an dòigh a bhios fìor don chànain fhèin, agus so-thuigsinneach cuideachd. Bhiodh an gnothach fada na b’fhasa nam biodh a h-uile duine eòlach air an <eng>International Phonetic Alphabet<gai>, ’s nan gabhadh sin cur an sàs ann an leabhraichean mar seo. Ach chan ann do luchd-ealain a tha an leabhar sea idir. ’Sann do luchd-ionnsachaidh a tha e — feadhainn aig nach eil a’ Ghàidhlig idir fhathast, feadhainn a tha airson an cuid Gàdhlig a leudachadh, ’s feadhainn nach eil ag iarraidh ach blasad dhith. Gheibh iad uile feum às — agus ghabhamaid tuilleadh is tuilleadh da sheòrsa, ’s iad a’ leudachadh air na raointean a th’againn anns an fhear seo.

Dòmhnall Meek


<eng>Scottish Gaelic Union Catalogue<gai>, deas. le Màiri NicFhearghuis agus Anna NicMhathain. (Leabharlann Nàiseanta na h-Albann. Dun Eideann. 1984. 200 d. £10.00)

Nuair a bhios sinn a’ gearain air cho beag diù ’s a tha aig an Riaghaltas do ghnothaichean na Gàidhlig (agus is tric a dh’fhaodas sinn sin), bu chòir dhuinn aideachadh gu bheil iad nas fialaidhe uaireannan eile. ’Sann le airgead bhon S.E.D. a rinneadh an obair a tha air chùl an leabhair seo, obair a thug grùnn bhliadhnachan agus a tha glè fhiùghail gu dearbh.

Buinidh an dithis luchd-deasachaidh don Ghaidhealtachd (Leòdhas is Cinn t-Sàile) agus bha iad le chèile an sàs an obair nan leabharlannan an Dun Eideann. Tha Anna NicMhathain fhathast le dreuchd aice anns an Leabharlann Nàiseanta.

’Se leabhar tomadach eireachdail a tha seo, le làn iomradh (cho làn ’s a ghabhas) air na leabhraichean Gàidhlig, is leabhraichean anns a bheil Gàidhlig, a chaidh an clo-bhualadh bho 1567 gu 1973, agus gu h-àraidh iomradh gach turas air na leabharlannan anns a bheil iad rim faotainn. Chuir Dòmhnall MacGhillEathain a-mach leabhar mòr ann an 1915, <eng>Typographia Scoto-Gadelica<gai>, agus ràinig esan 1914 le na leabhraichean air an tug e iomradh. Agus chuir Dòmhnall Iain MacLeòid a-mach <eng>20th Century Publications in Scottish Gaelic<gai>, a’ toirt a-steach leabhraichean bho 1900 gu 1973. Tha gach leabhar dealaichte bhon fheadhainn eile ann an grùnn dhòighean. Mar eisimpleir, chan eil MacGhillEathain mar as trice ag innse àireamh nan duilleagan anns na leabhraichean, agus chan

[TD 384]

eil MacLeòid ag innse ach pàirt den tìde càite a bheil iad rim faotainn. Agus chan eil ach an leabhar ùr seo a’ toirt leis an achadh air fad, bho 1567 gu 1973. Ach an dèidh sin, saoilidh mi nach bi leabharlann no sgoilear riaraichte gun na trì aige, oir tha iad uile a’ cur ri ar n-eòlas.

’Se prìomh adhbhar an leabhair ùir dòigh a thoirt do dhaoine air leabhar a lorg. Nuair a their MacGillEathain gu bheil leabhar <eng>‘Exceedingly rare’<gai> no <eng>‘Extremely rare’<gai>, innsidh NicFhearghuis is NicMathain dhut gu bheil copaidh anns an Leabharlann Nàiseanta agus ann an leabharlann na Colaisde Nuaidh an Dun Eideann, no a leithid seo a leabhar eile anns a’ Mhitchell no àite eile an Glaschu. Thug MacGillEathain iomradh air Rannaibh Nuadh, le John Brown, a’ cur na bliadhna 1785 air, agus ag innse nach fhac e lethbhreac ’s nach eil fhios aige càite bheil fear; tha iadsan a’ cur 1786 air, oir chunnaic iad copaidh dheth anns an <eng>Signet Library<gai>. Tha corra rud aca air nach do ghreimich MacGhillEathain, m.e. Dann (= Dàn) Gaidhealach le Peter Maclean (1784?), is chunnaic iad copaidh dheth anns an <eng>New Register House<gai>; no An t-Oranaiche (1829) no Orain Ghaidhealach le Robert Stuart (1810), ged is dòcha gur h-e an aon duine a th’ann an Robert Stewart (1802) aig MacGhillEathain. Tha iad a’ cur leabhraichean sgoile a dheasaich Frannsaidh Mac Bheathain fo ainm fhèin ann an ruith na h-aibidil, nuair a tha iad aig MacGillEathain fon cheann <eng>‘School Books’<gai> agus a-rithist fon fho-cheann <eng>‘Gaelic Society Schools’<gai>. Tha e feumail an dà sheòrsa dèiligidh a bhith ri ar làimh a-nis.

Tha iomradh aca air 3038 leabhar no duilleachan. Tha àireamh gu math àrd dhiubh sin ’nan leabhraichean cràbhachd m.e. àireamhan 78-344 a’ buntainn ris a’ Bhìoball, 407-450 a’ dèiligeadh ri obair Dhùghaill Bhochanain, 452-504 ri Iain Buinean, agus 2758-2852 ri Leabhar Aithghearr nan Ceist. Ach bheir an leabhar seo sealladh cruinn sgiobalta dhut air na leabhraichean Gàidhlig a chuireadh an clò bho thùs, agus le foighidinn thrusadh tu iomadach fiosrachadh às (co mheud leabhar gach 10, no gach 100 bliadhna; cò na leabharlannan as motha tha gleidheil, no a’ ceannach, nan leabhraichean; agus iomadh rud eile). ’Se glè bheag a th’ann de mhearachdan beaga, agus faodaidh duine mòran earbsa a chur às.

Ruaraidh MacThòmais

