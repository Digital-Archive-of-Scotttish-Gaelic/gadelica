[TD 13]

BIADH IS CAITHEAMH-BEATHA ANN AN SGIRE BHARBHAIS (1)

Rannsachadh anns a’ cho-cheangal a tha eadar pàtranan toraidh, roinn agus caitheamh air biadh, agus sgrùdadh air leasaichidhean ann an riaghailtean na coimhearsnachd.

le Cairistìona A. NicRisnidh
Colaiste na Bànrigh, Glaschu

Anns na trì earrainnean a leanas fon a’ cheann seo, seallar ris a’ cho-cheangal a tha eadar pàtrananan toraidh a thaobh bidh, roinn a’ bhidh, agus mar a tha feum ga dhèanamh dheth, agus cuideachd air mar a tha a’ choimhearsnachd ag obair.

Ach an toiseach bhiodh e feumail beagan mìneachaidh a dhèanamh air feadhainn de na cuspairean a tha fillte anns na facail sin. Tha am facal ‘toradh’ a’ toirt leis dòighean teachd-a-steach a bharrachd air obair àiteachaidh, mar eisimpleir obair-latha tha cosnadh pàighidh, eadar gu bheil sin ann an airgead no ann a seirbhisean, no muinntir ag obair ann an comann a chèile.

’Se biadh agus fasgadh (agus tha sin a’ toirt a-steach aodach cuideachd) iarratasan an duine, agus an uair a bhios iad sin air a sàsachadh leis gach duine fa leth tha cùisean eile a’ leantainn.

Anns a’ chiad earrainn seallar ris a’ cho-cheangal air an tug sinn iomradh, agus air riaghailtean na coimhearsnachd, agus air na h-atharraichean a thàinig troimh na linntean, agus gu h-àraidh anns an fhicheadaibh linn.

Anns an dara earrainn seallar ri sin mar a tha e air a thoirt am fianais ann am baile Bhrù agus am baile Bharbhais ann a Leòdhas, a’ gabhail beachd air cùisean a bhuineas ri croitearachd, leithid bàrr agus stoc, agus rudan eile a tha a’ toirt fianais air atharraichean anns a’ choimhearsnachd.

Anns an trìtheamh earrainn seallar ri cuspairean comannach a tha a’ toirt fianais air atharraichean; leithid daltachd, còir-fearainn, cànan, creideamh agus eile.

* * * * * * *

Airson mion-sgrùdadh den t-seòrsa seo a dheanamh, feumar sealltainn gu mionaideach air mar a tha cùisean comannach, is eaconomach, is

[TD 14]

poileataiceach, is teicneolach a’ buntainn ri dòighean làimhseachaidh bidh agus na h-iarradasan a tha co-cheangailte ris a sin, agus feumar sealltainn ris a’ cheangal a tha eadar na cùisean sin agus cùisean culturach eile.

Chan eil a’ mhuinntir a tha ri caitheamh agus a’ mhuinntir a tha ri toirt gu buil an toradh ag obair air leth bho chèile idir, ach glè thric a’ co-oibreachadh ann an dòighean a tha air an stèidheachadh gu h-òrdail anns a’ chomann. Feumar sealltainn ris a’ chothrom a tha aig daoine air an talamh oibreachadh, an creideas airgid a th’aca, na dòighean àiteachaidh agus na dòighean air biadh a stòradh. Tha an eadar-oibreachadh eadar duine is duine an urra ris na co-dhùnaidhean poileataiceach a tha a’ riaghladh chùisean gu h-ionadail agus gu nàiseanta, a chum saidhbhreas, agus am biadh ’s na h-oibrichean a tha an càirdeas ri saidhbhreas, a roinn. Feumar toirt fa-near do mhalairt an t-saoghail ann am biadh is ann an cùisean eile a bhios daoine a’ cur feum orra, oir tha buaidh dhìreach acasan air leasachadh bidh gu h-ionadail, agus ’na àm fhèin mar sin air leasaichidhean a tha sòisealta culturach.

Chan eil e furasda Gaidhealtachd na h–Alba a chur ann a riaghailt phoileataiceach Bhreatainn air fad. Tha barrachd dàimh aig a’ Ghaidhealtachd, a thaobh structair eaconomach agus comannach, ris na ceàrnan iomallach anns an Eadailt agus anns an Spàinn, na tha aca ris na h-àrd-bhailtean agus an dòigh-beatha a tha aca air a’ Ghalldachd agus ann a Sasainn. Ach ged a bha buaidh aig cùisean eachdraidheil agus poileataiceach air beatha nan Gaidheal, chan eil e gu lèir follaiseach gu robh cus buaidh aca air eileamaidean ann an cridhe na coimhearsnachd. An dèidh sin bhiodh e ceàrr a ràdh nach robh buaidh aig cùisean bhon taobh a-muigh air coimhearsnachdan an là-an-diugh anns a’ Ghaidhealtachd, agus gu dearbha na coimhearsnachdan a bh’againn anns an dà cheud bliadhna a chaidh seachad. Mar eisimpleirean dhiubh sin, tha na h-oidhirpean a thug na Stiùbhartaich air crùn na h-Alba, aimhreit a thaobh còirichean-fearainn, dòighean air a bhith dèanamh feum de fhearann, agus na leasaichidhean malairt a thàinig ann an luib calpachais (<eng>capitalism<gai>).

Thug cuid de na h-atharraichean a-mach toradh nach robhar a’ rùnachadh, is tha seo glè fhìor a thaobh eadar-oibreachadh. Ach tha cuimhne air dòighean na coimhearsnachd fhathast glè bheò anns a’ chultur, agus tha iad gu math follaiseach. Tha na rudan sin beò ann an cuimhne an là-an-diugh, agus tha daoine mothachail anns an dòigh seo air eachdraidh chulturach na coimhearsnachd.

An Gaidheal beò air an iomall, is e eadar-dhealaichte. Ach tha an t-eadar-dhealachadh seo nas motha air a stèidheachadh air an àm a dh’fhalbh na anns an àm a tha làthair. Chan eil na dòighean-beatha glè eadar-dhealaichte ri beatha nan Gall ma sheallar ri cùisean an t-saoghail, ach an dèidh sin thathar a’ coimhead ris an àite mar gum b’e comann traidiseanta Gaidhealach a bh’ann. Tha seo fhèin a’ dèanamh

[TD 15]

sgaradh-inntinn air an iomall. Seadh, mar gum bitear a’ creidsinn gu bheil cùisean mar a bha iad ach air an atharrachadh! Mar sin thathar a’ call sealladh air nithean ùra a tha ann am beatha na coimhearsnachd.

Ach tha e glè fhollaiseach gu bheil dòighean air leth anns a’ Ghaidhealtachd a thaobh àiteachaidh agus còir-fearainn. Tha na dòighean seo air leth bhon chòrr de Bhreatainn. Bhon a tha a’ Ghaidhealtachd mar sin, agus gu h-àraidh na h-eileanan, tha e nas fhasa mion-sgrùdadh a dhèanamh air a’ cho-cheangal a tha eadar toradh, an roinn agus am feum a tha ga dhèanamh de bhiadh, agus leasaichidhean ann an cruth na coimhearsnachd agus a’ chomainn. Chithear gu follaiseach cùisean ag atharrachadh.

Mar sin, seallamaid ri atharraichean a thàinig air Eilean Leòdhais agus gu h-àraidh air bailtean Bhrù agus Bharbhais troimh na linntean agus ru ruig an àm a tha làthair. Chithear gu bheil na h-atharraichean stèidhichte glè fhad air ais ann an eachdraidh, feadhainn eadhon ann a linn nan Lochlannach. Faodar cuideachd a dhearbhadh gun deach Eilean Leòdhais troimh amannan anns a robh oidhirpean sònraichte air an dèanamh a chum luchd-imrich a stèidheachadh ann. Thàinig sin gu ceann leis na h-oidhirpean a rinn Leverhulme gus, ’na fhacail fhèin, “Leòdhas a thoirt a-steach don fhicheadaibh linn.”

Tha e furasda na prìomh eileamaidean atharrachaidh air dòighean còir-fearainn ann a Leòdhas a leantainn. An dèidh do na Lochlannaich fàgail, leanadh le oidhirpean gu Leòdhas a tharraing a-steach còmhla ris a’ mhòr-chuid de Alba agus beatha phoileataiceach na rìoghachd air fad. Bha reachdan Eilean Idhe, na ‘<eng>Fife Adventurers<gai>’, teachd Chloinn MhicCoinnich, na tachartasan às dèidh cogadh Theàrlaich, agus anns an linn againn fhìn deuchainnean Leverhulme, gu lèir ’nan oidhirpean dìreach airson an adhbhair sin.

Ach tha e fìor ged a tha beatha Leòdhais air a tarraing nas fhaide agus nas fhaide a-steach do bheatha Bhreatainn, agus dòighean teachd-a-steach nan daoine a’ fàs nas coltaich ri dòighean na mòr-chuid be Bhreatainn, tha dòighean seilbh an fhearainn fhathast air a stèidheachadh ann an eachdraidh an àite. Anns a linn a dh’fhalbh bha na croitearan agus gach duine ann a Leòdhas a’ cuideachadh a chèile le dòighean teachd-an-tir, àiteachadh, roinn agus caitheamh, ach ’se a rud bu chudthromaich den a seo gu robh an obair sin a’ cur dhaoine ann an comain a chèile, agus ge be dè dheigheadh a dhèanamh ri no airson coimhearsnach, bhitear an dùil gun deigheadh rud den aon luach a chur ma choinneamh. ’Se sin, cha robh càil ‘<eng>Utopian<gai>’ mu thimcheall a bhith beò anns na coimhearsnachdan sin. Dh’fheumadh caithe-beatha gach neach a bhith a-rèir dòighean a bha air a stèidheachadh glè theann agus glè dhaingeann as a’ choimhearsnachd. Chan fhaodadh duine ceum a chur ceàrr, agus ’se na bannan comannach seo a bha a’ cumail a’ chridhe anns a’ choimhearsnachd. Ach mar a bha daoine a’ fàs na bu neo-eiseamailiche, gu h-àraidh a thaobh teachd-an-tìr

[TD 16]

troimh obair pàighte, cha robh daoine cho mòr ann an comain a chèile, agus beagan is beagan tha na bannan comannach a’ fàs lag agus a’ briseadh. Aig an aon àm agus a tha na h-atharraichean sin a’ tighinn mun cuairt, tha na daoine fhèin gan coimhead fhèin ann an dòigh ùr.

Fhuair Malinowski a-mach gu robh na leasaichidhean seo glè fhìor, ann a sgrùdadh a rinn e fhèin ann an eileanan deas a’ Chuain Shèimh (am <eng>Pacific<gai>), ’se sin gur h-e daoine a bhith an comain a chèile an saimeant a bha dèanamh coimhearsnachd dlùth agus ga cumail ri chèile. Bha seo glè fhoillaiseach ann an dòighean beatha a’ chinneadais anns a’ Ghaidhealtachd anns na linntean a chaidh seachad, agus tha sìol nan dòighean sin glè bheò fhathast.

Gidheadh, chunnacas atharraichean mòr ann an dòigh beatha ’s an dòigh biadh muinntir na tuath ann a Leòdhas bho àm a’ chogaidh mu dheireadh, agus gu h-àraid anns na deich bliadhna fichead a chaidh seachad. Chuidich an dealan, carbadan-ola agus an telefon ri seo. Rinn cothroman obair airson pàigheadh, goireasan agus dòighean beatha nan àrd-bhailtean croitearachd na bu shearbh don a’ ghinealach a bha tighinn, agus leanar gu robh iad a’ dol air imrich a Steòrnabhagh, gus a’ mhòr-thir, agus eadhon gu dùthchannan cèin. Mar sin, chithear lùghdachadh anns an àireamh a tha air thaigheadas agus a tha a’ fuireach air an tuath, meudachadh anns an àireamh aig a bheil, mar gun canar, teachd-an-tìr dùbailte no dà-fhillte, seadh obair airson pàigheadh-latha cho math ri obair croit, lùghdachadh ann an obair fearainn agus àiteachadh, mar eisimpleir meud an toraidh, agus an àireamh de chrodh ’s de chaoraich agus de chearcan a tha air an cumail. Fa chomhair sin tha meudachadh anns an àireamh de stuth a tha air a thoirt a-steach don eilean agus air a roinn a-measg an luchd-caitheamh. Tha seo glè fhollaiseach anns an àireamh de bhanaichean a tha a’ tadhal air bailtean na tuath a’ reic grosaireachd, feòil, iasg, bainne, pàipearan-naidheachd is eile. Tha dòighean deasachaidh bidh agus eadhon feumalachd bidh an àite fhèin ag atharrachadh. Chan eil an-diugh ach glè bheag a’ dèanamh feum de mhath na bà neo uighean an taca ris mar a bha. Mar sin chan eil fuine, a bha aig aon àm ’na dhòigh air biadh a theasraigeadh, agus cuideachd a’ cleachdadh dòigh eile airson math a’ bhidh a thoirt do na daoine, air a cleachdadh cho tric ’s a bha a cheana. Thathar a’ reothadh biadh an-diugh an àite bhith sailleadh no a’ tiormachadh, agus tha reothadair anns a’ mhòr-chuid de dhachaighean. Tha iad sin air a lìonadh le stuth a tha air a cheannach cho math ri stuth a tha air a dhèanamh aig an taigh, no a fhuaradh mun an dachaigh. Mar an ceudna tha na bhanaichean a’ toirt am buaidhe fhèin, a’ tighinn timcheall na tuath le gas, gual, seirbhisean leabhraichean, pàipearan-naidheachd, aodach, grosaireachd agus feumalachdan dachaigh eile, eadhon bancaireachd. Chan eil fiù ’s nach eil carbad na luath ’s na fuidhleach a’ dol timcheall uair san t-seachdain.

Tha dòighean nan daoine ag atharrachadh cuideachd le lùghdachadh ann a measgachadh a-measg choimhearsnach, mar a bhith a’ tadhal air a

[TD 17]

chèile, a’ stairsteadh a-steach agus a’ cèilidh.

Tha nàdur nan atharraichean comannach-culturach air a bheilear a’ toirt iomradh ann a seo, ri fhaicinn air an tuath ann an Eilean Leòdhais air fad, ach tha iad a’ toirt leo anns an imeachd cùisean a bhuineadh do chomann ceàrn-thuathachais agus àiteachadh dùthchail a bha ann anns a’ chiad leth den ochdamh linn deug agus roimhe sin, gu ruig cùisean a tha fo bhuaidh dhìreach leasachaidhean teicneolachd agus tionnsgalachd. Tha e soilleir gu bheil teaghlaichean a’ cumail thuca fhèin nas motha na bha iad roimhe seo agus tha lùghdachadh cuideachd ann an obair coimhearsnachd. Roimhe seo, bha obair mònach, cur agus togail buntàta, agus obair arbhair, mar eisimpleir, air a dhèanamh mar obair choimhearsnachd, agus cha bhiodh e riatanach gum biodh an fheadhainn a bha ag obair còmhla càirdeach ri chèile tre fhuil. A-nis tha e duilich duine fhaighinn air pàigheadh latha airson eadhon obair mònach, agus tha obair buntàta air a lùghdachadh gu meud gàrraidh anns a’ chuid mhòir de dh’àitean. Tha obair feòir, an aon bhàrr a thathar a’ cleachdadh a-nis, air a dhèanamh le fir le innealan a tha ag obair air tuarasdal. Gu dearbh tha obair mònach fhèin a’ dol an taobh sin cuideachd, agus faodar an-diugh mòine a cheannach nach eil ’na fadan idir, ach a tha ann an cumadh sasaids.

Tha atharraichean teicneolach co-cheangailte ri atharraichean eaconomach agus gu math tric tha iad an crochadh air a chèile. Tha na rudan sin cuideachd a’ dèanamh rathad airson ceasnachadh làidir a dhèanamh air an dòigh anns a bheil beairteas agus cumhachd air a roinn. Air an taobh eile, tha cùisean eaconomach a’ toirt leotha dòighean air toirt a-mach toradh (eadar gur e toradh fearainn no toradh obair-latha pàighte), roinn agus compàirteachadh maoin agus seirbhisean, agus cùisean eaconomach eile mar an càirdeas a tha eadar prìs agus riarachadh no leasachadh, sruth airgid (<eng>money flow<gai>) agus coi-mheas meudachd na tha dol a-mach ris na tha tighinn a-steach de rudan sònraichte.

Ach tha e cuideachd a’ toirt a-steach dè mar a tha duine ga ghiùlan fhèin gu h-eaconomach, agus gu dè mar a tha sin ga ghluasad. Feumar sealltainn ris an luach a tha duine a’ cur air rudan sònraichte, ’na inntinn fhèin, agus gu dè as fheàrr leis (rud seach rud eile). Tha iad siud gu lèir an crochadh air cùisean culturach mar a tha iad a’ toirt buaidh air obair-latha, mar a tha buaidh aig inbhe no cleachdadh air prìs rudan, spreagadh luchd-tionnsgain, manaidsearan agus calpairean, agus eadhon fòghlam agus creideamh air dòighean toirt a-mach toradh.

Ach tha na h-atharraichean poileataiceach a’ toirt buaidh air leasachaidhean comannach-culturach a tha a cheart cho èifeachdach ris an fheadhainn theicneolach agus eaconomach, agus tha iad co-chàirdeil cuideachd. Tha na pàtranan-roinn, air cumhachd agus biadh, an urra ris an àm ann an eachdraidh air a bheilear a’ dèanamh sgrùdadh, agus an urra ri fradharc (no <eng>perspective<gai>) an fhir a tha ri coimhead; agus a thuilleadh air na riaghailtean a tha a’ buntainn ri còir-fearainn chan fhaodar atharraichean

[TD 18]

cudthromach eile a dhìochuimhneachadh, mar a tha peinnseanan, subsadaidhean, grantaichean ’s leasaichidhean eile, nuair a bhithear a’ sealltainn ri cùisean a tha a’ buntainn ri biadh. Tha daoine air fàs gu mòr an urra ris an Riaghaltas a tha a’ toirt seachad a’ chuideachaidh sin. Tha seo fhèin ’na fhianais air a’ bhuaidh a tha aig an Riaghaltas air leasaichidhean comannach-culturach agus mar a tha cumhachd agus ùghdarras an Riaghaltais a’ sìor mheudachadh.

A’ leantainn air an argumaid seo, ’se am beachd-bharail a thathar a’ toirt seachad an seo gu bheil co-cheangal dìreach eadar cultur agus dòighean toraidh, roinn agus dèanamh feum de bhiadh, agus leasaichidhean comannach, agus anns an dà earrainn a leanas seallar gu mionaideach ri fianais baile Bhrù agus baile Bharbhais a thaobh na h-atharraichean a thàinig mun cuairt ann a sin troimh na linntean, agus gu h-àraidh anns an linn a tha an làthair.

(Faic: Malinowski, B., <eng>Myth in Primitive Psychology<gai>. Lunnainn 1926)

(Ra leantainn)

[Sanas]


[TD 19]

CEISTEAN MUN FHEARANN ’S MUN I D P
le Torcuil MacRath

Lann — no feans mas e sin as fheàrr a thuigeas sinn. Tha còrr air ceud bliadhna bho thuirt am bàrd.

Ach an diugh tha maor is lann
Air gach alltan agus òb.

Bha am bàrd ag innseadh mun ghleann san robh e òg, ach ’s fhada cuideachd, ged nach eil ceud bliadhna ann, bho dh’fhaoite an dearbh nì a ràdh mu Leòdhas. Fada mus tàinig an I D P — <eng>Integrated Development Programme<gai> — chunnacas puist is uèir gu leòr air druim Leòdhais.

Airson a’ chroitear dheth cha b’urrainn na b’fheàrr a thighinn na I D P, ’s cha b’ann gun adhbhar a bha sin. An siud ’s an seo chitheadh duine lann ’s i a’ dol a dhìth, na puist air fàs dona ’s a uèir a’ tionndadh gu meirg. Aig a’ cheart àm bha prìsean air èirigh chun na h-ìre aig an cosgadh lann ùr mu dhà mhìle not air a’ char a b’ìsle, ’s ged a thogte tè ùr bha fios is cinnt aig a’ chroitear nach bitheadh e furasda dha a chuid airgead fhaighinn aisde.

Sin far na lìon an I D P am beàrn; fhuair an croitear lann an asgaidh. Co-dhiù chaidh tè ùr a chur ’na thairgse. Rinn mòran feum den chothrom ’s cha ghann nach eil puist is uèir ùr a-nis air druim Leòdhais. Ach seo a’ cheist: an e adhartas a th’ann? Tha teagamh agam nach e.

A dh’innseadh na fìrinn bha mo làmh fhìn san obair. Bhithinn a’ togail lann ’s bha dùil ’am gu rinn mi feum. Ach an latha bha siud tharraing mi mo smuaintean ’s thug mi sùil air ais agus a-rithist mun cuairt dhomh. ’S dòcha gum bu chòir dhomh a bhith a’ dèanamh sin na bu trice. Co-dhiù ’se a thàinig às nach eil mi idir a-nis cho cinnteach gur h-e an gliocas a bha gam stiùireadh an latha chaidh mi an sàs ann am puist is uèir.

Thàinig e a-steach orm nach robh lann air an fhonn rim chiad chuimhne. Bha gàrradh ann gun teagamh a bha a’ dìon an arbhair an àm an t-samhraidh, fad ’s a bha an sprèidh sa’ mhonadh. Bha buntàta, coirce is eadhon eòrna a’ fàs air an fhearann. An-diugh tha uèir mhogallach ’s an tè ghathach air gach cnoc, ach ’s fhada bhon dh’fhalbh an coirce ’s an t-eòrna; tha luachair is raineach ’nan àite. ’S an siud ’s an seo air feadh Leòdhais tha an dà lus mhillteach sin air grèim math fhaighinn.

’S ged a tha na croitean ’s na buailtean a’ cur thairis le caoraich, tha a’ mhòinteach falamh. Bu mhòr am beud nach deach pàirt de na milleanan

[TD 20]

[Dealbh]

Cèidseachan airson àrach bhradan ri cladach Ratharnais. Bha teampall anns a’ phàirt seo de Ratharnais anns na làithean a dh’fhalbh. Chaidh a creachadh sa’ bhliadhna 1616. ’S dòcha gur h-ann don teampall sin a bhuineadh na daoine a chuir na dearganaich air Loch Orasaidh air mòinteach nan Loch.


a thàinig à Brussels a chur gu feum sa’ mhonadh. Gu dè bhiodh ceàrr air sgeuma airson an crodh Gaidhealach a thoirt air ais chun na mòintich gus àlach bhò a thogail bhuapa. Aig a’ char bu lugha bha corra dhuine air obair fhaighinn a’ coimhead às dèidh a’ chruidh. Chanainn gur e sin fada bu bhuannachdail, aig a’ cheann thall, na bhith cosg nam mìltean not air puist is uèir. Suarach an ùine gus am bi na puist fuar lobhte ’s a uèir ’na cnap meirg — gur mise a bh’ann ’s a chunnaic sin.

Ged nach saoil duine sin an-diugh le sùil a thoirt air an àite, tha a h-uile coltas ann gu robh na h-eileanan seo gu math torrach aig aon àm. Sin co-dhiù am fiosrachadh a gheibh sinn anns an leabhar, <eng>Munro, Western Isles of Scotland<gai>. Thug Mac a’ Rothaich sgrìob tre na h-eileanan seo mun bhliadhna 1549, ’s dh’fhàg e iomradh againn air mar a bha an talamh a’ toirt a làn bhàrr de choirce ’s de dh’eòrna.

[TD 21]

Sna làithean ud bha na manaich fhathast san tìr ’s tha amharas gu robh iadsan fiosrach a thaobh cùisean an fhearainn. ’S dòcha gur e an t-eòlas a bh’aca a dh’fhàg an talamh cho beairteach agus a rinn an t-eadar-dhealachadh eadar an latha th’ann ’s an latha bh’ann.

Bitheadh sin mar a bhitheas, tha amharas math nach robh iad ’nan tàmh. Tha beul-aithris ag innseadh dhuinn gur h-iad a thug an t-iasg ris an can sinn dearganach a Leòdhas — char tha mi an dùil an t-ainm Beurla. Le fios dhomh tha dà loch ann a Leòdhas air a bheil an t-iasg blasda seo. Cha b’ann ri linn an I D P a thòisich àrach èisg idir.

Bheil leasan a seo don I D P ’s do Bhòrd Leasachaidh na Gaidhealtachd? Saoilidh mi gu bheil. Faodaidh sinn a bhith cinnteach gur h-e maith na coimhearsnachd a bh’aig na manaich san amharc, ach chan eil e idir soilleir gur h-e seo an t-slighe air a bheil an dà bhuidheann a dh’ainmich mi.

Chì sinn companaidhean beairteach an sàs an àrach bhradan, is iad a’ dèanamh an tuileadh beairteis le taic mhath tha mi cinnteach, bhon I D P neo bho Bhòrd Leasachaidh na Gaidhealtachd, ach is suarach a’ bhuannachd a th’aig a’ choimhearsnachd à sgeuma den t-seòrsa sin.

’Se an fìrinn gu bheil coigrich air seilbh fhaighinn air ar tìr eadhon sìos gu grùnnd na mara — ’s thachair sin gun fhios dhuinn. Mar bhall de dh’ Aonadh ùr nan Croitearan chanainn gum bu chòir gun cluinnte guth an Aonaidh sin air a’ phuing seo. Ach a-rithist, ’sann mar choimhearsnachd, ma tha an guth gu bhith làidir, ’s chan ann mar chroitearan a-mhàin.

[Sanas]

[TD 27]

SEANN BHATAICHEAN URA (2)
le Dòmhnall E. Meek

’Se latha mòr da-rìribh a bh’anns an latha a thill an <eng>Great Britain<gai> dhachaigh. Bha muinntir <eng>Bristol<gai> — am baile san deachaidh a cur air bhog ann an 1843 — a’ dùmhlachadh a chèile air bruachan na h-aibhne feuch am faigheadh iad sealladh den t-seann bhàta seo a bha cho iomraiteach ann an eachdraidh marachd an t-saoghail. Air an latha ud — san Iuchar 1970 — cha robh anns a’ <eng>Ghreat Britain<gai> ach sealladh bochd seach mar a bha i nuair a dh’fhàg i am baile o chionn còrr is sia fichead bliadhna. Cha robh innte ach slige ghrànda, air a milleadh le ànradh cuain, ’s leis na tonnan a bha ga bualadh fhad’s a bha i ’na laighe fad deich bliadhna fichead air cladach fosgailte anns na h-Eileanan Falkland. ’Se mìorbhail nach bu bheag a bh’ann gun do thill an <eng>Great Britain<gai> do Bhreatainn; mura bith gun robh i ’na suidhe air àracan stàilinn, ’s dòcha nach robh i air dùbhlan a thoirt don Chuan Shiar air an turas mhòr seo.

Bidh sinn ag ràdh “Gur math an long a bheir a-mach an caladh on d’fhalbh i,” agus tha seo gu h-àraid fìor mun <eng>Ghreat Britain<gai>. Chan e a-mhàin gun do thill i do <eng>Bhristol<gai>, ach chaidh a cur ’na suidhe anns an dearbh spot far an deachaidh a cur ri chèile — an <eng>Great Western Dock<gai>. Sin far an deachaidh mise ga faicinn aig àm na Nollaige seo chaidh. Cha b’urrainn dhomh ach a bhith a’ cuimhneachadh air a’ chiad turas a chunnaic mi i, goirid an dèidh dhi tilleadh don phort aice fhèin. Bha i sgallach le meirg ’s le salachar, ’s chìtheadh tu soillseadh-latha troimh chuid de na sgàinidhean a bh’anns an t-slige; gu dearbh, cha robh mòran grinneas no bòidhchead ri lorg. Ach an turas seo, le dìcheall nan daoine a thug dhachaigh i, bha tomhas den t-seann mhaise ri fhaicinn. Bha an t-slige an ìre mhath air a càradh; bha an deic air a plancadh às ùr; bha trì cruinn àrda ag èirigh aisde; bha similear agus drochaid ùr oirre; agus bha a’ chuibheall stiùiridh ann an siud gu snasail anns an deireadh. Tha an luchd-càraidh a-nise ag obair am broinn na slige, ’s iad a’ feuchainn ri cuid de na seòmraichean ’s na cèabainnean a dhealbh a-rithist, dìreach mar a bha iad nuair a sheòl an <eng>Great Britain<gai> a-mach às an dearbh spot sin airson a’ chiad uair ann an 1843.

Ma bha othail is ùpraid ann nuair a thill an <eng>Great Britain<gai> do <eng>Bhristol<gai>, bha a’ cheart uiread ann an latha a thog i oirre gu cuan. Chaidh a cur air

[TD 28]

bhog leis a’ Phrionnsa Albert, agus bha uaislean is ìslean na rìoghachd cruinn a’ fàgail beannachd aice. ’Se bàta comharraichte a bh’innte ann an iomadh dòigh. Bha an t-slige aice air a togail air iarann — a’ chiad uair riamh a chaidh iarann a chleachdadh ann an slige bàta cho mòr. Bha an duine a dhealbh i, <eng>Isambard Kingdom Brunel<gai>, den bheachd nach dèanadh fiodh feum ann am bàta den mheudachd sin a bha a’ dol a sheòladh a’ Chuain Shiar. Bha còrr is trì cheud troigh de dh’fhad innte, agus chìthear gus an là-an-diugh cho làidir diongmhalta ’s a bha i air a’ fuaigheal ri chèile, le aisnean foghainteach a’ toirt taic is neart do na timcheallan iarainn. Chaidh spionnadh na slige a dhearbhadh uair no dhà ann am beatha a’ bhàta, ’s gu h-àraid nuair a chaidh i air tìr aon turas ann am Bàgh Dhùn Droma ann an Eirinn a Tuath. Cha mhòr nach do chuir i seachad bliadhna ’s i tioram, tràighte air a’ chladach, gus an deachaidh a cur air bhog a-rithist. Saoil co mheud bàta an-diugh a bhiodh comasach air uiread a chruadal a sheasamh?

’Se duine air leth sgileil a bh’ann am Brunal, agus rinn e an <eng>Great Britain<gai> comharraichte chan ann a-mhàin airson neart a slige, ach cuideachd airson a luaths. Bha inneal-smùide ’na broinn, agus bha seo ceangailte ri gluasadair — no <eng>propeller<gai> — ’s chan ann ri cuibhlichean air na cliathaichean, mar a bha cumanta aig an àm. B’e seo a’ chiad turas a chaidh gluasadair a chleachdadh ann am bàta cho mòr — agus bha an gluasadair air a dhealbh le Brunel fhèin, mar a bha an còrr den luing. ’Se a’ bhuil a bh’ann gun robh an <eng>Great Britain<gai> mòran na bu luaithe na a’ mhòr-chuid de a comhaoisean, agus cha robh i an eisimeil na gaoithe. Air an turas eadar <eng>Liverpool<gai> is <eng>New York<gai>, bheireadh i mu cho’-là-deug a’ dol a-null, agus mu dhusan latha a’ tilleadh. Nuair a bhriseadh an t-inneal-smùide, mar a rinn e uair no dhà, ghabhadh barrachd aodaich cur rithe, ’s mar sin cha bhiodh uiread moille san turas. A-rèir nan iomraidhean a th’againn, bha an <eng>Great Britain<gai> comhfhurtachail a bharrachd air a bhith luath, ’s chan eil teagamh nach robh i fad’ air thoiseach air na bàtaichean-seòl ’na seasgaireachd.

Ged a chaidh an <eng>Great Britain<gai> a thogail airson na seirbhis eadar <eng>Liverpool<gai> is <eng>New York<gai>, cha robh i a’ seòladh air a’ chùrsa seo ach airson beagan bhliadhnachan. An dèidh dhi dol air tìr ann an Eirinn ann an 1847, chaidh a reic ri companaidh a bha a’ seòladh bhàtaichean eadar Bhreatainn is Astràilia. ’Sann air an aiseag fhada seo a chuir i seachad a’ mhòr-chuid d’a beatha. Bha i ’na meadhon air Astràilia fhosgladh do na fògarraich a bha a’ fàgail Bhreatainn anns an dàrna leth den naoidheamh-linn-deug, ’s chan urrainn nach tug i an t-aiseag do chuid de na Gàidheil a bha a’ sireadh dachaigh ùr anns an dùthaich sin. Ann an 1882, chaidh a gabhail os làimh le companaidh eile, agus airson ceithir bliadhna bha i a’ giùlan guail eadar Breatainn is <eng>San Francisco<gai>, ’s a’ tilleadh le luchdan cruithneachd. ’Sann ris an obair seo a bha i ann an 1886, nuair a theab i dol a dhìth aig <eng>Cape Horn<gai> — àite a chuir às do dh’iomadh deagh bhàta. Chaidh i a ghabhail fasgaidh ann am <eng>Port Stanley<gai> anns na h-Eileanan

[TD 29]

Falkland, agus ’sann anns na h-eileanan sin a dh’fhan i gus an deachaidh a toirt air ais do Bhreatainn o chionn ceithir bliadhna deug. Fad leth-cheud bliadhna bha muinntir Phort Stanley ga cleachdadh mar stòr guail is fiodh, ach mu dheireadh chaidh a cur air tìr ann am bàgh ris an canar <eng>Sparrow Cove<gai>. Cha robh dùil aig duine gun seòladh i gu bràth tuilleadh, ach bha iad ceàrr. Bha de neart air fhàgail innte ’s gun tug i a-mach a dachaigh fhèin.

Bu mhòr an t-saothair a bh’ann a’ toirt a’ <eng>Ghreat Britain<gai> air ais don bhaile anns an deachaidh a cur ri chèile, agus tha a thaing sin aig an <eng>SS Great Britain Project<gai>, a tha fhathast an sàs ga glanadh ’s ga càradh. Nuair a sheas mi ri taobh a’ bhàta seo, bha mise co-dhiù gu math toilichte gun do shoirbhich leotha anns an oidhearp. Faodar a ràdh gur h-i an <eng>Great Britain<gai> màthair nam bàtaichean mòra a bha a’ seòladh a’ Chuain Shiar airson ceud bliadhna an dèidh sin, agus a thàinig gu ìre anns a’ <eng>Queen Mary<gai> agus an <eng>Queen Elizabeth<gai>. Tha i cuideachd ’na cuimhneachan follaiseach air dòigh-obrachaidh na linn a dh’fhalbh, agus gu h-àraid air an duine innleachdach sin a thog i, <eng>Isambard Kingdom Brunel<gai>. Ma thèid sibh do Bhristol, feuch nach caill sibh an cothrom air sùil a thoirt oirre.

[TD 47]

CRIOCHAN
le Eilidh Watt

Nuair a thuig muinntir an àite gun robh na Dòmhnallaich, Iain is Peigi, am beachd naoidhean a thogail, chionns nach robh e coltach gum bitheadh leanabh aca fhèin, bha roinn ’nam beachdan. Theireadh cuid, “Is e an leithid a bu chòir a bhith ’g àrach chloinne; tha iarraidh ac’ orra is tha airgead is foghlam air an cùl.”

Theireadh cuid eile, “Tha dragh gu leòr ann a bhith togail do chuid fhèin gun a bhith strì ri fuil coigrich.”

Ma thàinig na beachdan seo gu cluasan nan Dòmhnallach cha do chuir iad tilleadh annta oir ann an ùine bu ghiorra na bha àbhaisteach chualas gun tàinig Iain is Peigi às a’ bhaile mhòir le naoidhean nach robh ach seachdainnean a dh’aois. Le fìor ghean math chaidh mnathan a dh’amharc a’ phàisde. Thill iad gu deacair; is cha b’e nach do chuir Peigi aoidheach bhlàth air gach tè. Mum fac iad an leanabh a bha na cadal shuidh iad airson greis is Peigi a’ meudachadh air deagh bheusan an leanaibh is i gu toilichte, gun athadh gus an duirt tè, “Stad thusa gus an geàrr i cùlagan.” Cha b’ann le searbhachd a bhruidhinn i is nar a thuirt Iseabail Mhòr, “Is am bheil sinn dol a dh’fhaotainn cothrom air an àilleagan seo fhaicinn?” cha robh ach, “Nach toir thu nuas i?” aig gach tè, “gus am faic sinn i. Tha cuid ag ràdh gum bheil an luchd-ùdarrais a’ taghadh leanabh coltach ris na daltan. Chì sinn am bheil i coltach riutsa neo ri Iain.”

Ged bha Peigi air a buinn sheas i is thuirt i, “Is e Una a thug sinn oirre. Ach dòcha gum bheil i ’na cadal.”

Leis na facalan thàinig ràn làidir is thuirt tè, “Tha ’n deagh sgairt aige, is e leanabh tapaidh a bhitheas innte.”

Ann am mionaid thill Peigi le creathall aotrom, gheal, ’na h-uchd, a chuir i air bòrd ìosal ag ràdh, “Tha i air cadal a-rithist.”

Bha na mnathan uile air an casan, a’ cròthadh mun chreathall, a’ dèanamh amhaichean fada is deiseil gus facal sealbhach a ràdh mar chleachd iad aig leithid seo a dh’àm. Ach aon fhacal fiala cha tàinig far am bilean air an robh an gàire reòdhte is iad air an glacadh gun roimh-fhios. Mu dheireadh thog Iseabail Mhòr sùilean coireachail gu Peigi is thuirt i na briathran nach tigeadh bho chàch. “Tha ’n leanabh seo dubh,” thuirt i.

An aghaidh a’ ghearain seo cha duirt Peigi guth ged chuir i a gàirdean

[TD 48]

tarsaing na creathalach, ach an uairsin mar gum bitheadh i airson an an-shocair a lùghadachadh thuirt tè, “Tha aon rud math ann: ma bhitheas mì-bheusan innte chan fhaod Iain a’ choire a chur air do thaobhsa, mar bhitheas an duin’ agamsa a’ dèanamh.”

Thàinig na mnathan thuca fhèin is thuirt t’-èile, “Is cinnteach gum feum neach-eigin a togail.”

Ged dh’aontaich iad uile bha’n sùilean air aodann an leanaibh air an tàinig sreamadh beag is dh’fhosgail an creutair sùilean a bha dorcha mar an teàrr is ghluais i bilean, tana, bàna, a-null is a-nall. Cha b’ann donn no idir dubh a bha’n t-aodann ach caran air dhath sglèata, eadar a bhith glas is gorm is bha’n t-aodann fhèin mar thaois bhog, an t-sròn leathann sùghte staigh, na cuinneanan mar thuill dhubha. Dòcha gun do chuir an leanabh uibhireachd air nàimhdeas air nach robh cleachdadh aice oir rinn i ràn gearanach a’ togail a dùirn bheaga le’m boisean bàna os a cionn. Ghluais Peigi làmhan gun èifeachd os a cionn ach chrom Iseabail Mhòr is dh’iomghlac i suas an leanabh le làmhan mòra a bha air iad fhèin a chleachdadh ri feuman iomadh pàisde bho chionn fada. Cha do chrom i a sùil ris a’ cheann mhaol a bha ga shocrachadh fhèin ri blàths ach dh’fhairich i an tarraing analach, a’ bheatha a bha ghuasad feadh na bodhaige bige, is thuirt i, “Bhuill, a Pheigi, a ghalad, chionns gun tug thu an leanabh an taobh-sa, bheir sinne, a h-uile h-aonan againn, cùl-taic dhut ma bhitheas feum air.” Bha na mnathan mar aon is lean Iseabail oirre, “Cuimhnich,” ars ise, “nach tu fhèin is Iain a-mhàin a tha ’ag àrach an leanaibh seo, ach an nàbachd air fad. Feumaidh sinne cùram a bhith againn di mar gum b’ann leinn fhìn i.”

“Cha robh duin’ ann leis am bu mhath a h-àrach,” thuirt Peigi mar gun robh i a’ gabhail a lethsgeul fhèin is aig an aon àm a’ tagairt ri tlus mhàthair, “is chan eil innte ach an naoidhean.”

“Chan eil,” ars Iseabail, “chan eil innte ach an naoidhean, naoidhean a bhitheas fhathast ’na h-ighinn, a bhitheas a-rithist ’na boireannach, boireannach a dh’fhaodas a bhi ’na bean, màthair chloinne. Ach coma ’n dràsda. Is leòr do gach latha . . . . .”

Leag Iseabail an leanabh cadaldach don chreathall is theann na mnathan ri gibhtean a thoirt seachad ach iad na bu chiùine na bha àbhaisteach. Dh’fhalbh iad ach cuimhneachail air mic neo dòcha air oghaichean a bha fhathast ach gann ann am briogaisean ach a bhitheadh fhathast nam fir, ise na boireannach. Nuair a thuirt tè aig an robh pàisdean nighean, “Is math nach e balach a thug iad an rathad,” cha robh feum aice air leudachadh oir thuig iad uile a cùram.

Dh’fhàs an leanabh, dh’atharraich a cruth, is bha ’n tarraing innte a tha ’n iomadh creutair òg ged nach canadh neach gu robh i bòidheach.

Bha Iseabail Mhòr riamh deiseil le stiùradh oir cha robh an leanabh ach mar leanabh eile na h-iarradasan. B’e Iseabail Mhòr a fhreagair mòran de na ceistean a chuir Una ach cha do shoilleirich i riamh gu tur dhi carson a bha Una fhèin a’ cur cùl ri piseagan is cuileanan dubha nuair bu mhiann le

[TD 49]

clann eil’ iad. Le ’n gaol fhèin b’àill le a pàrantan a gleidheadh bho fhòirneirt an t-saoghail ach b’e comhairle Iseabail, “Dean air do shon fhèin is na rach an eismeil neach.”

Is cha robh an nàbachd ’na tàmh. Fada mun deach Una don sgoil chaidh gach gille is nighean a chur ’nan rabhadh nach robh a chridh’ aca iomradh a thoirt air duibhead Una. Bha a’ chlann deònach gu leòr gabhail rithe is a’ chuid mhòr aca eòlach oirre bhon bha cothrom coiseachd aice. Ach an latha a thuirt Uilleam Ruadh rithe aig a sgoil, “Dhomh pìos teòclait, thusa a chuillein duibh,” cha do thaobh duine rithe. Cha do ruig iad a leas oir sheas Una a’ coimhead gu tàireil air mun duirt i, “Chan fhaic thus’ thu fhèin ach tha cridhe dubh agadsa is cridhe geal agamsa.” Ged thog Uilleam am pìos teòclait a thilg i gu suarach air leagh e ’na phòcaid is eagal air ithe leis an uabhas a chuir i air. Cha do thaobh neach ris.

Bhitheadh Una aig gach cruinneachadh is i gu mear, aighearach. Ach bha ’n t-eadar-dhealachadh seo ann: theirte, “Feumar Una fhiadhachadh air a’ chiad duine.” Gheibheadh clann eile fiadhachadh a-rèir mar fhreagaireadh e. Cha robh còir na comain air a thomhas dhaibh oir cha b’e coigrich a bh’ annta. Thigeadh àm nan cuireannan Nollaig is a-rithist na dannsaichean is air an ùrlar dhanns cha robh cion chèilean air Una ach mun sgaoileadh na cruinnichidhean bha Peigi neo Iain aig an doras ga feitheamh is cha duirt balach rithe, “Chì mi dachaigh thu.” Cha d’rinn Una gearain.

Nuair a ruig Una an aois fhreagarrach chaidh i don bhaile a dh’ ionnsachadh a bhith ’na bean-eiridnidh. Bha’n fheadhainn a thug smuaint dha toilichte gun deach i far am bitheadh cothrom aice eòlas a chur air feadhainn de dath fhèin. Cha robh fios aca nach robh ise airson a bhith a’ taobh riutha. Bha Una a’ tighinn is a’ falbh is riamh cuimhneachail air Iain is air Peigi ach i a’ teannadh na bu dlùithe ri Iseabail Mhòr mar a ruith ùine. Bha Iseabail na bu chruaidhe na pàrantan.

Bha Una aon chòig bliadhna fichead nar a thàinig i a dh’obair anns an ospadal anns a nàbachd. An sin ghabh iad rithe mar ghabh iad ris gach cleas is cleachda ùr eile is ann am beagan tìde cha do ghabh iad annas do làmhan ealamh, dorch. Ma thug iad an aire gun robh na sùilean fada air dhath an fhraoich, ann an clàr-aodainn bulgach, is geal nan sùl buidhe-bhàn le riamhagan caola dearga air am feadh, am falt air a sgioblachadh fon cheap, cha b’e mhair ’nan cuimhne ach craos gàire toilichte a nochd sreathan de dh’fhiaclan deàlrach; agus caoimhneas.

Ach mhothaich Oighrig Robasdan, a bha ’n ceann gnothaichean an ospadail, do bharrachd. Bha Una air tighinn thuca le deagh theiste, le fine na bu ghaidhealaiche na a fine fhèin, le Gaidhlig a dh’ionnsaich i aig a’ ghlùin. Chan fhaca neach às a’ bhaile mhòr adhbhar air a cur ’na rabhadh gun robh a craiceann dubh. Ghabh a’ bhan-Robasdan seo uile a-staigh; air seo mhothaich i gun robh Una na bu chruaidhe air na h-eu-slanaich na bha na h-ighnean eile; aig an aon àm mhothaich i gun robh i a’ toirt am barrachd misneachd dhaibh, gun robh iad air an casan na bu luaithe na

[TD 50]

bhitheadh iad aig càch. Nuair a bha iad ’nan èiginn, b’e ’n ‘tè dhubh’ a dh’iarradh iad is b’e an tè dhubh a thigeadh aig àm sam bith a dh’fhaodadh i. Ach b’e a’ bhan-Robasdanach a bha riaghladh is bha sin aithnichte do gach duine slàn neo eu-slàn a thigeadh rathad an ospadail. Bha Una cho riaraichte le seo is a bha càch.

Mar sin dòcha gun robh Una air a beatha a chur seachad air a’ mhodh sin mar b’e tubaist a chuir duin’ òg don ospadal is e air a dhroch mhilleadh. Le tuiteam far aodann creige ris an robh e a’ sreap chaidh leithid a dhochann a dhèanamh air Eachainn is nach robh dùil gum bitheadh e beò. Cha ghluaiseadh e bad dhe ach a cheann is b’eudar rasgan nan sùl fhuaidheal sìos an dòchas gun tilleadh fradharc thuca a-rithist.

Bha feum air Una is cha do chaomhain a’ bhan-Robasdanach i. B’e facalan bho Una na ciad fhacalan air an do ghreimich inntinn Eachainn. Chaidh aice air a chor a mhìneachadh dha, air misneachd a chumail ris aig àm clisgeadh. Ged bhitheadh làmhan leigheis a’ cur cnàmh is fèithean gu h-eagnaidh ri chèile chan fhàgadh iad ach cuirp mharbh gus am bitheadh cùram nan nigheanan-altruim orra. Fon cùram thàthadh an cnàimh briste, an fheòil leònta. Ach mur robh iarratas ’nan spiorad fhèin cha robh e soirbh corp a shlànachadh. Gu tric dhùisgeadh Una an spiorad seo. Mar sin thàinig a thuigse gu Eachann, ghluaiseadh e a bhuill gu slaodach, faiceallach; ach bha ’n ceann fhathast air a shuaineadh, na sùilean gun solas.

Nuair a thòisich tùr tighinn gu Eachann thòisich e air ceistean a chur ri Una: dè ’n dath a bh’air a sùilean, a falt, dè ’n aois a bha i, an robh i pòsda, is mar sin. Ach riamh cha duirt e, “Dè ’n dath a tha air do chraiceann?” Bha fios aige gun do thogadh i san nàbachd, gum bruidhneadh i a chànan mar e fhèin. Ged theireadh na h-ighnean eile ris is e gearain, “Stad gus an tig an tè dhubh air ais is cha bhi guth air cràdh,” cha robh e mar fhiachaibh air tè sin innse dha is iad airson faicinn ciamar ghabhadh e ri craiceann dubh.

Ach b’fhada bhon gheàrr a’ bhan-Robasdanach fiacail-forais is cha b’ann oirre-se a thigeadh muir gun stiùradh is cha deach nì de seo far a sùil. Chuireadh i na h-ighneanan òga a thigeadh fo cùram ’nan rabhadh gun iad a bhith toirt gèill do na h-uile facal gaolach, leannanach, a thigeadh far bilean fear a’ dol a feobhas, a bha fàs làidir a-rithist, aig an robh tìde ri chur seachad.

Air an làimh eile bha a’ bhan-Robasdanach eòlach gu leòr air a’ bhuaidh a dh’fhaodadh a bhith aig criothnachadh-inntinne air bodhaig neach nach robh slàn. Mar sin cha robh i airson gum faiceadh Eachann Una gus an robh an fheadhainn a shaothraich cho dìcheallach riaraichte le cor a shùl is inntinne. B’fheàrr dha bhith aon dà latha gun chriothnachadh, gun chlisgeadh. Mar dhuais airson a dìcheall fhuair Una làithean saora goirid.

Bha Eachann ’na shuidhe gu sona, a fhradharc gu làidir, geur, nuair a chual e bruidheann anns an transa taobh a-muigh an dorais is dh’aithnich e

[TD 51]

guth is gàire Una. Cho luath ’s a chual e a guth dh’èigh Eachann, “Tha mi tuigsinn gum bheil sabh mo shùilean air tilleadh. Thig a-steach, Una, thig a-steach gus am faic mi thu.”

Bha plìon gàire air aodann Eachainn is e air tionndadh le dòchas beothail chun an dorais. Thàinig Una a-steach is chunnaic e an t-aodann glas-ghorm, agus dòcha na bu dhuirche na shealladh chionns gun robh an càirean air a lìonadh le fiacalan mòra, cothromach, geala. Sheas ise aig an doras is, ged mhothaich i don chlisgeadh a reodh aodann Eachainn airson briobadh sùla cha duirt i ach, “Is tha do fhradharc agad. Meal an naidheachd.”

Dhùin Eachann a shùilean airson tiotan ach cha do thrèig uaisle e is thuirt e, “Tha mo fhradharc agam agus is mòr mo chomain dut.”

Cha robh tìde aca airson an còrr bruidhne oir bha a’ bhan-Robasdanach aig sàil Una ag ràdh gu sùnndach, “Tha thu air tilleadh, Una. Nach math an obair a chaidh a dhèanamh air Eachainn.”

Cha b’e ceisd a bh’ann is cha do dh’fheith i ri freagairt ach lean i oirre, “Agus thoir thusa fa-near, Eachainn, gum faod thu bhith fad an comain Una. Tha mi creidsinn gum bheil thu sin fhèin. Ach chionns gum bheil thusa nis air taobh an fheobhais feumaidh sinn sgil Una a chur gu feum airson neach eile. Feumaidh tu thuigsinn, Eachann, nach tàrr dhut obair a chrìochnachadh an seo gus am bi obair eile mu do choinneamh.”

Thionndaich i ri Una, “Bha mi dìreach a’ feitheamh ort, a ghalad, is bi thusa a’ falbh is bheir mise sùil air an duin’ òg seo.”

Sa’ mhionaid bha i eadar Una is Eachainn is meur eòlach aice air buille na cuisle ag ràdh, “Dìreach mar bha mi’m beachd. Tha thu dèanamh adhartas math. Ach an ceartuair theid thu don leabaidh. Cha eil mi airson gun sàraich thu thu fhèin. Tha còir agad a bhith mach às seo an earar, doch’ am màireach fhèin. A-rèir mar a their an luchd leigheis.”

Thug i patadh beag air a ghualainn is dh’fhalbh i. Cha robh aithreachas oirre airson mar a stiùir i iad. Bha fios aice gun robh cothrom aig Eachann air Una a sheachnadh mum be sin a b’àill leis neo an tuilleadh eòlais a chur oirre nam b’e sin a roghainn. Bha a roghainn aige. Bhitheadh Una cho trang is nach bitheadh cothrom aice truimead cridhe fhaireachadh na nochdadh ris an t-saoghal ach bhitheadh cothrom aice Eachann fhaicinn nan cuireadh e brath.

Ged nach do chuir Eachann brath cha robh a chabhag a’ dol dhachaigh cho mòr is nach do chuir e taing gu Una le bocsa mòr, brèagha, shuiteis.

A’ chiad fhàth a fhuair i chaidh Una a choimhead air Iseabail Mhòir a bha fhathast fiuranta ged bha i cromadh. Shuidh iad gu còmhraiteach is gun tè seach tè a’ nochdadh a h-inntinn don t’èile. Ach thuit sàmhchair orra, sàmhchair a bhrist Iseabail nar thuirt i is a sùilean air an lasair leamnach, “Bheir mi comhairle bheag ort, a ghalad. Bu chòir dhut an taobh seo fhàgail is do dhachaigh a dhèanamh sa’ bhaile mhòir.”

“Carson a dh’fhàgainn? Carson a chuirinn cùl ri Peigi ’s Iain, mo

[TD 52]

phàrantan?”

“Chan iarrainn sin ort, a rùin, ach sa’ bhaile gheibheadh tu cothrom a bhith dlùthachadh ri do chuideachd fhèin. Ann an seo tha meas againn ort fhèin is air d’obair. Tha sinn modhail, agus dòcha crìosdail, nar dèiligidhean riut. Is goirt leam a’ chomhairl’ is eudar dhomh a thoirt ort ach chan ann de ar cuideachd thu.”

“Is dè rinn mo chuideachd riamh rium?” thuirt Una gu searbh.

“Tha cuid a bheir is cuid a ghabhas,” thuirt Iseabail gun dìteadh, a sùil air an teine bha cnàmh.

Cha robh facal eadorra airson greis ach an uairsin dh’aidich Una, “Thàinig e ’nam inntinn a dhol air ais gu Dun Eideann. Tha mòran ri ionnsachadh nam cheàird fhathast.”

Ruith bliadhnaichean mun do thill Una às Dun Eideann far an d’fhuair i obair; ach cha do thill i leatha fhèin ach le fear pòsda is le naoidhean. Cha bu duinne a’ mhòine na duine dhiubh.

Air an turas seo cha do dh’fheith Iseabail gus an d’rinn an leanabh ràn mun do thog i e ga chnìodachadh. Cha b’ann oirre no air an nàbachd a bhitheadh cùram an leanaibh seo.

Nuair a chaidh Una air ais a chur ath-eòlas air a co-obraichean san ospadal cha robh tè dhiubh nach d’ ioma-ghlac Una gu teann ri broilleach.

Bha iad uile a-nis gu saorsnail is a cèile ri taobh Una, gun i ’na buaireadh do mhac neo do bhràthair. Bha a h-àite soilleir a-measg an t-sluaigh. Bha atharrachadh oirre. Bha a falt dubh air a roinn gu h-eagnaidh bho a bathais gu alt-cùl-a-muineil; air gach taobh den roinn seo bha roinnean beaga eile air an dèanamh air leithid a dhòigh is gun robh aon fhichead roinn air gach taobh de a sgoiltean mheadhoin. Bha falt gach roinn air fhigheadh gu teann, dlùth, na fhigheachanan goirid, na cinn-a-mach a’ gliogadaich le grìogagan deàlrach. B’ann mar seo a bha boireannaich de fine-se a’ deasachadh an cinn. Mu amhaich a leanaibh bha paidearan annasach a’ deàlradh.

Bha na crìochan air an tarraing.

[Sanas]

[TD 55]

AN TRI-CHEARNAG
le Calum MacMhaoilein

(Chuir mi an sgeulachd seo ri chèile, an dèidh dhomh leughadh an òrain tàlaidh às an do chuir mi criomag no dhà don sgeul.

Ged a bha Eòghann, Tarmod,agus Eilidh (cha b’e sin a b’ainm dhi) beò ann an linn eile, cha do rinn mi oidhirp sam bith air lorg, no air cumail ris an fhìor eachdraidh aca. Is ann às m’inntinn fhìn a thàinig an sgeul gu tur.)

Bha Eilidh mì-shùnndach. Bha dithis de ghillean òga Ailteanais ag iarraidh gus a pòsadh, agus bha e ro dhuilich dhi dèanamh suas dè a dhèanadh i mun deidhinn.

Bha Eòghann ’na ghille sèimh socair agus bu toil leis a bhith ’na cuideachd agus bha e ’na thoileachas mòr dhì-se a bhi ’na chuideachd-san. Gidheadh bha e cho socharach. Dh’iarr e gealladh pòsaidh uaipe aon uair agus thuirt i ris gu feumadh i tìde air smaoineachadh mun cheist. Cha do thog Eòghann a’ cheist tuilleadh. An ann ro shocharach a bha a, no an robh e cho dèidheil oirre ’s a bha i an dùil?

Bha Tarmod, air an làimh eile, ’na dhuine aig an robh mòran ri ràdh. Ge be àite am bitheadh e bha a ghuth ri chluinntinn os cionn chàich agus bha Eilidh gu tric toilichte ga èisdeachd, ged a bha i sgìth aig uairean leis a’ ghleadhraich aige. Dh’iarr e oirre uair agus uair a phòsadh ach cha robh e furasda dhi gealladh a thoirt dha.

Aig an àm a bha seo, bha mì-rian air feadh na Roinn Eòrpa, agus gu h-àraidh anns an Fhraing, gus mu dheireadh ann an 1789 dh’èirich sluagh na Frainge an aghaidh an luchd riaghlaidh agus, mar a tha fios againn gu lèir, bha cogadh fuilteach air feadh na Roinn Eòrpa gu ruig blàr ‘<eng>Waterloo<gai>’.

Cha robh seo a’ dèanamh mòran dragh do Eilidh, do Tharmod, no do Eòghann, ged a bha feadhainn den luchd eòlais anns an arm agus anns a’ chàbhlach rìoghail. Cha robh dùil gun cuirear dragh orra-san.

Ged a bha Eilidh agus Eòghann fhathast glè chàirdeil ri chèile, cha robh guth aige a-nis air pòsadh, agus rinn i suas a h-inntinn gum pòsadh i Tarmod.

Rinn i sin agus chuir iad suas an tigheadas air a’ chroit aig athair Tharmoid. Bha Eòghann gu dubhach an dèidh seo ach lean e air gu socair,

[TD 56]

sèimh mar a b’àbhaist.

Greis an dèidh a’ phòsaidh rinn muinntir Ailteanais suas gun deigheadh grunnan de na h-òigearan gu margadh anns an Eaglais Bhreac le beagan den chrodh a bha air fàs car lìonmhor, agus am fodar cho gann. Am-measg na fir a dh’fhalbh air an turas seo bha Tarmod agus Eòghann. Chaidh leotha gu math agus fhuair iad prìs mhath air na beathaichean.

Air an t-slighe dhachaigh chuir iad seachad oidhche no dhà anns an Oban a’ leigeil dhìobh an sgìos an dèidh an t-slighe fhada. Aon oidhche, agus iad a’ stràideireachd shìos mun chala, leum grunnan de dhaoine borb a-mach à cùil agus thug iad ionnsaigh orra le bataichean agus le cabair. Chuir fir Ailteanais suas brod an t-sabaid ach, nuair a chaidh dithis aca a leòn gu goirt, b’fheudar do chàch teiche. B’e na leòntaich Tarmod agus gille tapaidh eile dom b’ainm Uilleam.

Bha Eòghann agus a chompanaich gun fhios aca dè a dh’èirich do Tharmod agus do Uilleam agus nuair a rannsaich iad air an son là-arna-mhàireach cha d’fhuair iad sealladh air na reubaltaich no fios air bith mun deidhinn. Cha robh air ach tilleadh dhachaigh agus inns’ aig an taigh mu an nì uabhasach a thachair anns an Oban.

B’ann aig Eòghann a bha an turas nach robh furasda — A dhol a bhristeadh na droch sgeul do Eilidh. Bha eagal air gun cuireadh i a’ choire air fhèin oir bha eud ’na inntinn bho phòs ise Tarmod, an dèidh an dòchas a bha aige fhèin. Ach ghabh i ris gu gasda, agus dh’innis e dhi gach nì mar a thachair e. Ged a bha i a’ bròn às dèidh a cèile, cha do labhair i nì sam bith coltach ri bhith cur coire air Eòghann.

Bha dùil gun tigeadh Tarmod agus Uilleam dhachaigh troimh ùine agus rinn Eilidh a dìcheall gu obair na croite a chumail air adhart. Bha muinntir a’ bhaile glè choibhneil rithe, a’ toirt cuideachadh dhi leis gach obair a bha ri dhèanamh air a’ chroit, agus gu tric gheibheadh i iasg no sitheann air fhàgail aig an doras gun fhios co às a thàinig e. Ach cha robh duine as a’ bhaile a thug dhi uiread do chuideachadh agus do choibhneas agus a thug Eòghann. Cha robh obair throm a bha ri dhèanadh air a’ chroit nach biodh e ri a taobh a’ cumail uaipe a’ chuid bu mhiosa den eallach.

Chaidh na bliadhnaichean seachad gun guth a thighinn air Tarmod, ged a chualas gun deach Uilleam a chall aig muir. Cha robh fhios an robh Tarmod beò na marbh. Ged a bha mòran de luchd a’ bhaile air fàs sgìth de bhith a’ toirt uiread de chuideachadh do Eilidh, ’sann a bha Eòghann a’ dèanamh a h-uile dìcheall gus barrachd agus barrachd a dhèanadh dhi.

Aon Earrach, mu cheithir bliadhna às dèidh do Tharmod falbh, bha iad fad an latha tionndadh pìos talamhainn os cionn an taighe agus iad le chèile glè sgìth.

Nuair a bha iad faisg air a bhith crìochnaichte thuirt Eilidh gun deidheadh i a-steach a dhèanamh blasd’ bìdh. Lean Eòghann air ag obair gus an do chrìochnaich e na bha ri dhèanamh, agus an uair a chaidh e a-steach bha am biadh air a’ bhòrd, agus abair biadh blasda. An dèidh am

[TD 57]

biadh shuidh iad sìos a’ leigeil dhìobh an sgìos.

“Am bheil thu sgìth?” ars Eilidh.

“Tha,” fhreagair Eòghann, “ach tha e ’na mhòr thoileachas dhomh gun d’fhuair mi air beagan a dhèanamh dhut an-diugh.”

“O,” ars Eilidh, “Cha dean seo a’ chùis idir, Eòghainn. Tha mise glè thaingeil airson na tha thu a’ dèanamh dhomh, agus gu dearbha chan eil fhios agam dè a dhèanainn às aonais do chuideachadh, ach nach eil an t-àm agad coimhead air do shon fhèin. Tha làn thìde agad pòsadh mus bi an t-àm seachad anns a faigh thu caileag a ghabhas seann fhleasganach!”

Thug Eòghann greis na thàmh mus do fhreagair e mar seo.

“Cha robh a riamh rùn agamsa air caileag a phòsadh ach an aon a thug Tarmod Ruadh bhuam. Cha phòs mi gu bràth gus am bi fhios agam am bheil e beò no marbh, agus ma tha e beò cha phòs mi gu bràth. Ma chluinneas mi gun do bhàsaich e, cha bhi mi fada gus an iarr mi a-rithist gealladh pòsaidh o m’ chiad ghaol.”

Leig Eilidh osan throm mun duirt i.

“Cha b’ann an-diugh no an-dè a thòisich an aithreachas Eòghainn. Fada mun do dh’fhalbh Tarmod thuig mise gur e an duine ceàrr a phòs mi, ach a chaoidh gus an cluinn mi dè a thachair dha feumaidh mi bhi dìleas do na geallaidhean a thug mi.”

“O feumaidh,” ars Eòghann, agus e a’ cur a làmh mu a gualainn, “ach chan eil fhios cuin a chluinneas sinn no a lorgas sinn càite an deach e. Tha beagan sonais againn le chèile mar a tha sinn agus bidh dòchas againn ris an tuilleadh sonais nuair a bhios e soilleir dè a thachair. Is dòcha gun tèid agad air òrdugh dealachaidh fhaighinn mur a cluinn sinn guth bho Tharmod a dh’ùine aithghearr.”

Le na facail thug e dhi pòg ghaolach agus bha am freagairt aice-se a cheart cho gaolach. Ach dh’fhalbh Eòghann dhachaigh le smuaintean na chridhe a bha aoibhneach ann an dùil ri solas ri teachd ach dubhach a’ smaointeachadh air an ùin’ mus fhaigheadh e Eilidh mar bhean phòsda.

Chaidh ceithir bliadhna eile seachad. Bha Eilidh agus Eòghann a-nis cinnteach nach cluinneadh iad an còrr mu Tharmod, agus leis an ùin’ a bha air dol seachad, bha iad an dùil gu robh e laghail dhaibh pòsadh. Thug iad greis mun deach aca air seo a dhearbhadh don lagh agus don eaglais, ach mu dheireadh thug iad bòidean pòsaidh dha chèile. Dhùin Eilidh suas an taigh agus chaidh i a dh’fhuireach còmhla ri Eòghann, oir bha a phàrantan air bàsachadh agus b’ann leis fhèin a bha an taigh.

Ann an ceann beagan mhìosan chunnacas gu robh Eilidh a’ giùlain pàisde agus rugadh an leanabh mu bhliadhna an dèidh dhaibh pòsadh. B’e nighean bheag thaitneach a bh’innte agus thug iad Mòrag mar ainm oirre. Gu tric bhiodh Eilidh a’ seinn òrain tàlaidh don leanabh agus ’se an t-òran bu trice a bhiodh aice

“Gur milis Mòrag, nighean Eòghainn Oig.”

Bha iad sona ’nan triùir gu aon latha, nuair a bha Mòrag mu sheachd

[TD 58]

mìosan a dh’ aois, chual iad bualadh aig an doras. Chaidh Eòghann ga fhuasgladh agus cha mhòr nach do thuit e nuair a chunnaic e Tarmod Ruadh ’na sheasamh air a bheulaibh.

“Tha mi a’ creidsinn gu bheil mo bhean a’ còrdadh riut Eòghainn,” arsa Tarmod, “Ach saoilidh mi gum biodh e iomchaidh dhi a dhol dhachaigh a-nis.”

“Phòs mis’ Eilidh,” fhreagair Eòghann, “nuair nach cualas guth ort-sa an dèidh iomadh bliadhna. Càit’ an robh thu? Nach robh e comasach dhut innseadh dhuinn?”

“Coma leat-sa dha’n sin. Chan e do ghnothaich e. Eilidh, dèan thusa deiseil airson a dhol dhachaigh.”

“O ta,” ars Eilidh, “Is e mo ghnothaich-sa e. Cha ghluais mi gus an cluinn mi càit’ an robh thu agus carson nach cuala mi uat fad nam bliadhnaichean.”

“Innsidh mi sin dhuit nuair a gheibh sinn dhachaigh. Is tu mo bhean-sa, agus chan eil e laghail no moralta dhut a bhith an seo còmhla ris an duine seo.”

“Mus do dh’fhalbh thu idir, thuig mise gur e nì mì-mhoralta a rinn mi an uair a phòs mi thusa. Thuig mi gur e Eòghann a bha na bu dlùithe air mo chridhe na thusa, agus cha robh fìor bhròn na mo chridhe air do shon. Is e a smaoinich mi gur e breitheanas a thàinig orm airson an duine ceàrr a phòsadh. Innis do sgeul ma tha sgeul agad ri inns’.”

“Thusa a’ bruidhinn air mì-mhoraltachd, ’s tu còmhla ris an duine seo o chionn bhliadhnachan nuair bu chòir dhut a bhith caoidh do chèile agus gun fhios agad dè bha air tachairt dha.”

“Nis,” ars Eòghann, “Tha mi a’ faicinn nach innis e nì dhut fhads a tha mise staigh. Bheir mi dhà fichead mionaid agus thig mi air ais.”

Leis na facail dh’fhalbh Eòghann agus dh’fhàg e leotha fhèin iad car greis. Ach cha robh Tarmod a bheag na bu deònaiche air innseadh dhi mar a chuir e seachad na bliadhnaichean. Ach dh’innis e beagan dhi.

“Dè a dh’èirich dhut anns an Oban?” dh’fhoighnich Eilidh.

“Nuair a dhùisg mi às mo shuain, bha mi air bòrd bàta a bha giùlain bathair gu Diùc Uellington anns an Spàinnt, ach air an t-slighe thachair soithichean de chàbhlach na Frainge oirnn, agus ghlacadh am bàta agus chaidh ar cur ann an càmpa airson prìosanaich cogaidh. Bha fuachd agus acras an sin, ach an dèidh beagan mhìosan chualas fuaim ghunnachan agus am beagan ùine, nochd arm Uellington. Ghabh na Frangaich an ruaig agus fhuair sinne cothrom tilleadh dhachaigh air neo gabhail anns an arm.

“’Se gabhail anns an arm a roghnaich mise (agus a’ chuid bu mhotha dem chompanaich) agus dh’fhalbh sinn còmhla ri Uellington gus an deach sinn a-steach air crìochan na Frainge agus gus an deach sinn gu domhainn a-steach don rìoghachd sin.”

“Ach càite robh thu bhon uair sin?” dh’fhoighnich ise, ach cha robh aige mu dheidhinn an còrr innseadh dhi.

[TD 59]

Chualas Mòrag anns an t-seòmar eile agus chaidh Eilidh a-steach a thoirt còmhnadh dhi. Thòisich i air an òran a b’àbhaist a bhith aice ach bha rann ùr aic’ ann an turas seo

“Mo mhìle marbhphaisg air an Fhrangach
A leig a-nall thu chur anntlachd oirnn.”

Ghabh Eòghann air a chuairt, agus thachair gun deach e seachad air taigh Tharmoid. Chunnaic e nach robh an taigh falamh mar a bhiodh dùil. Chaidh e chun an dorais agus thainig boireannach eireachdail ’na choinneamh.

“Cò thusa agus cuin a thàinig Tarmod dhachaigh? dh’fhoighnich e.

“<eng>Je na pas parler le Gàidhlig<gai>,”fhreagair ise, agus an uair a thàinig giullan mu cheithir bliadhn’ a dh’aois a-mach às an taigh, is anns a’ chainnt Fhrangach a labhair i ris-san cuideachd.

Dh’fhalbh Eòghann air ais gu thaigh fhèin agus nuair a ràinig e an doras chual e an tàladh a bha Eilidh a’ gabhail, agus an rann ùr a bha aice, agus le sin bha fhios aige gu robh gach nì air a dhol leis. Nuair a chaidh e steach bha Tarmod ’na shuidhe agus e a’ coimhead glè shona.

“A-mach às mo thaigh,” dh’èigh Eòghann, “agus falbh còmhla ris an Fhrangach a tha air an taigh agad a dhèanamh dhi fhèin.”

“Ach cionnas a lorg i mi? thuirt Tarmod fo anail. Dh’fhalbh e le sin a’ meòmhrachadh air mar a chaidh gach nì ceàrr dha.

Bha Eòghann agus Eilidh iomadh bliadhna sona le chèile, le Mòrag, agus le teaghlach thlachdmhor a’ toirt toileachas dhoibh.

[Sanas]

[TD 63]

ANNS A’ BHAILE MHOR
le Ailean Boyd

A h-uile madainn air an rathad don cholaisde chitheadh Cailean i. Thigeadh i air a’ bhus mu choinneimh na h-eaglais ann an Woodlands Road aig dà mhionaid an dèidh ochd a h-uile latha. Cha leigeadh Cailean a leas èirigh cho tràth, ach gu dearbh, airson sealladh fhaotainn oirre a-mhàin, ’s math a b’fheuch dha sin a dhèanamh. Agus gu dè bh’ann an ceathramh na h-uarach a chadal an coimeas ri leithid a bhòidhchead, gaolach ’s a bha Cailean air a chuid cadail?

Gun fhios aige gu dè an t-ainm a bh’oirre no cò mhuinntir àit’ a bha i, cha robh tè air thalamh a bu bhrèaghaiche le Cailean na a’ chaileag òg a bha seo. “’S dòcha g’eil i siubhal fear, caileag cho bòidheach, eireachdail sin,” thuirt e ris fhèin, oir thug e ’n aire o chionna fada nach robh fàinne oirre, ged a b’ann air a thàilleamh sin a-mhàin. Agus cha robh i smocadh. Bu shuarach le Cailean na mnathan a bhiodh a’ smocadh. Aig an fhìor àm ud bha e den bheachd gum b’ise an tè phongail air an robh e air a bhith an tòir fad nam bliadhnachan.

Bha sia seachdainean air slìogadh seachad air Cailean on a thòisich e air an diplòma ann an Glaschu, agus mar bu mhotha a chitheadh e i, ’sann a bu ghaolaiche a dh’fhàsadh e oirre. Latha de na lathaichean a thàinig i air a’ bhus, cha robh àit’ air fhàgail dhi far am faigheadh i suidhe. B’e seo an cothrom a b’fhèarr a thàinig ’na rathad fhathast, gun toireadh e dhi an t-àit’ aige fhèin. Fad dà mhionaid co-dhiù bha i ’na seasamh ri thaobh, le com cuimir, cruinn a’ beantail dha cha mhòr, an aon chom air an robh e air a bhith smaointinn fad na h-ùineach sin. Ach cha do leig Cailean dad air gun robh leithid a rud idir fa-near dha mar a sheall e mach air na càraichean a’ gabhail suas <eng>Byres Road<gai> air a’ mhadainn ud. “O nach seas mi suas sa’ mhionaid a thairgsinn dhi m’àite-sa, agus gu deimhinn bhiodh fhios aice an uairsin g’eil nòisean agam dhith,” smaointich e ris fhèin. “Uill, bhiodh fhios aice co-dhiù gur e duin’ uasal a th’annam . . . . . ,” “agus dh’fhaodte g’eil i air fàs car gaolach ormsa cuideachd, ach g’eil i tuilleadh ’s a’ chòir diùid.” “’Sann agamsa a tha còir an rud seo a chur ceart,” ’se bha ’na bheachd. Ach mun d’fhuair e misneachd gu leòr sin a dhèanamh, bha am bus ’na stad agus treud mòr dhaoine a’ faotainn dheth. Agus mar a tharraing e air falbh bha a’ pheucag ’na suidhe gu seasgair aig an deireadh le uinneag aice dhith

[TD 64]

fhèin. “Mì an ann air na h-aon rudan a tha a h-inntinn a’ dol cuideachd?” smaointich e. Ach cha robh ann ach Dimàirt. Co aig a bha fios, ach a-màireach dh’fhaodte gum faigheadh iad suidhe còmhla ri chèile, ’se bha ’na inntinn.

Latha an dèidh latha, seachdain an dèidh seachdain, bha Cailean sa’ cheart dòigh, gun fhios aige gu dè mar a gheibheadh e fairis air an imcheist a bha seo, oir cha tàinig atharrachadh sam bith air a’ chùis.

Anns a’ cholaisde co air an tàinig e tarsainn ach a sheann chompanach Tèarlach Caimbeul, no “Mac Shandaidh Mhòir” mar a their iad ris aig an taigh. Bha esan a’ toirt a-mach ciùird ann an obair saorsainneachd, agus a’ toirt tacan air falbh sa’ bhaile mhòr ’na chois. Bha iad le chèile san aon chlas nuair a bha iad san sgoil, ach bha treis mhòr bhuaithe sin. Agus bhuineadh iad da chèile, ged a bha an càirdeas car fad às.

Mar bu bhitheanta, choinnicheadh Cailean is Tèarlach ri chèile a h-uile h-oidhche h-Aoine san àite sin ris an abair iad am <eng>Park Bar<gai>. O bha deannan math chaileagan grinn mu na taighean-seinns ceart gu leòr, ach ann am beachd Chailein cha robh aon tè dhiubh a thigeadh faisg air an nighean àlainn ud a bha e faicinn a h-uile madainn. “Dh’fhaodte gur ann às fear de na h-eileanan a tha i,” thuirt e ri Tèarlach, oir nuair a ghabh e beachd air, bha coltas car Gàidhealach oirre. Ach air an làimh eile, ’s dòcha nach robh ann ach faoineis a bha cur leithid a rud ’na cheann. “Cho fad ’s as fhiosrach mi, dh’fhaodadh i bhith às <eng>Maryhill<gai> no <eng>Manchester<gai> no cho fad às ri <eng>Montreàl<gai> fhèin, coltas Gàidhealach ann no às,” arsa Cailean. “Cha chreid mi gum b’ann air taobh tuath Loch a’ Chàrnain a thogadh i co-dhiù,” ars esan mar a shìn Tèarlach dha pinnt leann aig ceann a’ bhàr. “Ach their mi riut aon rud às a bheil mi cìnnteach a Thèarlaich, agus ’se sin g’eil i mìltean air thoiseach air Ciorstaidh ann an Aird Chritheanais.” Cha robh uair nach bu mhiann leis a h-uile mac-màthar mun phàirt sin den eilean grèim fhaotainn air Ciorstaidh ann an Aird Chritheanais. Ris a sin thuirt Tèarlach, “O uill, feumaidh g’eil i bòidheach ma-tà,” ’s e cur a ghloinne ri bheul. “Chan eil mòran a bheireadh bàrr air Ciorstaidh ann an Aird Chritheanais, ceart gu leòr.” “Ach chan abair mi an còrr gus am faic mi mum choinneimh fhèin i.” “Thig mi gu là do phòsaidh; tha fios gun dèan sibh banais mhòr dheth!” “Aye, bidh tusa nad fhleasgach a bhalaich,” arsa Cailean. “’S math gum faigh mi fios co-dhiù!”, thuirt Tèarlach, agus e dèanamh lachan gàire.

An uairsin thàinig dithis eile staigh a b’aithne dhaibh; dithis bhalach às Uibhist a bha san oilthigh aig an àm. Chaidh iad a-null far an robh Cailean is Tèarlach, agus gloinneachan aca ’nan làmh. “Eil sibh a’ dol don Chelvin a-nochd?”, dh’fharraid fear dhiubh de Chailean. “Tha cho math dhuinn,” fhreagair e, “ach bu mhath leam <eng>curry<gai> an toiseach.” “Glè mhath,” ars am fear eile. “Cha bu mhisd mi fhìn <eng>curry<gai> na bu mhotha.” A bharrachd air a’ Chelvin, rinn iad suas an inntinn an geam mòr a bha dol a bhith ann an <eng>Ibrox<gai> air an ath latha a thoirt orra cuideachd. Ged nach robh Cailean a’ leantail a’ bhall-coise cho dlùth ri càch, bha e dèanamh fiughair ris a’

[TD 65]

gheam air a shon sin.

Dh’fhàg an ceathrar aca am <eng>Park<gai> tacan an dèidh leth uair an dèidh deich. Chan fhaigheadh tu bruidhinn ceart leis na bh’ann de cheòl a bha ga chluich ’s ga sheinn, agus cha b’ann ach air èiginn a gheibheadh tu gluasad, oir aig deireadh na seachdain, cha mhòr nach eil an t-àite sin a’ cur fairis le daoine às a h-uile cèarn eadar Port Nis is Port na h-Abhainne.

Le fuaim ‘Eilean Fraoich’ fhathast a’ bualadh air an cluasan, ghabh iad mun cuairt gus an d’ràinig an <eng>Star of Bengal<gai>. Bha i car dorcha le ceòl socrach Ear-mheadhanach ga chluich mar a sheas iad san doras. “An e ceathrar a th’ann?”, dh’fharraid am fear dubh dhaibh gu sìobhalta, agus e gan toirt gu bòrd.

“Gu dè ghabhas mi ged-thà?”, arsa Cailean, agus e sealltainn air a’ mhenu. Cha robh am fear dubh fada gun tilleadh feuch gu dè ghabhadh iad. “Dh’fhaodte gum faigh sinn tè an t-aon sa Chelvin a-nochd, oir ’se dannsa Gàidhealach a tha dol a bhith ann,” arsa fear de na gillean à Uibhist nuair a bha am fear dubh a’ tionndadh gu falbh. Cha duirt Cailean diog ach gun robh e coma. “O a bhalachaibh, nam faighinn a-mach cà’ bheil an tè bhrèagh’ ud a-nochd, ’se sin far am bithinnsa an ceartuair, thèid mi ’n urras!”

An dèidh ceithir no còig a mhionaidean, agus am biadh fhathast gun tighinn, cò thàinig am follais air an cùlaibh, agus i ’na seasamh a chur oirre a còta, ach an dearbh tè air an robh Cailean a’ bruidhinn. Ach cha b’e sin a-mhàin. Bha duine còmhla rithe . . . . . Dh’fhan Cailean ’na thosd.

Thog iad orra a dh’ionnsaigh an dannsa às a dhèidh sin.

[TD 67]

TURAS DHOMHNAILL BHAIN AIR A’ MHETAGAMA
le Calum MacLeòid (Ratharsaigh)

(Chunnaic mi o chionn greis gu robh am Fear-deasachaidh ag iarraidh naidheachdan bho sheòladairean, agus seo mar a thachair do cho-ogha dhomh a sheòl a-mach à Cluaidh anns an t-Sultain, 1922.)

Riamh bhon latha, nuair a bha e còig bliadhna dh’aois, a thug athair e astar goirid air làimh chun na luing air an robh e falbh, is poca seòladair air a ghualainn, bha Dòmhnall Bàn a’ bruadar gum biodh esan ’na sheòladair cuideachd nuair a dh’fhàsadh e suas — agus ’s dòcha, ri ùine, ’na mhaighstir-luinge. Iomadh uair, gu h-àraidh air Disathairne, bha Dòmhnall a’ gabhail ceum sìos gu Cidhe a’ Phrionnsa agus e a’ geur-bheachdachadh air na longan mòra à dùthchannan cèin is gach seòrsa luchd a bha iad a’ cur air tìr, agus fadachd air gus am biodh e fhèin ’na mharaiche.

Air an latha a chaidh e air bòrd <eng>R.M.S. Metagama<gai>, ‘Bàn-righinn a’ Chuan Siar’ aig an C.P.R., mar ghille-drochaid, bha a h-uile dùil aig Dòmhnall Bàn gu robh a bhruadar air a coilionadh.

Cho luath agus a dh’fhàg e an sgoil, bha e air a dhol a dh’ionnsachadh na saorsainneachd gu gàrradh-iarainn <eng>Fairfield<gai>, agus e ’na bheachd — cho luath ’s a bhiodh e ionnsaichte — a dhol gu muir mar shaor-luingis. Aig an àm seo bha an Ciad Chogadh Mòr seachad, agus bha an gàrradh trang a’ togail longan ùra gus a dhol an àite na chailleadh rè a’ Chogaidh, agus bha Dòmhnall Bàn glè thric ri smaoineachadh air an latha a rachadh e fhèin gu muir air aon diubh.

Ach cha robh e fada sa ghàrradh-iarainn nuair a thòisich aimhreit am-measg an luchd-obrach a thaobh an duais — £2.17.6 san t-seachdain. Thòisich iad ri bonn-a-sia a bharrachd san uair iarraidh, agus nuair a dhiùltadh seo chaidh iad air stailc. Lean a’ chuid bu mhotha de na balaich a bha ag ionnsachadh iad, ach cha fhreagradh do Dhòmhnall Bàn obair fhàgail. B’e am mac bu shine den teaghlach agus bha a mhàthair a-nise ’na bantraich, agus bha a thurasdal — 17/6 san t-seachdain — luachmhor aig an àm ud.

Aon latha agus e ’g obair anns a’ ghàrradh-iarainn, chunnaic Dòmhnall Ban an long mhòr am <eng>Metagama<gai> a’ dol suas Abhainn Chluaidh, agus ’sann

[TD 68]

a smaoinich e, seach gum b’aithne dha a bòsun, gum bu ghasda nam faigheadh e obair orre, mar sin a’ faotainn air falbh à mì-thlachd aimhreit a’ ghàrraidh gu beatha ùir aig muir.

Air Disathairne, cò a thachair ris ach am bòsun, agus dh’fheòraich Dòmhnall dheth, “Am bheil obair freagarrach do bhalach agaibh anns an luing?” “Tha, a Dhòmhnaill,” thuirt esan, “tha gille-drochaid a dhìth oirnn. Thig chun na luinge Di-luain, agus gheibh thu ’n obair.

Nuair a dh’innis Dòmhnall mu seo dha mhàthair, fhuair e saorsa nuair a thuirt i, “Seadh, ’se seòladair a bha nad athair, ’s tha mi creidsinn gum bi sin nad fhuil-sa.”

Glè mhoch Di-luain, ghabh Dòmhnall Bàn lite agus bainne, ugh agus teatha, agus rinn e a rathad dìreach far an robh am <eng>Metagama<gai> ceangailte. Bha mòr-shluagh de gach seòrsa air a’ chidhe. Air clàr-uachdair a’ bhàta, bha an t-Ard-innleadair a’ gairm air gach innleadair air ainm tighinn air bòrd. ’Na dhèidh-san bha an t-Ard-stiùbhard a’ gairm nan stiùbhardan, agus an sin ghairmeadh na seòladairean. B’e Dòmhnall Bàn an neach mu dheireadh a ghairmeadh, agus bha othail air a’ coiseachd tro na bha air a’ chidhe gus an do chuireadh stad air le oifigich Aonadh nan Seòladairean, a bha a’ geur-rannsachadh an robh cairt-aonaidh phàighte aig gach neach. Nuair a dh’iarr iad a chairt air Dòmhnall thuirt e gum b’e seo a chiad turas. “Ceart gu leòr,” fhreagair aon diubh. “Turas math, a Dhòmhnaill.” Sheall Dòmhnall, agus ’nam measg bha Emmanuel Shinwell — no am Morair Shinwell, mar a th’air a-nise.

Cho luath ’s a sheas Dòmhnall Bàn air a’ chlàr-uachdair, b’fheudar dha ainm, agus fiosrachadh mu cò e, a sgrìobhadh ann an Leabhar an Sgioba. ’Na dhèidh sin, thàinig an t-Ard-ghille-drochaid agus threòraich e e sìos taobh clì na luinge gu a toiseach, gu seòmar nan seòladairean. Bha ochd leapaichean ann — dhà gu h-àrd is dhà gu h-ìosal air gach taobh, is trannsa chaol eatarra. Bha an seòmar air a lìnigeadh le fiodh air a ghròbadh. Thagh Dòmhnall leabaidh àrd a chionn ’s gu robh uinneag ri taobh.

Air an ath latha, chuireadh gach neach den sgioba gu obair fhèin ag ullachadh na luinge airson a turais. Thugadh iomadh latha air an obair seo. An sin thugadh aodach-leapa don sgioba. Thugadh gual agus uisge air bòrd. Chaidh fhaicinn gu robh gach bàta-teasairginn le a h-acfhainn ceart, agus àite fhèin air a chur air leth do gach neach anns na bàtaichean. Chaidh gach clàr-uachdair a sgùradh, gach iadhlann a lìomhadh, an luchd a thasgadh gu tèarainte agus gach nì a sgioblachadh air chor agus gu robh i ullamh Dihaoine gus an luchd-turais a dhol air bòrd.

Fhad ’s a bha iadsan a’ dèanamh seo, leigeadh na seòladairean saor airson ùine gheàrr. Thill Dòmhnall Bàn dhachaigh a ghabhail beannachd le mhàthair, a thug dha màileid anns an robh peitean seòladair, deise-leapa, fo-aodach agus lèintean. An sin thill e chun na luinge, far an robh na h-oifigich dripeil ag ullachadh an luchd-faire. Chuireadh Dòmhnall anns an dara faire, bho cheithir uairean sa’ mhadainn gu ochd uairean sa’ mhadainn.

[TD 69]

Mar seo, bha e san leabaidh gach oidhche bho dheich gu àm dol gu dhleasdanas. A’ chiad oidhche, nuair a bha e dol don leabaidh, chuir e dheth aodach agus chuir e uime a dheise-leapa. Chunnaic na seòladairean eile seo le fiamh gàire air gach aon diubh. Thuig Dòmhnall Bàn leis an t-seòrsa monmhair spòrsail a bha ’nam measg, nach b’e trusgan maraiche a bh’air.

Aig aon uair deug ghluais am <eng>Metagama<gai> air falbh bhon chidhe. Bha càirdean an luchd-turais agus pìobaire a’ dèanamh ceòl aighearach air a’ chidhe nuair a shèid am bàta a dùdach air a rathad sìos Abhainn Chluaidh agus i a’ triall gu Cuibeic agus Montreàl.

Bha Dòmhnall Bàn a’ faicinn na bha dol tro uinneig an t-seòmair agus e ’na leabaidh. Cho-dhùin e gu robh àm aige cadal agus chuir e na plaidean mun cuairt air, shocraich e a cheann air a’ chluasaig agus mhùch e an solas. Eadar a bhith ’na chadal ’s ’na dhùisg, chunnaic e rudan dubha a’ snàigeil ’nam ficheadan sìos is suas air an lìnigeadh fa chomhair. An toiseach, shaoil e gur h-e rudan a bha ’na shùilean a bh’ann, gus an do dhùisg e gu grad nuair a thug e fa-near gu robh iad coltach ri deargannan anabarrach mòr a-mach ’s a-steach ann an gròbadh an fhiodha. An sin leum e gu grad a-mach às an leabaidh, rug e air aon de bhrògan agus bhuail e i air aon de na rudan an siud ’s an seo. Cho luath ’s a rinn e fuaim, sgap na rudan a bh’ann à sealladh a h-uile rathad a-steach don àite às an tàinig iad. Dhùisg an ùpraid seann seòladair a bha ’na shuain chadail anns an leabaidh faisg air leabaidh Dhòmhnaill. Bha esan ’na leabaidh is aodach uile air, ach a bhrògan. Dh’fheòraich e gu dè bha dochair. Thòisich Dòmhnall Bàn ri mìneachadh mu na biastan dubha a chunnaic e — na ficheadan. Rinn an seann seòladair lasgan gàire. “Na creutairean sin! Chan eil annta ach bògaisean — dh’fhairich iad fàileadh cùbhraidh na fala ùire, agus tha iad a’ cur fàilte chàirdeil ort!”

Cha robh aig Dòmhnall Bàn ach tilleadh gu leabaidh. Ach mun deach e innte thog e a’ chluasag àrd, a’ dol ga ceartachadh, agus nuair a sheall e air a’ chluasaig ìosail, bha an sloc a rinn a cheann roimhe innte làn de na bògaisean. Rinn Dòmhnall a leabaidh suas às ùr agus chaidh e air ais innte, a’ suaineadh an aodaich gu teann mun cuairt air, ach dh’fhalbh a chadal air, oir cha b’urrainn dha gun a bhith ag amharc nam bògaisean a’ ruith air feadh an àite, agus e toirt buille bhàsmhor do gach aon a thigeadh dlùth. Mhair seo gus an cual’ e a bhith ga ghairm gu dhleasdanas aig ceithir uairean sa’ mhadainn. Bha Dòmhnall gun laight cadail air a chiad oidhche aig muir.

Nuair a dhìrich e suas chun na drochaid, chaidh a chur fo chùram aon de na stiùireadairean. “Am faic thu an taigh-solais ud?” thuirt esan ris. “Chì,” arsa Dòmhnall. “Nise,” thuirt am fear eile ris, “Innis dhomh a h-uile h-àm a tha toiseach na luinge a’ dèanamh dìreach air.” Rinn Dòmhnall seo gu ceart. An sin thug an stiùireadair e gu uidheam a bha ag innse an astair a bha an long a’ dèanamh, agus sheall e mar a bha seo ag

[TD 70]

obrachadh. “Gabhaidh tu,” ars esan, “beachd air seo gach dà uair a thìde, agus sgrìobhaidh tu sin air sgliat anns an taigh-chuibhle, airson gu faic an t-oifigeach e gus beachd a ghabhail air.”

B’e obair ghillean-drochaid an drochaid fhèin a chumail glan, a h-uile nì a bha de dh’umha a lìomhadh gu bhith a’ deàlradh mar òr agus an t-ùrlar a sgùradh. Bha aca ri dhol gu seòmar a’ bhìdh agus cofaidh agus teatha, briosgaidean agus ceapairean a thoirt gu na h-oifigich a bha air an drochaid. ’S ann aca cuideachd a bha ri teodhachd na mara a ghabhail, a’ ghlainne-sìde a chlàrachadh agus a dhol leis gach teachdaireachd bhon Chaiptean gu seòmar craobh-sgaoileadh an rèidio, agus gach fios a thigeadh a thoirt da ionnsaigh.

Bha drochaid àrd agus drochaid ìosal air a Mhetagama, agus ’sann air an tè ìosail a bha na gillean-drochaid a’ cur seachad ùine nuair a bha an obair ullamh, gu h-àraidh anns an taigh-chuibhle a bha falamh.

Chaidh a’ chiad fhaire air an robh Dòmhnall Bàn seachad gu luath. Bha am muir ciùin agus treud mhòr fhaoileag a’ leantainn na luinge, a bha nis a’ siubhal le farsaingeachd a’ Chuain Siar fo sròin — sealladh àlainn a thug an cuimhne Dhòmhnaill briathran an t-Salmadair:

Luchd-luingeis thèid air muir ’s a bhios
ri gnìomh air uisgibh buan,
dhaibh siud is lèir mòr-oibre Dhè
’s a mhìorbhailean sa’ chuan.

Gus seo bha na h-uile nì glè thaitneach le Dòmhnall — ach a chompanaich-leapa. Bha seòmar-bìdh nan seòladairean ri taobh an t-seòmair-còcaireachd. A’ chiad uair a chaidh Dòmhnall a-steach gu biadh, chuir na seòladairean fàilte mhòr air, agus thuirt iad mu chompanaich-leapa gu fàsadh e cleachdte riutha. Ach a dh’aindeoin gach geallaidh a thug an sgioba, bha Dòmhnall Bàn gun chadal dà oidhche — gus an robh e air a chlaoidh cho mòr air an treas oidhche ’s gun tug an cadal bàrr-urram air an eagal a bh’air ro na bògaisean. B’fheudar dha cleachdadh a cho-sheòladairean a leantainn agus gun bad aodaich a chur dheth ach a bhrògan.

An ath uair a chuireadh Dòmhnall ri faire, ’s ann air ‘faire a’ mhadaidh’. Air an fhaire seo bha cead aig seòladairean an aodach a nighe, agus bha cuid dhiubh a’ cluich chairtean, is na Gàidheil a bha ’nam measg glè thric a’ cluich air feadan agus cuid eile a’ dannsa. Smaoinich Dòmhnall Bàn gu rachadh e a dh’amar-ionnlaid nan seòladairean. Dh’iarr e an iuchair air a’ bhòsun, oir bha an doras glaiste. Nuair a dh’fhosgail Dòmhnall an doras, chunnaic e gu robh gach seòrsa treallaich air a ghleidheadh ann. Sgioblaich e gach sgudal gus an do lìon e an t-amar le uisge blàth. Fhuair e an uair sin e fhèin gu h-iomlan a ghlanadh.

A-nis, bha am <eng>Metagama<gai> a’ dol gu sùnndach tarsainn a’ Chuain Siar aig astar sheachd mìle deug gach uair de thìm. Ged a bha beagan luasganaich anns a’ mhuir, bha Dòmhnall comasach air seasamh air a chasan, ged a bha tuainealaich a’ tighinn ’na cheann agus aig amannan, nuair a rachadh e sìos

[TD 71]

gu seòmar nan seòladairean, an tinneas-mara ga chlaoidh.

Bha an long a-nis a’ dlùthachadh air <eng>Labrador<gai>. Chunnacas cnocan-deigh; agus faisg air Eilein na Tìre Nodha. thàinig mìll cheò agus b’fheudar astar na luing a lùghdachadh agus an dùdach a shèideadh an dràsda ’s a-rithist. Nuair a thog an ceò, thàinig faoileagan far an robh an long. Bha seo a’ foillseachadh gu robh fearann dlùth, agus chunnacas Caolas Eilein Belle. Aig beul a’ chaolais chunnaic iad long-chogaidh Bhreatannach air tìr. Thachair seo anns a’ cheò. Bha i a’ feitheamh ri long-slaodaidh gus a tarraing dhe na creagan.

Bha e air leth taitneach agus annasach do Dhòmhnall a bhith a’ seòladh suas Abhainn an Naoimh Labhrann bho Chaolas Eilein Belle gu Cuibeic. Thòisich bàtaichean eile, beag is mòr, ri tachairt ris a’ Mhetagama. Aon latha chuala Dòmhnall ceòl na pìoba a’ tighinn bho chlàr-uachdair an luchd-turais, agus chaidh e ’nam measg-san a bha ag èisdeachd.

Eadar Caolas Eilein Belle agus Acarsaid Chuibeic tha astar ochd ceud agus deich mìle thar fhichead. Aig còrr is ceithir cheud mìle gach latha, ’s e dà latha agus beagan uairean a bheireadh am <eng>Metagama<gai> gu a ceann-uidhe.

An ath uair a bha Dòmhnall Bàn ri faire ràinig an long fa chomhair Eilein Anticosti, agus cho fad’ ’s a mhaireadh solas latha bha a’ mhòr-chuid den luchd-turais bho taobh gu taobh air a’ chlàr-uachdair — gach neach le glainne-amhairc a’ sealltainn mun cuairt. Ach cha b’fhada gus an deach am fearann à sealladh, oir bha am <eng>Metagama<gai> air slighe Gaspé gu Cuibeic, agus a’ dol a-steach gu Abhainn an Naoimh Labhrann. Thàinig an oirthir an sealladh air gach taobh, thòisich an abhainn ri fàs cumhang agus thàinig baile Matane am follais air an làimh chlì.

Nuair a thàinig an gille-drochaid eile agus a leigeadh Dòmhnall saor, bha baile an Naoimh Sìomon air fhàgail ’nan dèidh air an làimh chlì, agus an long a’ triall gu rèidh air a turas gu Cuibeic. Bha an abhainn a’ sìor fhàs cumhang, is bailtean beaga air a bruaichean air gach taobh.

Thòisich an sgioba a-nis ri glanadh gach clàir-uachdair agus na gillean-drochaid ri glanadh gach nì a bha mun taigh-chuibhle, gu h-àraidh an obair umha, feuch am biodh am <eng>Metagama<gai> spaideil a’ ruigheachd Chuibeic. Ach thàinig sgaothan de dh’fhaoileagan a bha ag itealaich os cinn na luinge, agus ann an ùine ghoirid ghànraich iad an drochaid agus an clàr-uachdair — nì a thug tuilleadh obrach do chàch.

An ath uair a theàrnaich Dòmhnall bhon drochaid bha an long fa chomhair baile <eng>Rivière-du-Loup<gai>. An sin thòisich seòladair ri cluich na pìoba, agus bha gluasad mòr am-measg an luchd-turais, a bha a-nis a’ faicinn mìr den dùthaich anns an robh a’ chuid bu mhotha dhiubh a’ dol a shireadh beatha na b’fheàrr.

Mun deach Dòmhnall sìos gu seòmar nan seòladairean a chadal mus rachadh a ghairm gu faire a-rithist, bha iad fa chomhair baile an Naoimh Roche. Nuair a chaidh e air ais gu obair bha an long fa chomhair Eilein Orleans air an làimh chlì, agus bailtean mar a bha baile an Naoimh

[TD 72]
<eng>Iehoiacim, Montmorency<gai> agus <eng>Beuport<gai> air an taobh dheas, agus i a’ sìor dhlùthachadh ri acarsaid Chuibeic — sealladh annasach dha-rìribh do neach air a chiad turas gu Canada. An uair sin chuimhnich Dòmhnall air nì a leugh e ann an leabhar-sgoile: cho gleusda ’s a dhìrich an Seanalair Wolfe le armailt na creagan àrda ris an abrar Binneachan Abrahàim ann an 1759, agus a ghlac iad am baile. Thug seo air Dòmhnall geur-bheachdachadh air an àite. Fhad ’s a bha e a’ dèanamh seo, chual’ e bhith ag ìsleachadh astar na luing; agus, air a socair, chaidh am <eng>Metagama<gai> gu aon de chidheachan Chuibeic.

Cho luath ’s a cheangail i suas, chaidh an luchd-turais len treallaich gu tìr. Dh’fhosgaileadh aon de na tuill agus chaidh beagan luchd a chur air tìr, agus an sin dhùineadh an toll. Ann an ùine gheàrr bha i ullamh gu triall gu baile Mhontreàl. Thugadh poidhleat air bòrd, agus dh’fhalbh am <eng>Metagama<gai> suas tro mheadhan na h-aibhne mu mheadhan-oidhche. Nuair a chaidh Dòmhnall Bàn air faire ’s e am poidhleat a bha cuide ris an stiùireadair anns an taigh-chuibhle. Cha robh aig Dòmhnall ri dhèanamh ach teatha agus ceapairean a thoirt às an t-seòmar-chòcaireachd gu na bha air an drochaid. Ann an ciaradh an latha, chunnaic e air an làimh dheis am baile Trì Aibhnichean, agus nuair a bha ùine air faire suas chunnaic e <eng>Louiseville<gai>.

Nuair a dhùisgeadh Dòmhnall gus a dhol gu obair a-rithist, bha am <eng>Metagama<gai> ceangailte aig aon de chidheachan Mhontreàl, agus ùpraid mhòr a’ dol air adhart. Bha na tuill air am fosgladh agus an luchd ga chur gu tìr, is eich le cairtean mòra ga thoirt chun nan taighean-stòir.

An dèidh na dìnnearach, thugadh cead don sgioba a dhol air tìr. Cha robh Dòmhnall Bàn is a chompanach ach air an cidhe fhàgail nuair a chunnaic iad dà bhuidheann de na seòladairean cruinn is glaodhaich is gleadhraich ’nam measg. Chaidh iadsan a-null a dh’amharc dè bha dol, oir thuig iad gu robh buaireadh air chois. Bha an sin dà sheòladair ag argamaid mu bhogsaigeadh — fear ’na bhogsair ionnsaichte agus am fear eile ’na uipear. Ann am priobadh, chunnaic Dòmhnall am bogsair ionnsaichte a’ bualadh a dhùirn clì air an fhear eile mu na h-aisnean agus a dhùirn deis air a pheirceall. Thuit e le glag air an talamh. B’fheudar do sheòladairean eile an duine truagh a ghiùlain gu leabaidh sa Mhetagama.

Dh’fhalbh mòran de na seòladairean eile gu taigh-òsda mòr a bha faisg air a’ chidhe. Ged nach robh Dòmhnall no a chompanach ag òl, lean iad an dèidh chàich chun an dorais, a’ gabhail beachd air gach nì, agus an t-àite uile cho annasach dhaibh. Chunnaic iad mòran sheòladairean ’nan seasannh aig a’ bhàr ag òl. Cha deach leth-uair a thìde seachad nuair a thòisich sabaid agus fuaim bristeadh glainne san taigh-òsda, agus nuair a bha an ùpraid aig a h-àirde thàinig carbad-ola làn de mhaoir-shìthe is clogaidean geala orra. Sheas dithis aig doras an taigh-òsda, ghabh càch a-steach agus rug iad air ceathrar sheòladairean, a chuir iad a-steach don charbad-ola, agus dh’fhalbh iad leotha don phrìosan. Dh’fhuirich dà mhaor-sìthe len slacain deas aig doras an taigh-òsda. Ann an ùine ghoirid, bha an t-àite sìtheil.

[TD 73]

Bha Dòmhnall Bàn agus a chompanach air gu leòr fhaicinn ’s a chluinntinn airson latha, agus thill iad chun a’ bhàta, gu seòmar nan seòladairean, a dh’aithris don companaich mu na sabaidean air tìr.

Fhad ’s a bha luchd a’ Mhetagama ga chur air tìr, bha na stiùbhartan a’ glanadh seòmraichean an luchd-turais agus ag atharrachadh aodaich-leapa, agus na seòladairean a’ glanadh agus a’ sgùradh gach clàir-uachdair feuch am biodh an long ullamh airson luchd-turais cho luath agus a bhiodh i falamh.

Aon latha bha aig an sgioba ri ionnsachadh mar a dh’obraicheadh iad bàta-teasairginn. Chaidh gach tè a leagadh, agus a sgioba fhèin a chur anns gach aon diubh. Bha aig a h-uile fear ri suidhe ’na àite fhèin, agus aig cuid ris na ràimh a ghlacadh agus ri iomradh, is oifigeach a’ stiùireadh.

Nuair a chaidh Dòmhnall a-steach da bhàta-san agus a rug e air ràmh a’ dol a thòiseachadh ri iomradh (nì a bha e cleachdte ris air Abhainn Chluaidh), chunnaic e nach robh aig cuid de na bha ’g iomradh ach buille mu seach. Thòisich am bàta ri falbh le sruth na h-aibhne, agus ghlaodh Dòmhnall, “Cumaibh buille mar a nì mise, no chan eil fios càit an stad sinn.” Rinneadh seo, agus ghabh am bàta-teasairginn astar math. Chaidh iad mar seo air feadh na h-acarsaid agus thill iad air ais gu taobh a’ Mhetagama. Streap iad suas fàraidhean-ròpa agus thug iad gach bàta a dh’ionnsaigh a suidheachain air bòrd.

Air an latha a bha Dòmhnall Bàn agus a chompanach saor, ghabh iad ceum timcheall na h-acarsaid. Chuir e fìor iongnadh orra cho tearc agus a bha carbaid-ola, agus feumaidh gu robh a bhith gan goid cumanta, oir bha gach aon a bha ’na tàmh is cnap iarainn glaiste ris gach cuibhle-toisich.

Latha mun do dh’fhàg iad Montreàl ghabh Dòmhnall agus e chompanach ceum eile air feadh a’ bhaile. Thàinig iad gu lios-ubhal mòr a bha luchd-obrach a’ rèiteach gus taighean-còmhnaidh a thogail ann. Chan fhac’ iadsan a leithid de dh’ùbhlan riamh. Thuirt maighstir na h-obrach riutha, “Cuidichibh sib’ fhèin cho math ’s a tha nur comas.” Thill na balaich chun a’ Mhetagama agus thug iad gach cuibhrig den cluasag. Chaidh iad an uair sin don lios agus lìon iad gach cuibhrig le ùbhlan.

Air an oidhche sin fhèin, chaidh an dithis aca gu Dachaigh nan Seòladairean, far an tugadh leabhraichean dhaibh a leughadh iad air an turas gu Glaschu. Bha na h-uimhir de sheòladairean às gach ceàrna cur seachad an ùine anns an ionad seo. Chunnaic Dòmhnall cuid a’ sgrìobhadh litreach, agus smaoinich e sgrìobhadh gu mhàthair. Fhad ’s a bha e a’ dèanamh seo, thàinig duine dubh mòr far an robh e agus shuidh e ri thaobh. “Mar ghille math,” thuirt e ann an cainnt bhinn, “an sgrìobh thu litir dhomh gu mo bhean-taighe ann am Poll a’ Ghrùthain?” Ghabh Dòmhnall iongnadh nach robh an duine comasach air sgrìobhadh agus, cho luath ’s a chuir e crìoch air litir a mhàthar, sgrìobh e litir a-rèir iarrtas an duine. Mhol esan Dòmhnall airson a choibhneis agus thug e iomadh taing dha. An sin thill na balaich don Mhetagama.

Ro àm seòlaidh, thàinig an luchd-turais a bha dol gu Glaschu air bòrd

[TD 74]

agus chaidh an treòrachadh a dh’ionnsaigh an seòmraichean. Thugadh luchd air bòrd agus dhùineadh na tuill. Thàinig an sin poidhleat, agus an ùine ghoirid bha am <eng>Metagama<gai> air a slighe dhachaigh.

Bho Montreàl gu Cuibeic bha an turas rèidh. Aig Cuibeic thàinig tuilleadh luchd-turais air bòrd, agus beagan luchd. An sin chaidh am <eng>Metagama<gai> sìos Abhainn an Naoimh Labhrann air a cùrsa don chuan fhosgailte. Bha Dòmhnall Bàn a-nise air fàs cleachdte ri obair, agus a h-uile latha ag ionnsachadh gu bhith ’na mharaiche. Gus a seo, bha a h-uile cùis ’na fhàbhar — aimsir chiùin àlainn ann, agus bho Chuibeic gu Eilean Belle bha an sealladh air leth inntinneach. Thaobh agus nach robh na h-uimhir de luchd-turais aca ’s a bh’aca roimhe, cha robh an obair cho cruaidh a’ cumail na luing ann an òrdugh glan. Roimhe, ’s e luchd-turais a bha a’ dol a shireadh beòthachd na b’fheàrr ann an Canada a bha aca, ach air an turas seo, ’s e a bh’innte seann daoine a bha a’ tighinn air làithean-saora a choimhead air càirdean nach fac’ iad rè iomadh bliadhna.

Aig crìoch a’ chiad latha ràinig am <eng>Metagama<gai> Slighe Sheoc Cartier, agus aig crìoch an dara latha bha i fa chomhair Eilein Belle, a’ dèanamh dìreach air a’ Chuan Siar. An sin chaidh i steach do mheall ceò faisg air Eilean na Tìre Nodha — nì a thug air an sgaoth fhaoileag a bha ga leantainn dealachadh rithe. Chaidh i tron cheò gu sàbhailte. An sin nochd na h-uimhir de chnocan-deigh, ach sheachain i iad gu tèarainte. Fhuair an sgioba saorsa nuair a dh’fhàg iad na cunnartan seo ’nan dèidh. Thuige seo bha a bhith aig muir ’na shòlas do Dhòmhnall, agus e ag ràdh ris fhèin, “Obair shunndach, bhith ’nam mharaiche.” Ach ’s beag fios a bh’aige mu dè bha roimhe, agus sin ann an ùine ghoirid.

Aig crìoch an treas latha thòisich a’ ghaoth ri beothachadh, dìreach ’nan aghaidh — no, mar a their seòladairean, ‘gaoth an ceann’ — agus thòisich am <eng>Metagama<gai> ri gluasad, agus ri sracadh nan tonn uaine. A h-uile uair a bhuaileadh i tonn, le fuaim coltach ri tàirneanaich, dh’èirich steall sàil suas agus bhuaileadh e air a clàr-uachdair agus air an drochaid, a’ fliuchadh gach neach nach robh fo dhìon.

Bha a’ ghaoth a’ sìor fhàs làidir, agus thàinig an cathadh mar cheò fliuch. Thòisich fuaim feadaireachd ris gach crann, ròp no cruaidh-theud a bha air a’ bhàta. Aig an aon àm, dh’fhàs an fhairge ’na beanntan agus ’na glinn. Nuair a bha Dòmhnall Bàn saor de obair air an drochaid, agus a’ dèanamh a rathaid gu seòmar nan seòladairean, bha e null ’s a-nall mar duine air mhisg, agus e dèanamh grèim-bàis air gach nì airson taic, no thuiteadh e.

Nuair a chaidh e da leabaidh, agus a dh’èireadh am <eng>Metagama<gai> air tonn, cha mhòr nach robh e air a thilgeadh a-mach air ùrlar an t-seòmair, leis na bha timcheall air. An dràsda ’s a-rithist, nuair a rachadh am <eng>Metagama<gai> sìos an comhair a cinn, chluinneadh e fuaim coltach ri urchair gunna-mòir, agus chriothnaicheadh an long bho cheann gu ceann. Cha d’fhuair Dòmhnall ach glè bheag fois an oidhche sin.

[TD 75]

Air a’ chiad faire air a’ cheathramh latha, ’s ann le spàirn a bha Dòmhnall Bàn comasach air coiseachd gu obair air an drochaid. Chaidh aige air an t-umha a ghlanadh — aon làmh le grèim taic agus an làmh eile ag obair — ach bha cùisean a’ sìor dhol na bu mhiosa, oir dh’èirich a’ ghaoth gu faisg air ceithir fichead mìle san uair. Bha burral na gaoithe uabhasach, agus am <eng>Metagama<gai> suas mar gum biodh i a’ dìreadh beinn ann am fairge agus sìos gu gleann air an taobh eile, a’ sracadh nan tonn agus ga còmhdach fhèin le sàl.

Nuair a bha faire Dhòmhnaill suas, cha tàinig am balach eile ga leigeadh saor idir; mar sin, dh’fhuirich e ann an taigh-cuibhle na drochaid ìosail far an robh e, ri fasgadh. Bhàrr air sin, bha fios-dealain a’ tighinn air uidheam don taigh-chuibhle nam biodh am bòsun ga iarraidh. Ann an leth-uair a thìde thàinig fios ga iarraidh bhon drochaid àird. Fhreagair Dòmhnall Bàn an t-òrdugh agus dhìrich e suas far an robh an t-oifigeach. “Dè tha thusa dèanamh an seo?” thuirt esan. “Cha tàinig am balach eile gu faire ’nam àite,” arsa Dòmhnall. “Coma leatsa den bhalach eile,” fhreagair an t-oifigeach. “Seall air do shon fhèin, tha leth-uair a thìde bhon a bha còir agadsa bhith gu h-ìosal. Tha ’m balach eile cho tinn ri cù ’na leabaidh. Mar sin, chan fhaic thu e airson latha no dhà ma mhaireas an stoirm uabhasach seo.”

Nuair a chaidh Dòmhnall Bàn sìos gu seòmar nan seòladairean, sheall e air leabaidh a’ ghille-drochaid eile, agus bha e glè dhuilich fhaicinn ann an staid thruaigh, an tinneas-mara ga chlaoidh agus e rànaich ag iarraidh a mhàthar. An dèidh oidhche mhath fhàgail aig an truaghan, chaidh Dòmhnall Bàn gu àite fhèin anns an t-seòmar-bìdh a ghabhail biadh mu rachadh e don leabaidh. Ach cho luath ’s a chaidh e steach, le luasganaich na luinge, chuir fàileadh na còcaireachd òrrais air. Mu robh e letheach de dh’òl a theatha b’fheudar dha ruith ’na dheann don t-seòmar-faothachaidh, agus bha e dìobhairt gus an robh e fàs lag. Nuair a chaidh e beagan na b’fheàrr, sheall e air fhèin ann an sgàthan. Gu cinnteach, bha dath air a bha uabhasach. Thàinig seann seòladair far an robh e agus thubhairt e ris, “A bhalaich, falbh agus gabh do bhiadh — chan eil an tinneas-mara cho cràiteach no cho sgìth ort ma tha nì agad gus a chur a-mach.”

Ghabh Dòmhnall a chomhairle. Ach cha robh e ach a’ togail a chupa teatha le dhà làimh gu bheul nuair a thug am <eng>Metagama<gai> buille air tonn, agus chaidh na bha sa chupa suas ’na chuinneanan! Cha b’urrainn do Dhòmhnall Bàn ach e fhèin a shìneadh air suidheachan agus pìos arain a chriomadh gus an robh e faireachadh na b’fheàrr agus comasach a dhol da leabaidh.

Nuair a chual’ am bòsun gu robh Dòmhnall tinn chuir e fios da ionnsaigh e bhith a’ gabhail a bhìdh ’na sheomair-bìdh fhèin, a bha na b’fhaide air falbh bhon t-seòmar-còcaireachd, agus nach biodh am fàileadh cho làidir. Thug e an cead ceudna don ghille-drochaid eile. Rinn na balaich seo, agus chaidh iad na b’fheàrr.

An ath uair a chaidh Dòmhnall gu obair, bha an fhairge ’na glinn agus

[TD 76]

’na beanntan agus am <eng>Metagama<gai> a’ treabhadh ’nan aghaidh, a’ cur stìll den t-sàl suas don adhar agus iad a’ dòrtadh mar easan air clàr-uachdair is air drochaid a’ bhàta. Chunnaic Dòmhnall sgaoth de dh’eòin mhara air am fuadach leis a’ ghaoith, agus laigh iad ri fasgadh anns na bàtaichean-teasairginn. Cha robh aon neach den luchd-turais ri fhaicinn mun chlàr-uachdair.

Air crìoch a’ chòigeamh latha, lùghdaich a’ ghaoth rud beag agus dh’atharraich i gu bhith ri cliathaich a’ Mhetagama, agus dh’èirich muir-tarsainn. Bha am bàta a-nise luasganaich bho thaobh gu taobh mar creathail a bhiodh neach a’ tulgadh agus air uairean a’ dol air a cliathaich cho fada ’s gu saoileadh neach nach fhac’ a leithid roimhe gu robh i a’ dol a chur car, leis na bh’innte. Is gann a sheasadh neach innte ach na seann seòladairean a bha eòlach aig muir. Iomadh uair chuimhnich Dòmhnall Bàn air briathran an t-salmadair:

Tha iad ag èirigh suas gu nèamh
’s a-rìs dol domhainn sìos;

agus

Dol thuig’ is uaith gu tuisleach fòs,
amhlaidh mar dhuin’ air mhisg.

Air an t-siathamh latha, nuair a chaidh Dòmhnall Bàn gu obair, bha an long ag aomadh agus a’ toinneamh bho thaobh gu taobh tro fairge throm, a’ dèanamh a cùrsa air Breatainn. Is gann a b’urrainn Dòmhnall Bàn seasamh, eadhon ri taic. Bha a làmh chlì agus grèim aice air no mu rudeigin, fhad ’s a bha an làmh eile a’ glanadh no a’ lìomhadh na h-obair umha a bha air an drochaid agus anns an taigh-chuibhle a-rèir iarrtas an stiùireadair. Ghlan Dòmhnall Bàn an obair ìosal an toiseach, agus an sin dhìrich e chun na bha gu h-àrd. Chunnaic e an stiùireadair anns an taigh-chuibhle, a shùil air a’ chombaist, a’ dèanamh uile-dhìcheall an long a chumail air a’ chùrsa cheart. Air taobh clì na drochaid bha oifigeach ’na sheasamh ri fasgadh; agus air a thaobh deas, le chèile ri fasgadh na drochaid, oifigeach eile agus balach a bha ag ionnsachadh.

Thòisich Dòmhnall Bàn ri lìomhadh na h-obair umha. Bha e dìreach mu theis-meadhan obrach nuair a bhuail fairge throm am <eng>Metagama<gai> — air a taobh clì — agus dh’aom i gu h-uabhasach chun an taoibh eile. Cha mhòr nach do thilg seo Dòmhnall Bàn de chasan, ach rug e airson taic air a’ chiad nì a b’fhaisge air — spòg-obrach na dùdaich, a ghluais e le sgailc. Thuig Dòmhnall dè a rinn e. Chuir e gu grad an spòg air ais far an robh i roimhe — ach fuireach an sin cha dèanadh i. Nuair a chunnaic e seo leum e gu h-aithghearr air falbh, agus thòisich e ri obair ann an àite eile — mar nach biodh fios aige air nì.

Cha robh e ach air an t-ionad seo a ruigheachd nuair a chual’ e an dùdach a’ sèideadh ’na làn-neart. Chunnaic e oifigeach a’ ruith à fasgadh gu spòg na dùdaich, agus ga cur mar siud agus mar seo, ach cha robh buaidh sam bith aice air an dùdach. Ghairm an t-oifigeach air Dòmhnall Bàn agus

[TD 77]

thubhairt e ris, “Falbh cho luath ’s a tha nad chomas chun an innleadair agus abair ris an cumhachd a ghearradh den dùdach.”

A-nis, cha robh fios aig Dòmhnall Bàn gu robh innleadair clàr-uachdair anns an long a bhàrr air na h-innleadairean a bha gu h-ìosal. Mar sin, theàrnaich e fàradh an dèidh fàraidh gus far an robh na h-innleadairean gu h-ìosal. Nuair a ràinig e a cheann-uidhe, chunnaic an t-innleadair a bha ri faire e, is ghlaodh esan, “Dè tha thusa dèanamh an seo?” Fhreagair Dòmhnall Bàn, “Tha’n t-oifigeach a tha air an drochaid ag iarraidh ort an cumhachd a ghearradh den dùdach.” Shaoil an t-innleadair gur th’ann a bha am balach ga chur air ghogaireachd (oir cha chual’ e fuam na dùdaich thaobh fuaim na stoirm), agus fhreagair e gu feargach, “Bi falbh gu grad chun na drochaid, agus abair ris an oifigeach e an cumhachd a ghearradh de dhùdach fhèin.”

Nuair a ràinig Dòmhnall Bàn an drochaid, bha innleadair a’ chlàir-uachdair an dèidh tòiseachadh ri uidheam na dùdaich a thoirt às a chèile, agus an dùdach fhathast a’ sèideadh ’na làn-neart.

Sheall Dòmhnall Bàn sìos air a’ chlàr-uachdair. Bha na chual’ an dùdach den luchd-turais a’ ruith ’nam buidhnean gu na bàtaichean-teasairginn — cuid diubh gun orra ach deise-leapa — agus a h-uile dùil aca bhith air an òrdachadh annta. Gu fàbharach, bha an caiptean ’na shuain chadail; cuideachd bha e rudeigin bodhar bhon a bha e sa’ chogadh, agus le fuaim na stoirm cha chual’ e an dùdach a’ sèideadh.

Mu dheireadh, chaidh aig an innleadair air an dùdach a chur ’na tosd, agus fhuair an luchd-turais faothachadh, oir shaoil iad gu robh rudeigin fada ceàrr air an luing. Bha duilleag iarainn ann am broinn na dùdaich a bha fosgladh agus a’ dùnadh a-rèir mar a chuirte an spòg. Thaobh agus gun tug Dòmhnall Bàn grad-tharraing oirre, dh’fhosgail an duilleag gu a làn-àirde, agus às a sin cha tigeadh i gun an dùdach fhosgladh.

Nuair a dh’fhalbh an t-innleadair bhon chlàr-uachdair, smèid an t-oifigeach a bha ri fasgadh air oisinn na drochaid air Dòmhnall Bàn e dhol far an robh e, agus thomh e a mheur ris, ag ràdh, “Ma chì mi do ghnùis air an drochaid air an ath thuras, tilgidh mi thar na cliathaich thu.” Bha barail mhath aig an oifigeach gur e Dòmhnall a ghabh gnothaich ris an dùdach.

Cha do fhreagair Dòmhnall idir. Smaoinich e, mur faodadh e grèim a dhèanamh air nì airson taic nuair a bha an long ionnas ’s a’ cur car a’ mhuiltein, gur h-ann sa’ chuan a bhiodh e co-dhiù. Bu cheart cho math dha bhith coiseachd air druim muic-mhara ann am fairge, leis mar a bha bocail agus toinneamh a’ Mhetagama. Ged a bha Dòmhnall Bàn a’ dèanamh obair cho math ’s a bha ’na chomas, bha e glè thùrsach, agus bhòidich e, nam faigheadh e beò gu tìr ann an Glaschu, gum b’e seo an ciad turas agus an turas mu dheireadh a rachadh esan air a’ Mhetagama — no air long sam bith eile — a chosnadh a lòin ri bheò.

Chaidh an fhairge sìos mun d’ràinig iad tuath air Eirinn, agus bha Dòmhnall Bàn mear nuair a cheangail iad ri aon de chidheachan Chluaidh.

[TD 78]

An dèidh don luchd-turais a dhol air tìr, chaidh na seòladairean a phàidheadh dheth. Thugadh £1.7.4 do Dhòmhnall Bàn mar thurasdal airson an turais. Rinn e air a dhachaigh cho luath ’s a bha ’na chomas. Choinnich a mhàthair ris agus phògi e. Ma bha ise toilichte fhaicinn, ’se bha toilichte esan.

Mar seo chrìochnaich seòladaireachd Dhòmhnaill Bhàin. Chaidh e air ais gu obair ann am <eng>Fairfield’s<gai>. Dh’ionnsaich e a bhith ’na shaor gleusda is ealanta. Chaidh e an sin gu Colaisd Cheàird Ghlaschu, far an robh e a’ teagasg ceàrd-làimhe agus saorsainneachd gus am b’fheudar dha sgur de chosnadh a thaobh aois. Tha e beò fhathast, agus e ceithir fichead agus a dhà, Gu là a bhàis, cha dìochuimhnich e a thuras gailbheach air a’ <eng>Metagama<gai> — ‘Bàn-righinn a’ Chuain Siar’ aig an C.P.R. Cha rachadh e turas eile oirre ged a bu rìgh e air a’ Chuan Siar!

[TD 87]

AN SGEILP LEABHRAICHEAN

<eng>J. L. Campbell, Canna The Story of a Hebridean Island (Oxford University Press. 1984. 0 29 920137 4. 323 + xviii dd. £25.00)<gai>

Nuair a thug Fear Chanaidh, mar a chanaiste ris fad nam bliadhnachan, do Urras Nàiseanta na h-Alba, an t-eilean a cheannaich e ann a 1938, maille ris na leabhraichean ’s na làmh-sgrìobhainnean a chruinnich e, na clàir is na teipichean a chruinnich e fhèin is a bhean, na laomainn a chuir e am pasgadh is air an tug e cunntas cho mionaideach, agus tha mi cinnteach iomadh nì eile, chaidh iarraidh air leabhar a chur ri chèile mu Eilean Chanaidh, agus rinn e sin ann an cabhaig agus le sgoinn. Thàinig e on chlò mu bhliadhna na tìde-sa.

’Se leabhar eireachdail a th’ann, le mòran dhealbh, cuid aca ann an dath is cuid an dubh ’s an geal, deilbh de dhaoine ’s de achaidhean is de chreagan ’s de bhàtaichean ’s de thaighean. Tha seo a’ toirt beò mu ar coinneamh coltas an eilein, agus tha iomadh seòrsa iomraidh anns an leabhar cuideachd: air ainmean-àite an eilein, le mìneachadh air mòran dhiubh, air na h-eòin ’s na flùraichean, na craobhan ’s na creagan, na h-iasgan ’s na h-ainmhidhean. Tha iomradh ann air rathaidean is aiseagan, agus am buaireadh a thog iad, agus air sluagh an eilein, na sagairt is na ministearan, agus air corra sgeulachd a chualas ann.

Ach ’sann mu eachdraidh a tha cridhe an leabhair, agus tha eachdraidh faisg air cridhe an ùghdair. Eachdraidh bho shealladh a’ Ghaidheil. Mar a tha an Caimbeulach ag ràdh: “<eng>I felt also that this should be written from what I would call the Gaelic point of view, which meant regarding official

[TD 88]

records with a good deal of cynical scepticism <gai>” (viii). Tha e mar gum b’eadh a’ gabhail phuingean beaga bho eachdraidh Chanaidh mar cheann-teagaisg, agus a’ toirt dhuinn searmoinean air eachdraidh na Gaidhealtachd, air neo eachdraidh Chloinn Dòmhnaill, no eachdraidh na Seann Eaglais, no nan Sgoiltean Gàidhlig. Agus rud fallain, ’sann air taobh nan Dòmhnallach a tha e, ged is Caimbeulach e (Gaidheal an toiseach, Caimbeulach a-rithist, mar gum b’eadh), agus tha seo iomchuidh ann an grùnn de na linntean a chaidh seachad.

Is math eachdraidh bhith againn bhon taobh seo, seach taobh nam fear-lagha, is muinntir Dhun Eidinn, is na tighearnan-fearainn.

Mar seo, tha iomraidhean ann air Reachdan Idhe ann an 1609, air na misionaraidhean Frannsaidheach timcheall air 1619-31, air Dòmhnall Dubh na Cuthaige, triath Chloinn Raghnaill a chaochail ann an 1686, air Mac Mhaighstir Alasdair a chuir beagan bhliadhnachan seachad mar Bhàillidh ann an Canaidh. Tha mòran ann cuideachd mu na h-uachdarain a thàinig an dèidh Chloinn Raghnaill, MacNèill is Thom na h-ainmeannan a bh’orra, ach ’s dòcha gur h-ann a tha cus ann mun deidhinn-san. Ach air cuspairean nas tràithe na an naoidheamh linn deug, ged a tha mòran fiosrachaidh againn sgapte thall ’s a-bhos, ann a leabhraichean eile, tha e annasach agus feumail na beachdan dìreach aig Iain Latharna Caimbeul a bhith againn cruinn còmhla. Chuir e fìor chàrn air obair fhèin ann an Canaidh.

Ruaraidh MacThòmais


<eng>Norman MacCaig, Collected Poems (Chatto & Windus.<gai> 390 dd. £9.95. 1985.)

Is fhada an t-saoghail bho tòisich Tormod MacCaoig a’ sgrìobhadh bàrdachd, ach ’sann am bliadhna a thàinig a’ chiad chruinneachadh mòr de na dàin aige am follais, ged a tha e trì fichead ’s a còig deug am bliadhna. Tha e air trì leabhraichean deug de bhàrdachd a chur an clò bho 1955, agus bha leabhar no dhà aige roimhe sin cuideachd, a tha e deònach dìochuimhneachadh (bhuineadh e don ‘<eng>New Apocalypse<gai>’, gluasad fasanta ann am bàrdachd na Beurla, aig an àm sin).

Tha seòrsa de chòir aig na Gaidheil air. B’ann à Scalpaigh a bha a mhàthair, agus b’e bràthair màthar dha a bh’ann a Seumas MacLeòid, a sgrìobh Cailin Sgiathanach, ursgeul no nobhail a chaidh an clò ann an 1923 —

<eng>Mad on his small island,
he scribbled by lamplight, fluttering down
great snowflakes of paper
on to the drift at his feet <gai> (d. 184).

Tha e air a bhith a’ tilleadh tric do Scalpaigh, agus gu h-àraidh ’na inntinn.

[TD 89]

Ach rinn e dachaigh Ghaidhealach eile dha fhèin ann an Asainte, agus faodaidh sinn a ràdh gur e sin an fhìor dhachaigh spioradail a th’aige, ged a chuir e a’ mhòr-chuid de a bheatha seachad ann an Dun Eideann.

’Se nì gu math iongantach a th’ann gur h-ann bho shìol Ghaidhealach a thàinig mòran den bhàrdachd as fheàrr a th’againn ann an Albainn anns an fhicheadaibh linn. Sgrìobhaidh cuideigin Ph.D. air a’ chuspair seo uaireigin, is dòcha timcheall air a’ bhliadhna 2020. Fàgaidh sinn aige an dràsda e.

Tha e anabarrach feumail nuair a chì sinn obair beatha bàird air a sgaoileadh air ar beulaibh anns an dòigh seo, gu h-àraid nuair nach eil cumadh às ùr ga chur oirre. Tha MacCaoig gun teagamh a’ fàgail rudan às, ’s a’ cur an clò dàin a dh’fhàg e às na leabhraichean sin mar a bha iad a’ dol an clò. Ach chan eil e a’ fiaradh cumadh obrach, no a’ cleith nam beachdan ’s nam faireachdainnean a bh’aige, agus is math an duinealas seo fhaicinn. Bheir an saoghal a bhreith fhèin co-dhiù, ri tìde.

Air dòigh, chan eil e a’ dèanamh mòr-sheirbheis dha fhèin, oir saoilidh mi gu robh e fada a’ lorg a ghuth fhèin, no co-dhiù fada a’ ruighinn na h-ìre anns am faod e inntinn ’s a chridhe a chur an cèill gun char-ma-chnoc a dhèanamh. ’Mise, MacCaoig, chan eil mi ceangailte ri beachdan sònraichte, can poiliticeach, no ri faireachdainnean, can gaol, agus bruidhnidh mi mu eòin,’s mu ghasan feòir, ’s mu bhratagan, no mu fhacal, can - - -’

<eng>Let’s choose a pretty word, say, evening,
and climb through it into the past<gai> - - - (d. 10).

Thug e bliadhnachan mòra a’ cumail ro fhada air falbh bho a bheachdan is fhaireachdainnean fhèin:

<eng>Roofed by a gravel pit,
I, in a safe place, as I always am,
Was, as I always am, observer only
— Nor cared. Why should I? The belief’s a sham
That shared danger or escape cures being lonely<gai> (d. 129).

Aonaranachd, gun teagamh, is sochair ’s dòcha, is uabhar, is teagamh. Is eagal ’s dòcha:

<eng>Those who recognise my mask and recognise
my words — all to be found in the dictionary —
shall I scare them, bore them
with the truth?<gai> (d. 283)

Ach chan eil an fhìrinn cho mì-chneasda sin an còmhnaidh, agus faodaidh sinn a bhith taingeil gu bheil am bàrd ga lorg ’s ga nochdadh feadh nam bliadhnachan, ’s i tighinn am follais nas soilleire mar a tha e a’ fàs nas sine, gus mu dheireadh tha e comasach dha an fhìrinn a chur sìos gun fhalach gun chleith.

Mar a tha seo a’ tachairt tha cruth na bàrdachd ag atharrachadh ann an iomadh dòigh: na dàin a’ fàs nas fhaide uaireannan, ’s nas ‘saoire’. Tha <eng>vers libre<gai> ga chuideachadh air falbh bhon danns fhacal, tha nas lugha ‘<eng>whimsy<gai>’ aige far nach eil an dàn dìreach! Tha an dòigh ùr an ìre mhath stèidhichte

[TD 90]

[Sanas]

anns an leabhar <eng>The White Bird<gai> (1973), agus nuair a ruigeas sinn <eng>The Equal Skies<gai> (1980) agus <eng>A World of Difference<gai> (1983), tha socair ann, is ealantas, is beothalachd, is neart. Tha a shùil nas cinntiche ’s a bhreith nas dìriche. Chan eil eagal air tuilleadh faireachdainn, no poilitics, a chur dhan bhàrdachd ’nan aodach fhèin.

<eng>I see her coming, and walk towards her
out of this trash of metaphor
into the simplicity
that explains everything.<gai> (d. 331)

Chan eil an sgrùdadh goirid seo a’ bualadh ach air corra neamhnaid, ach tha iad pailt gu leòr anns an leabhar seo, às bith an ann a’ sgrìobhadh mu a dhlùth charaid ann an Asainte a tha e (dd. 320–25), no a’ dèanamh dàn mun Bhàs is mu Mhorair Chat (d. 208), no air Columbus is Ameireaga ann an ‘<eng>Rewards and furies<gai>’ (dd. 371-2). Bheir mòran de na dàin seo smaoineachadh ort. Is a-rèir coltais bidh tuilleadh ann.

Ruaraidh MacThòmais

[TD 91]

<eng>Pibroch: George Moss<gai>. Cèiseag is leabhran. An leabhran deasaichte le Peter Cook. Aireamh na cèiseig: <eng>TGMMC 506 (mono) (Tangent Records Ltd.<gai>, Lunnainn. 1985)

Tha Sgoil Eòlais na h-Alba air leabhar beag còmhla ri cèiseag a chur a-mach san t-sreath “Dualchas na h-Alba”. ’Se Seòras Moss a tha a’ toirt eisimpleir air Ceòl Mòr agus ’se Pàdraig Cooke a chuir ri chèile an còmhradh.

Tha Seòras a’ deasbad nach eil an Ceòl Mòr an-diugh air a chluich mar bu chòir dha — seadh gu bheil pìobairean air atharrachadh mòr a thoirt air bho àm Chlann ’ic Cruimein. Dh’èisd mise gu math dùrachdach ri Seòras a’ cluich air an teip agus chan eil mi sa’ bheachd gu bheil diofar mòr eadar an dà dhòigh.

Math-dh’fhaoite gu bheil diofar beag ann a h-aon de na gluasadan-toisich, ach tha seo,’nam bheachd-sa, cho meanbh ’s nach fhiach e bhith ag argumaid mu dheidhinn. ’Se tha cur uallach orm cho dìorrasach ’s a tha e; tha esan ceart ’s tha an còrr ceàrr.

Tha Pàdraig Cooke a’ ràdh anns na notaichean gur e Sandaidh Camaran a dh’ionnsaich Seòras agus faodaidh gu bheil sin fìor. Ach rud neònach agus gabhaibh beachd air. ’Se Clann ’ic Cruimein a dh’ionnsaich Iain MacAoidh agus ’sann bho Iain seo a thàinig an dà sgoil ainmeil ‘Clann a’ Phearsain’ agus ‘Na Camaranaich’. ’Sann bhon dà sgoil seo a thàinig Iain Dòmhnallach (Inbhir Nis) agus Iain MacDhùghaill ’ic Gille-Iosa — dà phìobaire cho math ’s a bha riamh an Alba.

Bha ’n dithis aca cluich aig ao-fharpais Inbhir Nis ann a 1903, a’ bhliadhna chaidh Seòras a bhreith.

[Sanas]


[TD 92]

Ach seo an cuspair.

Cha do dh’ionnsaich a h-aon aca dha a sgoilearan an dòigh a tha Seòras a’ cur a-mach a tha ceart, agus, mar sin, tha seo a’ cur iongantas orm — dithis a bha air an deagh theagasg a sgoil nan Camaranach. Ma bha fios aca air dòigh Sheòrais, feumaidh gu robh iad nis sa’ bheachd nach b’fhiach i teagasg.

Tha Seòras a’ cur sìos gu daingeann air Comann na Pìobaireachd — faicibh Gairm, aireamh 79, 1972, duilleag 248, agus chan eil mi smaointinn gu bheil sin ceart. Mur b’e Comunn na Pìobaireachd agus Cill-bearaidh (Kilberry) cha bitheadh an Ceòl Mòr an-diugh cho fallain ’s a tha e. Chuir Kilberry deich leabhraichean an òrdugh às leth Comann na Pìobaireachd, agus sgrìobh e cuideachd leabhar anns a bheil còrr is ceud pìobaireachd — ’se sin an “<eng>Kilberry Book<gai>”. Tha a’ mhòr-chuid de na britheamhan an-diugh ag ùisneachadh an leabhair seo. Chan eil Cill-bearaidh idir dìorrasach; tha ’obair mar loidhne-sheòlaidh airson stèidh a thoirt do dh’oileanaich air Ceòl Mòr. Chan eil e idir a’ ràdh, “’Se mo mhìneachadh-sa tha ceart”.

Tha mise creidsinn gun tàinig an fhoghnadh a-nuas bho Chlann ’ic Cruimein agus bho Iain MacAoidh a rinn cinnteach — agus a tha a’ dèanamh cinnteach — gu bheil na prìomh stèidhean a chaidh a shuidheachadh le Clann ’ic Cruimein air an deagh chumail agus gun atharrachadh an-diugh. Feumaidh na pìobairean na prionnsabalan sin a thoirt an aire, ach faodaidh iad am beachdan fhèin ùisneachadh air dè cho fada neo goirid ’s bu chòir poganan an cluich. ’Se a’ chiad riatanas an ceòl a thoirt a follais; chan eil mathas idir a bhith deasbad air ceistean beaga gun fhiù. Tha sgrùdadh math gu leòr ach feumaidh e bhith airson mathachadh agus chan ann airson cronachadh ’s argumaid.

A’ beachdachadh air an dà fhichead bliadhna a chaidh seachad, tha gnè ùr de phìobairean air nochdadh. Tha iad deas-labhrach san alt agus tha uidh mhòr aca ’na thùs. Cuideachd tha iad deas-labhrach san òraid agus san deasbad. Còmhla ris a seo tha iad a’ sgrùdadh ’s a’ cnuasach air a son fhèin. Mar sin chan eil na cuspairean tha Seòras ag argumaid mu dheidhinn cudthromach gu leòr airson mòran uallaich a chur orra. Chan eil mi smaointinn gun dèan an teip seo cus adhartas air cor a’ Chiùil Mhòir a leasachadh — ma tha leasachadh a dhìth air.

A’ crìochnachadh, tha mi smaointinn nach eil mòran brìgh as na beachdan a tha Seòras a’ cur thairis airson iad a bhith air a leantainn le fìor-theagaisg Ceòl Mòr agus farpaisichean òga.

Agus mar a thuirt mi mar tha, tha na pìobairean dreuchdail agus gu dearbh na farpaisichean òga air an deagh theagasg an-diugh, agus a’ beachdachadh air a sin, feumaidh na puingean a bhith gu math stuthail mun gabh iad ùidh dhiu.

Raghnall MacGhilleMhoire

[TD 93]
[Sanas]


[TD 94]

Eadar Peann is Pàipear: Sgeulachdan Goirid deasaichte le Dòmhnall Iain MacIomhair. (Gairm. 1985. 240 dd. £8.00 (cruaidh) £6.00 (bog).

Tha an sgeulachd ghoirid air prìomh àite a chosnadh dhi fhèin ann an litreachas na Gàidhlig taobh a-muigh raon na bàrdachd. Gu dearbh, tha blàth iongantach air tighinn oirre anns na bliadhnachan an dèidh 1950, ’s gu h-àraid an dèidh 1952, nuair a chaidh Gairm a stèidheachadh. A bharrachd air Gairm, bha am BBC a’ tairgsinn cothrom-sgrìobhaidh do dh’ùghdairean troimh na bliadhnachan, agus bha irisean-sgoile a’ toirt sgeulachdan am follais cuideachd, is luchd-teagaisg a’ brosnachadh sgoilearan gu bhith a’ cur an smuaintean ri chèile. Tha a-nise deich-bliadhna-fichead air gabhail seachad bhon a thòisich an dùsgadh ùr seo nar measg, agus tha tìde againn a bhith a’ toirt sùil anns an fharsaingeachd air toradh na h-ùine sin.

Tha an leabhar ùr seo, Eadar Peann is Pàipear, a’ cròdhadh cuid den bhàrr a tha air nochdadh. ’Se leabhar brìoghmhor, tomadach a th’ann, is 47 sgeulachd na bhroinn. Anns an latha th’ann, bidh luchd-teagaisg thall ’s a-bhos a’ dèanamh gàirdeachas gu bheil a leithid air tighinn a-mach, oir tha leabhraichean de rosg Gàidhlig rudeigin gann — ’s gu h-àraid leabhraichean anns a bheil measgachadh de dheifir sheòrsachan sgrìobhaidh. Còrdaidh an leabhar seo cuideachd ri duine sam bith aig a bheil ùidh ann an litreachas na Gàidhlig.

Ged a dh’fhaodas sinn a bhith a’ bruidhinn air an “sgeulachd ghoirid” mar ghnè litreachais, tha e soilleir gu bheil iomadh dòigh air sgeulachd ghoirid a sgrìobhadh, mar a tha fear-deasachaidh an leabhair, Dòmhnall Iain MacIomhair, ag innse dhuinn san Roimh-ràdh. Tha cuid dhiubh goirid mar a bhiodh dùil, ’s cuid dhiubh nas fhaide na bhiodh dùil! Tha cuid dhiubh ag innse naidheachd, ’s cuid dhiubh a’ rannsachadh nàdar an duine — ’s cuid eile leth mu leth. Chì sinn sin anns a’ chruinneachadh seo. Tha na sgeulachdan aig Cailein MacCoinnich mar as trice ag innse naidheachd a dh’fhaodas a bhith “gaisgeil” ’na dreach (mar “Am Prìosan Sàile), no a’ togail faireachdainn oillteil no eagallach (mar “An Sgàthan”). Tha Fionnlagh I. MacDhòmhnaill a’ rannsachadh modhannan creidimh is coimhearsnachd anns an sgeulachd “Air Beulaibh an t-Sluaigh”, ’s gu h-àraid dè thachras do dh’fhear no do thè a bhriseas na modhannan sin. Tha Iain Mac a’ Ghobhainn nas buailtiche a bhith a’ sgrùdadh na h-inntinn ’na chuid sgeulachdan, agus Dòmhnall Iain MacIomhair a’ dèanamh car den aon rud, fo bhuaidh Mhic a’ Ghobhainn, ’s dòcha.

Tha an cruinneachadh seo a’ riochdachadh mòran de na sgeulachdan a tha ’nam bunait don ghluasad ùr, leis na h-ùghdairean as motha a tha air cur ris a ghluasad sin — Cailein MacCoinnich, Iain Mac a’ Ghobhainn, Ruaraidh MacThòmais, Iain Moireach, agus Pòl MacAonghais. Tha an

[TD 95]

taghadh car mar a bhiodh dùil aig duine, ’s bidh daoine a tha a’ leughadh sgeulachdan eòlach mar tha air a’ chuid mhòr de na th’ann. Gu dearbh, tha a’ chuid as motha de na sgeulachdan a’ tighinn bho na bliadhnachan eadar 1953 is 1970, nuair a bha an sgeulachd ghoirid anabarrach làidir mar mhodh litreachais anns a’ Ghàidhlig. Chan e gu bheil i idir lag fhathast, ach tha an leabhar seo a’ teannadh ris a’ cheann as tràithe den dualchas, agus mar sin, a’ fàgail às mòran de na chaidh a sgrìobhadh eadar 1970 ’s an là an diugh. Gun teagamh, tha an dualchas cho beairteach ’s gu bheil e duilich a h-uile filleadh dheth a chur anns an aon leabhar.

Tha sgeulachdan an seo le Eilidh Watt, a tha air leth sgileil air tratan is annasan nàdar an duine a chur an cèill le faireachdainn is, air uairean, snodha-gàire (mar “An Calman Geal”); agus le cuid a dhaoine air nach eil sinn buileach cho eòlach mar sgeulaichean. ’S math as fhiach e an sgeulachd aig Ailean Friseal, “An Dùbladh”, a leughadh, eadhon ged a tha cleachdaidhean an fhir-ionnsachaidh a’ cur dreach annasach air a’ Ghàidhlig; ’se seo sgeulachd a tha an dà chuid mì-thalmhaidh ’s cho coltach ri rud a dh’fhaodadh tachairt ’s gun toir i clisgeadh ort nach dìochuimhnich thu air luathas. Tha sgeulachd an t-aon aig Eideard MacSporain, Iain MacDhòmhnaill is Ceiteag NicGriogair, agus tha feadhainn ann le Iain MacLeòid. Tha an fheadhainn aig MacLeòid car nas aotroime na ’n còrr san leabhar, agus math dh’fhaodte nach bu mhisde sinn barrachd den ghnè èibhinn a bhith ann.

Ged as e leabhar tomadach a tha seo, tha mi fhìn duilich gu bheil e cho beag. Mar a tha am fear-deasachaidh ag ràdh, “Cha ghabh an soitheach Gàidhealach ach a làn.” Cha mhath nach bi againn ach aon soitheach anns na bliadhnachan a tha romhainn. Tha feum againn air soithichean — am pailteas dhiubh — anns an cuir sinn am beairteas a tha fhathast air a thasgadh ann an irisean ’s ann an leabhraichean, ’s anns an nochd sinn cho ioma-thaobhach ’s a tha dualchas na sgeulachd ghoirid anns a’ Ghàidhlig.

Dòmhnall E. Meek
