[C 1]

AIR DRUIM AN EICH SGIATHAICH
PÒL MAC A’BHREATUNNAICH

[C 2]

Acair

ISBN 0 86152 069 6

[C 3]

POL MAC A’BHREATUNNAICH
AIR DRUIM AN EICH SGIATHAICH
ACAIR

[DA 1]

AIR DRUIM AN EICH SGIATHANAICH
PÒL MAC A’BHREATUNNAICH

[DA 2]

A’ chiad fhoillseachadh — 1987
Deilbhte agus deanta le Acair Earranta, Steòrnabhagh, Leòdhas

Na còraichean gu leir gleidhte. Chan fhaodar pairt sam bith de’n leabhar seo ath-riochdachadh an cruth sam bith, no an dòigh sam bith gun cead roimh-laimh bho Acair.

ISBN 0 86152 069 6

© Pòl Mac a Bhreatunnaich 1987

Clo-bhuailte le Gaseat Steòrnabhagh, Leòdhas

Chuidich an Comann Leabhraichean am foillsichean le cosgaisean an leabhair seo.

[DA 4]

[Blank]

[DA 5]

Facal-toisich

An sgrìobhadh am beagan fhacal seo mu dheidhinn tachartasan sa’ chogadh, cha b’e mo bheachd idir eachdraidh-chinnteach a sgrìobhadh oir tha mòran air a sgrìobhadh cheana air sin le ùghdaran a bha na b’eòlaiche na mise air na bha a’ tachairt. Cha robh ’nam mhiann ach cunntas a thoirt air gu dè bha aig òganaich an ama cur suas ris, agus an deòn seasamh an cùl an dùthaich fhèin a dh’aindeoin gu dè a thachradh.

Cha b’e ànradh a bh’ann uile mar a thuigeas duine ach nuair a bha gnothaichean doirbh agus goirt tha mi glè chinnteach gun robh an òigridh a dh’fhàg an sgoiltean, an càirdean, agus an teaghlaichean uile mar aon deònach gach strì a ghiùlain gus an dùthaich a chumail saor o aintighearnas.

Bhitheadh òigridh an latha an diugh ceart cho deònach an cuid fhèin a dhèanamh nan robh cùisean ri tachairt mar thachair an uair ud agus an iomadh cogadh roimhe sin. Tha sinn uile an dòchas nach tig an latha a bhitheas sin riatanach tuilleadh.

Pòl Mac a’ Bhreatunnaich
Newton-Stewart

[DA 6]

[Blank]

[TD 1]

A’ Feitheamh Gairm

Bha mi ann an Ard-Sgoil a’ Ghearasdain san fhoghar 1939 nuair a thòisich an cogadh agus aig sia bliadhna deug a’ faicinn chompanach beagan na bu shine na mi fhèin a’ falbh gach latha a’ freagairt a’ ghairm gu armachd na dùthcha a neartachadh. B’e an deuchainn bu mhotha bha orm, gun crìochnaicheadh an cogadh mu’m faighinn ann.

Mar òganaich eile Eilean Bharraigh, b’e mo mhiann faighinn gu muir. Ach le bhith fhathast san sgoil agus ro-fhiosrach air gràine mo phàrantan mi dhol gu muir, nuair a bha iad a’ dèanamh làn-oidhirp mo chur troimhn sgoil, cha robh agam ach a bhith foighidneach.

Bha an Gearasdan aig an am loma-làn shaighdearan, a’ chuid mhòr dhiu a rèiseamaid nan Camshronach, a’ cruinneachadh as gach ceàrn de Lochabair agus na h-Eileanan. B’e sealladh a thogadh inntinn òganaich sam bith a bhith a’ faicinn nan gaisgeach ud ’nan trusgan rìomhach a’ spaidsearachd troimhn bhaile, no a’ dèanamh air na monaidhean le’n eallaichean air an dromannan, a’ deasachadh airson ànraidhean a’ chogaidh. Chaidh solais a’ bhaile a chur as agus thòisich ganntas bidh agus aodaich gun nì ri cheannach ach le cairtean a thug a roinn bheag fhèin do gach neach.

Chaidh a’ chiad gheamhradh seachad gun mhòran a chluinntinn mun chogadh ach an spàirn a bha dol sa’ chuan le bàtaichean air an cur fodha. Aig an am, bha gach bàta air a h-ainmeachadh sna pàipearan-naigheachd, agus clàr-ainm an sgioba a chaidh a chall. Cha mhòr gun robh bàta air ainmeachadh air nach robh seòladair as na h-Eileanan — gu tric a Barraigh — agus tràth san aimhreit thòisich na h-Eileanan ri faireachdainn dìol a’ chogaidh.

Cha robh telebhisean ann aig an am, agus gu dearbh bha na wirelessean fhèin gann gu leòr. Mar sin b’ann sna tighean-dhealbh a chitheamaid naigheachd a’ chogaidh — dealbhan a’ sealltainn shaighdearan a’ gabhail seilbh ann an dìgean dhomhain san Fhraing, far an do chaill urad de ghaisgeach am beatha sa’ chiad chogadh agus dealbhan de bhàtaichean mòra cogaidh a’ stiùireadh cùrsa troimh

[TD 2]

thonnan fiadhaich a’ chuain shiar. Chìte seallaidhean de Ghearmailtich a’ dèanamh a cheart leithid, gun mhòran mhosachd air taobh seach taobh.

Dh’atharraich sin gu grad san Earrach 1940 nuair a thug armachd iarainn na Gearmailt leum ghrad asda agus a thòisich iad a’ putadh gach nì rompa, tarsainn nan dìgean Frangach a bhathar an dùil a bha cho tèarainte nach robh neart air an t-saoghal a bheireadh buaidh orra. Bha e gu math soilleir gu robh ar cuid airm a’ sabaid le uidheam a bha freagarrach gu leòr sa’ chiad chogadh, ach nach robh gu feum idir an aghaidh an iarainn a bha a’ sguabadh tarsainn fearann tuath na Frainge.

Thàinig sin gu ceann leis an arm Bhreatannach air an cròdhadh air cladach Dunkirk, as an deachaidh cuid mhòr a shàbhaladh agus an tilleadh gu an cladach fhèin. Cha robh saighdearan na Gaidhealtachd cho sona, oir sheas iadsan an aghaidh armachd na Gearmailt faisg air baile St Valery gu gnothaichean a dhèanamh na bu shocraiche dhaibhsan a bha a’ feuchainn ri faighinn a-mach a Dunkirk. Rinn iad sin, ach cha robh dòigh air iadsan a shàbhaladh. Mar sin nuair nach robh peileir air fhàgail aca ann an gunna, chaidh an cròdhadh leis an nàmhaid gu làithean a’ chogaidh a chur seachad gu riaslach ’nam prìosanaich sa’ Ghearmailt.

Anns a’ Ghearasdan, leugh sinn uile naigheachdan a’ chogaidh, agus bha na clàir-ainm de na bha air chall a’ sealltainn ainm an deidh ainm fir òga a bha a’ spaidsearachd sràid a’ Bhaile beagan mhìosan roimhe sin. Thàinig bròn air a’ bhaile uile agus gun teagamh anns an tìr air fad, ach gu h-àraid air Eilean Uibhist as an do sguabadh cuid mhòr dhen rèiseamaid Chamshronach fo ruaig an nàmhaid.

Leis an dùthaich fo bhròn an sgrios san Fhraing, agus air eagal an ath-bhuille a bheireadh an nàmhaid, chaidh L.D.V. <eng>(Local Defence Volunteers)<gai> a chur air bonn. Cha bu luaithe a chaidh an gairm na bha gach fireannach a bha ro-shean a thogail dhan arm a’ cur ainm sìos airson a bheagan fhèin a dhèanamh. Chaidh an òigridh cuideachd a thairgsinn agus ged nach robh mi fhèin fhathast seachd bliadhna deug chuireadh m’ainm sìos agus bliadhna air m’aois.

An deidh na sgoile, chruinnicheamaid còmhla ris na sean-shaighdearan as a’ chiad chogadh agus thòisicheadh ar teagasg ann an ceàird an t-saighdeir. An toiseach, cha robh againn ach aon ghunna eadar dithis no thriùir agus cha robh trusgan airm ach paidhir bhrògan agus bann le ‘LDV’ air, air ar gàirdeanan. Is iomadh magadh a rinneadh oirnn air feasgar Dòmhnach a’ ceumnachadh troimhn bhaile, ach beag air bheag dh’fhàs sinn na bu spaideile agus mar a thòisich sinn air faighinn tuilleadh thrusgain aodaich le bonaidean nan Camshronach, ’sann na bu choltaiche ri saighdearan a bha sinn a’ fàs.

Tha cuimhne agam fhathast air mi fhèin agus caraid a’ tilleadh o fheasgar ag ionnsachadh beuclaidean a laimhseachadh, nuair a stad oifigeach sinn agus a thionndaidh e oirnn gu mosach oir nach tug sinn furan dha is sinn còmhdaichte mar shaighdearan. Nuair a dh’iarr e ainm a’ chuideachd do’m buinneamaid airson ar màirnealachd innse, cha

[TD 3]

b’urrainn dhuinn gun ghàire a dhèanamh agus dh’innis sinn dha am buidheann airm as an robh sinn. Cha do rinn e ach gnòsail rinn, a’ tionndadh air a shàil. An deidh sin cha robh dà shaighdear sa’ Ghearasdan cho dìleas fàilte fhreagarrach a chuir air gach oifigeach a thigeadh idir faisg oirnn.

Chaidh ar n-ainm atharrachadh gu ‘Home Guard’, agus maille ri sin, thàinig barrachd uidheam armachd agus fir-teagaisg on arm gar n-ionnsachadh. Chan eil teagamh nach do dh’ionnsaich sinn mòran, ach bha sinn cuideachd ag ionnsachadh o na seann saighdearan. Bha iadsan gnàthaichte ann an dòighean a chumadh duine e fhèin beò, mar a bha acasan ri dhèanamh sa’ chiad chogadh. Is iomadh uair an deidh sin a bha mi fhèin taingeil a leithid a dheagh theagasg fhaotainn airson mi fhèin a thoirt a chruaidh-chàs.

Co-dhiù, cha robh ’nam bheachd mo làithean a chur seachad air monaidhean Lochabair a’ cleachdadh innleachdan cogaidh. A’ mhionaid a fhuair mi sgrùdadh na sgoile seachad, thug mi Glaschu orm airson a dhol do Cholaiste na Wireless ach a faighinn gu muir.

Chaidh mi troimhn ionnsachadh an sin gun strì, ach mus faighinn air falbh gu muir, bha agam ri feitheamh gus an tigeadh m’ainm mun cuairt airson iadsan nach robh ach a’ tòiseachadh ’nan dreuchd.

Bha mi a-nis air bhioran faighinn gu muir agus cha robh latha nach toirinn orm sìos gu Oifis-na-Mara air a’ Bhroomielaw. Ach cha robh dòigh air faighinn air falbh na bu luaithe — co-dhiù an dreuchd na wireless. Cha robh dòigh air am b’urrainn dhomh fuireach an Glaschu na b’fhaide gun tuarasdal a chumadh mi. Mar sin, thòisich mi air obair aig Rowans air Sraid Elliot, far an robh iad a’ togail innealan bhàtaichean. Chuir iad mise còmhla ris na buidheannan ag obair air na bàtaichean ùra agus gun teagamh bha mi glè thoilichte faighinn air bòrd eadhon ged a b’ann a-measg chuibhlichean ’s phìoban am bonn a’ bhàta bu thrice a bhithinn.

Ged a bha mi trang gu leòr agus gu tric ag obair anmoch, chuirinn a’ wireless air nuair a thillinn gun tigh san robh mi fuireach, cha b’ann idir a dh’èisdeachd ri naigheachdan no ceòl, ach a’ siubhal airson ‘Morse code’ feuch an cumainn ’nam chuimhne e gus an faighinn air falbh gu muir. Aon oidhche anmoch, bha mi ag èisdeachd ri labhairt ar plèanaichean air ionnsaigh a-null gun Ghearmailt nuair a chuala mi aon ag innse gun robh i a’ tighinn a-nuas sa’ chuan an deidh a droch dhochann. Sgrìobh mi na chuala mi. Cha robh mi cinnteach gu dè a dhèanainn mu dheidhinn. Chaidh mi a-mach gu àite a bha aig Freiceadain-an-Adhair goirid do Thalla Khelvin agus thug mi dhaibhsan am fios. Cha do shaoil mi an còrr mu dheidhinn, gus an ath latha a ruith mi dhachaidh airson greim bidh aig meadhan-latha. Bha m’aodach-obrach dubh le ola agus m’aodann. Thuirt bean an tighe gun robh fear gam fheitheamh san rùm-aghaidh. Cha robh ùine agam smaointinn air mo choltas, ach cha do chuir sin dragh air an fhear a bha gam iarraidh. Cha bu mhotha bha fios agam cò e, ach gun robh e a’ faighneachd dhomh ciamar a thog mi an naigheachd a chuala mi,

[TD 4]

agus mu’m dheidhinn fhèin, gu dè bha mi a’ dèanamh agus nithean dhen t-seòrsa sin. Air an fheasgar bha an naigheachd anns gach pàipear sa’ bhaile. Cha robh fios agam gu dè a theirinn, oir cha do smaoinich mise idir gum b’e fear-pàipeir a bha gam cheasnachadh.

An deidh sin, fhuair mi litir o cheannard a’ phoilis an Glaschu le taing o Chumhachdan an Adhair an Lunnainn airson mo chuideachadh a sàbhaladh sgioba a’ phlèana. Chaidh bàta a chuir gun àite agus thog iad na daoine sàbhailte as a’ chuan. Bha mi anabarrach toilichte gun do thachair sin.

Cha robh gnothaichean mar sin ach gam fhàgail mì-fhoighidneach nach robh mi a’ faighinn brath falbh gu muir. Cha robh latha a choisichinn sràid Earra-Ghaidheil nach tiginn seachad air clàr mòr le saighdear Gaidhealach ’na thrusgan rìomhach a’ toirt cuireadh a dhol a-steach dhan oifis agus a dhol dhan arm.

Thachair latha nach robh mi idir ann an deagh inntinn o nach tàinig fios agus thionndaidh mi aig doras na h-oifis. Gun dàil, gheall iadsan nach bithinn idir idir fada a’ feitheamh gairm. Sin matà, mar a fhuair mise mo rathad dhan Arm an àite dol gu muir mar bu mhiann leam. Ach gu fìrinneach, cha robh mi duilich oir b’e mo dhùil gum faicinn beagan fhathast dhen chogadh maille ri’m charaidean. Bha ’nam inntinn ghòrach gum bithinn a-measg gach sabaid agus ùpraid a bha dol ann an glè bheag a dh’ùine, ach fhuair mi a-mach gun robh iomadh ceum agam ri dhol ag ionnsachadh na saighdearachd.

Mar a bhitheas gnothaichean, thàinig dà litir gu’m thigh-còmhnaidh an Glaschu gam iarraidh gu muir a’ mhadainn a dh’fhàg mi am baile gus an t-arm a thoirt orm. Ach bha mi air mo rathad an uairsin.

[TD 5]

A’ Bhonaid Dhearg

Ghabh mi an trèan a Glaschu gu Sasann. B’e seo mo chiad thuras cho fada air falbh ach cha robh smuain ’nam inntinn ach cuin a gheibhinn a mo dheisidh cho faicsinneach a-measg trusgain an luchd-cogaidh eile a bha brùchdadh a gach oisean dhen trèan. Bha saighdear Albannach ’na shuidhe ri’m thaobh, agus air dhomh faighneachd dha an robh fios aige cuin a ruigeamaid mo cheann-uidhe, thuig e mo thuras, agus thòisich e ri ìnnse dhomh nì no dhà mun Arm nach robh mi buileach deònach a chreidsinn aig an am. Aon rud air an robh e mionnaichte, agus b’e sin gum b’e duine gòrach a mhiannaicheadh nì sam bith a dhèanamh le shaor-thoil san Arm. A dh’aindeoin gu dè bha ri dhèanamh, b’e a chomhairle mo bheul a chumail sàmhach, agus feitheamh gus an òrdaicheadh iad mi rud a dhèanamh. Le gàire, dh’fhàg mi beannachd aige nuair a ràinig an trèan mo cheann-uidhe.

Bha an clàr-aghaidh falamh tacan geàrr. An sin dh’fhosgail na dorais, agus a-mach leum òganaich mar mi fhèin le am pasgain bheaga fon achlaisean. Thuig mi nach robh mi ’nam aonar air an turas seo, agus gu dearbh cha robh aithreachas orm.

Fhads a bha na h-oifigich ri an gnothaichean fhèin, chruinnich sinne agus thòisich sinn ri eòlas a chur air a chèile. Bha ceathrar againn a Alba, agus on mhionaid a thachair sinn, mar Albannaich eile sgaoilte air feadh an t-saoghail, chum sinn còmhla. Ghlaodh na ceannardan airm oirnn a dhol ’nar sreath, fads a leugh iad a-mach ar n-ainmean agus an uairsin le èigheach agus fuaim, thug iad oirnn triall gun champa. Cha b’ann gun mhagadh oirnn ’nar n-aodach fhèin o bhalaich òga eile fo theagasg a ràinig sinn na tighean san robh sinn ri còmhnaidh. Thuig gach fear gun robh e a-nis san Arm, agus e balbh a’ smaointinn air gu dè bha roimhe, agus an saoghal a dh’fhàg e ’na dheidh. Cha robh dòigh tilleadh a-nis.

Chaidh ar gruag a spìonadh gu bhun o ar cinn; chaidh snàthadan ’nar gàirdeanan gus an robh iad gun lùth; lìon sinn pocannan le fodar airson ar leapannan cruaidh; ach ’se thug gu buil ’nar n-inntinnean gun

[TD 6]

do dh’fhàg sinn ar beatha fhèin air ar cùlaibh, nuair a thug iad oirnn gach giobag aodaich a bhuineadh dhuinn fhèin a phasgadh air falbh, ’s gun cuireadh iadsan gu ar dachaidhean e. Chaill sinn ar n-ionannachd fhèin gu lèir agus bha sinn fo ùghdarras a’ chrùin gu dèanamh rinn mar bu thoil leotha.

Chaidh trì mìosan seachad sa’ champa ud agus chaidh beachdan sam bith a bha agam mu shòlas caithe-beatha an t-saighdeir a dhìochuimhneachadh gu grad. Cha do leig mi a faire comhairle mo chompanaich air an trèan agus cha do leig mi orm gun robh mi idir anns a’ ‘Home Guard’, ged a bha uairean is sinn ag ùisneachadh ghunnachan agus uidheaman eile, a chunnaic mi sùil a’ cheannaird orm is e a’ faighneachd dhomh an do làimhsich mi na nithean sin roimhe. Co-dhiù leis na seachdainean a’ dol seachad, bha coltas shaighdearan a’ tighinn oirnn. Mu dheireadh, bha an t-earann ud dhe ar n-ionnsachadh seachad agus bha an t-am ar cuir gu rèiseamaidean eile.

Air thàilleabh ’s gun deachaidh mise troimh ionnsachadh wireless, chaidh mo chur gu rèiseamaid na ‘Signals’, oir b’e am beachd gum b’e so an dreuchd a bha freagarrach orm. Ach a-rithis a’ cuimhneachadh comhairle an t-saighdeir air an trèan cha do leig mi orm gun robh mi cho eòlach air a’ ghnothach is a bha.

B’e am glè thoilichte a chuir mi seachad an sin oir bha e mar sgoil, gun mhòran shaighdearachd ri dhèanamh, ach ag ionnsachadh mu dheidhinn gach inneal a bha aig an Arm airson co-labhairt eadar gach buidheann agus rèiseamaid. A dh’aindeoin sin, bha mi fo chùram gun crìochnaicheadh an cogadh mum faighinn cothrom a dhol far an robh an t-sabaid agus far an robh cuid dhe’m charaidean cheana. Ach chithinn cuideachd nuair a smaoinichinn air le beagan toinisg, gun robh iomadh ànradh ri dhol troimhe mun tigeadh an latha sin.

Mun do chrìochnaich mi ionnsachadh na ‘Signals’, thàinig oifigeach le bonaid dhearg air a cheann latha agus gu math beulach, dh’innis e dhuinn mun rèiseamaid pharatroops agus an seòrsa òganach a bha iad deònach a chruinneachadh. Bha mi fhèin anabarrach dùrachdach air faighinn ann a leithid a rèiseamaid. Gun mhòran smaointinn air, chuir mi m’ainm sìos.

Sin mata, mar a fhuair mise mi fhèin ann an Campa Bhulford air blàr Salisbury an ceann a deas Shasainn. Bha a’ chiad Fheachd Adhair a’ falbh gu Afraca-a-Tuath, ach bha an siathamh Feachd ga chur air bonn agus b’ann an sin a chaidh mise a chur. Bu mhoiteil a bha mi a’ cur orm na bonaid dheirge a’ chiad uair, oir cha robh teagamh nach b’e rèiseamaid shonraichte a bha ann, is gun aon fhear ann an aghaidh a thoil.

Bha saighdearan as a h-uile seòrsa rèiseamaid a’ cruinneachadh as gach ceàrn dhen dùthaich. Mar bu mhotha a bha a’ tighinn, thòisichear air an ionnsachadh air paraisiutadh.

Thàinig an t-am agamsa. Fhuair cuid againn sinn fhèin air trèan turas eile, a’ dèanamh air campa a-measg nan coilltean faisg air Talla mhòr Hardwick, am meadhan Shasainn. An sin thòisich ar teagasg an

[TD 7]

dreuchd nam paratroops. Bha dùil aig gach fear gun robh e ionnsaichte ’na shaighdear a-nis, ach cha robh mise co-dhiù ach mar phàisd aineolach a’ faighinn neart a chasan nuair a thàinig e gu na cleasan a chaidh sinn troimhe san dà mhìos a chuir sinn seachad an suid.

Leum sinn as ar leapannan aig leth-uair an deidh a còig sa’ mhadainn san dorchadas. Dia cuidich fear a dh’fhuiricheadh san leabaidh aon mhionaid an deidh dhan cheannard tighinn a-steach a sglamhachd ’nar cluasan gluasad gu grad a-mach air cuairt de ruith is leum. Cha robh a dh’anam againn coiseachd sa’ champa ud, ach ruith ge be air bith a bha sinn a’ dèanamh. Gun teagamh, a dh’aindeoin an fhuachd agus sinn leth-rùisgte, cha bhitheamaid fada a’ fàs blàth a leum ’s a’ ruith a-measg a’ phuill.

An deidh an riasladh sin gach madainn, bha againn ri sinn fhèin a ghlanadh ’s a sgioblachadh. Cha robh leithid a rud ri uisge teth ri fhaotainn. Bha againn ri seasamh aig sreath de phìoban uisge fuar reòta a-muigh air a’ chnoc agus ri uisge no sneachda, cha robh fasgadh ann dhuinn. Bha againn an uairsin ri ar leapannan a chàradh, agus an tigh-còmhnaidh a sgioblachadh mun ruitheamaid faisg air leth-mhìle chun an tigh-bhidh. An sin, b’e ar biadh-maidne truinnsear mòr brochain gun salann no siùcar no bainne, ach bha leithid a dh’acras oirnn nach diùltamaid nì sam bith.

Còmhla ris a’ bhrochan gheibheamaid dà isbean mhòr le pìosan arain agus cuach de thèa theth. Air dhuinn sin a chur sìos, thilleamaid gu ar tighean-còmhnaidh agus dheasaicheamaid sinn fhèin ’nar trusadh a b’fheàrr agus le ar gunnachan ’s culaidh chogaidh air ar dromannan, chruinnnicheamaid air a’ bhlàr-dhrillidh fo sgrùdadh ceannard a’ champa. Gheibheamaid tuilleadh teagaisg-airm bhuaithe san. Nuair bhitheadh sin seachad, bheireadh iad dhuinn deich mionaidean ar n-aodach ceart a phasgadh air falbh agus ar n-aodach obrach a chur oirnn còmhla ri ar n-uidheam-catha.

O naoi uairean sa’ mhadainn gu sia uairean feasgair ach greiseag bheag airson biadh aig meadhan-latha, cha robh fois againn. Eadar ruith mhìltean tarsainn mòintich, snàmh le ar n-uidheam chudthromach air ar dromannan troimh aibhnichean dhomhain agus tarsainn lòin làn puill, a’ sreap chreagan agus ag ionnsachadh gach dòigh sabaid agus marbhaidh, cha robh mionaid againn ar n-anail a tharraing.

Sin mar a chaidh na seachdainean seachad gus an do dh’fhàs sinn cho fileanta ris na fèidh air faighinn o àite gu àite agus gu cinnteach a’ fàs foghlumaichte ’nar dreuchd.

Nuair a thigeadh sia uairean feasgair, theireadh iad rinn gun robh an oidhche againn dhuinn fhèin, ach gun robh againn ri bhith air ais sa’ champa ro mheadhan oidhche. B’e am baile bu ghiorra dhuinn, Chesterfield, mu cheithir mìle deug on champa, ach a dh’aindeoin an astair, a’ mhionaid a sgioblaicheadh sinn sinn fhèin agus an deidh greim bìdh fhaotainn, thoireamaid an rathad mòr oirnn. Gu tric cha robh carbad air an rathad agus cha robh dòigh am baile a ruighinn ach air chois mun dùnadh dorais nan tighean-òsda.

[TD 8]

Ruigeamaid am baile ann an am gu leòr comh-phàirteachd anns an ùpraid ’s an aoibhneas a gheibhear nuair a tha an lionn a’ ruith mar shruthan agus an comunn uile ro-mhiannach gach tlachd a thoirt as a’ mhionaid a bha cothrom aca sin a dhèanamh. Bha ganntas bìdh ’s aodaich air an t-sluagh aig an am, ’s an cogadh a leagail a chàin dhaor air a h-uile duine ach cha robh ganntas gàire air sluagh a’ bhaile ud san fhàilte a bheireadh iad dhuinn.

Mum priobamaid ar sùilean, bha gach àite a’ dùnadh agus bha an t-am dhuinne tilleadh thun a’ champa.

Corra-uair, gheibheamaid air cùl làraidh a’ tilleadh faisg air a’ champa, ach mar bu trice cha robh dòigh air ach an sgrìob choiseachd a dheanamh. Sin nuair a dh’fhairicheamaid sgìos an latha agus an t-astar fada a bha romhainn. A-nis, nan tigeadh sinn faisg air geata a’ champa an dèidh meadhan oidhche, chuireadh na freiceadain stad oirnn agus gu cinnteach bhitheadh sinn glaiste gu madainn, airson a bhith anmoch.

Cha robh aon againn am beachd oidhche a chur seachad fo ghlais, agus cha robh dòigh air am faigheamaid a-steach ach a dhol troimhn challaid iarainn bhiorach a bha mun cuairt a’ champa agus fo fhaire nam freiceadain. Cha robh e furasda a dhol troimhn choillidh gun fhuaim a dhèanamh, no idir faighinn troimhn challaid iarainn, ach oidhche an deidh oidhche is e sin a thachair. Tha amharas agam gum b’e siud cuideachd pàirt dhe’r n-ionnsachadh. A’ coimhead air ais a- nis, tha e cuir neònas orm nach robh de ghliocas annainn na dh’fhuiricheadh sa’ champa air oidhche airson beagan dhen sgìos a leigeil as ar cnàmhan — ach càite an robh a leithid sin de ghliocas ann an òigridh an aimsir ud.

Cha robh ìongnadh ged a dh’fhàs sinn uile caol, ach fileanta air dol tarsainn bheanntan ’s ghleannan le ar dromannan crom fo eallach uidheam-cogaidh. Ach mu dheireadh, thàinig an latha a thug iad dhuinn an deuchainn bu duilghe fhathast. Ma bha feadhainn ’nar measg nach seasadh e, bha iad ri bhith air an tilleadh gu na rèiseamaidean as an tàinig iad. Bha iadsan a chrìochnaicheadh an deuchainn ri dhol air aghaidh don ath sgoil airson ionnsachadh paraisiutadh.

Le ar n-uidheaman-catha air ar dromannan agus ar gunnachan ’nar làmhan, bha againn ri ruith-choiseachd deich mìle tarsainn aibhnichean, mòintich agus choilltean ann an uair an uaireadair. Choisicheamaid mu dhà cheud slat agus ruitheamaid an ath dhà cheud, fad nan deich mìle. An dràsda ’s a-rithis, thuiteadh fear a-mach le sgìos agus a lurgainn gu bristeadh le cràdh, ach ràinig a’ chuid mhòr dhen bhuidheann againn ceann ar turais. Bha ceannard a’ champa gar feitheamh agus le fiamh-ghàire air aodann, thuirt e rinn gun robh ar teagasg an siud crìochnaichte agus gum b’e an ath cheum dhuinn na plèanaichean.

Dh’fhàg sinn an riasladh ud. Chaidh sinn gu Campa Ringway, far an d’fhuair sinn sinn fhèin fo chumhachd an R.A.F. Cha chreideamaid an t-eadar-dhealachadh eadar na tighean-còmhnaidh an sin agus iadsan

[TD 9]

a dh’fhàg sin. Bha leapannan le lìon-anart geal fo na plaideachan, nach fhaca sinn o thàinig sinn dhan arm agus uisge teth gu ar miann. Cha bu mhotha bha sinn eòlach air a leithid a bhiadh air a riarachadh cho snasail le caileagan bòidheach an trusgan na W.A.A.F. Leig sinn an t-sabaid as ar n-inntinnean fads a bha sinn sa’ champa ud.

O mhoch gu oidhche, cha robh againn ach ionnsachadh leum as na speuran agus gach dòigh tuiteam air an talamh gun ar cnàmhan a bhristeadh. An ceann seachdain no dhà, bha an t-am a’ chiad leum le paraisiut fheuchainn as na speuran. B’ann a balloon a bha sin ri tachairt, agus a dh’aindeoin cho gaisgeil ’s a bha sinn a’ faireachdainn mu chùisean eile, cha robh sinn idir cho misneachail a’ smaointinn air leum as an adhar nuair a thàinig an t-am faisg.

B’ann air moch madainn fhuair gheamhraidh a dh’fhàg sinn Ringway a’ dol gu Pàirce Tatton, far an robh am balloon mòr air acrachadh a’ feitheamh ar toirt suas dha na speuran.

Bha ceathrar anns gach buidheann agus bha mise sa’ chiad fheadhainn a bha ri leum. Chuir sinn na paraisiutan air ar dromannan agus thug ar fear-teagaisg sùil gun robh an àirneis teann mar bu chòir. Sin nuair a dh’fhaighnich mise gu dè a’ ghòraiche mhòr idir a bhuail mi, airson toirt orm mi fhèin fhaighinn ann a leithid a chùil. Cha robh an gnothach a’ còrdadh rium idir, a’ smaointinn air gu dè a thachradh nam bithinn ’nam sgàile air an talamh mun tigeadh mòran mhionaidean eile seachad.

Co-dhiù cha robh mòran ùine againn smaointinn air nithean mar sin. Bha seòrsa de bhascaid mhòr croichte ris a’ bhalloon agus bha againn ri sreap ’na broinn. Cheangail sinn na criosan, a dh’fhuasgladh na paraisiutan nuair a leumamaid a-mach, ri crann-tarsainn air uachdar na bascaid, agus shuidh sinn air ùrlar. Bha toll leathann cruinn an ùrlar na bascaid agus b’ann le fìor eagal ar bàis a bha sinn a’ sealltainn troimhe sìos air an talamh mar a bha sinn a sìor èirigh suas, gus an do ràinig sinn àirde seachd ceud troigh.

“Bheil tu deasaichte, a chiad fhir?” dh’fhaighnich am fear-teagaisg ’na sheasamh sa’ bhascaid, agus sheall mi fhèin tarsainn air mo charaid a bha nis ’na shuidhe air iomall an tuill. Bha a chasan dìreach sìos agus a làmhan ri thaobh a’ greimeachadh iomall na bascaid, mar a chaidh ar teagasg, ach bha aodann mar an anart a’ feitheamh an fhacail. “Mach thu!” ghlaodh am fear-teagaisg, agus a-mach a sealladh dh’fhalbh mo charaid, a’ toirt crathadh air a’ bhascaid. Chunnaic sinn am paraisiut a’ fosgladh fodhainn. “An dàrna fear!” dh’èigh esan. Sheall mise mun cuairt ach cha robh duine a’ gluasad — mi fhèin an dàrna fear ri leum!

Shuidh mi air iomall an tuill, le mo chridhe ’nam bheul, ach gun choimhead sìos chum mi mo shùil air làmh an fhir-teagaisg.

Leag e a làmh, agus gun smaointinn air càil ach na dh’ionnsaich mi, thog mi mo chudthrom le mo làmhan agus thilg mi mi fhèin a mach. Bha mo chasan teann ri chèile, mo làmhan ri’m thaobh, agus dh’fhairich mi mi fhèin a’ tuiteam troimhn adhar aig astar garbh. Chan eil cuimhne

[TD 10]

agam gu dè an ùine a thug am paraisiut ri fosgladh — tha fios nach robh e fada, ach bha e mar linntean a’ tuiteam agus an talamh a’ dol ’na chuartagan fodham.

Dh’fhairich mi tarraing air mo ghuaillean agus dh’fhosgail am paraisiut mar sheòl mòr làn gaoithe os mo chionn. Sguir an talamh a’ dol mun cuairt agus bha mi a’ seòladh sìos mar gum bithinn ann am bàta beag. Tha mi dearbhte nach eil faireachadh air an t-saoghal coltach ris an fhurtachd a gheibh duine nuair a dh’fhosglas paraisiut agus a tha e a’ seòladh rèidh gu talamh. Co-dhiù, cha do mhair an t-ìongnadh toilichte sin fada, oir bha mi a’ tighinn na bu ghiorra ri talamh agus bha agam ri cuimhneachadh na dh’ionnsaich mi air an dòigh tuiteam gun mi fhèin a ghoirteachadh. Bhuail mi le beagan sgailc ach bha mi cho fìor thoilichte faighinn sìos slàn nach robh smaointinn air nì eile.

An deidh an leum, chruinnich a’ bhuidheann againn aig a’ chanteen ri taobh na pàircidh, agus b’e comunn ro-inntinneach a bha còmhla — gach fear ag innse mar a thachair dhàsan, ach gun duine ag èisdeachd.

Rinn sinn aon leum eile a balloon air oidhche, ach an deidh sin b’ann a plèana bha an còrr dhe’r leumannan.

B’e tè dhe na plèanaichean a bha iad ag ùisneachadh an t-seann bhombar ‘Whitley’. Bha a com cho uamhasach cumhang agus fada gum b’e ‘ciste-mhairbh nan speuran’ an t-ainm a bha againn oirre. Cha toilleadh innte ach ochdnar againn le ar n-eallaichean — ceathrar air thoiseach air an toll san ùrlar, agus ceathrar eile san deireadh. Cha robh dòigh a b’urrainn dhuinn seasamh innte.

Bhitheamaid ’nar crùbain air an làr aice. A-nis, nuair a thigeadh e gu leum aisde, bha iadsan san toiseach toilichte gu leòr oir bhuaileadh brais-ghaoth astar a’ phlèana iad san druim air an toll fhàgail agus cha robh strì sam bith am paraisiut fhosgladh. Cha b’e sin dhaibhsan san deireadh, oir nuair a bhualadh a’ ghaoth an casan, bha an cuim air an tilgeadh air aghaidh, agus bha an srònan agus smiogaidean air am brùthadh le iomall an tuill mum faigheadh iad a-mach. Cha robh fear nach deachaidh a chomharrachadh san dòigh sin agus gun teagamh cha robh sinn am beachd gun robh ar foghlum crìochnaichte gus an faigheamaid ar srònan a sgioladh.

Air dhuinn ochd leum a chrìochnachadh, bha na cumhachdan sa’ bheachd gu robh ar teagasg ullamh agus a’ toirt dhuinn bràisd le sgiathan gorma, thuirt iad rinn gun robh sinn a-nis ’nar paratroops.

Thill sinn gu campa Bhulford agus bu mhòr an t-atharrachadh a thàinig air o dh’fhàg sinn e air rèir a’ chùnntais shaighdearan a bha a’ cruinneachadh as gach ceàrn. Anns na mìosan a chaidh seachad an deidh dhuinn tilleadh, dh’fhalbh agus thill buidheann an deidh buidheann a dh’ionnsachadh leum, fads a bha rèiseamaidean eile còmhla rinn air an teagasg falbh ann an ‘gliders’. Cha ruigeadh iadsan a leas leum, oir thigeadh na ‘gliders’ sìos gu talamh le an eallaichean

[TD 11]

de ghunnachan troma, carbadan agus gach inneal eile riatanach ann am batall.

B’e neart-gutha ceannard ar feachd, ar n-inntinnean a chumail air an obair a bhitheadh a’ feitheamh oirnn air an talamh, oir cha robh sa’ pharaisiut agus an ‘glider’ ach an dòigh air am faighte uige an cabhaig — bha an cunnart gar feitheamh aig ar ceann-uidhe.

Cha robh fois oirnn fad nam mìosan sin — a h-uile rèiseamaid a’ làn-chrìochnachadh ionnsachadh an obair shonraichte a bha aca ri dhèanamh ann an cath. Bha e ro fhollaiseach dhuinn uile, gum b’ann airson an ‘Darna Front’ — mar a theirte ris aig an am, a bha sinn gar deasachadh. Chleachdaich sinn leum as gach seòrsa plèana air oidhche agus latha agus dòighean catha a bha cho fìor-choltach ri cùisean fiadhaich cogaidh is a ghabhadh iad dèanamh.

Bha ceann-a-deas Shasainn làn de gach armailt agus saighdearan o gach ceàrn — Amaireaganaich ’nam mìltean, Canadanaich, Poles, Frangaich, agus buidheannan o gach àite, a bha a’ feitheamh an latha a chuireadh iad an neart an aghaidh nan Gearmailteach a bha a’ cumail urad dhen Eorpa fo’n sàil.

A-nis, a dh’aindeoin ar gèilleachd ri gach teagasg ’s riaghaitean, cha b’e obair gu léir gun bheagan aotromachadh-inntinne o am gu am, a bha fainear dhuinn idir.

Bho champa Bhulford, gheibheamaid rathad gu na bailtean mun cuairt furasda gu leòr ach b’ann air Salisbury a bu thrice thoireamaid aghaidh. Is e sin baile riochdail le gach seòrsa de àrd-chlachaireachd aosda. Ach an am a’ chogaidh, cha b’ann air eireachdas an àite a bha a luchd-aoidh a’ tighinn a choimhead. Air deireadh gach seachdain bha an t-àite cruaichte le feachd-adhair agus saighdearan gun air an n-inntinnean ach dèanamh air na tighean-òsda agus am bronnan a lìonadh le lionn, agus lionn-ubhail sonraichte blasmhor a bha ri fhaotainn ann.

Bu thaitneach na h-oidhcheannan a chaidh a chur seachad an siud agus a dh’aindeoin an fhuaim ’s an ùpraid, cha chuala mi riamh sluagh a’ bhaile a’ gearain air mar a bha an t-àite air a chur troimh-chèile — ach tha fios gun robh sluagh Shalisbury eòlach gu leòr air airm troimh na linntean, eadhon o am nan Ròmanach.

Bha tigh-òsda beag, am ‘Pheasant’, air an robh mi fhèin bàigheil tadhal, agus bha cailleachag bheag chaoimhneil an cùl a’ chlàir-mhalairt a dhèanadh toileachas m’fhaicinn a dh’aindeoin cuin a thiginn ann, no meud an t-sluaigh a bha cheana fo tharsannan. B’ise bean-an-tighe agus chan eil fios agam an robh mi a’ cur a mac fhèin ’na cuimhne no gu dè, ach bha an aon fhàilte aice dhomh daonnan. Cha robh turas a dh’òrdaichinn gloine lionn, agus a thoirinn dhi bonn leth-chruin, nach toireadh i dhomh dà thasdan agus sia sgillinnean air ais, le caogadh dhe sùil.

Mar a bha am feachd-adhair againn a’ crìochnachadh an teagaisg, leigeadh iad dhachaidh iadsan a bha fuireach faisg air làimh airson deireadh seachdain. Bha sin a’ fàgail nan Albannach agus an fheadhainn nach b’urrainn faighinn dhachaidh anns a’ champa a’ dèanamh gach

[TD 12]

freiceadan agus obair eile a bha riatanach. Cha tug na h-Albannaich fada an gnothach a thuigsinn, agus chuireadh iadsan cuideachd an iarrtasan a-stigh gu dol a choimhead chàirdean ma b’fhior a’ fuireach an Lunnainn no am bailtean eile an ceann-a-deas Shasainn. Cha do dhìochuimhnich mi fhèin riamh comhairle an t-saighdeir air an trèan agus cho gleusda ri càch, rinn mi aithneachadh air càirdean nach robh fios agam a bha ann! Mar sin ’s iomadh àite a chaidh mi a choimhead fads a bha an cothrom agam. B’e aite fiadhaich a bha an Lunnainn aig an am ud. Cha robh taobh a thionndaidheadh tu nach robh loma-làn de armachd gach dùthaich, ach a dh’aindeoin sin, bha àitean gu leòr ann far am faigheadh saighdearan àite cadail agus biadh. Chluinneadh tu na gunnachan a’ losgadh dhan adhar agus fuaim nan toirmean a’ tuiteam faisg air an abhainn far an robh na bàtaichean ’nan laighe, agus air iomall a’ bhaile. Ach cha robh sin a’ cur caisg air toil-inntinn an t-sluaigh sna tighean-osda. Tha fios gun robh iad cho eòlach air an fhuaim nach robh e a’ cur mòran dragh orra agus airson mo leithid fhèin gun agam ach latha agus oidhche de shaorsa o raointean farsainn blàr Shalisbury, cha robh mi toirt mòran aire air.

Le tighinn nan Amaireaganach faisg air Salisbury, thòisich aimhreit eadar na feachdan — na h-Amaireaganaich a’ cur asda na bha iadsan a’ dol a dhèanamh. Bha cuid mhòr dhe’r cuideachdsa an deidh an dìol de chogadh fhaighinn cheana an Afraca agus gach àite eile an robh ar n-Arm a’ cath. Bha mòran san fheachd-speur againn fhèin a thàinig dìreach o fhàsach ghainmheach ceann-a-tuath Afraca, agus a dheòin na paratroops a thoirt orra, oir b’e sin aon dòigh air am faigheadh iad tilleadh a Bhreatann an cabhaig. Cha robh iadsan ro-thoilichte a bhith ag èisdeachd bòsdail nan coigreach.

Bha buillean agus slacraidh gu leòr eatorra, ach b’e neònas buileach e nach do thachair barrachd cron a-measg urad de dhaoine air an teagasg gu a leithid a dh’ìre ann an ceàird marbhaidh.

Bha an t-am a’ tighinn dlùth gun teagamh dhaibh am fearg a leigeil mu sgaoil air nàimhdean eile seach na coigrich — a bha ’nar tìr gu ar cuideachadh saorsa a thoirt gu na h-urad de dhùthchannan na h-Eòrpa.

Cha robh lasachadh air ar deasachadh airson cogadh agus mar a bha na seachdainean a’ dol seachad, cha robh latha no oidhche nach robh sinn a’ leum a plèana agus a’ cleachdadh sabaid a-measg choilltean is bhailtean gus an dèanamaid e le ar sùilean dùinte. Chladhaicheamaid dìgean ’sam falaicheamaid sinn fhèin; chladhaich sinn fo challaidean phreasan agus dh’fhàs sinn eòlach air rathad a dhèanamh tarsainn na dùthcha gun chomharra no stiùireadh o dhuine. Cha robh sinne ’nar n-aonar ris na cleasan sin, oir cha robh feachd-airm an ceann-a-deas Shasainn nach robh ris an aon obair. Cha robh am dhen latha nach fhaiceadh tu sreathan de dh’armailt iarainn air na rathaidean a’ dèanamh air deas.

Thàinig an Righ ’s a’ Bhanrigh agus an dithis Bhana-phrionnsan òga gar coimhead agus dhùraig iad sonas dhuinn anns gach tachartas a bha romhainn. Thàinig Montgomery, Ard-cheannard an Airm

[TD 13]

Bhreatannaich airson na h-ionnsaigh a bha fios aig gach duine a bha ri tachairt. Gar brosnachadh thuirt e gum b’e sinne am feachd bu shonraichte a bha fo a cheannsachadh. Gu sin a dhearbhadh, chuir e bonaid dhearg air a cheann!

Leis gach tadhal o dhaoine ainmeil, cha robh e ’na ìongnadh mòr sam bith nuair a fhuair sinn brath aig toiseach a’ Chèitein 1944 an rathad a thoirt oirnn. Chòmhdaich sinn sinn fhèin le ar h-uidheaman-catha agus thug sinn ar n-aghaidh air na raointean far an robh plèanaichean gar feitheamh. Eòlach ged a bha sluagh nam bailtean beaga troimh robh sinn a’ dol air ar cleasan, bha iad a-nis ’nan seasamh aig an dorais nuair a chaidh sinn seachad, a’ togail an làmhan rinn agus cinnteach nach b’ann air turas gun smior air an robh sinn a’ toirt aghaidh.

Ràinig a’ bhuidheann còmhla ris an robh mise campa mòr air iomall nan raointean. Chaidh ar còmhnaidh ann am bùthan-cainbe, agus bu thlachdmhor a bha iad san tìde bhlàth aig an am. Rinneadh gu math soilleir dhuinn nach robh dòigh air an leigte a-mach as a’ champa ud sinn tuilleadh. Chan fhaigheamaid litir a sgrìobhadh ach cairtean goirid nach robh ag ìnnse ach gun robh sinn a’ cumail slàn. Bha litrichean sam bith a dh’fhaodamaid a sgrìobhadh air an sgrùdadh agus am postadh uaireigin eile, nuair a chitheadh na cumhachdan os ar cionn freagarrach.

Cha robh teagamh an smuain aon againn nach b’e so an turas airson a robh sinn gar deasachadh a leithid a dh’ùine. Chuir sinn na làithean seachad a’ dèanamh cinnteach gun cuireamaid earbsa ’nar n-uidheaman-cogaidh agus gun robh sinn deasaichte gach cruadal a thigeadh ’nar rathad a sheasamh.

Air na raointean, chitheamaid itealain mòra air an tarraing a-mach gu suidhe ’nan sreathan. Mhothaich sinn dha na stiallaich mhòra gheala a bha air taobh gach aon, agus fhuair sinn fhèin brath, a h-uile jeep a bha falbh còmhla rinn a dhealbhadh le rionnag gheal. Chaidh ìnnse dhuinn gun robh seo airson gun aithnicheadh ar luchd-adhair gu dè a bhuineadh don nàmhaid agus dhuinne nuair a thigeadh iad gu ionnsaigh a thoirt air an nàmhaid.

Thainig òg-mhìos a t-samhraidh agus sinn fhathast air ar punndadh an cùl na callaid iarainn. Ach air aon fheasgar, chaidh sinn uile a chruinneachadh am meadhan a’ champa agus sheas ceannard an fheachd mur coinneamh. “Tha fios gu bheil sibh uile a’ tuigsinn carson a tha sinn cruinn an seo,” thòisich e. “Tha sinn a’ dol a leum san Fhraing, airson a’ chiad bhuille a thoirt air an nàmhaid agus an ‘Darna Front’ fhosgladh gus an Eorpa a shaoradh. ’Sann oirbhse a bhitheas cudthrom a’ chath gus am faigh an t-armachd air tìr o na cladaichean agus an suidhich iad iad fhèin air an fhearann. Tha againne ri crìochan an ear air na cladaichean a chumail daingeann, agus na drochaidean tarsainn an abhainn Orne agus clais-uisge na h-Orne a ghlacadh slàn, oir bithidh am feum ro-riatanach mar a thig am batall air aghaidh. Bithidh buidheann ri leum sìos air uachdar nan gunnachan mòra aig bun na h-aibhne, oir feumar stad a chur air na gunnachan mun dèan

[TD 14]

iad sgrios air na bàtaichean an cois a’ chladaich. Gheibh gach buidheann agaibh teagasg sonraichte o ar ceannardan fhèin, air na tha aig a h-uile aon agaibh ri dhèanamh. Gabhaibh ris, dèanadh gach fear a dhìcheall agus beannachd Dhè leibh uile.”

Sheall mi fhèin mun cuairt air mo chompanaich a bha ’nan suidhe air a’ chnoc ag èisdeachd ris a’ cheannard. Bha feadhainn a bha coma-co-dhiù, feadhainn a chitheadh tu bha an smaointean fada air falbh, ach cha tuirt aon mòran sam bith.

An deidh sin chaidh gach buidheann a theagasg san obair shònraichte a bha a’ feitheamh orra, agus gach cùis a bha aig a h-uile aon againn ri dhèanamh. Cha b’e mhàin ar gnothach shònraichte fhèin, ach na dh’fheumamaid ar làmh a chur ris, mur ruigeadh ar companaich an ceann-uidhe.

Thugadh dhuinn airgead Frangach; mapaichean air aodach sìoda a bha sinn ri fhalach a-measg ar n-aodaich; combaistean mar phutain a dh’fhuaghail sinn ri ar briogaisean — gach aon nì airson ar cuideachadh ar rathad a dhèanamh nam faigheamaid sinn fhèin ’nar prìosanaich agus cothrom fhaighinn air teicheadh. Thugadh dhuinn peileirean-spealgaidh agus peileirean gunna a rèir an seòrsa a bha aig gach fear agus sgian mhòr fhada an truaill air sliasaid gach fear. Fad an fheasgair ud, bha sinn a’ sgioblachadh ar trusgain, ged a fhuair feadhainn beagan ùine facal no dhà a sgrìobhadh.

Bha sagairt agus ministearan a bha dol a leum còmhla rinn, a’ dol mun cuairt gach buidheann a’ toirt co-fhurtachd do gach neach a rèir a chogais fhèin agus gu dearbh bu mhòr am meas a bha againn air na daoine gasda ud a rinn na h-urad ar n-inntinnean àrdachadh. Cha b’fhurasda an obair a bha rompa nuair a thòisicheadh an sgrios agus bha iad fhèin anns an aona chunnart nuair a ruigeadh iad talamh an nàmhaid. Cha robh dòigh a dhèanadh an nàmhaid a-mach co-dhiù an e saighdear no sagart a bha tighinn a-nuas as na speuran.

Mu dheireadh, ’s an oidhche a’ tuiteam, chaidh am facal mun cuairt ar culaidhean a chur air ar dromannan agus dèanamh deiseil airson cogadh. Chaidh ar cur air leth ’nar buidheannan a rèir a’ phlèana san robh sinn ri falbh. Chaidh na daoine aig an robh obair àraidh ri dhèanamh, mar na Signals, a sgaoileadh air feadh nam plèanaichean. Thug làraidhean gach buidheann gu na raointean agus na h-itealain àraidh. Cha b’urrainn dhuinn gun ghàire dhèanamh a’ faicinn sgioba nan làraidhean còmhdaichte le gach àirneis-catha agus clogaidean iarainn air an cinn.

Bha na paraisiutan ’nan sreath ri taobh gach ‘plèana gar feitheamh agus chuir sinn oirnn iad. Fads a bha sinn a’ feitheamh dhol air bòrd, thàinig bhan RAF mun cuairt le cuachan mòra de thèa theth.

“Gur math a thèid ur turas,” thuirt na balaich rinn. Bha sinn ro-thaingeil deoch bhlàth fhaotainn is gun fhios cuin a gheibheamaid an ath the. “Tha an t-am dol air bòrd,” dh’èigh an t-oifigeach. Bha fichead fear sa’ bhuidheann agus bha gach fear ri suidhe a rèir an àireamh air an robh e ri leum a-mach. B’e mis an ochdamh fear.

[TD 15]

Dhìrich sinn air bòrd agus rèitich sinn sinn fhèin ’nar n-àitean suidhe. Dhùin an doras as ar deidh, agus smaoinich mi nach robh dòigh eile air am faighinn a-mach a-nis ach troimhn toll san ùrlar. Bha mi glè chinnteach gum b’e siud a bha air inntinn gach fear eile còmhla rium agus nach robh e gu feum a bhith a’ smaointinn air. Thionndaidh m’inntinn air an tigh, air m’athair agus mo mhàthair a’ dèanamh air dol a chadal, gun fhios no fàth aca far an robh mi. Dè an staid anns am bitheadh iad sa’ mhadainn nuair a chluinneadh iad na naigheachdan air an ionnsaigh gharbh an aghaidh an nàmhaid san Fhraing.

Ghluais am plèana trom air falbh, agus chitheamaid sreath bho shreath de dh’fheadhainn eile gar leantainn a’ deasachadh airson èirigh suas do na neòil.

Le fuaim agus crathadh, dh’èirich sinn suas. Chum an t-oifigeach goirid dhan aghaidh ag ìnnse dhuinn gu dè a bha a’ tachairt. Bha sinn air cùrsa gu faisg air baile Oxford far an robh na ’plèanaichean thar a h-uile raon ri cruinneachadh ’nan aon chabhlach mhòr agus an uairsin a’ tionndadh gu deas.

Bha beagan gealaich ann eadar na neòil agus shìos fodhainn, an deidh dhuinn cladach Shasainn fhàgail, chunnaic sinn sealladh anabarrach — mìltean de bhàtaichean de gach seòrsa ’nan sreathan a’ dèanamh air cladach na Frainge. B’e bharail a bha againn uile nach bu toigh leinn a bhith ’nan àite. Tha fios gun robh iadsan dhen aon bheachd a’ sealltainn suas dha na speuran air a’ chabhlaich-adhair a bha dol thairis orra gun stad.

Shin an t-oifigeach bocsa de stuth dorcha mun cuairt, ag iarraidh oirnn ar n-aodannan a dhubhadh. Gu dearbh, cah robh aon againn bòidheach an deidh suathadh dhen sin air làmhan ’s aodainn! Ach bha e riatanach mur robh sinn bu bhith follaiseach air oidhche ghealaich a-measg an nàmhaid.

Far an robh mise ’nam shuidhe, chithinn suas troimhn toiseach agus an speur air aghaidh oirnn. An ceann greise, thug mi faire air na dathan rìomhach a bha romhainn. B’e sealladh àlainn e gun teagamh. Cha mhòr nach do chuir e fo gheasaibh mi ga choimhead, gus an tuirt cuideigin gum b’e siud gunnachan nan Gearmailteach a’ toirt fàilte dhuinn. Chuir sin dreach eile air a’ ghnothach, agus bhuail an t-eagal mi airson a’ chiad uair.

Bha sinn a’ tighinn faisg air cladach na Frainge agus fhuair sinn an t-òrdugh dèanamh deiseil. Bha ar cùrsa gar toirt tarsainn a’ chladaich beagan an Iar do bhaile Le Havre, agus an deidh cumail tarsainn an fhearainn greis, bha a’ chabhlach-adhair ri tionndadh gun Iar faisg air baile beag Ranville eadar Caen agus an cladach ri taobh abhainn Orne. Air an dòigh sin, chan fhaigheadh na ciad phlèanaichean an rathad an fheadhainn a bha gan leantainn air an aon t-slighe aon uair is gu leumadh na saighdearan asda. Bha sin cuideachd a’ dèanamh cinnteach gun cumadh a’ chabhlach-adhair a-mach a rathad nan gunnachan ’s an ùpraid a’ tighinn beò a-null air na cladaichean an Iar orra, far am

[TD 16]

bitheadh luchd na mara a’ sgriosadh an àite le an gunnachan-toirme. “Tha sinn tarsainn a’ chladaich a-nis,” dh’èigh iad as an toiseach agus gu dearbh cha ruigeadh iad a leas ìnnse dhuinn, oir sa’ mhionaid sin bha sinn an teis-mheadhan na h-ùpraid san adhar. Bha gunnachan a’ losgadh air gach taobh agus dh’fhairicheamaid blas agus fàileadh an sprèadhaidh. Bha am plèana mòr trom air a thulgadh mar sgoth bheag ann an stoirm fairge. Cha robh e furasda dhuinn seasamh air ar casan. Bha an toll mòr fosgailte san ùrlar agus chitheamaid lasradh nan gunnachan a’ strìocadh seachad oirnn air gach taobh.

Dh’fhairich sinn uile a’ bhuille, agus am plèana a’ toirt leum as. Dh’èigh an t-oifigeach a-nis ’na sheasamh os cionn an tuill gun robh an sgiath ’na teine agus gu feumamaid leum a-mach. Cha robh e furasda dhuinne ar casan a chumail air an ùrlar is sinn a’ feuchainn an toll a ruighinn gu faighinn a-mach. Bu mhise an t-ochdamh fear san t-sreath agus le sròn a’ phlèana a sìor dol na b’ìsle, b’ann le strì a ràinig mi iomall an tuill ’s a leum mi a-mach. Cha robh teagamh nach robh am plèana a’ call àirde san adhar, oir cha bu luaithe a dh’fhosgail am paraisiut agam na bha mi ’nam ghleog air an talamh.

B’e mo chiad smuaintean gum bu fada mi o thèarainteachd mo dhachaidh — is gun e ach beagan an deidh meadhan oidhche. Bha mi am meadhan achadh arbhair agus leis an t-solas o na gunnachan air gach taobh agus a’ ghealach eadar na neòil, chunnaic mi mo chompanaich air an cois a’ dèanamh air iomall na h-achadh gu fasgadh beagan chraobhan. Bha a leithid a dh’ùpraid ’s fhuaim a’ dol air aghaidh eadar na gunnachan agus an luchd-adhair a’ dol thairis os ar cionn is nach robh e neònach idir nach robh an nàmhaid air ar bronnan a’ mhionaid a bhuail sinn an talamh. Ach tha mi a’ creidsinn gun do shaoil iad nach robh annainn ach sgioba plèana a leag iad, agus gun cuartaicheadh iad sinn luath gu leòr. Co-dhiù cha robh sinne am beachd fuireach uige sin!

Chruinnich sinn an tacsa nan craobhan, agus b’ann an sin a thug sinn an aire do na teudan ’nan sreathan tarsainn na h-achadh agus na comharran “Achtung Minen” an siud ’s an seo. Bu neònach e gun teagamh nach do sheas aon againn orra.

A’ gabhail cunntais air ar buidheann, bha e follaiseach nach d’fhuair as a’ phlèana ach naoinear againn agus gu robh sinn deannan mhìltean on àite far am bu chòir dhuinn a bhith air tighinn a-nuas. Chaill sinn gach uidheam a bha sna bascaidean a thuiteadh còmhla rinn, ’s cha robh againn ach na bha air ar dromannan agus ar gunnachan. Mar sin, bha e coltach gun robh sinn a’ dol a bhith astar mòr an cùl crìoch na nàmhaid aon uair ’s gun robh an cath air tòiseachadh agus a chruinnicheadh am feachd againn gu an àite a bha ’nan dùil a ghlacadh. Cha robh teagamh nach feumamaid ar toinisg agus deannan math sonais ma bha sinn ri ar cuideachd fhèin a ruighinn slàn sàbhailte, oir cha robh aon againn deònach a bhith air ar glacadh cho tràth sa’ bhatall.

[TD 17]

Bha sinn faisg air rathad mòr agus airson dearbhadh càite an robh sinn le cinnt, thug fear dhe na h-oifigeach mise leis airson sùil a thoirt mun cuairt ach an aithnicheadh e an dùthaich o na mapaichean a bha againn. Cha deachaidh sinn ro fhada nuair a mhothaich sinn do stìopall eaglais agus dhaingnich sin a’ bheachd gun robh sinn an Ear air baile beag Varraville.

Thill sinn gun tubaist gun bhuidheann am fasgadh dìgean an rathaid agus dh’aontaich sinn uile an rathad a bu chòir dhuinn a leantainn gu faighinn air ais gu ar cuideachd fhèin. Cha bu bheag an t-astar sin eadhon ann an am sìtheil, ach fo amharc an nàmhaid, cha robh an t-slighe a bha romhainn gu bhith ro-thaitneach.

B’e beachd an oifigich gum b’fheàrr dhuinn falbh ’nar dithis còmhla, agus beagan astair eadar gach badan airson nan tachradh cron do na bha air thoiseach gum faigheadh càch sealbh teicheadh. Thuirt e gun treòraicheadh esan an rathad agus mise aig a shàil. Mar sin thug sinn an rathad oirnn.

B’uabhasach fhèin coltas an àite le fuaim nan gunnachan a’ losgadh air na plèanaichean fhathast a’ triall an adhair os ar cionn. Bha feadaireachd nan eòin-oidhche anns na craobhan air gach taobh, gun teagamh air an cur troimhe-chèile leis an ùpraid, gar cumail air bhioran gun fhios an e eòin no nàmhaid a bha romhainn — oir b’e fead nan eòin cleas a bha sinn fhèin ro-eòlach ùisneachadh, airson faire a thoirt dha chèile air an oidhche.

Mu dheireadh, thàinig sinn air coltais tigh tuathanaich ri taobh an rathaid agus sheas sinn greiseag a’ sealltainn mun cuairt. Cha robh coltas duine a’ gluasad agus chaidh an t-oifigeach a dh’ionnsaigh an dorais, fads a bha mise taobh thall an rathaid le mo mheur teann air iarann-leigidh mo ghunna agus mi a’ cumail sùil air na h-uinneagan.

Dh’fhosgail cailleach an doras, ach an deidh aon sealladh de ghnùis an fhir ’na sheasamh air an starsaich, dh’èigh i tròcaire agus dhùin i an doras gu grad ’na aodann. Cha robh ìongnadh sam bith ged a ghabh a’ chailleach bhochd an t-eagal, oir cha b’e sealladh bòidheach an t-oifigeach ’na thrusgan uaine, aodann air a dhubhadh, agus fiasag o chluais gu cluais. Thill e far an robh mise ’nam sheasamh, agus chùm sinn sùil gheur air an àite greis. Nuair nach do thachair nì, chaidh e a dh’ionnsaigh an dorais turas eile. Tha fios gun do thill misneachd na caillich, oir dh’fhosgail i an doras a-rithis ach rinn i cinnteach gun robh bodach an tighe air a cùlaibh an turas seo.

Dh’innis an t-oifigeach dhaibh ar turas agus thàinig deòir ’na sùilean le toileachas. Fhuair e a mach bhuaipe càite an robh sinn le cinnt agus chunnaic e nach robh e ro fhada ceàrr ’na bheachd fhèin o thoiseach. Chomhairlich iad e mu na freiceadain Ghearmailteach a bha daonnan air an rathad feadh na h-oidhche. Leis a sin, thug sinn an rathad oirnn a-rithis an deidh ar companaich uile a chomhairleachadh air na dh’fhaodadh tachairt riutha.

Chùm sinn oirnn fad na h-oidhche, a’ cumail ri taobh an rathaid,

[TD 18]

ach cha do chuir càil barrachd dragh oirnn ach eòin a’ toirt gu sgèitheadh air an clisgeadh as an tàmh.

Le toiseach a’ ghlasanaich, chaidh an ciùineas a chur troimhe-chèile le fuaim nan gunnachan mòra agus na toirm a’ tuiteam an Iar oirnn, a’ toirt faireachadh gun robh an cath air tòiseachadh air cladaichean Normandy. Bha sinne gun chomas ar daoine fhèin a chuideachadh agus cha b’ann gun smaoin air ciamar a bha dol dhaibh a bha sinn a’ dèanamh ar n-oidhirp an ruighinn. Bha sinn cuideachd a’ smaointinn air a’ chudthrom a’ tuiteam air guaillean ar companaich a ràinig an ceann-uidhe agus a dh’fheumadh an obair shònraichte a bha aig gach fear againn a ghiùlain maille ri an cuid fhèin. Co-dhiù, b’e sin a dh’ionnsaich sinn uile a dhèanamh fad nam mìosan a bhathar gar deasachadh. Ach bha sin gar brosnachadh cabhag a dhèanamh an ruighinn.

Mar a bha an latha a’ soilleireachadh agus an speur ’na theine le losgadh nan gunna a-mach an Iar-dheas oirnn, bha e coltach nach robh e tuilleadh sàbhailte dhuinn an rathad a leantainn. Leis a sin thug sinn oirnn gu dìon nan coilltean a bha air gach taobh dhen rathad. Eadar feanntagan is druisean bhiorach cha robh e furasda dhuinn mòran astair a dhèanamh air aghaidh, ach bha sin na b’fheàrr na bhith air ar glacadh air rathad fosgailte.

A’ tighinn gu iomall coille, bha raon farsaing romhainn agus rinn an t-oifigeach agus mi fhèin fhathast air a shàil dìreach tarsainn air. Bha dà each ’nan seasamh an oisean an raoin, agus cha robh coltas gun robh nì mun cuairt a’ cur dragh orra. Mar sin, cha robh sinn an teagamh nach robh e sàbhailte gu leòr a dhol tarsainn. Bha an t-oifigeach air thoiseach orm, agus sinn mu fhichead slat o na craobhan nuair a dh’èigh guth oirnn stad agus chuala sinn glag gunna ga dheasachadh a losgadh.

“Seo e mata,” thuirt mi rium fhèin, a’ seasamh teann far an robh mi.

Chan eil fios gu dè na smaointean a ruith roimh m’inntinn, ach aon rud a bha gu math follaiseach dhomh, ’se sin nach tug aon againn fàth air na chaidh a theagasg dhuinn uair agus uair, agus b’e sin cumail daonnan fo fhasgadh nuair a bha sinn a-measg an nàmhaid. An robh na dh’ionnsaich mi riamh a’ dol a bhith gun fheum a-nis nuair a bha am beagan sgil a bha agam cho riatanach am meadhan a’ chath ghairbh?

“An e paratroops a tha annaibh?” dh’fhaighnich an guth a dìg fo na craobhan. Dhearbh sinn gum b’e agus dh’òrdaich iad sinn tilleadh gun dàil gu fasgadh na coille.

B’e seo buidheann eile de ar saighdearan fhèin dhan do thachair gnothaichean coltach rinn fhèin. Bha iadsan cuideachd a’ dèanamh ceum gun abhainn Orne far an robh iad an dòchas an tachradh iad ri’n companaich. Dh’innis iad dhuinn gun do mhothaich iad do bhuidheann mhòr Gearmailteach mionaidean mun do nochd sinne a’ dol tarsainn an raoin, agus air a dhol a sealladh sa’ choille air an taobh thall mu’r coinneamh.

[TD 19]

Bha sinn a-nis a’ tuigsinn gun robh sinn a’ tighinn faisg air a’ chath, agus gum feumamaid barrachd furachaileas. Bheachdaich sinn an dà bhuidheann againn a-nis cumail oirnn — aon bhuidheann ri dhol mun cuairt aon taobh dhen phàirc, càch an taobh eile. Cha robh e gu feum dhuinn tuilleadh a bhith sgaoilte ’nar paidhirean ach b’e an t-oifigeach agus mi fhèin a bha fhathast air thoiseach. Ràinig sinn faisge ceann na pàirc nuair a thòisich na peileirean mar shradagan o cheann eile an raoin a-measg nan craobhan agus a’ tuigsinn gun do thachair a’ bhuidheann eile ris an nàmhaid, rinn sinn cabhag airson tighinn air an cùlaibh. Sin nuair a chuala mi a’ chiad ràn goirt o dhuine air a dhochann gu bàs, agus cha do chòrd e rium. Ach thàinig teagasg an t-saighdearachd ugam gu grad agus mun deach mòran mhionaidean seachad bha mi ’nam measg mar chàch. Chrìochnaich an cath sin cho luath agus a thòisich e, oir thill na Gearmailtich air ais gu doimhneachd na coille, ’s gun iad ro chinnteach meud an nàmhaid ’nan aghaidh, gu h-àraid nuair a thàinig sinn orra o gach taobh.

Bha sinn riatanach air an arabhaig ghoirid iad airson ar faiceallachd a leasachadh. Cha robh teagamh nach robh sinn a’ tighinn faisg air crìochan a’ chath agus an nàmhaid air a luasgadh, a’ tuigsinn gun robh deuchainn mhòr rompa. Thuig sinn cuideachd nach faodamaid dùil ri fois tuilleadh air an t-slighe bha romhainn gu faighinn faisg air an abhainn.

Chùm sin oirnn a’ cumail goirid dhan rathad ach fo fhasgadh nan craobhan. Bha sinn a’ tighinn gu oisean dhen rathad nuair a thàinig carbad-iarainn beag ann am mòran cabhaig ’nar sealladh agus a ghunna caol a’ cur sruth pheileirean mun cuairt oirnn. Mhothaich mi gun deach fear dhe na h-oifigich as mo dheidh a leòn sa’ chois. B’esan a’ chiad fhear dhuinn a chaidh a ghoirteachadh, ach air dha a’ lot a cheangal suas, bha e cothromach gu leòr cumail suas rinn.

Bha na coilltean air gach taobh a-nis ’nan ùpraid gun stad, le gunnachan toirm, agus gach seòrsa eile a’ losgadh. Dh’aithnicheamaid fuaim losgadh an nàmhaid, oir bha diubhar eatorra agus an fheadhainn againn fhèin air an robh sinn eòlach.

Sin nuair a ràinig sgread na itealan as an speur, ’s iad a’ sguabadh na talmhainn le’n gunnachan agus orcan-teine a bha a’ leagail nan craobhan mun cuairt oirnn. Cha be co-fhurtas sam bith dhuinn aithneachadh gum b’e ar cuid fhèin iad agus sinn a’ tuigsinn ro-mhath gun robh sinn fhathast an cùl crìche an nàmhaid agus an cunnart o gach taobh.

Cha robh an còrr feum ann dhuinn a bhith a’ call ùine a’ dol troimh na coilltean, oir mar a bha a’ mhadainn a’ dol seachad ’sann a riaghailticheadh gach taobh am fearann fo’n smachd fhèin agus a bu duilghe ar rathad fhaighinn. Mar sin thill sinn chun an rathaid, agus ’nar sreath còmhla rinn sinn cabhag dol air adhairt.

Thàinig sinn gu ath-rathad a bha fo ghrad-losgadh gunna gun fhois o àite falaichte a-measg nan craobhan air ar làimh dheis. Leum an t-oifigeach gaisgeil tarsainn an rathaid eadar sgalan a’ ghunna agus leum

[TD 20]

mi fhèin agus balach le gunna Bren as a dheidh. Bha sradagan as an rathad air gach taobh nuair a leum sinn le roid gu bun na dìge air an taobh thall.

“An do bhuail e thu?” dh’fhaighnich an t-oifigeach dhomh, ach fhreagair mi nach do bhuail. Cha robh amharas agam aig an àm gun robh a’ mhàileid air mo dhruim air a reubadh o chèile.

Rug an t-oifigeach air a Bhren fad ’sa fhuair mise a mhisneachd peileir-spealgaidh a thilgeadh dhan choille cho cuimseach ’sa thilg mi clach-mhoil riamh air a’ chladach air an tigh. Sguir an gunna-grad agus bha tàmh mun cuairt dhuinn, ged a bha fuaim gu leòr domhain sa’ choille. Chùm sinn oirnn an deidh siud oir bha sinn ro-dheònach ar cuideachd fhèin a ruighinn cho luath agus a bha ’nar comas.

Mu mheadhan latha, ràinig sinn tuathanas a bha ’na cheann-shuidhe aig an Treas Parachute Brigade far an robh nithean fhathast gun fhaighinn fo ordugh dòigheil le cath is aimhreit a’ dol air gach taobh. Bha an luchd-signals acasan fhathast gun an ceann-suidhe a ruighinn, oir bha iad a-measg nan coilltean a’ cath ’s a’ saoradh an àite on nàmhaid. Leis a sin, cha robh dòigh aig Ceannard a Bhrigade co-labhairt ri ceann-feachd na rèiseamaid uile, no faighinn a-mach ciamar a bha gnothaichean a’ dol air aghaidh aig drochaidean na h-aibhne; no ciamar a bha dol dha na cuideachdan eile air gach taobh dhe. B’e a ghnìomhsan drochaidean beaga àraidh a sgrios agus na coilltean mun cuairt an àite fhaighinn fo smachd feachd-na-speur buileach, agus a saoradh on nàmhaid. Bha e riatanach na drochaidean beaga a chur a feum airson bacadh a chur air an nàmhaid an armachd iarainn a thoirt ’nar n-aghaidh fad ’sa bha sinn cho lag air an talamh a’ feitheamh cuideachadh nan armachd-iarainn againn fhèin a thigeadh o na cladaichean. Mar sin bha an Treas Brigade fhathast air an cuartachadh ach beag air bheag bha iad a’ buannachd.

Bha uidheaman wireless air fhaotainn aca o na sacan san deach an leagail as an speur, ach cha robh duine aca làimhsicheadh iad. Sin matà an obair ri’n tug mise làmh gun dàil, oir cha robh dòigh air am faighinn na b’fhaide air mo shlighe aig an am. Fhuair sinn co-labhairt ri ar ceann-fheachd agus bu thoilichte e naigheachd fhaighinn air na bha dol air aghaidh. Bha sinn toilichte a chluinntinn gun robh na drochaidean mòra tarsainn an abhainn Orne slàn fo smachd an fheachd-speur agus ged a bha an call-dhaoine trom, bha gnothaichean uile a’ dol mar bu chòir. Chuala sinn cuideachd gu robh na cladaichean fo ùghdarras ar n-airm agus gun robh iad a’ cruadhachadh an greim gu daingeann. Bha e coltach nach bitheadh an ùine fada gus an ruigeadh cuid dhen armachd iarainn on chladach na drochaidean gu ar cuideachadh an t-àite a ghleidheadh. Ach gus an tachradh sin, bha againn ri sinn fhèin a thoirt as cho math ’s a b’urrainn dhuinn.

A-null mu fheasgar, thàinig feadhainn dhe na signals aig an Treas Brigade as na coilltean agus dh’fhàg sin mise saor feuchainn mo rathad a dhèanamh gu mo chuideachd fhèin a bha air an suidheachadh goirid dhan abhainn.

[TD 21]

Bha a’ bhuidheann còmhla ris an tàinig mi fhathast gun an t-àite fhàgail, ach bha iad a-nis am beachd falbh le jeep a’ slaodadh gunna ’na dhèidh agus feuchainn ri bristeadh a-mach as a’ chuartag san robh sinn. Dh’fhalbh mise còmhla riutha, agus sinn croichte ri gach oisean dhen jeep agus an gunna.

Dh’fhàg sinn na coilltean ’nar deidh a’ dèanamh deagh astar air rathad troimh achaidhean arbhair, nuair a chuala sinn a’ chiad fhead o shlige gunna-thoirm. Le sprèadhadh fuaimneach bhuail i an rathad air ar cùlaibh a’ cur car dhen ghunna agus thug an jeep fiar air dhan dìg, gar tilgeadh uile as. Bhuail an ath sprèadhadh an jeep fhèin ga chur ’na theine agus a’ leòn iadsan bu ghiorra dha. Bha e coltach gur e mi fhèin agus balach eile an aon fheadhainn nach deachaidh a ghoirteachadh. Cha robh sinne a’ dol a dh’fhuireach na b’fhaide an siud. Thug sinn an t-arbhar oirnn.

Thòisich na peileirean ri ar lorg ’na mheasg, agus chaill sinn sealladh air a chèile, a’ seog on rathad cho math ’sa b’urrainn dhuinn. Thug mi fhèin an aire mar a ghluaisinn gur ann bu ghiorra a bha na peileirean a’ tighinn orm, agus cha robh e doirbh a thuigsinn gu robh an nàmhaid a’ cumail sùil air gluasad an arbhair. Le’m chridhe nam bheul dh’fhuirich mi sàmhach gus am faicinn na h-oiteagain gaoithe a’ gluasad barran troma an arbhair, agus le gach oiteag ghluaisinn troigh no dhà air aghaidh. Cha robh mi fada an sin gun cuala mi èigheach nan Gearmailteach a sgaoileadh a-mach air feadh an arbhair, a’ siubhal ’na mheasg le’m beuglaidean fada a’ deàrrsadh sa’ ghrèin. Cha robh am fear bu ghiorra ach troighean o’m cheann uair a chaidh e seachad orm, ach bha an t-arbhar cho fìor àrd agus tiugh nach tug e an aire dhomh.

Tha fios gun robh cuideigin aig ùrnaigh air mo shon oir chan fhaca na Gearmailtich mi. Bha mi sin gu tuiteam an dorchadais, nuair a rinn mi an gnothach air tilleadh gu ceann-suidhe an Treas Brigade a dh’fhàg mi air an fheasgar. Rinn mo charaid a rathad sàbhailte cuideachd, ach cha robh sgeul air càch.

Cha b’urrainn dhòmhsa an còrr a dhèanamh an oidhche sin, ach tilleadh a chuideachadh an fheadhainn ag obrachadh na wireless. Chladhaich mi claise ri’n taobh, oir bha an nàmhaid a’ leagail sprèadhaidh nan gunnachan mòra ’nar measg. Fhuair mi beagan dhen sgìos a leigeil as mo chasan an sin, agus greim a thoirt as na criomagan meanbh bìdh a bha ’nam phòca o dh’fhàg sinn Sasann an oidhche roimhe. Cha robh cadal ann, ach chaidh an oidhche seachad gu corrach le gunnachan a’ lasradh an adhair air gach taobh agus an talamh a’ critheadh fo gach sprèadhadh a thuiteadh faisg oirnn.

Leis a’ chiad ghlasanaich, chuir fìdeagain gu faiceallachd sinn uile, oir bha an nàmhaid air sìoladh ’nar measg troimh na craobhan, agus cha robh air ach oidhirp an cuir fo ruaig. Thug feadhainn aca bàrr nan craobhan orra agus fad tràth na maidne, rinn iad cùisean gu math teann dhuinn a’ losgadh air gach ceann am faigheadh iad sealladh. Co-dhiù,

[TD 22]

leis an t-soilleireachd chaidh iadsan a ruaig fear an deidh fir agus thàinig beagan riaghaltais air an àite.

Mu dheich uairean sa’ mhadainn, chuala mise gun robh dà oifigeach agus sergeant dhen chuideachd do’m buininn fhèin a’ dol a dh’fheuchainn ri faighinn troimhn chuartaig gu ceann-suidhe an fheachd a ruighinn. Dh’fhalbh mi còmhla riutha air jeep eile. Chaidh sinn seachad air na bha air fhàgail dhen jeep air an robh mi am feasgar roimhe sin, ach an turas seo cha tàinig sinn gu tubaist sam bith. Bha sinn an sealladh a’ ghàrraidh mhòir a bha mun cuairt an tighe-mhòir san robh sinn an dùil a bha ceann-suidh an fheachd nuair a fhuair sinn sinn fhèin an teis-mheadhan bataill, le sprèadhaidhean ghunnachan a’ tuiteam air gach taobh agus peileirean ghrad-ghunnachan a’ frasadh. Bha carbad mòr iarainn Gearmailteach a’ cur a shròin thar bruthach mur coinneamh. Gun fuireach ris a’ chòrr argamaid ris, leum sinn dha na dìgean. Cha robh dòigh air am faigheamaid goirid dhan ghàrradh ’s cha b’urrainn dhomh fhèin agus dhan t-sergeant ach ar casan a thoirt oirnn a-mach as a’ chùil-chumhaing san robh sin. Ràinig sin bruaich as am faiceamaid an abhainn, agus a’ dol còmhla ri buidheann shaighdearan a’ dèanamh air na drochaidean, ràinig sinn an abhainn.

Air an rathad uige sin san aimhreit a bha dol, fhuair an sergeant spealg iarainn ’na ghàirdein. Bha mi fhèin searbh sgìth, ach ro-thoilichte gun robh mi a-measg mo chuideachd fhèin seach a bhith glaiste fo smachd nan Gearmailteach, ged nach d’fhuair mi fhathast gun cheann-uidhe a bha air a shònrachadh dhomh. Bha mi cuideachd taingeil nach deachaidh mo ghoirteachadh.

Bha an strì an lùib nan craobhan eadar an abhainn agus Ranville fhathast a’ dol air aghaidh leis an nàmhaid a’ cur shaighdearan ’nam measg. Cha robh e furasda an t-àite a sgrios dhiubh buileach, gus an tigeadh beagan riaghaltas air cùisean agus gus an dlùthaicheadh gach buidheann dhen fheachd faisg air a chèile. Bha iad a’ dèanamh sin agus a’ daingneachadh an greim air an fhearann a’ cuartachadh nan drochaidean tarsainn na h-aibhne.

Bha deireadh an fheasgair ann mun dh’fhuair mise cothrom an abhainn fhàgail, agus mo rathad a dhèanamh troimh nan craobhan chun an tighe-mhòir. Sin matà nuair a ràinig mi mo chompanaich, agus a bha mi comasach an obair a chaidh earbsa dhomh o thoiseach a ghabhail os làimh.

Dh’fhàg còrr agus ceud fear de chomunn na Signals Sasann ach nuair a ràinig mise iad, cha robh air fhàgail ach mu dhà fhichead, eadar na chaidh an glacadh agus a chaidh a leòn ’s a mharbhadh. Gu neònach, cha robh air fhàgail ach aon oifigeach gun leòn, ged a bha dithis eile a’ cumail orra ag obair, le bannan mun cuairt an cinn agus an gàirdeanan. Mar sin, bha cudthrom co-labhairt ris na cuideachdan sgaoilte mun cuairt a-measg nan coilltean, a’ tuiteam air a’ bheagan a bha air fhàgail. Bha feadhainn a’ dol a-mach le cuilichean de chruaidh-theud airson fòn a chur air bonn eadar na ceannardan agus cha b’e

[TD 23]

an t-saothair fhurasda. Bha deannan eile ’nan teachdairean le jeep — agus bha iadsan cuideachd fo sgrùdadh shealgairean an nàmhaid.

Chaill gach rèiseamaid dhen fheachd-adhair uabhas dhaoine ach na dheidh sin, bha na bha air fhàgail a’ cumail greim daingeann air na crìochan. Cha robh cuideachadh armailt throm aig an fheachd ach am beagan a bha cothromach a thoirt leotha, ’s mar sin cha robh iad comasach ach sabaid o làmh gu làimh ris an nàmhaid, a’ gleidheadh an fhearainn a bhuannaich iad, gus an ruigeadh an armailt throm o na cladaichean.

Bha fios aig an nàmhaid ro-mhath air a’ chùis sin agus cha do leig e anail dhuinn, a’ losgadh gach seòrsa gunna a bha ’na chomas a chur oirnn. Bha iad a’ tuigsinn fhad ’sa bha drochaidean mòra Orne slàn, gun robh an rathad fosgailte don armachd Bhreatannach an aghaidh a thoirt gun Ear agus raointean farsaing na Frainge.

Chuir sinn a’ chiad sheachdain seachad ann an claisean-blàir air an cladhach fo na craobhan an gàrradh an tighe-mhòir a bha ’na cheann-suidhe aig ar ceannard. Cha robh mionaid dhen latha nach robh gunnachan mòra nan Gearmailteach a’ leagail an sprèadhaidhean mosach mun cuairt ach bha sinn eòlach air an fhuaim, agus dh’aithnicheamaid cuin a bha slige dol a thuiteam goirid no fada bhuainn.

Bha na plèanaichean aca os ar cionn a’ sguabadh mullach nan craobh, agus a’ sgrios na talmhainn le am peileirein agus orcan-teine. Mar bu dlùithe thigeadh iad oirnn, ’s ann bu doimhne a chladhaicheamaid na claisean san robh sinn gus an robh sinn coltach ri coineanaich a’ falach air a’ mhachair.

Cha robh dòigh air aodach a sgioblachadh, no aodann a nighe; cha robh teagamh nach robh sinn uile a’ coimhead caran robach. Cò thàinig an uairsin ach sergeant-major a dh’fhàg sinn an Sasann agus a bha ri ar leantainn leis na làraidhean ’s carbadan troma nuair a bha cùisean air suidheachadh air cladaichean Normandy. Bha esan le bhrògan a’ deàrrsadh agus a thrusgan ùr glan air a dhruim. Cha tug e fois dhuinn a’ sglamhachd ’s a’ magadh air ar coltas ach cha robh mòran a b’urrainn dhuinn a dhèanamh gu gnothaichean a leasachadh — co-dhiù, bha e na bu riatanaiche obair a dhèanamh agus cumail beò, na bhith a’ smaointinn air spaidealas no brògan a lìomhadh.

Mar a bha, bha sinne na b’eòlaiche air dòighean an nàmhaid na bha esan aig an am ud. Bha ar còcaire a’ dèanamh a dhìcheall na crogain fheòla a bha ri roinn eadar sinn a theasachadh air teine beag a bha aige ann am bun claisidh; agus nuair a bha e deiseil, dh’èigheadh e oirnn. Thigeamaid ’nar sreath am fasgadh nan craobhan, agus an sin thilleamaid mar na coineanaich gu fasgadh ar claisean fhèin. An turas àraidh so, bha an sergeant-major a’ toirt beul uabhasach dhuinn air ar coltas ’s e fhèin a’ spaidsearachd suas is sìos le a chuiseag chaol fo achlais. B’e an rud air nach robh fios aige gun robh na Gearmailtich cuideachd ro-eòlach air an am a bhitheamaid ri biadh, agus sin an t-am a loisgeadh iad fras shligean ’nar rathad.

[TD 24]

Chuala sinn a’ chiad fhead a’ tighinn faisg, ach air fhuaim bha sinn cinnteach nach tuiteadh e ro-ghoirid, agus cha do ghluais aon againn as an t-sreath. Cha b’e sin dhan ghaisgeach an sergeant-major — chan fhaca sinn ach bonnan a bhrògan ’s e leum tarsainn callaid dhruisean gu fasgadh na ciad chlaise. Cha do dhìochuimhnich sinne no esan an turas ud ann an cabhaig agus bha fois againn bhuaithe greise.

Bha mi feasgar eile ’nam chlais ag obrachadh na wireless le balach a Liverpool, nuair a thòisich na gunnachan a’ crathadh na talmhainn mun cuairt dhuinn le fuaim agus sprèadhaidhean mar dheireadh an t-saoghail. Bha cuimse an nàmhaid na b’fheàrr na b’àbhaist agus bha an tigh mòr, agus an talamh mun cuairt dhe a’ dol troimh ànradh garbh. Bha an t-òganach ri’m thaobh air chrith-bhàis le eagal agus gu dearbh cha robh ìongnadh ann le pluic is pìosan chraobhan a’ tuiteam air ar n-uachdar gus nach mòr nach robh sinn tiodhlaicte. Thug mi làmh air an wireless agus o nach robh feum air fhàgail innte ach gu faighinn beagan ciùil aisde, thionndaidh mi a feur-gleusaidh gu Alba. Gu dè a bha tighinn as ach ceòl ’s cèilidh Ghaidhlig! Dhìochuimhnich mi an fhuaim a bha a-muigh, ag èisdeachd ris a’ cheòl mhaiseach agus na h-òrain. Gu dearbh ge be cò bha seinn, tha mi cinnteach gum bitheadh e làn sòlais nan robh fios aige am brosnachadh a thug e dhòmhsa agus dha’m chompanach.

Chaidh sin seachad, agus ruaigeadh an ionnsaigh nàimhdeil a lean e. Dh’fhàs sinn eòlach air eagalas mar siud ach an t-òirleach de dh’fhearann cha do leig ar cuideachd leis an nàmhaid a ghlacadh.

An ceann latha no dhà an deidh an tachartais ud, ghluais an ceann-suidhe uile gu tochailt an tacsa chreagan na bu ghiorra do chrìch an nàmhaid. An sin, chladhaich sinn sloc fo na lic, agus le sgonnan throma chraobhan ’s pluic, thog sinn seòrsa de bhothan as an obraicheamaid wireless na b’fheàrr, agus an ruitheamaid seòrsa de oifis-puist airson teachdaireachd eadar an ceann-suidhe agus na feachdan eile mun cuairt.

Bha cùisean a’ fàs na bu riaghailtiche a-nis leis na h-airm a thàinig air tìr air na cladaichean air iad fhèin a dhaingneachadh agus deiseil gu greasad air aghaidh. Ach cha robh tarsainn na h-aibhne Orne fhathast ach am feachd-adhair againn fhèin, ’s sinn a cumail earalas air taobh an Ear an fhearainn a bha fo chumhachd ar n-airm. Is iomadh riasladh a chaidh ar balaich troimhe, an aghaidh nàmhaid a bha a’ dèanamh a h-uile oidhirp bristeadh tromhainn, ach gun bhuannachd.

Aon oidhche, bha ùpraid mhòr ri chluinntinn agus thòsich an t-armachd-iarainn aig na feachdan Breatannach ri tighinn tarsainn nan drochaidean, agus ri tòiseachadh ri dhol troimh àite san robh am feachd-adhair suidhichte, gu aghaidh a thoirt air an nàmhaid. B’e coltas gun robh Montgomery — an ceannard-àrd air an Arm Bhreatannach a’ dol a thoirt na ciad bhuille mhòr dhan nàmhaid airson bristeadh a-mach a Normandy troimh na crìochan againne. Cha deachaidh sin air aghaidh fada nuair a fhuair na Gearmailtich fàth air gu dè a bha dol agus gu grad bha an cuid phlèanaichean os ar cionn, a’ tionndadh na talmhainn as a chèile le an toirm agus losgadh ghunnachan. Bha an rathad a bha

[TD 25]

an armailt-iarainn a’ leantainn a’ dol dìreach seachad ri taobh an tochailt san robh sinne agus mar sin cha robh mòran fois againn. Bha na plèanaichean air iteig dìreach os ar cionn, agus sa’ ghealach cha mhòr nach dèanamaid a-mach aodainn nan sgioba. Mhothaich mi do aon a’ dèanamh dìreach air an t-sloc san robh mi fhèin, agus chuala mi fead nan toirmean a’ tuiteam.

An ath mhionaid bha leithid de sprèadhadh os mo chionn is gun do shaoil mi gum b’e deireadh an t-saoghail e — co-dhiù dhòmhsa. Thuit am bothan ’na smodal air gach taobh, agus bha sinne a bha ann tiodhlaicte a-measg nam ploc agus nan cabair-chraoibhe. B’e mo chiad smuain fhèin is mi suadhadh an smùr a mo shùilean, an robh mo chom slàn oir cha robh faireachadh unnam. Beag air bheag thòisich mi mi fhèin a shlaodadh saor. Bha oifigeach a thachair a bhith ’na sheasamh ri’m thaobh nuair a thuit an toirm oirnn, a’ crònan duilich is leth a chinn air a shliseadh dhe mar gum biodh le tuagh. Dh’fheuch mi ris an duine thruagh a shlaodadh a-mach agus thàinig cuideigin gam chuideachadh. Bha an fhuil a’ struthadh a cuislean a chinn gun sgur, ’s i brùchdadh air m’aodach ged bu bheag cùram a chuir sin orm. Bha an duine marbh mun do shìn sinn am fasgadh e. Is e bu mhotha a chuir bròn orm, fhaicinn gum b’e oifigeach a rèiseamaid Albannach a bh’ann agus nach robh e ach air tadhal aig ar ceann-suidhe air turas, mionaidean roimhe sin.

An uairsin, thòisich sinn air cladhach na feadhainn eile glaicte fo na sparran a-mach as an t-sloc, agus cha robh fear nach robh air a dhochann. Chuir e annas ormsa, ciamar nach deachaidh mi fhèin a ghoirteachadh, gus an do thuig mi gun do bhuail an toirm air an spàrr dìreach os mo chionn, agus chaidh an sprèadhadh air gach taobh dhomh.

Cha robh teagamh orm nach robh cuideigin a’ gabhail fìor dheagh ùrnaigh air mo shon, gam thoirt as gach sgiorradh uige sin. Gu dearbh tha mi a’ creidsinn nach b’urrainn faireachdainn na bu ghiorra do chreidsinn ann an Dia riamh na bha mi aig an am ud.

Thill armachd Mhontgomery goirid an deidh sin, oir ’s coltach gum b’e a bheachd armailt an nàmhaid a tharraing o chrìochan nan cladaichean agus mar sin an rathad fhosgladh airson am bristeadh mòr a-mach troimh fharsaingeachd na Frainge. Chan eil teagamh nach tug an nàmhaid fàth air a chuilbheart, oir a rèir nam prìosanach a bha sinne a’ glacadh, bha feachd armailt Ghearmailteach air a h-uile ceithir mìle de dh’fhearann mu ar crìochan. Thill ar n-armailt iarainn gu earann eile dhen àite fo smachd ar n-airm, deiseil gu buille eile a thoirt air an nàmhaid agus a chur thar a chèile. Sin mar a thachair mu dheireadh thall, ach fad ’sa bha i dol air aghaidh bha againne ri ar n-àite a sheasamh, gus am faigheadh an fheadhainn a bha cuartachadh on Iar-Dheas cothrom rinn.

Thug an obair sin seachdainean, ach cha do lughaich cùisean dhuinne, oir cha robh oidhche no latha nach robh na gunnachan a’ losgadh oirnn. Mu dheireadh, bha sinn an deidh urad a dhaoine a chall,

[TD 26]

gum b’eudar ath-neartachadh tighinn o cheann-suidhe an Airm, aig an robh cuideachdan-shaighdearan de gach dreuchd airson àite nan leòntach ’s na chaidh a chall a lìonadh anns gach rèiseamaid.

Bu mhòr mo thoileachas Eileanach mar mi fhèin fhaicinn a-measg a’ chuideachd Signals a thàinig. B’esan fear Mac-a-Phì a Iochdar Uibhist, agus is e mo chiad chuimhe air, an deidh dha oidhche a chur seachad an claisidh, an coltas san robh aodann, dearg agus air at o phuinnsein ghreimeannan deomhnaidh nan crealagan meanbha, a bha gar n-ithe beò cho luath agus a chromadh a’ ghrian, ’s sinn nar claisean bogach am fasgadh nan druisean.

Thog na Royal Engineers drochaid eile tarsainn na h-aibhne faisg air far an robh sinn, agus latha a chaidh deannan againn a-null a dh’fhaighinn bogadh san abhainn, thachair mi ri caraid eile dhomh fhèin a bha còmhla ris na h-Engineers. B’esan Seumas MacIlleathain as an aon bhaile rium fhèin am Barraigh, agus càirdeach dhomh air taobh a mhàthar. Bha sinn dearg rùisgte le chèile, gar bogadh san abhainn, ach cha do lughaich sin air toileachas tachairt cho fada o thràigh Eolaigearraidh far an robh sinn iomadh uair còmhla a’ snàmh san trusgan chìonta. Mun do chrìochnaich an cogadh sa’ Ghearmailt chaidh Seumas bochd a mharbhadh, a’ togail drochaid eile tarsainn abhainn a leigeadh le ar n-armachd greasad air aghaidh. Bha leithid a mheas aig a chompanaich air, gun do dh’ainmich iad an drochaid as a dheidh — ‘Drochaid MhicIlleathain’.

A’ bruidhinn air drochaidean — b’e glacadh drochaid mhòr Abhainn na h-Orne an gnothach a b’fheumaile a bha aig an Fheachd-Adhair ri dhèanamh an toiseachd a’ chath, agus chaillear uamhas dhaoine gaisgeil mun deachaidh sin a dhèanamh. Mar sin, cha b’ann ro-thoilichte a bha ar Ceannard latha a mhothaich e do chomharra mòr rìomhach a’ toirt sanas do gach neach gum b’e siud “drochaid na HD”. B’e ‘HD’ comharra a ‘Highland Division’, agus b’e feadhainn dhen cuideachdsan a ràinig sinn on chladach agus bha a’ neartachadh air greim air an abhainn. Gun dàil, agus ann an guth glè chorrach, nach fhàgadh inntinn neach sam bith an teagamh, dh’òrdaich e an comharra a leagail, agus ’na àite comharra sonraichte an Eich-Sgiathaich ‘Pegasus’ a chur suas. B’e sin comharra nam feachdan-adhair, as an robh iad ro-mhoiteil. Chun an latha-diugh, cho fad ’s is aithne dhòmhsa, tha an comharra sin ’na sheasamh aig ceann na drochaid.

Bha mi latha eile a’ dùsgadh o norrag chadail sa’ chlaisidh, an deidh a bhith air mo chois fad na h-oidhche, aig am a dhol a dh’fhaotainn a’ chrogain bìdh on chòcaire. Bha earann an t-aon aig balach a Jedburgh agus agam fhèin dhen chlaisidh fo na druisean; agus airson a cumail caran tioram, chòmhdaich sinn a mullach le sgrathan ’s pìosan chanabhas a sgrùd sinn a àiteigin. Cha robh i eu-coltach ris na bothain a chunnaic mi aig na ceàird iomadh uair. Bha a’ ghrian na h-àirde agus mi leth-dùisgte a’ tighinn a-mach as an toll dhorcha san talamh nuair mhothaich mi do choigreach nach robh mi idir ag aithneachadh mum

[TD 27]

choinneamh. Sheall mi air, agus sheall esan ormsa; gach gluasad a dhèanainnsa, dhèanadh esan. Leig mi sgal gàire asam mu dheireadh nuair a dh’aithnich mi mo shamhla fhèin ann an sgàthan a sgrùd mo chompanach maille ri gach nì eile air an leagadh a làmh.

Cha robh ìongnadh nach do dh’aithnich mi mi fhèin le mo choltas gun bhoiseag uisge air m’aodann agus mo thrusgan cho robach ’s a ghabhadh e bhith. Bha fuil an oifigich fhathast air mo bhriogais agus cha robh dòigh agam a nighe no h-atharrachadh.

Bha an sergeant-major againn a rinn an t-amadan dhe fhèin roimhe, air tighinn a shligidh a-rithis, agus o na bha cùisean car riaghaltach, shaoil e gun toireadh e mach as na tuill sinn agus gun toireadh e deagh chrathadh oirnn airson sinn fhèin a sgioblachadh agus cuimhneachadh gum b’e saighdearan a bha unnainn. Chuir e ’nar sreath sinn an teis-mheadhan an raoin agus thòisich e air sglamhachd rinn mar gun b’ann air blàr-dhrillidh air ais an Sasann a bha sinn. Cha d’fhuair e dà fhacal a leigeil as a bheul, nuair a sguab cabhlach-adhair Gearmailteach tarsainn ar cinn, ’s gun iad ach beagan na b’àirde na na craobhan. Cha do dh’fhuirich sinne ris an còrr gòraiche on t-sergeant-major, ’s thug sinn ar casan oirnn gu na claisean. Cha do rinn sinn ach an ruighinn nuair a thill iad, a’ sguabadh na talmhainn le am peileirean. Ma bha sinn luath a’ dol a sealladh, cha robh sinn fhathast cho fileanta ris an t-sergeant-major gu fasgadh a shireadh. Cha do thachair an còrr dhen t-seòrsa gòraiche ud agus dh’fhàg an sergeant-major sinn gun mòran fios càite an deach a chur.

Mu dheireadh thall, thàinig an t-am dhuinn ar n-àirneis a chruinneachadh, agus ar n-aghaidh a thoirt air rathad an nàmhaid. Bha na h-Amaireaganaich agus an t-arm Breatannach a-nis an deidh sguabadh mun cuairt on Iar, agus a’ ruaigeadh nan Gearmailteach rompa. Ghlac iad cuid mhòr de armailt-iarainn an nàmhaid eatorra aig Falaise agus an deidh sin cha robh aca ach cumail air an sàilean ’s iad a’ teicheadh cho luath ’s a b’urrainn dhaibh air an rathad gu’n dùthaich fhèin.

Fhuair sinn làraidhean ’s carbadan de gach seòrsa agus thòisich an triall fhada gus an Fhraing a shaoradh. Bha arabhaig no dhà againn air an rathad an aghaidh Ghearmailteach a bha diùltadh gluasad o na h-àitean daingneach san robh iad. Aig aon àite, aig Pont-le-Vec, bha buidheann dhen fheachd-adhair a’ deasachadh gu leum an cùl nan Gearmailteach nach robh idir airson gluasad agus bha mi fhèin air fear dhe na bha air an taghadh airson seo. Gu fortanach dhòmhsa, rinn na Gearmailtich suas an inntinn gluasad air ais mun do dh’fhalbh sinn.

Chaidh an nàmhaid a ruaig romhainn, mìle an deidh mìle, gus mu dheireadh an deachaidh an cur tarsainn an abhainn Seine, agus ràinig sinn faisg baile-puirt mòr Le Havre.

Bha an ruaig an uairsin fo leithid a smachd leis an Arm Bhreatannach air aghaidh fharsaing on chladach fada sìos gu deas, far an robh na h-Amaireaganaich ma sgaoil le’n armailt iarainn a’ ruith gun stad air an rathad gu Paris is gun tàinig an t-àm am Feachd-adhair

[TD 28]

a thoirt as a’ chath agus an tilleadh a Shasann. Bha sinn ro-fheumail ar cosg air cath-chumanta shaighdearan-coise, nuair a bha cinnte gun cuirte feum na bu riatanaiche oirnn fhathast.

Dh’fhàg a’ chuideachd a thàinig gar neartachadh o cheann-suidhe an Airm is iad a’ falbh a dh’àiteigin eile, ’s mar sin dh’fhàg mi beannachd aig mo charaidean as na h-Eileanan.

Thill sinne tarsainn nan drochaidean air an do dh’fhàs sinn cho eòlach agus far an do shruth fuil ar companaich a bha a-nis ’nan sìneadh air bruaich ghorm os cionn baile beag Ranville.

Chaidh sinn air bòrd bàta aig acarsaid Arromanches, a thog ar n-arm fhèin air cladach Normandy agus sheòl sinn gu Southampton.

Thug trèan gu Campa Bhulford sinn agus ’sann nuair a chaidh ar dealachadh ’nar buidheannan fhèin a mhothaich sinn cho beag a dh’àireamh is a thill. Thuirteadh rinn tilleadh dha na tighean-feachd sam b’àbhaist dhuinn fuireach, far an robh ar leapannan air an deasachadh ’nan sreathan mar a dh’fhàg sinn iad. Thug gach fear a leapa fhèin air. Se chuir an t-ìongnadh bu mhotha orm fhèin, fhaicinn nach robh neach eile aig leapa an taobh dhen rùm san robh mise ach mi fhèin. Bha bealaich sna leapannan air an taobh eile cuideachd. ’Sann an uairsinn a dhrùidh e oirnn uile, cò na companaich nach tilleadh tuilleadh.

Thilg sinn ar trusgain a bha tuiteam as a chèile agus fhuair sinn aodach ùr. Gu dearbh bu neònach a bhith ann an aodach sgiobalta, an deidh a bhith cho fada as na riobagan a bha oirnn sna claisean. Bha eadhon na comharran sònraichte aig an Each-Sgiathach air fhuaigheal air guailnean ar seacaidean ùra nuair a chaidh an toirt dhuinn. Fhuair sinn cead a dhol dhachaidh dà sheachdain, agus bu mhòr ar toileachas a toirt ceum as.

Bha Lunnainn fhathast cruaichte le saighdearan ’s seòladairean gach dùthaich ’s cha robh e furasda gluasad ann. Bha sgrios a’ chogaidh follaiseach air gach taobh, le sràidean ’nan smùr gu làr, agus daoine a’ gabhail fasgadh le cuid an t-saoghail aca ann an màileidean beaga ri’n taobh shìos ann an doimhneachd nan ‘undergrounds’ o na h-orcan biasdail a’ tuiteam orra on adhar gun sanas.

An deidh dha mo chompanaich sgaoileadh do gach ceàrn bha mi leam fhèin aig Euston a’ feitheamh trèana a Ghlaschu. Uige sin cha robh mi riamh gun mo chompanaich a bhith còmhla rium, agus chan eil teagamh nach do dh’ionndrainn mi iad, a-measg an iorghaill choigreach a bha ’nan cabhaig a’ dol a-siud ’s a-seo air gach taobh.

Bha mi a’ tionndadh m’aghaidh air an trèan nuair a chuala mi guth air nach amaisinn. Cò bha sin, ach no dheagh charaid, Calum Beag MacAmhlaigh a Bagh a’ Chaisteil, le bhonaid air a fiaradh gu corrach an cùl a chinn, a chòta-trom sgaoilte fosgailte, agus botall mòr leanna as gach pòca. Bha caileag bhòidheach croichte ri ghàirdean agus gu cinnteach bha coltas Chaluim glè thoilichte.

“An tu tha siud a Chalum?” dh’èigh mi sa’ Ghaidhlig is e dol seachad orm. Ma bha sglamh an t-sergeant-major àrd, cha robh e ach

[TD 29]

mar bhìg eòin coltach ris an èigh a thug Calum as a’ cluinntinn na Gaidhlig agus gam aithneachadh. “Chì mi rithis thu a Chalum. Glèidhidh mi oisean air an trèan dhut,” thuirt mi ris, oir bha mi a’ tuigsinn nach robh a’ chaileag ro-dheònach Calum a leigeil a sealladh cho luath. Cha robh Calum deònach dealachadh rium ach co-dhiù thug mi air fuireach còmhla ris a’ chaileig gus an robh an trèan ri falbh. Ghabh mi fhèin seilbh air oisean taobh-a-stigh dorais oir cha robh àite suidhe ri fhaotainn. Shìn a’ chaileag leth-bhotall uisge-beatha do Chalum is e ga fàgail, agus tha mi cinnteach gun robh sin na bu mhìlse dha na a pòg aig an àm.

Cha robh guth aig Calum air caileig no eile is e dèanamh àite dha fhèin ri’m thaobh còmhla ri dithis shaighdear a Canada, a’ dol cuairt a dh’Alba. Bha Calum e fhèin air an rathad dhachaidh airson làithean as an Fhraing, far an robh e a’ seòladh nan carbadan-seòlaidh a’ tarraing ghnothaichean o na bàtaichean san acarsaid, dìreach suas gu tìr. Cha robh smuain aig a h-aon againn air cogadh an uairsin, ’s na botaill air an roinn eadar a’ cheathrar againn. Chan aithne dhomh fhèin leithid Chalum airson naigheachdan na Gaidhealtachd agus b’aoibhneach an oidhche a chuir sinn seachad gun norrag a chadail ’nar crùbain air an ùrlar ag èisdeachd ri eachdraidh na Gaidhealtachd agus Chanada. Chan eil fhios agam gu dè a bheachd a bha aig na balaich a Canada air teachdairean na Gaidhealtachd a thachair orra; ach cha tug iad coltas rinn ach gun do chòrd an turas riutha. Ghabh iadsan an rathad fhèin an Glaschu; ach o nach faigheamaid trèan dhan Oban gu oidhche, thug Calum ’s mi fhéin oirnn gun ‘Chlub Chluaidh’ air Sraid Bothwell — àite sam faigheadh luchd-airm biadh is leapa.

Bha ar màileidean againn air ar dromannan, ach feumaidh gun robh buaidh aig cridhealas na h-oidhche oirnn, oir sealladh chan fhac a h-aon againn air an àite a bha sinn a’ siubhal. Mhothaich mi fhèin mu dheireadh do àite-ithe, agus a’ smaontinn gum b’e seo an Club, ghabh sinn dìreach a-steach ann. Ach a’ mhionaid a sheas sinn taobh-a-stigh an dorais thuig mi fhèin gun robh sinn san àite cheàrr, oir cha robh duine ri fhaicinn an trusgan saighdeir, ach fir ann an deiseachan rìomhach agus searbhantan a’ ruith le biadh dhaibh. Leis an aon bheachd ’nar smuaintean, thog Calum is mi fhèin ar n-eallaich agus rinn sinn air an doras. Ach mun do ràinig sinn e bha caileag bhòidheach le snuadh-gàire air a h-aodann romhainn, a thuig gu dè a thachair, agus a’ dèanamh a-mach gun robh sinn ’nar coigrich, cha leigeadh i mach sinn gun ghreim bìdh. Shuidh sinn sìos aig bòrd snasmhor, agus fhuair sinn biadh nach do bhlais sinn air a leithid fad iomadh latha. Chuir i dòigheil air an rathad gun Chlub sinn, agus gu dearbh ’sann dall a bha sinn nach fhac sinn an comharra mòr air a’ bhalla air an deach sinn seachad. Co-dhiù bu taitneach ar beachd air baile mòr Ghlaschu agus caoibhneas na caileig a thug dhuinn a leithid a bhiadh.

Bha an latha fada romhainn an uairsin, ach le ar n-eallaich fhàgail sa’ chlub, agus a’ faireachdainn an t-saorsa, thug sinn gach ceàrn den

[TD 30]

bhaile oirnn, a’ tachairt ri eòlaich agus a’ faotainn fàilte a bha doirbh a dhiùltadh air gach taobh.

Chan eil mòran cuimhne agam air ciamar a chaidh an latha seachad ach gun robh an trèan dhan Oban loma-làn sheòladairean a’ dol dhachaidh dha na h-eileanan. Gu dearbh cha robh mòran comas air cadal an oidhche ud na bu mhotha, ach co-dhiù fhuair an dithis againn àite-suidhe. Chaidh sinn air a’ bhàta san Oban tràth sa’ mhadainn, agus mun do ràinig mi Bagh a’ Chaisteil anmoch feasgar, bha ìongantas orm an robh barrachd tàimh thall sa’ Fhraing, na san triall fhada dhachaidh!

Bha m’athair romham aig an laimrig. “Tha thu air tilleadh ’ille Mhoir,” thuirt e, a’ greimeachadh mo làimh, agus toilichte m’fhaicinn slàn. Bha mi fhèin cuideachd toilichte mo chasan fhaighinn air talamh m’eilean beag turas eile, agus ceum a ghabhail suas am bruthach gu tigh-òsda MhicLeoid a thachairt ri càirdean is eòlaich.

A’ toirt sùil mun cuairt orm, shaoil mi nach robh Coinneach Odhar am fiosaiche fada ceàrr, nuair a thuirt e gun tigeadh an latha a bhitheadh an t-eilean fo gheòidh-ghlasa agus a dhaoine fhèin air falbh. Bha an comunn a’ feuchainn ri dram fhaighinn o Ailein, gu brùchdadh troimh na ballachan le am feumalachd deasg am muinealan a lasachadh agus a’ chuid mhòr dhiù còmhdaichte an trusgan glas cuideachd-an-adhair. Cha mhòr gun robh facal Gaidhlig ga labhairt, ach ’se chuir an t-ìongnadh bu mhotha orm, an comharra ‘overseas’ air guailnean cuid mhath dhiu. Air dhomh fhaighneachd do dh’fhear, cò an dùthaich thairis o’n robh e, fhreagair e gun robh an comharra a’ ciallachadh gun robh iad air seirbheis thairis air a’ chuan, agus gun robh Eilean Bharraigh fada gu leòr tarsainn a’ chuain dhaibhsan. Cha tuirt mi an còrr, ach smaointich mi air na balaich ’nan sìneadh fuar air talamh na Frainge, agus gach ceàrna dhen t-saoghal san robh muinntir nan Eileanan uile a’ strì.

Bha mi toilichte faighinn dhachaidh agus na cnuic ’s an cladach fhaicinn a-rithis oir bha uairean a shaoil mi nach faicinn iad ri’m mhaireann. Tha mi smaointinn gum b’e an creutair bu mhotha sheall a thoileachas m’ fhaicinn, an cù donn a-nis a’ fàs ragach le aois. B’e mi fhèin a thug a tigh mo sheanmhair e ’na chuilean beag lag, agus bha e riamh aig mo shàil fad ’sa bha mi aig an tigh. Nuair a bha mi an sgoil Bhagh a’ Chaisteil, agus a bhithinn a’ tilleadh dhachaidh air oidhche Dhi-haoine, thachradh e rium aig taobh na Traigh-Mòire — còrr ’s dà mhìle on tigh, mar gun robh fios aige a’ mhionaid an tiginn an sealladh.

Sna làithean a bha mi a-nis dhachaidh, shiubhail mi fhèin ’s an cù donn sgorran a’ chladaich agus raointean a’ mhachair, ’s e a’ ruaigeadh nan coineanach mar a bha e ’na chuilean.

Bha aoidheachd gu lèor air an Eilean, le ceilidhean ’s dannsan far an robh balaich an trusgan-ghlais gan dèanamh fhèin gu math aig an tigh. Bha e ro-choltach nach robh balaich an eilein a’ faighinn mòran cothrom air eòlas nan caileagan a dhèanamh an co-dheuchainn nan coigreach air an sgèimheachadh mar gun robh iad aig banais agus cho

[TD 31]

lùgh-chasach an dòighean nan dannsan ùra a bha fasanta. Cha robh mi fhèin riamh math air an dannsa, ’s bha mi toilichte gu leòr suidhe greis gan coimhead agus ag èisdeachd a’ ghleadhraich.

Air ais ’nam bhaile beag fhéin, bha fàilte gach dorais cho bàidheil ’s a bha e riamh, na seann daoine deònach naigheachdan a chluinntinn mun chogadh, ach gach aon dhiubh ag ionndrainn ag cuideachd fhèin a’ siubhal an t-saoghail air bàrr a’ chuain.

Ged a bha mo phàrantan fhèin ro-thoilichte m’fhaicinn slàn aig an tigh, chithinn gun robh an cùram trom a’ smaointinn air mo bhràthair a b’òige, ’s e a-nis a lùib ànraidh a’ chath san Olaind, còmhla ri rèiseamaid nan ‘Seaforths’. Mar sin cha tuirt mi mòran mu dheidhinn ghnothaichean a thachair no bha dol air aghaidh.

Cha robh mi aig an tigh an t-seachdain nuair a chuala mi gun robh a’ Chiad Fheachd-Adhair a thill a Afraca, air leum aig Arnhem agus lean mi an triall gu dèidheil, oir bha amharas math agam gu dè a bha dol. Leis gach latha a chaidh seachad ’s gun iad a faighinn fois, smaointich mi gun robh e comasach gun tigeadh am feachd againne a chur a-null gan cuideachadh.

Mar sin cha b’ann le aighear mòr sam bith a dh’fhàg mi beannachd aig mo phàrantan agus an t-eilean beag gràdhaichte san do rugadh mi, gu aghaidh a thoirt turas eile air gnìomhan a’ chogaidh agus tilleadh gu Campa Bhulford.

An sin, san dà sheachdain a bha a’ chuideachd a thill as an Fhraing gan ath-bheathachadh aig an dachaidhean, bha buidheannan eile de dh’òigridh a’ cruinneachadh, gu na leapannan a bha falamh an lìonadh turas eile. Bha e coltach gun deachaidh a’ Chiad-Fheachd a leth-sgrios air blàran Arnhem agus chaidh deannan dhe na thill a chur còmhla rinne. Cha robh fada gus an robh an Siathamh Feachd-Adhair cho deasaichte ’s a bha i riamh airson aghaidh a thoirt air an nàmhaid, oir cha robh mòran againn nach robh eòlach air a ghnùis. A dh’aindeoin sin cha d’fhuair sinn mòran fois, ach a bhith gach latha ag ionnsachadh ar dreuchd as ùr a’ feitheamh an ath-ghairm gu cogadh.

Thàinig sin seachdainean roimh Nollaig, nuair a chuala sinn gun robh na Gearmailtich an deidh buille ghoirt a thoirt dha na h-Amaireaganaich ann am beanntan na h-Ardennes agus gun robh againne ri dhol an sin.

[TD 32]

“San Arm Cheàrr”

Dh’fhosgail ar n-oifigeach doras an tigh-còmhnaidh san robh mi moch madainn agus ag èigheachd a-mach sreath ainmean, dh’iarr e oirnn seasamh air a bhlàr-dhrillidh le ar n-uidheaman-catha uile ann am beagan ’s uair an uaireadair. Dh’fhaighnich mi dha gu dè bha ’na bheachd na h-Albannaich uile fhuadach air falbh, oir gu fìrinneach b’e ainm Albanach a h-uile aon a ghlaodh e. “Gu dè a dhèanamaid mur a biodh sinn ann,” fhreagair e le gàire.

Cha robh e coltach gun robh àite freagarrach ann far an leumadh duine a-measg nam beanntan, agus an t-àite fo shneachda ’s deigh. B’e a’ bheachd a’ chiad phàirt dhen fheachd a chur tarsainn gu Belgium gun dàil air bàtaichean a Lunnainn, agus gu leanadh an còrr iad mar a thigeadh tuilleadh bhàtaichean. Sin mar a bha am buidheann còmhla ris an robh mise ri falbh le cho beag sanas.

O nach robh againn ri falbh ann am plèana, bha e comasach dhuinn ar carbadan de gach seòrsa a thoirt leinn. Bha an ceathrar san sgioba agam fhèin ri falbh ann an jeep san robh an wireless.

Cha do sheas sinn mionaid air an rathad gu Tilbury a’ strìochdadh troimh Lunnainn le astar agus ’s sinn air ar stiùireadh dìreach troimhe, fad ’sa bha gach carbad eile air an rathad air a stad.

Sheòl am bàta a’ mhionaid a bha a’ chuideachd air fad air bòrd agus an ath-mhadainn chaidh sinn air tìr an Ostend. A-rithis chaidh ar stiùireadh gun dàil troimhn bhaile a dh’ionnsaigh an rathaid mhòir a bheireadh sinn seachad air ainmean a chuala sinn iomadh uair — Mons, Ypres agus àitean nam batall sgriosail sa’ chiad chogadh. Le tuiteam an dorchadais stad sinn ann am baile beag agus fhuair sinn fasgadh as gach àite a b’urrainn ar cur suas. Chaidh deannan againn a chur gu sgoil bheag, far an do dh’fhuasgail sinn ar pocannan-cadail air an ùrlar.

As an sin, thug sinn ar n-aghaidhean air fearann beanntach gus an robh sinn a-measg an t-sneachda agus an cluinneamaid fuaim nan gunnachan san astar. Ràinig sinn baile mòr Namur, agus chaidh ar cur

[TD 33]

suas air taobh-a-stigh bhallachan àrda a bha a’ cuartachadh caisteal a bhuineadh dhan rìgh, tha mi an amharas. Co-dhiù cha b’ann fo sheòmaran a’ chaisteil a fhuair sinne fasgadh, ged nach do rinn sinn cho dona a’ faighinn oisean ann an stàbull a-mach as an fhuachd. Bha againne ri fuireach an sin, gus an ruigeadh an còrr dhen fheachd sinn — agus an dèanadh na cumhachdan os ar cionn suas an inntinn gu dè bha sinn ri dhèanamh.

Thuig sinn gu robh sinn an teis-mheadhan an fhearainn fo smachd nan arm Amaireaganach, agus gun robh dà fheachd eile Bhreatannach a’ tighinn as an Olaind gu làmh a ghabhail sa’ ghnothach. B’iadsan 51st nan Gaidhealach — còmhla ris an robh mo bhràthair — agus 53rd nan Cuimreach.

An deidh dhan fheachd cruinneachadh dh’fhàg sinn an Caisteal agus chaidh ar treòrachadh na bu ghiorra ri far an robh an cath air làimh, aig baile Dinant. B’e àite de ghnè eile sin seach na coilltean uaine san Fhraing, le beanntan àrda air gach taobh fo bhrat shneachda, agus na rathaidean mar a’ ghloine le deigh. Bha fuachd na gaoithe a’ dol troimh na cnàmhan againn, ach mar fhògarraichean an rathaid riamh, dh’ionnsaich sinn dòighean sinn fhèin a thoirt as. A’ mhionaid a sheasadh an t-sreath charbad againn ri taobh an rathaid, leumadh fear againn a-mach le a bhocsa iarainn làn gainmhich, a’ dòrtadh dileag ola air agus bha teine a’ dol am priobadh na sùla gu coire de thea ghoileach a chuir air thogail, agus fear eile a’ goil crogan uisge anns am bitheadh uibhean a’ bruich, ma bha tigh-chearc idir san dùthaich troimh robh sinn a’ dol. Tha fios nach robh ar ceannardan ro-thoilichte sinn a bhith a’ goid nan uibhean, no gu tric nan cearcan fhèin; ach mar a b’eòlaiche a bha sinn a’ fàs air a’ ghnothach, ’sann bu lugha air am faigheadh iadsan faire.

Chuir sinn còrr agus mìos seachad air feadh nam beanntan san àite ud, gus an deachaidh na Gearmailtich a bhacadh le sgrios uabhasach dhaibh agus a thill na h-Amaireaganaich gu làmh a ghabhail ’nan crìochan fhèin turas eile.

Tha fios againne uile a rèir eachdraidh, gur e Montgomery a ghabh seilbh sa’ ghnothach aig an am, nuair a bha a h-uile coltas gun robh an nàmhaid a’ feuchainn ri geinn a chur eadar an t-arm Amaireaganach am meadhan na dùthcha agus an t-arm Breatannach sgaoilte gu tuath orra gu cladaichean a’ chuain. Nan robh iad air sin a dhèanamh, chan eil teagamh nach feuchadh iad ris na Breatannaich a chuartachadh mar thachair san Fraing ann an 1940, nuair a thug na Frangaich suas, agus a chaidh an t-arm againne fhuadach dhan mhuir aig Dunkirk. Nan tachradh a leithid sin a-rithis, bha an cogadh air chall dhuinn.

Ach le a bhraise, thuig Montgomery an gnothach ro-mhath agus cha robh e fo imcheist sam bith a’ stiùireadh nam feachdan a bha eòlach air a leithid a dh’fhearann agus cruadalas, an aghaidh an nàmhaid airson stad a chur orra. A dh’aindeoin a’ gheur-bhreithneachadh a dh’èisd e ris airson a ghnìomh, chan eil teagamh nach e a ro-shealladh

[TD 34]

a chuir nithean gu dòigh, agus a thug sinn ceum na bu ghiorra gus an cogadh a chrìochnachadh.

Bha an t-sabaid air talamh ìosal na h-Olaind air tighinn gu seasamh, leis gach sùil air na bha a’ tachairt sna h-Ardennes. Bha an dùthaich fo shneachda a’ gheamhraidh, agus ar n-arm daingeann air taobh siar Abhainn Mhor na Rhine. Bha na Gearmailtich daingeann air an taobh eile, ’nan seasamh air talamh an dùthaich fhèin, a’ cur rompa a dhìon gus an drùdhadh an fhuil asda.

Sin far an deach am feachd againn a stiùireadh, a’ triall na mìltean troimhn t-sneachda ’s an deigh o bheanntan nan Ardennes gu achaidhean ìosal na h-Olaind. Cha be turas taitneach a bha ann, is sinn ’nar carbadan beaga gun bhlàths no fasgadh. Bha mi fhèin agus mo sgioba mar chnapan deighe san jeep, ach ghabhamaid tacan beag gu stiùireadh fad ’s a bha an triùir eile nan crùbain am broinn nam pocannan-cadail a’ feuchainn ri cumail blàth.

Co-dhiù, ràinig a’ chuideachd againn uile ar ceann-uidhe agus chaidh ar sgaoileadh a-mach air feadh baile beag sa’ cheàrna dhen dùthaich do am b’ainm Maastricht, goirid do bhaile Vento agus faisg air an Abhainn Rhine. As sin bha againn an t-àite a ghlèidheadh fad ’s a bha an fheadhainn a bha ann romhainn a’ leigeil an anail greis a-mach on chath.

Cha robh mòran aimhreit a’ dol ach gunnachan mòra a bha a’ leagail an sligean gun fhois o thaobh nan Gearmailteach. Cha robh an taobh againne a’ toirt dhaibhsan mòran fois na bu mhotha, ach thàinig an teachd-air-aghaidh gu stad, ’s an abhainn mhòr a’ cumail nan arm o chèile agus an t-àite fo ghrèim a’ gheamhraidh.

Fhuair an sgioba agamsa fasgadh an tigh tuathanaich, ged nach robh an tuathanach fhèin aig an tigh. Chaidh esan a ruaig air falbh dhan Ghearmailt còmhla ris a h-uile fireannach foghainteach eile san àite, airson a chur a dh’obair sna tighean-ceàirde a’ togail innealan a’ chogaidh dhan nàmhaid. Cha robh oidhche no latha a chìte na plèanaichean a’ strìochdadh an adhair a’ toirt ionnsaigh air a’ Ghearmailt, gu h-àraid an Ruhr far an robh a’ chuid mhòr de dh’obraichean cogaidh na Gearmailt, nach cruinnicheadh na nàbaidhean aig an tuathanas agus air an glùinean, ghabhadh iad ùrnaigh an càirdean a shàbhaladh on sgrios a’ tuiteam orra as an adhar.

A bhàrr air na fir a thoirt air falbh, sguab na Gearmailtich san teicheadh air ais gun dùthaich fhèin beathaichean ’s àirneis fheumail eile a b’urrainn dhaibh a tharraing leotha. A dh’aindeoin sin, bha na daoine gaisgeil a bha air fhàgail — na seann daoine, na mnathan agus an teaghlaichean òga — a’ dèanamh an oidhirp na h-àitean a chumail rèidh agus an òrdugh, airson an latha a thilleadh an companaich. Cha robh air fhàgail aig an teaghlach còmhla ris an robh mise ach glè bheag de bhiadh agus ged nach robh mòran againne a roinneamaid riutha, cha robh aon againn nach toireadh ar cuid de rudan milis sam bith a gheibheamaid don chloinn bhig. Ma bha seacaid no briogais trusgain air nach robh feum againn, thoireamaid seachad iad agus chìte an t-

[TD 35]

aodach air a ghearradh sìos, agus air a dhèanamh suas ’na dheisean dhan chloinn, mar gun tàinig e o thàillear. Chan fhaca mi mnathan riamh cho fileanta le’n làmhan gu feum a dhèanamh as gach nì mun cuairt dhiubh.

Chumadh sinne mun cuairt nan ceàrnan ud gu deireadh a’ gheamhraidh, a’ fàs eòlach air an fhuachd ach gun mhòran a dhèanamh ach grèim a chumail air an fhearann agus bualadh an nàmhaid le losgadh ghunnachan mòra agus gach uidheam eile freagarrach nan tigeadh iad faisg oirnn. Mu dheireadh thàinig brath am feachd-adhair a thilleadh a Shasann. Bha amharas againn nach b’ann airson làithean-fèille a thoirt dhuinn a bha sin a’ tachairt agus cha bu luaithe a ràinig sinn campa Bhulford na rinneadh sin follaiseach dhuinn.

Cha robh plèanaichean gu leòr freagarrach am feachd a tharraing aig ar cuideachd san Eorpa ’s mar sin bha e riatanach tilleadh a Shasann far an robh gach uidheam air am robh feum againn. An sin, chaidh ar cruinneachadh turas eile gu dèanamh air cath san dòigh an robh sinn ionnsaichte. Le tilleadh deagh thìde an Earraich, bha am beachd ar ceannardan buille eile a thoirt air an nàmhaid.

Chaidh ar dealachadh a-rithis ’nar buidheannan a-rèir nan raointean o falbhamaid agus dh’fhàg sinn Bulford turas eile.

B’ann faisg air Braintree, an taobh an Ear Shasainn air an do rinn mo chuideachdsa. An oidhche mun do dh’fhalbh sinn, chruinnich sinn sa’ chanteen aig an luchd-adhair aig an robh cumhachd an raoin far an robh na plèanaichean a bha dol gar tarraing. B’aoibhneach an cridhealas an oidhche ud, gun neach a’ sealltainn a chùram air gu dè a bha roimhe. Chì mi fhathast aodainn nam balach a’ seinn “òlaibh suas a-nochd ’s dèanaibh sòlas, oir a-màireach bithidh sibh marbh”. Cha robh fàth aig na h-urad cho fior ’s a bha na faclan.

Uige sin, cha robh ionnsaigh shònraichte san robh feachd-adhair ri leum nach deachaidh iadsan a leagail air thoiseach air an armachd a’ tighinn thar na mara, no tarsainn aibhne. Airson an nàmhaid a ghlacadh gun fhios air an turas seo, b’e beachd Montgomery gun toireadh na feachdan air an làr na ciad bhuillean tarsainn na Rhine, agus gu gnothaichean a chur troimhe-chèile an deidh sin, bha dà fheachd-adhair ri tighinn a-nuas mu dheich mìle air cùl na h-aibhne an teis-mheadhan neart nan Gearmailteach. Bha an seachdamh feachd deug Amaireaganach ri leum ri taobh an fheachd Bhreatannach aig Haminkeln goirid do Wesel far an robh an ionnsaigh bu duilghe ri tachairt tarsainn na h-aibhne.

Bha an ionnsaigh sin ri tòiseachadh air oidhche 23 dhen Mhàrt, agus cha robh na feachdan-adhair ri tighinn gu aon uair deug an ath mhadainn. Mun àm sin bhitheadh an cath a’ dol gu cruaidh, agus gach Gearmailteach a’ sabaid airson a dhùthaich air fhearainn fhèin. Cha robh aon againn air ar mealladh gun robh an gnothach a’ dol a bhith furasda. Co-dhiù bha fios againn gum b’e a 15th agus a 51st Albannach

[TD 36]

agus an 53rd Chuimreach a bha dol tarsainn na h-aibhne agus bha sinn cinnteach gu ruigeadh iadsan sinn a dh’aindeoin duilgheadas a’ chath agus nach leigeadh iad idir leitid Arnhem tachairt dhuinn.

Thug sinn an t-adhar oirnn sa’ mhadainn air an 24 dhen Mhàrt agus le ar cabhlach mhòr a’ cruinneachadh còmhla air Ear-dheas Shasainn, stiùir sinn cùrsa tarsainn na h-Olaind a’ dèanamh air a’ Ghearmailt. Bha an t-adhar soilleir gun neòil agus chitheamaid na raointean ’s na tighean fodhainn agus daoine ’nan seasamh a-muigh a’ crathadh an làmhan rinn gu cinnteach a’ tuigsinn gu dè a bha ri tachairt. Chaidh sinn tarsainn an fhearainn far an robh sinn fad a’ Gheamhraidh san t-sneachda, ach a-nis a’ tionndadh gorm le blàths an Earraich. Chunnaic sin na sreathan, a’ sìneadh fad mhìltean, de ar n-armachd a’ feitheamh faighinn tarsainn na h-aibhne agus gun sinn ach beagan is mìle troigh os an cionn. Chitheamaid aodainn nan saighdearan a’ coimhead suas air an adhar. Shìos air an làr, a’ sealltainn suas, bha mo bhràthair fhèin a’ feitheamh a dhol tarsainn na h-aibhne agus cinnteach gun robh mi air fear dhe na bha os a chionn.

Cha b’ann gun fhàth a thàinig sinn faisg air taobh thall na h-aibhne, ’s an speur dubh le losgadh ghunnachan ’nar n-aghaidh. Tha e doirbh a thuigsinn ciamar a bha de mhisneach ann an sgioba nan itealan gun cumadh iad an cùrsa dìreach an aghaidh a leithid a shèisd-thoirm, a bha mar bhalla-dorcha rompa, ach chum iad orra. Bha itealain a’ tuiteam air gach taobh mar ealtainn gheòidh air an spadadh o shreathan ghunnachan air an làr.

Mun do dh’fhàg sinn Sasann, chaidh sinn uile a theagasg air na bha romhainn a dhèanamh, agus ceann-uidhe gach fear againn airson gach gnothach sònraichte a bha air a chur a-mach dhuinn. Chunnaic sinn dealbhan a chaidh a thogail latha no dhà roimhe sin dhen cheart àite agus bha mi fhèin an dòchas nach tachradh tubaisd dhomh mar a thachair san Fhraing.

Bha am fear a bha ri’m thaobh a’ leughadh leabhar fad bhuan an astair o dh’fhàg sinn Sasann, mar nach robh e ach a’ gabhail cuairt air trèan agus nuair a fhuair sinn sanas dèanamh deiseil gu leum, chuir e an leabhar ’na phòca ag radh — ‘Dìreach nuair a bha cùisean a’ tighinn gu ceann!’ is e a’ tionndadh sìos taobh na duilleige. Chan eil fios agam cuin a bha ’na bheachd tilleadh gun leabhar, no an robh na gnothaichean a bha a’ tighinn gu ceann ann, idir coltach ri na bha tighinn gu ceann far an robh e a’ dol. B’esan sergeant a Dun Eideann a chuir bliadhna seachad san arm, agus a-rèir nan ribean air a bhrollach cha robh mòran chathan anns nach robh e o Bhurma, Afraca, an Fhraing agus a-nis air talamh na Gearmailt fhèin. A dh’aindeoin an iorghaill san speur air gach taobh, cha b’urrainn dhuinn gun snuadh-ghàire a dhèanamh ’s e toirt àite seasamh air faisg air an doras as an leumamaid a-mach. B’ann an ‘Dakota’ a bha sinn, ri leum a-mach air a doras.

Chum sinn ar cùrsa tarsainn na h-aibhne agus chitheamaid lasradh nan gunnachan fodhainn, ’s an sprèadhadh aca a’ toirt crathadh air

[TD 37]

an speur mun cuairt. Cha tàinig aon spealg faisg oirnne, ged a chitheamaid plèanaichean ’nan teine sna sreathan goirid dhuinn.

Thàinig an solas uaine air ri taobh an dorais ag innse dhuinn gu robh sinn gu bhith os cionn an àite leum agus mum priobadh sin sùil, dh’atharraich an dath gu dearg, ’s a-mach a ghabh sinn.

B’e madainn Earraich rìomhach a bh’ann ’s a’ ghrian a’ deàrrsadh. Bha mi a’ tuiteam air achadh chòmhnard, dìreach far an robh agam ri tighinn a-nuas agus chithinn tighean an tuathanais air an robh mi ri’m aghaidh a thoirt, beagan is leth mhìle bhuam. Bhuail mi an talamh gun ghlag, agus a’ tilgeadh àirneis a’ pharaisiut dhìom, chruinnich mi mo luchd uidheam air mo dhruim agus thionndaidh mi m’aghaidh air an tuathanas. A-nis a dh’aindeoin gu dè an dreuchd shònraichte a bha aig gach fear a dhèanamh, b’e ar ciad ghnìomh an t-àite a shaoradh on nàmhaid agus is e sin a bha air m’inntinn a’ greimeachadh mo ghunna teann a’ sireadh fasgadh chraobhan air mo rathad.

Bha mi fhèin agus balach Eireannach còmhla air thoiseach, oir bha càch a’ dèanamh air àitean eile. Thàinig feadhainn dhe na h-Amaireaganaich a-nuas faisg oirnn. B’e siud an ciad dhol a chath agus cha robh iad idir cho furachail ’s a bha sinne a’ leum o fhasgadh aon chraobh gun ath the. Bha coille an taobh thall dhuinn agus as a sin, bha sruth de ghunnachan-grad a’ sileadh am peileirean air an achadh. Mhothaich mi do shaighdearan òga Ameireaganach, fear an deidh fir air a spadadh, ’s gun iad a’ smaointinn air fasgadh fhaotainn. Ghlaodh sinn dhaibh sin a dhèanamh, ach cha robh na h-òganaich a’ toirt faire. Loisg mi fhèin agus an t-Eireannach air lasradh nan gunnachan, agus chùm sinn oirnn a dh’ionnsaigh nan tighean tuathanais. Bha daoine an tighe sin ’nan seasamh aig aghaidh nuair a ràinig sinn e, ach nuair a chunnaic sinn nach robh armachd aca, thug sinn orra tilleadh a-steach, agus thòisich sinn air siubhal mun cuairt nan togalaichean airson coltas nàmhaid. Bha fios againn gun robh iad air gach taobh, agus bu neònach mun robh iad san àite ud.

Thug sinn an aire do dhoras aig ceann stèidhe stàbaill mhòir, nach robh idir coltach gum buineadh e don togalach fhèin. Leis a sin loisg sinn fras pheileirean troimhe agus bhreab sinn fosgailte e, a’ gairm do neach sam bith a bha an taobh-a-stigh dhe, tighinn a-mach. Bha sinn gleusda gu leòr gun a dhol a-steach sinn fhèin, gus am bitheadh sinn cinnteach gun robh an t-àite falamh.

Chuir sinn fras eile pheileirean ann, agus chuala sinn guthan ag èigheach gun robh iad a’ tighinn a-mach. Chan eil fios cò air a bha an t-ìongnadh bu mhotha, orm fhèin no air an Eireannach nuair a thòisich an treud de àrd-oifigich Ghearmailteach a’ tighinn a-mach. Chunntais sin dusan, agus a’ toirt an gunnachan bhuapa ruaig sinn air falbh iad le’n làmhan os cionn an cinn. Aig an aon am, nochd sergeant Amaireaganach a bha mòran ’s toilichte seilbh a ghabhail as a’ bhuidheann, agus thug e air falbh iad ’nan ruith, ’s e sglamhachd riutha mar gun robh e a’ ruaigeadh ghamhna air raointean farsaing Thexas.

Thill mi fhèin ’s an t-Eireannach gun stàball a choimhead gu dè

[TD 38]

a nead sheillein air an do chuir sinn gluasad. B’e sin seòmar mòr ’na dhà earann. Ris a’ chùlaibh, bha sreathan leapannan ach ris an aghaidh bha oifis, a thuig sinn a bha ’na cheann-suidhe don rèiseamaid a bha cumail smachd air an àite. Bha mapaichean air a’ bhalla agus air bòrd a’ sealltainn suidheachadh gach gunna Gearmailteach, agus na feachdan air an taobh ud dhen abhainn. A’ tuigsinn am feum dha’r ceannard fhèin, chruinnich mi iad uile, ’s chuir mi am broilleach mo sheacaid uaine iad.

Ach air bòrd eile, bha gnothaichean a chòrd ris an Eireannach na b’fheàrr — b’e sin sreath de bhòtaill fìon dhen stuth a b’fheàrr. Bha sinn air ar casg a leithid òl, gun fhios nach robh e air a phuinnseanachadh ach an deidh ar strì o mhadainn, bha am buaireadh duilich a dhiult, ’s na botaill air an seulachadh gu cinnteach mar a dh’fhàg iad an t-àite san deach am fìon a dhèanamh. Dh’fhosgail mo charaid fear dhiubh agus dh’fheuch e blasad beag dhe.

“Chan eil dad ceàrr air,” thuirt e, a’ toirt balgam math as, agus a’ sìneadh a’ bhòtaill ugam. Cha b’e aon ach dà bhotall air an do chuir sinn crìoch, oir gu fìrinneach cha robh a choltas ro làidir, agus bha sinn gu math tioram. Chòrdadh e glè mhath rinn suidhe sìos agus latha a dhèanamh dhe, a’ blasad nam botaill uile, ach bha a leithid a dh’fhuaim a’ tighinn on taobh-a-muigh, gun tuirt sinn gun robh an t-am againn tilleadh dhan chogadh.

Bha peileirean a’ strìochdadh o gach taobh agus sprèadhaidhean ghunnachan-toirme a’ tuiteam a-measg thighean an tuathanais. Mhothaich sinn do bhuidheann shaighdearan còmhdaichte an trusgain uaine nam feachd-adhair a’ dèanamh air a’ choille, agus o nach robh sealladh fhathast air ar cuideachd fhèin a bha còir a bhith còmhla rinn a-nis, smaointich sinn gum b’fheàrr dhuinn iadsan a leantainn. Bha an t-Eireannach air thoiseach orm a’ cumail suas ris an fheadhainn a bha ’nam fìor chabhaig faighinn gu fasgadh nan craobhan. Cha robh sin ’na ìongnadh oir bha coltas gun robh gach gunna san dùthaich gan cur fo ruaig. Bha mi fhèin ’s mo charaid a’ cur ar gliocas an teagamh an deidh fasgadh an stàball fhàgail gu tighinn an lùib leithid seo a dh’aimhreit. An ath mhionaid leag an t-Eireannach e fhèin air an talamh, a’ dèanamh comharra dhòmhsa sin a dhèanamh gu grad.

“Tha sinn san arm cheàrr, a charaid,” dh’èigh e nuair a chaidh a’ bhuidheann romhainn a-mach a sealladh. Le ar cion suim agus misneachd an fhìon, cha tug sinn an aire idir gum b’e Gearmailtich a bha sinn a’ leantainn. B’e feachd-adhair Ghearmailteach a bha an cumhachd an fhearainn san do thuit sinn agus bha an trusgan ro-choltach ri ar cuid fhèin.

Thill sinn gun tuathanas, agus fhuair sinn còmhla ri ar companaich. Thug mi na mapaichean gu ar ceannard, ’s chan eil teagamh nach robh iad feumail dha.

Chaidh sgrios uabhasach a thoirt air an fheachd againn san t-sabaid an latha ud, ach mun tàinig an oidhche bha sinn air ar suidheachadh air an fhearann a chaidh a chuir romhainn a ghlacadh. Chladhaich sinn

[TD 39]

ar claisean domhain oir bha dùil againn gu cinnteach nach fàgadh an nàmhaid mòran fois againn fad na h-oidhche. Chuir mi fhèin mo wireless air bonn, gu co-labhairt ris na feachdan a’ tighinn tarsainn na h-aibhne. Chaidh a h-uile nì mar bu chòir agus mun deachaidh an oidhche seachad, bha na ciad bhuidheannan dhe na h-Albannaich air ar cùl gar neartachadh.

Bha armachd nam Breatannach a’ sruthadh tarsainn an Rhine, agus farsaingeachd mòr na Gearmailt rompa. Bha feadhainn dhiubh a thriall iomadh mìle, agus a dh’fhuiling iomadh cràdh o chiad làithean a’ chogaidh troimh gach blàr thall ’s a bhos gus mu dheireadh an do ràinig iad talamh an nàmhaid.

A dh’aindeoin ar toileachas gnothaichean a dhol cho fàbharach dhuinn, bha fios againn uile nach robh rathad rèidh no furasda romhainn, ’s gach Gearmailteach sean is òg a’ sabaid airson a dhùthaich fhèin, a chreid iad cho fada a bha do-cheannsachail.

[TD 40]

An Ruaig gu Schwerin

Bha an t-arm Breatannach a-nis daingeann tarsainn na Rhine agus mìltean air deas bha an t-arm Amaireaganach an deidh bristeadh tarsainn na h-aibhne cuideachd. Mar sin bha iad mar shaighead an taobh nan Gearmailteach, gan dochann gu goirt fad ’sa bha na Ruiseanaich a’ tighinn na b’fhaisge air an crìochan on Ear a’ ruaigeadh gach neach rompa.

Bha e follaiseach nach robh an còrr cothrom am feachd-adhair againne ùisneachadh san dòigh a bha sinn roimhe, ach on bha sinn cho feumail aig sabaid-ealamh, b’e a-nis an dòigh a b’fheàrr a chuireadh iad gu feum sinn, ar cumail air sàil an nàmhdaid a’ teicheadh romhainn agus gun chothrom a thoirt dha seasamh a dhèanamh.

Cha robh uidheam giùlain againn ach na carbadan aotrom a bha furasda an làimhseachadh troimh gach seòrsa rathad, agus mar sin bha sinn cothromach air gluasad o àite gu àite gun strì. Ach chaidh earann de chabhlach armailt iarainn a chur còmhla rinn airson ar neartachadh agus gun dàil thug sinn oirnn as deidh an nàmhaid. Bha againn ri cumail air an sàil agus na b’urrainn dhuinn de mhìltean a chur ’nar deidh. Bha na feachdan mòra eile gar leantainn, agus bha acasan ri bailtean nach b’urrainn dhuinne a làimhseachadh, a thoirt fo smachd. Nan robh am feachd-adhair ri tachairt ri duilgheadas mòr sam bith, bha iad fo òrdugh a dhol mun cuairt dhe, agus cumail a’ gluasad, oir nuair a bha an nàmhaid a’ tuigsinn gun robh e air a chuartachadh, bha e na bu deònaiche toirt suas.

Mar sin chaidh sinn seachad air bailtean mòra mar Hanover, Osnabruck agus sreathan eile a bha sinn eòlach an ainmean a chluinntinn. Ann an cuid dhe na bailtean troimhn deachaidh sinn, b’eagalach an sealladh na tighean-ceàirde mòra fhaicinn air am pronnadh gu làr, agus gun bhalla ’na sheasamh airson mhìltean far an deachaidh an t-àite a sgrios. Chan eil fios ciamar a bha neach beò air fhàgail, ach a dh’aindeoin a’ mhilleadh, bha daoine a’ sgrìobadh a-measg nan làrach a’ siubhal an robh dad de sheilbh an t-saoghail aca air fhàgail. Chìte buidheannan eile a’ rèiteach stèidhean nan aitreabh,

[TD 41]

a’ deisealachadh airson an togail as ùr. Ga faicinn ag obair gun fàth air a’ chath agus na coigrich mun cuairt, cha robh e doirbh a chreidsinn ciamar a dh’èirich an dùthaich o an-dòchas call a’ chiad chogaidh; agus mar a dh’èiricheadh iad a-rithis o lèir-sgrios a’ chogaidh anns an robh iad.

B’ann air iomall bhailtean, no air fearann thuathanais a sheasamaid gu tric air oidhche. Bha sinn a’ fàs cho fileanta air an dòigh cogaidh ud nach robh e cuir dragh mòr sam bith oirnn nuair a thigeamaid air cnapan dhen nàmhaid na bu deònaiche am beathannan a leagail airson an dùthaich, ach mar bu trice bha iad ro-dheònach iad fhèin a thoirt suas agus an gunnachan a thilgeadh bhuapa. B’e an fheadhainn bu duilghe an toirt fo smachd, an fheadhainn òga a chaidh ionnsachadh an teagasg Hitler, agus a bha creidsinn gum bu dia e. Chumadh iad a’ sabaid mar na deamhain gus am faighte làmh an uachdair orra. An uairsin thigeadh iad a-mach as an claisean, le snuadh ghàire air an aodainn an dùil gum bu chòir beannachd a thoirt dhaibh airson a bhith cho gaisgeil. Bha sinn a’ cruinneachadh phrìosanaich ’nam mìltean, ach cha robh e ’nar comas ach am fàgail cruinn gus an ruigeadh na feachdan as ar deidh gus an gabhail as làimh. Bha sean is òg a’ tilgeadh sìos an gunnachan is iad a’ tuigsinn nach robh e gu feum dhaibh an còrr sabaid no teicheadh a dhèanamh. Cha bu mhotha bha iad deònach cumail orra ro fhada dhan Ear, far an robh na Ruiseanaich a sìor thighinn air aghaidh. A dh’aindeoin gu dè thachradh dhaibh fo làmhan nam Breatannach no nan Amaireaganach, bha e na bu taitnich dhaibh na tuiteam an làmhan nan spùinneadair a’ tighinn a fàsaichean na Ruis.

Ma bha ganntas bìdh air na teaghlaichean a chuinnaic sinn san Olaind, gu dearbh cha robh mòran dhe choltas air na Gearmailtich ris an robh sinn a’ tachairt, gu h-àraid air na tuathanais. Cha bu mhotha a bha sinn a’ toirt faire gu dè a thoireamaid bhuapa a thaobh bìdh. Cha bu luaithe a ruigeamaid tuathanas na bha mo sgioba fhèin air am bonnan a’ siubhal mun cuairt ach gu dè air an cuireadh iad làmh.

Bha beothaichean rìomhach air gach taobh — cuid mhòr dhiu gun teagamh a chaidh an sguabadh as na dùthchannan far an robh an armachd Ghearmailteach cho fìor fhada a’ cumail an t-sluaigh fo’n dòrn. Bha na bàthchannan a’ brùchdadh le biadh bheothaichean de gach seòrsa. Cha robh seòmar-bìdh an tigh nach robh loma-làn de gach seòrsa crogan feòla agus meas agus cha robh bròn air aon againn a’ taghadh na bha dhìth oirnn o na sgeilpean. Chan eil teagamh nach robh sinn a’ coimhead as ar deidh fhèin a thaobh bìdh, ged a bha sin an aghaidh riaghailt. B’e beachd ar ceannardan nach robh còir againn sinn fhèin a ghiùlain mar a rinn na Gearmailtich troimh dhùthchannan na h-Eòrpa.

Bha aon turas a bha sinn air ar stad ann am baile beag agus an nàmhaid a’ dèanamh seasamh na bu làidire na b’àbhaist dha agus a bha sinne a’ gabhail fasgadh sna claisean far bu thrice an robh sinn fad ’sa bhitheadh na h-oifigich as na tighean a bu ghiorra dhaibh. Bhitheadh iadsan a’ faighinn an roinn de uisge-bheatha o na stòran

[TD 42]

a bha gar leantainn uair san t-seachdain ach an turas seo is sinn bog fliuch le frasan agus fo dhìol ghunnachan mòra nan Gearmailteach, thug feadhainn dhe na balaich orra fhèin an cuid de bhlàths an uisge-beatha fhaotainn. Nan robh iad air a bhith buidheach le botall cha bhitheadh gnothaichean cho searbh, ach nuair a chaidh am bocsa làn bhotaill air chall, bha e na bu mhiosa na ged a thigeadh armachd air ar n-uachdar. ’Se bu mhios dhen ghnothach, gun deachaidh roinn ceannard an fheachd cuideachd air chall. Co-dhiù, cha d’fhuair iad an drama an turas ud, agus tha fios gun robh feadhainn againne nach robh a’ faireachdainn an fhuachd ceart cho duilich.

Turas eile, bha sinn a’ dol troimh bhaile beag a bha an nàmhaid a’ sloisreadh le spealgan-thoirm, oir bha fios ro mhath aca gun robh sinn air an sàilean, agus nach robh taobh an tionndaidheamaid air an rathad chumhang. B’fheudar dhuinn leum as ar carbadan beaga airson fasgadh a ghabhail an dorais nam bùithean air gach taobh dhen t-sràid. Thachair gum b’ann aig bùth àilleaganan a stad an sgioba agamsa agus cha robh iadsan riaraichte fuireach air an starsaich. Dh’fhosgail iad an doras agus gun smaointinn air na bha dol air aghaidh a-muigh, thòisich iad air rannsachd nan sgeilpean. Cha robh e gu feum dhomh iarraidh orra stad, ’s iad a cruinneachadh uaireadairean ’s a cuir sreath dhiu air an gàirdeanan. Shaoil mi fhèin nach robh mo ghòraiche a’ leantainn òrdainnean a’ dèanamh feum sam bith dhomh agus nuair a thuit mo shùil air bocsa làn fhàinneachan a’ deàrrsadh an soillse na gealaich, chuir mi am bocsa mar a bha e am broilleach mo sheacaid, ag radh rium fhèin ged nach faighinnse ach siud as a’ chogadh nach bithinn a’ gearain.

Bha sinn an sin gus a’ ghlasanaich, nuair a fhuair sinn cothrom gluasad air aghaidh turas eile. Bha mise air bhioran gun tigeadh an latha is gu faighinn cothrom sealladh a thoirt air an stòras a chreach mi. Bha a’ ghrian san adhar os ar cionn mun d’fhuair mi an cothrom sin a dhèanamh agus a’ toirt a’ bhocsa gu cùbach o’m bhroilleach dh’fhosgail mi e. Chaidh mo dhroch shannt a phàigheadh mar bu dligheach, oir chaidh mo mhealladh gu geur — gu dè bha sa’ bhocsa ach cearcaill fàinneachan mar a gheibh clann bheaga ’nan stocannan aig an Nollaig! Cha do dh’fhàg sin mi mòran na bu bhàigheile ri mo chompanaich is an gàirdeanan a’ gliongadaich le buillean uaireadairean!

Làithean eile thigeadh stad a chuir oirnn, cha b’ann a mhàin air thàillibh an nàmhaid, ach gun robh sinn a’ dol air aghaidh ro luath. Uaireannan bha sinn a’ faighinn air strìocadh o luchd-adhair ar taobh fhèin, ’s iad a’ smaointinn gum b’e an nàmhaid sinn. Ga rìreabh cha robh e furasda dhaibh ar n-aithneachadh a-measg nam mìltean Ghearmailteach a bha air gach taobh dhinn, agus sinn a’ cumail dìreach trompa. A bhàrr air sin, bha gach seòrsa carbad Gearmailteach againn air an cuireamaid làmh. Tha fios gun robh e ceart cho mì-riaghailtach don nàmhaid a’ faicinn an armailt iarainn fhèin a’ tighinn as an deidh agus a’ losgadh orra. Bha na Gearmailtich a’ fàgail iomadh carbad ’nan deidh le cion ola agus gu tric cha robh ùine aca an cuir a feum. Mar

[TD 43]

sin bha iad gu math feumail dhuinne, oir bha ola gu leòr gar leantainn ann an làraidhean mòra, airson ar carbadan a chumail air an rathad.

Bha am fearann troimh’n robh sinn a’ dol anabarrach rìomhach, agus an àitean cha robh coltas cogaidh ri fhaicinn. Sin mar a bha baile beag eile, am bun glinne is abhainn a’ dol troimh mheadhan san do stad sinn. Thàinig sinn air campa air bràighe a’ bhruthaich os cionn a’ bhaile a bha air a chumail cho dòigheil ri àite airm a chunnaic mi riamh. Bha sreath chraobhan gun gheata aige a’ falach nan callaid iarainn mun cuairt dhe agus na tùran-fhreiceadain aig gach oisean. Bha rèidhlean de dh’fheur mìn cho gorm eadar na craobhan, nach faicte na b’fheàrr aig aghaidh caisteil. Cha robh saighdear no freiceadan air sealladh. Ghabh sinn seilbh air àite cho fàbharach ri àite-còmhnaidh a chunnaic sinn.

Cha robh fada gus an do thuig sinn an gnothach. B’e Iùdhaich agus prìosanaich dhen t-seòrsa sin a b’àbhaist a bhith ann, ach le coltas, chaidh an gluasad as le tighinn an airm on Iar. Bha togalach ann làn chuirp dhaoine de gach gnè, sean is òg agus cnàmhan gun a’ chrìonag feòla orra, a’ sealltainn nach robh mòran bìdh aca ri fhaotainn. Bha boireannach sìnte marbh le pàisde nach deachaidh ach a bhreith fo gàirdean, fireannaich le’n casan air an gearradh on ghlùin, agus dubh le cion furachras mun do bhàsaich iad. Sean agus òg air an cruachadh air uachdar a chèile. Ri taobh an àite sin bha togalach mòr eile le àmhainnean ’nan sreath far an robh na cuirp ri’n losgadh. Bha e coltach gun deach an campa fhàgail an cabhaig mus robh ùine an obair chianail ud a chrìochnachadh. Bha na cnàmhan fhathast sna h-àmhainnean agus tòrr dhen luaithridh a’ feitheamh a sgaoileadh air an fheur fo na craobhan. Cha robh ìongnadh ged a dh’fhàs e cho fìor ghorm …

Nuair a dh’fhaighnich sinn do luchd a’ bhaile mu dheidhinn a’ champa, leig iad orra nach robh fios acasan gu dè a bha dol ann. B’e sin sgeul gach Gearmailteach a thachradh tu ris troimhn dùthaich uile, nam feuchadh thu ri naigheachd fhaighinn mu na campaichean oillteil san deach a leithid a chur gu bàs.

Gu tric nuair a sheasamaid tacan am fasgadh coille no air iomall baile, bha sinn ri bhith furachail a h-uile mionaid air latha ’s oidhche, oir cha robh an nàmhaid a’ leigeil fois leinn. B’iadsan a bu mhotha a chuireadh dragh oirnn, buidheannan òganaich a dh’fhuiricheadh am falach an deidh dhan companaich a bhith air an ruaig air ais agus a thoireadh ionnsaigh air freiceadain ’s comannan beaga air leth o chàch. Bha dithis bhràithrean sa’ chuideachd againn nach do dhealaich o chèile on latha a thug an t-arm gairm orra, ged a b’e cleachdadh glè ainneamh dhan arm dithis cho dlùth càirdeas a chumail còmhla. Deireadh feasgair, nuair a bha sinn a’ dol troimh choille, thug aon aca ceum on rathad far an do stad ar carbadan. Cha deachaidh e mòran ’s dusan ceum nuair a loisg fear dhe na Gearmailtich sin air a fasgadh nan craobhan, agus thuit am balach marbh. Cha mhòr nach deachaidh a bhràthair as a chiall, a’ tulgadh a leth-aon ’na ghàirdeanan agus gu dearbh bha truas againn ris, aig am nach robh tìm truas a bhith aig neach sam bith.

[TD 44]

Cha robh fios aig aon againn cò an ath fhear a bhitheadh ’na shìneadh agus cha robh ùine a bhith a’ gul airson caraid a thuiteadh ri d’thaobh. Cha b’ann idir aig an àm a thachradh an tubaisd a smaoinicheadh neach air gu dè bha a’ tachairt, ach bliadhnaichean ’na dheidh, nuair a chluinneadh duine ainm a thoireadh aodann charaidean air ais gu smuain agus a thoireadh deur ’na shùil a’ caoidh nan gaisgeach a chaill am beatha cho òg.

Chaidh maille a chur oirnn turas eile ’s sinn an deidh baile a ghlacadh on nàmhaid, fad ’s a bha sinn a’ feitheamh drochaid a thogail tarsainn abhainn a bha romhainn agus sgaoil sinn sinn fhèin air feadh nan tighean. Bha raon airson itealan-cogaidh faisg air a’ bhaile agus nuair a dh’fhàs cùisean caran sàmhach, dh’fhalbh mi fhèin agus dithis eile air sgrìob a choimhead cuid dhe na h-uidheaman radar a bha air an suidheachadh ann an tighean beaga air iomall an raoin. A’ tighinn gu fear dhiubh shaoil mi gum faca mi còmhla-uinneig a’ dùnadh, ach cha robh sealladh air neach idir mun cuairt an àite. Thug mi faireachadh do mo chompanaich agus sgaoil sinn o chèile, fear a’ dol gu gach taobh dhen tigh, fad ’s a chaidh mi fhèin a-steach air a’ gheata aig an aghaidh. Bha gach uinneag ’s doras dùinte, is coltas an àite glè ghruamach. Bha mi am beachd nach b’e gliocas a thug sinn gun àite ud ’s gun sinn an sealladh ar cuideachd fhèin. Cha bu mhotha a dh’innis sinn do dhuine càite an robh sinn a’ dol. Bhathar riamh a’ comharrachadh dhuinn a chosgais gun deachaidh an t-arm ar n-ionnsachadh ’nar ceàird shonraichte agus an duilgheadas daoine fhaighinn a ghabhadh ar n-àite nan tachradh dad dhuinn. Sin na smaointean a bha a’ ruith troimh m’ inntinn ’s mi ’nam sheasamh leam fhèin aig aghaidh an tighe ghruamaich ud. Mhionnaich mi nach bithinn cho gòrach a-rithis.

Co-chiù, cha do leig mi leis an imcheist sin buaidh fhaighinn air m’inntinn. Rinn mi air an uinneig bu ghiorra dhomh. Reub mi a còmhla dhi, bhrist mi a’ ghloine le’m ghunna, agus thug mi sùil ghrad a-steach. Mhothaich mi do Ghearmailteach ’na sheasamh an oisean a’ feuchainn e fhèin fhalach agus le sròn mo ghunna dìreach air a cheann, ghlaodh mi air tighinn a-mach. Chuir e làmhan air bàrr a chinn, thàinig e gun uinneig ’s leum e a-mach. Cha robh e ’na ònar. Bha fear eile a’ tighinn air a shàil. Agus fear an deidh fir, gus an do chunntais mi deichnear òganach nach robh mòran na bu shine na mi fhèin agus a rèir ribinn na croise-iarainn mu amhach an ceannaird, thuig mi nach b’e buidheann a dh’fhaoidte a bhith sèimh riutha a bha annta.

Le’m chompanaich a’ cumail sùil gheur orra, rinn sinn cinnteach gun do dh’fhàg iad an gunnachan ’nan dèidh — agus cha b’e sin a’ chunntais bheag. Bha gunnachan grad, agus spealgan-thoirme aca a dhèanadh sgrios grànda, nan robh iad air cothrom fhaighinn a dhol ’nar measg feadh na h-oidhche, mar nach robh teagamh, a bha ’nam bheachd a dhèanamh. Nuair a chunnaic fear na gruaig bhàin a bha ’na cheannard orra nach robh ann ach an triùir againn, thòisich e air cagraich ri chompanaich, ach chuir sinn stad ghrad air barail sam bith a bha ’na inntinn buannachd fhaighinn oirnn. Le’n làmhan air an cinn,

[TD 45]

thionndaidh sinn air a’ bhaile, a’ dol seachad air achadh far an robh luchd tuathanais a’ gart-ghlanadh iomaire buntàta. Cha bu chàirdeil an t-sùil a thug iad oirnn, ach cha bu mhotha a sheall an triùir againne gun robh eagal sam bith oirnn, ’s ar meuran teann air ar gunnachan.

Thug sinn troimhn bhaile iad gu àite far an robh mòran dhen seòrsa air an cuartachadh nam prìosanaich. Thill sinn a chruinneachadh nan gunnachan nach b’urrainn dhuinn a thogail air a’ chiad thuras agus cha robh teagamh gu dè bha fainear dhan bhuidheann ud. Cha robh aon uidheam dhen radar, a thug air ar cuairt sinn an toiseach, air fhàgail slàn ach air a phronnadh fo’n casan. A bhàrr air na gunnachan bha de bhiadh is uisge aca na chumadh iad beò iomadh latha nan robh iad air seachnadh an glacadh. Cha robh a’ bhuidheann ud ’nan aonar, oir cha robh latha nach robhar a’ cuartachadh an leithid. B’e an dùthaich fhèin airson an robh iad a’ sabaid, ’s chan eil teagamh nach bitheadh cùisean air an aon dòigh am Breatann nan robh na Gearmailtich air faighinn ma sgaoil ann. Bha sean is òg againn fhèin air an teagasg sa’ ‘Home Guard’ a cheart rud a dhèanamh nan robh an nàmhaid air tighinn.

Fad ’s a bha am Feachd-adhair aig toiseach an Airm Bhreatannaich, a’ gearradh dìreach tarsainn raointean farsaing ceann-a-tuath na Gearmailt, bha na feachdan na bu truime gan leantainn agus a’ cuartachadh nam bailtean mòra nach robh sinne comasach a làimhseachadh. Bha na h-Amaireaganaich a’ triall tarsainn na dùthcha gu deas oirnn. Bha e cuideachd follaiseach gun robh na Ruiseanaich a’ dlùthadh air crìochan ear na Gearmailt, agus nach robh ann ach ùine glè bheag a-nis gus an dùineadh spògan armachd nan dùthchannan co-cheangailte air amhach an aona nàmhaid.

A dh’aindeoin sin, cha robh coltas toirt suas air na Gearmailtich agus eadhon le cùisean cho eu-dòchasach dhaibh, bha iad a’ dèanamh an oidhirp seasamh aig gach abhainn ’s drochaid a chuireadh stad air ar dol air aghaidh. Sheas iad gu daingeann aig an abhainn mhòr Elbe le rèiseamaidean de òigridh Hitler a’ sabaid gu fiadhaich, agus iad coma idir ged a chailleadh iad am beatha. Bha iad fhathast a’ creidsinn nach robh e idir comasach do Hitler, a bha mar dhia dhaibh, an cogadh a chall. Cha b’e sin beachd nan saighdearan a bu shine, a bha air fàs sgìth den chath, agus ro-thoilichte cothrom fhaighinn toirt suas agus tilleadh far am faigheadh iad tàmh, eadhon glaiste an cùl challaidean iarainn.

Air faighinn tarsainn an Elbe, b’e an uairsin a’ bheachd sinn gearradh dìreach tarsainn na dùthcha chun an ear gus an ruigeamaid Muir na Baltic. Thug sinn na rathaidean oirnn le’r sreathan charbadan ’nar smùid astair, oir cha robh sinn am beachd leigeil leis an nàmhaid tàmh fhaighinn mionaid. Fhuair sinn ar strìocadh turas na dhà eile o ar luchd-adhair fhèin, nach robh a’ tuigsinn gun robh sinn cho fada air aghaidh, gus mu dheireadh am b’fheudar stad a chur air a h-uile ionnsaigh o’n adhar air na rathaidean a bha sinne a’ leantainn. Cha robh sgeul air luchd-adhair nan Gearmailteach o chionn ùine, oir cha

[TD 46]

robh ola air fhàgail aca. A bhàrr air sin, cha bhitheadh e furasda dhaibh ionnsaigh a thoirt oirnn ’s na rathaidean cruaichte le’n cuideachd fhèin a’ teicheadh o gach taobh. Bha mìltean Ghearmailteach air na rathaidean — luchd armachd agus comann dùthchasach, cuid mhòr dhiu le eallaichean air an dromannan, ’s an cairtean-làimhe air am putadh rompa ’s iad uile a’ toirt aghaidh air an iar oir cha robh aon aca deònach a bhith glaicte le na Ruiseanaich a sìor dhlùthachadh on ear. Air an rathad cuideachd, bha mìltean de dhaoine a bhuineadh do dhùthchannan na h-Eòrpa uile, a chaidh an cruinneachadh gu obair sa’ Ghearmailt co-dhiù bha iad deònach gus nach robh. Bha iad a-nis a’ dèanamh an rathaidean dhachaidh. Còmhla riutha bha creutairean truagha a fhuair ma sgaoil as na campaichean oillteil san robh iad air an sgiùrsadh. Cha robh iadsan ach còmhdaichte ann an luideagan, ’s gun bhrògan air cuid mhòr dhiu, agus iad uile goirid dhan bhàs le cion bìdh. Bha iad a’ tagradh biadh bhuainn nach robh againne dhaibh. Chan èisdeadh iad ri comhairle fuireach ’nan campaichean gus an ruigeadh na feachdan eile iad, agus an tigeadh cobhair. Bha an dìol aca de champaichean agus b’fheàrr le cuid mhòr dhiù an rathad a thoirt orra na fuireach an eagal dè thachradh dhaibh nan ruigeadh na Ruiseanaich iad na bu luaithe.

Bha an sluagh sin a-nis ma sgaoil air feadh na dùthcha gun riaghaltas orra, a’ creachadh ’s a’ spùinneadh air gach taobh. Cha b’e aon Ghearmailteach a thàinig far an robh sinn a ghearain na chaidh a ghoid ach cha robh mòran a b’urrainn dhuinne a dhèanamh. Cha b’ann a thoirt riaghaltas air an t-sluagh a bha sinne an siud — b’e sin obair na feadhna a bha gar leanntainn, ged nach robh e furasda sin innse dhan t-sluagh mun cuairt dhinn.

Cha robh na siùbhlaich air na rathaidean a’ dèanamh chùisean na b’fhasa dhuinne no dha na carbadan troma gar leanntainn, ’s gach àite cruaichte le sluagh ’s cairtean ’s eich, agus gach seòrsa eile. Is e sin a thug air an fheachd againn toirt gu mòr air na frith-rathadan airson barrachd astair a dhèanamh air aghaidh.

Bha an ceannard deònach tadhal air na buidheannan a bha air thoiseach, agus mar sin leum e fhèin an cùl cuibheall na jeep, agus an A.D.C. (an t-oifigeach ’na chompanach dha) ri thaobh, fad ’sa bha mise air an cùl eadar wireless agus an gunna bha agam airson an ceannard a dhìon. Thuirt an t-oifigeach gu stiùireadh esan an carbad, ach chan èisdeadh am fear eile ri sin is e a’ cur a chas sìos agus an jeep a’ toirt roidean astair as tarsainn nan rathad caol ’s leathann. Bha an triùir againn an siud le’r bonaidean dearga air ar cinn ’s ar trusgain uaine a-measg mìltean de Ghearmailtich còmhdaichte sa’ ghlas air an robh sinn a-nis cho eòlach — agus gun sgeul no sealladh air an còrr dhe’r cuideachd fhèin. Thuirt an A.D.C. gun robh e a’ smaointinn gun robh sinn air an rathad cheàrr, ach cha do rinn an ceannard ach sgal gàire ’s e a’ suaineadh a-measg nan sreathan chairtean mòra làn uidheaman na h-armachd Ghearmailtich. Tha mi dearbhte gu robh e ga fhaicinn fhèin mar fhear de na ridirean o shean a’ sguabadh troimh

[TD 47]

gach nàmhaid air muin each calma cogaidh, agus coma co-dhiù gu dè a thachradh dha fhèin.

Cha robh na ceathairnean Gearmailteach ach a’ coimhead oirnn le’m beul fosgailte ’s sinn a’ greasad seachad orra. Mu dheireadh, ràinig sinn iomall coille far an robh sreathan de Ghearmailtich a’ cladhach chlaisean agus a’ cur ghunnachan an àite gu seasamh an aghaidh an airm a’ tighinn on iar. Thuig sinne san jeep gun robh sinn gu cinnteach air an rathad cheàrr agus gu math air thoiseach air na cuideachdan dhe’r feachd a bhitheadh a’ gabhail ghnothaichean mar siud os làimh.

Ghlaodh sinn air na Gearmailtich iad fhèin a dheasachadh gu toirt suas agus feitheamh ris an Arm Bhreatannach, ach cha do dh’fhuirich sinn ri argamaid riutha, agus an ceannard a’ toirt tuilleadh astair as an jeep agus sinn a’ sguabadh seachad air an gunnachan caola.

Cha b’e mhàin gun robh sinn air an rathad cheàrr, ach cha robh e comasach dhòmhsa freagairt fhaighinn air a’ wireless, oir bha sinn ro-fhada air falbh o ar cuideachd fhèin. Cha robh e dol a dhèanamh feum sam bith dhuinn feuchainn ri tilleadh oir gu cinnteach chan fhaigheamaid fada a-measg na bha air an rathad. Mar sin chum sinn oirnn, a’ faicinn baile mòr romhainn. B’e sin baile Schwerin — mìltean air thoiseach air ceann-uidhe ar feachd — ach cha robh dòigh air ach leigeil oirnn gun robh sinn coma co-dhiù agus gun robh sinn an siud le ar deòin fhèin agus ma b’fhior air turas àraidh ar n-Airm. Chum an ceannard air gu teis mheadhan a’ bhaile agus stad e mu choinneamh a thalla mhòir.

Aig gach taobh dhen cheàrnaig fharsaing mu choinneamh an talla, bha sreathan armailt mhòr iarainn ’nan seasamh, agus rèiseamaidean de shaighdearan cuideachd ’nan sreathan mar gum bitheadh iad a’ feitheamh òrdugh triall air astar le an eallaichean air an dromannan. Bha uinneagan nan tighean mun cuairt fosgailt agus daoine a’ sealltainn a-mach. Leum an ceannard as an jeep còmhla ris an A.D.C. agus ag iarraidh ormsa fuireach ri taobh na wireless, feuchainn ri freagairt fhaighinn bho ar feachd, agus toirt orra cabhag a dhèanamh, thug iad orra gun talla. Tha mi glè chinnteach nach robh ’nam beachd ach leigeil orra gum b’e turas sonraichte air an robh iad agus nach robh iad idir a’ gabhail gnothach ris an armachd mun cuairt oirnn.

Bha mise air m’fhàgail an sin leam fhèin ’nam sheasamh ri taobh an jeep. Shaoil mi gun robh sùilean mhìltean Ghearmailteach orm mar gum b’e coigreach a leum as a’ ghealaich a bha unnam! Cha do leig mi orm gun robh mi gam faicinn ’s mi sealltainn mu cuairt orm air annasan an àite.

Bha comharra dearg le aon rionnag gheal ’na mheadhan air aghaidh an jeep, agus bha sin a’ ciallachadh gum b’e ceannard-feachd a bha e a’ giùlain.

Cha tàinig duine ’nam chòir, ach bha gach sùil fhathast orm o na h-uinneagan agus iadsan ’nan seasamh sàmh air gach taobh. O am gu am, thoirinn làmh air a’ wireless an dòchas gum faighinn freagairt. Gu fortanach, fhuair mi sin an ceann greise on chuideachd air thoiseach

[TD 48]

ar feachd fhèin, ach bha iadsan fhathast deannan mhìltean air falbh agus bhitheadh greis mus ruigeadh iad am baile. Cha mhòr gun do chreid iad mi gun robh an ceannard a’ feitheamh orra agus nach robh coltas gun robh an nàmhaid a’ dol a dhèanamh strì sam bith ’nan aghaidh. Dh’innis mi dhaibh cor an àite mar a bha mise ga fhaicinn aig a’ mhionaid ud. Fad ’sa bha an còmhradh ud a’ dol cha robh sgeul agamsa air mo chompanaich.

An ceann greise, mhothaich mi do bhuidheann oifigich Ghearmailteach a’ dèanamh air an jeep. Bha còignear aca ann, còmhdaichte an còtaichean fada leathair-dhubh agus urad de bhabagan-guailne airgid orra nach robh mise an teagamh sam bith gum b’àrd-oifigich iad. Sheas iad mu’m choinneamh agus dh’fhaighnich fear aca anns a’ Bheurla cò am feachd airm do’m buininn no an ceannard a bha còmhla rium, is e a’ coimhead air a’ chomharra. Le’m bhonaid dheirg, bha e follaiseach gu leòr cò feachd do’m buininn, agus dh’innis mi dhaibh gum b’e an ceannard a bha còmhla rium agus gun tàinig e air thoiseach gu fuil a shàbhaladh mun ruigeadh an armailt air ar sàil. Thuirt mi riutha gun robh an ceannard aig a’ mhionaid ud aig an talla a’ siubhal airson ceannard a’ bhaile. B’e mo bheachd nach robh breug bheag a’ dol a dhèanamh diubhar dhòmhsa ’s cha robh e dol a dhèanamh feum idir a radh gun do chaill sinn ar rathad sa’ chiad àite.

Dh’innis an t-oifigeach dha càch agus an dèidh beagan còmhraidh eatorra, thuirt esan riumsa gum bu seo Ard-Cheannard na h-Armachd Ghearmailtich an ceann-a-tuath na dùthcha agus gun robh e airson e fhèin agus an t-arm fo smachd a thoirt suas dhan Arm Bhreatannach, agus sguir a chur air an t-sabaid. Leis a sin thug gach fear dhiu dhe a ghunna agus gan sìneadh dhomh, dh’iarr iad m’ainm a sgrìobhadh ’nan leabhraichean-ionannachd a’ dearbhadh gun tug iad suas an gunnachan. Rinn mi sin dhaibh ged nach do thuig mi buileach aig an am an ceum sonraichte a bha sin a’ ciallachadh. Chaidh làithean seachad mun do sheas na ceart dhaoine air beulabh Mhontgomery agus a chrìochnaich iad cogadh na Gearmailt.

Ach ann an Schwerin air an fheasgar ud cha robh e furasda a thuigsinn gun robh armachd na Gearmailt air an glùinean agus gun ’nan smaointean ach teicheadh gu taobh nan Breatannach no na h-Amaireaganaich, mun tigeadh na Ruiseanaich a bha sguabadh na bu ghiorra gach latha on ear.

Cha robh mi duilich a’ faicinn mo cheannard fhèin a’ tilleadh, agus dh’innis mi dha na bha tachairt agus gu dearbh bha mi toilichte, oir bha gu leòr dhòmhsa mo shaighdearachd a dhèanamh gun a bhith co-cheangailte ri gnothaichean cudthromach mar siud.

Sin an staid a ràinig cùisean nuair a thàinig brath air a’ wireless gun robh na ciad charbadan dhe’r armailt fhèin air am baile a ruighinn agus dh’iarr an Ceannard orra cumail dìreach rompa, ach nach robh an còrr sabaid ri bhith ann.

Chan eil fios cò an linn an do thachair a leithid roimhe, an ceannard a’ glacadh a leithid a bhaile làn shaighdearan mun do ràinig a chuid

[TD 49]

shaighdearan fhèin. Is iomadh sgal gàire a bha iad a’ dèanamh mu dheidhinn co-dhiù.

Le toiseachd ar feachd a-nis sa’ bhaile, b’e beachd a’ cheannaird cumail oirnn gu cuan na Baltic, oir cha robh sinn fada bhuaithe sin a-nis. Mach a ghabh sinn air an rathad mhòr gun neach a’ cur stad oirnn. Bha deireadh an fheasgair ann nuair a ràinig sinn baile mòr Wismar, agus an cuan mu ar coinneamh. Chum feadhainn dhe’r cuideachd orra gu taobh an ear a’ bhaile agus an sin thachair iad ris na Ruiseanaich. Bha an t-slighe fada agus uairean duilich a triall, ach ràinig sinn ar ceann-uidhe mar a chaidh a chur a-mach dhuinn a dhèanamh.

Thàinig na Ruiseanaich a-stigh dhan bhaile an oidhche ud, ach bha am feachd againne an deidh seilbh a ghabhail as an àite uile an uairsin — cùis nach robh idir a’ còrdadh ris na Ruiseanaich. Cha do chuir sin stad orra a dhol fiadhaich air feadh a’ bhaile, a’ bristeadh thighean, ag òl gach seòrsa drama air an leagadh an làmhan, agus gan giùlain fhèin ann an dòigh nach robh idir modhail. Cha robh sluagh a’ bhaile sàbhailte an oidhche ud, ach gu fortanach dhaibhsan, dh’fhuirich iad a-mach a sealladh.

B’e daoine beaga a bh’anns na Ruiseanaich uile a chunnaic mise — cuid mhòr leis na sùilean caola a bha ag innse gum b’ann a fàsaichean Siberia a thàinig iad. Bha boireannaich agus fireannaich san aon trusgan donn, ’s iad a’ dannsa air an dalladh feadh nan sràidean. Chan eil teagamh nach robh iad càirdeil gu leòr rinne aig an am, is e coltach dhaibh gun do rinn sinn ar cuid fhèin de shabaid nan Gearmailteach mun do ràinig sinn cho fada am fearann an nàmhaid. Co-dhiù cha robh mòran fois an oidhche ud aig aon againn a’ cumail sùil air ar carbadan ’s gach uidheam a bha againn oir cha robh nì nach robh na Ruiseanaich airson fheuchainn ’nan làmhan ach ciamar a bha e na b’fheàrr no bu mhiosa na na bha aca fhèin. Cha robh e duilich a thuigsinn ciamar a bha iad comasach air a leithid a dh’astar a thriall gach latha, oir cha robh iadsan a’ tarraing de dh’uidheam ach na bha riatanach — biadh ’s nithean eile bha iad a’ reubadh on dùthaich troimh robh iad a’ dol.

Bha treud de theachdairean o luchd-riaghlaidh a’ bhaile aig air ceannard an ath latha a’ gearain an dìol a dh’fhairich an sluagh o na Ruiseanaich, an deidh dhan bhaile toirt suas gun peileir a losgadh. An deidh sin, thachair ceannardan nan Ruiseanach ri ar ceannard, agus tha e coltach gun deachaidh cùisean a rèiteach.

Dh’fheumadh an Ruiseanach fuireach taobh-a-muigh a’ bhaile fad ’sa bha an t-arm Breatannach ann. Cha robh iadsan ro thoilichte mun rèiteachadh sin, ach cha robh mòran a b’urrainn dhaibh a dhèanamh mu dheidhinn aig an am. ’Se bu mhotha bha cuir dragh orra gun robh iad ag radh gun deachaidh am fearann air an robh sinne ’nar seasamh a roinn dhaibhsan nuair a thachair Churchill, Roosevelt agus Stalin ann a’ Yalta agus a chaidh a’ Ghearmailt a roinn eatorra. A rèir a’ chòrdaidh sin, bha baile Wismar gu firinneach a’ dol fo ùghdarras nan Ruiseanach, agus gus an fàgadh balaich nam bonaidean dearga e cha

[TD 50]

robh dòigh air an robh iad a’ dol a dh’fhaighinn seilbh a dh’aindeoin gu dè na dhearbh luchd-riaghlaidh ar dùthchannan. Cha robh iad idir toilichte agus sin nuair a thòisich sinn air cluinntinn a’ chiad ghearain mi-chòrdadh eadar na dùthchannan a bha co-cheangailte fad ’sa bha iad a’ sabaid an aon nàmhaid ach a-nis a bha dol a bhith aig sgròban a chèile ag argamaid mu nithean riaghaltais.

Fad ’sa dh’fhuirich sinn sa’ bhaile, fhuair sinn àitean-còmhnaidh anns na tighean a chaidh an dochann le toirmean an adhair agus o nach robh an còrr sabaid ri dhèanamh, fhuair sinn ar n-anail a tharraing agus beagan fois. Airson beagan co-fhurtachd a dhèanamh dhuinn fhèin, chruinnich sinn an àirneis a b’fheàrr a deannan thighean air gach taobh. Is iomadh uair a smaointich mi ciamar a rèitich na nàbaidhean na cùisean sin nuair a dh’fhàg sinn agus a fhuair feadhainn an tighean le barrachd àirneis na bha riamh aca agus feadhainn eile ag aithneachadh an cuid fhèin an tigh an nàbaidh!

Leis an t-sabaid seachad, thòisich sinn air beagan suim a ghabhail ’nar coltas fhèin. Sgioblaich sinn ar trusgan cho math ’s b’urrainn dhuinn, ged nach robh na b’fheàrr againn a chuireamaid oirnn. Bha sin fhathast an stòras a’ champa air ais an Sasann. Co-dhiù, fhuair sinn cothrom bogadh an sàile na mara, agus an dèidh smùr an rathaid bu thaitneach an gnothach e. Thug sinn soillseachadh air ar brògan — rud nach do rinn sinn airson iomadh latha, ach nuair a fhuair sinn òrdugh tòiseachadh air drilleadh ’s gòraiche dhen t-seòrsa sin airson a shealltainn dha na Gearmailtich gun robh an t-arm againne ceart cho cothromach air a leithid ri an saighdearan glasa fhèin, b’e ar barail gum b’fheàrr an t-sabaid fhèin na sin.

Air an ochdamh latha dhen Bhealltainn dh’èisd sinn ri Churchill a’ bruidhinn air a’ wireless ag innse dhan t-saoghal gun robh an cogadh ris a’ Ghearmailt air tighinn gu crìch. Cha tuirt aon againn mòran. Bha sinn uile a’ smaontinn air na mìltean a thriall sinn, agus na gaisgich a dh’fhàg sinn ’nan sìneadh as ar deidh. Smaointich mi fhèin air an iomadh uair ’s gun mi fhathast san arm, a bha dragh orm gun crìochnaicheadh an cogadh mum faighinn ann. Cha robh teagamh ’nam inntinn ag èisdeachd ris a’ ghairm gun robh a’ chuid ud dhe seachad, nach d’fhuair mi mo dhìol dhe. Cha robh cogadh is marbhadh dhaoine idir cho mealtainneach ’s a dhèanadh inntinn balach òg e.

Bha cogadh na h-Eòrpa seachad ach cha robh guth aig Iapan air toirt suas anns na ceàrnan dhen t-saoghal far an robh iadsan a’ sabaid gu garg. Mar sin bha fios againne nach robh ar cogadh fhathast seachad. Cha robh fada gus an deach sin a dhearbhadh dhuinn.

Dà sheachdain an dèidh dhan chogadh crìochnachadh sa’ Ghearmailt, bha am Feachd-adhair air an rathad a-rithis, a’ triall air ais gu faisg air Brussels as an robh sinn a’ dol a sgèith air ais a Shasann. Mun dèanamaid sin, bha againn ri gach carbad ’s uidheam throm fhàgail ’nar dèidh airson an airm a bhitheadh a’ fuireach san Eòrpa. Sna seann làithean, thilleadh saighdearan buadhach o’n cogaidhean le

[TD 51]

gach creach a b’urrainn dhaibh a tharraing — thill sinne le na bha air ar dromannan de thrusgan giobach.

Air an rathad air ais troimhn Ghearmailt, a’ dol thairis air an Abhainn Elbe, thug mi an aire do thigh grinn dhan do mhothaich mi air an rathad dhan ear, agus a chaidh a mhilleadh le toirmean nan gunnachan mòra. Bha e a-nis leth-suas air a thogail as ùr. Smaointich mi air staid ar bailtean fhèin, agus b’e mo bheachd aig an am ged a chaill na Gearmailtich an cogadh, nach robh iad idir a dol a dh’fhuireach fo shàil ro fhada. Is e mo bharail a-nis gun do dhearbh na bliadhnachan on uairsin ceart mi.

An oidhche a ràinig sinn Brussels, fhuair sinne cead a dhol mu sgaoil feadh a’ bhaile. Cha robh àite nach robh air a lasadh suas, ach is e bu mhotha a dh’fhosgail ar sùilean an diubhar a bha eadar na saighdearan a thàinig a claisean sabaid a’ chogaidh, agus iadsan air ais fada o fhuaim nan gunnachan. Bha sinn còmhdaichte ’nar giobagan de thrusgan uaine nach tug sinn thar ar dromannan airson mhìosan, fad ’s a bha na bha sin a’ dannsa ’s ag òl gun ghuth gun robh cogadh riamh ann. Bha iad a’ coimhead oirnne mar gum b’e bochdaich nàrach sinn aig nach robh turas idir a bhith a-measg a leithid a chuideachd. Gu dearbh cha ruigeadh iad a leas sin innse dhuinn, oir gu fìrinneach cha robh sinn fhèin a’ faireachdainn gum bu chòir dhuinn a bhith a-measg cuideachd cho speisealta. Cha robh sinn a’ faireachdainn gun robh mòran fhuran ann dhuinn a-measg ar cuideachd fhèin, ged a bha na daoine dùthchasach caoibhneil gu leòr rinn. Co-dhiù cha robh sinn gu bhith ann ach an oidhche ’s cha do chuir e mòran cùram oirnn oir bha sinn sgìth an deidh tighinn air an astar. Sa’ mhadainn chaidh sinn air ais a Shasann, agus thill sinn turas eile gu ar dachaidh an Campa Bhulford.

Bha cogadh na h-Eorpa seachad, agus ged a bha na Iapanaich fhathast a’ cath, cha robh a leithid a smaointinn air a’ chogadh a’ dol air aghaidh cho fada air falbh. Bha na soluis air tilleadh dha na h-uinneagan air feadh na dùthcha ’s cha robh air beul gach fear ach cuin a bha e a’ dol a bhith air a shaoradh o sheirbheis a’ chrùin.

Air ais an Campa Bhulford, bha sinne gar deasachadh ’s gar sgioblachadh fhèin airson faighinn dhachaidh airson seachdain no dhà de thàmh an deidh ànradh na Gearmailt. Bha e ro-choltach dhuinn nach robh a’ chuid mhòr dhen fheachd againne idir a’ dol a dh’fhaighinn as an arm cho luath agus a bu mhath le mòran. Chaidh àireamh a thoirt do gach fear an trusgan a’ chrùin, a rèir aois agus an ùine a bha e san t-seirbheis. Bha an fheadhainn bu shine a bha sa’ chogadh on latha a thòisich e, ri faighinn as an arm gun dàil; ach an còrr a rèir an aois agus an àireamh a chaidh a thoirt dhaibh.

Co-dhiù cha robh sin a’ cur mòran cùram ormsa a’ dol air tìr as a’ bhàta am Bàgh a’ Chaisteil, còmhla ri seòladairean ’s balaich eile a’ tilleadh as gach ceàrn. Bha an t-eilean a’ tighinn beò a-rithis le a dhaoine a’ tilleadh, agus a’ chuid bu mhotha dhe na geòidh ghlasa a bha cho brais fad ’sa bha an t-àite aca dhaibh fèin, a-nis air dealachadh.

[TD 52]

A dh’aindeoin sin, cha robh e furasda ainmean nan gaisgeach nach tilleadh a dhìochuimhneachadh. Bha teaghlaichean a chaill fear an tighe, feadhainn a chaill dithis ’s triùir de mhic sgairteil, a’ toirt a chridhe as am pàrantan air fhàgail gun nì.

Chaidh mi a choimhead màthair mo charaid Seumas a thachair rium san Fhraing, agus a chaidh a mharbhadh làithean mun do chrìochnaich an cogadh. Gu dè an co-fhurtachd a b’urrainn mise a thoirt dhan bhoireannach, ’s mo thrusgan a’ toirt ’na cuimhne a mac fhèin. Ciamar a b’urrainn dhomh innse dhi mu na mìltean eile a dh’fhàg mi ’nan sìneadh air raointean na h-Eòrpa, agus nach tilleadh dhachaidh tuilleadh.

Thill na seòladairean a bha ’nam prìosanaich sa’ Ghearmailt dhachaidh, agus bha pìobairean ’s fàilte gam feitheamh mar bu chòir. Chaidh airgead a chruinneachadh airson ‘Stòras Fàilte’ a chur air bonn airson nan gaisgeach a chaidh troimhn chogadh. Ach cha robh mòran còrdadh ri fhaotainn nuair a thàinig an t-am an co-dhunadh a dhèanamh, agus thòisich an argamaid air ciamar a thigeadh an t-airgead a chur gu feum. Bha feadhainn a bha deònach cuimhneachan a thogail dhaibhsan nach do thill, mar a chaidh suas air feadh na dùthcha an deidh a’ chiad chogaidh; feadhainn eile ag radh gum b’ann dhaibhsan a thill beò slàn a bha an fhàilte, fad ’s a bha cuid eile ag iarraidh talla a thogail mar chuimhneachan a bhitheadh aig an òigridh. Gu dearbh bha mi fhèin dhen bheachd gun dèanadh talla anns an cuireadh an òigridh air bonn iomadh beòthalachd a chumadh a lochd iad, barrachd feum agus gu cinnteach gun cumadh e beò cuimhne nam balach a bu chòir a bhith ’nam measg fhèin.

Bha feadhainn eile san eilean ag iarraidh cuirm mhòr a chur air bonn aig an cuirte fàilt air na gaisgich. B’iadsan a bhuannaich agus chan eil teagamh nach deachaidh cuirm a dheasachadh aig an do shuidh daoine sonraichte an Eilein, ach glè bheag dhe na balaich a chaidh troimh ànradh a’ chogaidh air muir agus air tìr. Cha chualas an còrr mun ‘Storas Fàilte’.

Bha an samhradh ud riochdail nuair a fhuair mi dhachaidh agus bha e doirbh a chreidsinn gun robh an aimhreit seachad. Bha ganntas fhathast air biadh ’s aodach, ach bha toradh na talmhainn agus na mara ri fhaotainn am pailteas, ’s ged a bha tea agus siùcar duilich am faotainn cha robh daoine a’ gearain ro-mhòr.

Bha cèilidhean ’s dannsan a’ dol anns gach baile dhen eilean ’s toileachas air gach taobh. Bha an sluagh uile cho taingeil crìoch a’ chogaidh fhaicinn, nach do bhuail an èifeachd aige iad fhathast. Bha dachaidhean gun fear-tighe air fhàgail, no gu mic air an robh iad ag earbsa air a fàgail gun dòchas no dùil ri cùisean tighinn na b’fheàrr dhaibh. Cha robh bàta iasgaich air fhàgail no cothrom an t-iasg a làimhseachadh mar a b’àbhaist roimhn chogadh, ’s cha bu mhotha a bha margadh ann a-nis oir chuir an cogadh crìoch air sin. Cha robh obair eile ann dha na balaich no na caileagan a’ tilleadh dhachaidh;

[TD 53]

ach a’ chiad shamhradh ud, cha robh aon a’ toirt mòran sùim air na gnothaichean sin.

Aig an tigh bha m’athair trang a’ cumail sùil air achaidhean arbhair ’s feòir, toilichte gun do thill a mhic-san slàn as a’ chogadh. Bha mo mhàthair fhathast a’ smaointinn nach robh sinn ach ’nar gillean-sgoile, gun i a’ tuigsinn an t-atharrachadh a thàinig oirnn — gu cinnteach air ar n-inntinn, ged ma dh’fhaodte nach robh sin follaiseach ’nar n-aodainn.

Dh’fhalbhainn fhèin sgrìob mun cuairt na tràghad leis a’ chù dhonn aig mo shàil, agus b’ann an sin a chuimhnichinn air na caraidean a chaill mi. A’ smaointinn air ar taitneas còmhla a’ spaidsearachd na mìltean fada air ais a Chesterfield gu crùbadh fo na callaidean iarainn aig a’ champa ann a Hardwick. A’ cuimhneachadh air oidhcheannan aoibhneach a chuir sinn seachad a’ dol mun cuairt tighean-òsda Shalisbury agus gach àite eile gun tigeamaid. Bu chompanaich iad a bha mi cinnteach nach fhaicinn an leithid gu bràth tuilleadh. Smaoinichinn cuideachd air balaich an Eilein a bha còmhla rium san sgoil, agus nach faicinn tuilleadh.

Ach cha b’urrainn dhomh gun smaoineachadh cuideachd air gu dè a bha romham fhathast ged nach robh mi a’ leigeil mòran orm ri mo phàrantan. Bha iadsan ro thoilichte gun robh an cogadh seachad, ach cha robh iad idir a’ tuigsinn nach robh e idir crìochnaichte air taobh eile an t-saoghail, no gu dè an turas a bhitheadh agamsa ri àite cho fada air falbh.

[TD 54]

Palestine — Mì-chinnt is Riasladh

Sin mar a dh’fhàg mi Bagh a’ Chaisteil. Chaidh m’ùine ghoirid aig an tigh seachad cho fìor luath. Cha b’urrainn an t-eilean coimhead na bu bhòidhche nuair a dh’fhàg mi, ’s a h-uile nì a’ tilleadh gu riaghaltas mar a bha e uaireigin. Bha mise a’ fàgail gun fhios agam cuin a thillinn, ma bha mi idir ri tilleadh.

Cha robh càil mo chompanaich mòr na b’fheàrr na mo staid fhèin a’ tilleadh gu Campa Bhulford, far an d’fhuair sinn atharrachadh mòr. Bha buidheannan òigridh a’ cruinneachadh, agus bha na seann shaighdearan gar fàgail. Bha am Feachd-adhair ri bhith air a cruth-shuidheachadh as ùr, agus a’ deasachadh airson dol gu cogadh taobh eile an t-saoghail.

Chaidh a’ chiad Fheachd-adhair a rinn gnìomhan cho comharraichte an ceann-a-tuath Afraca agus a-rithis a ghiùlain a leithid a sgrios aig Arnhem a-nis a leigeil fa-sgaoil. Chaidh am beagan a bha air fhàgail a chur còmhla ris an fheachd againne, agus mar sin ged a bha sinn a’ call mòran le iadsan a bha fàgail an airm, bha cuideachd mhath againn fhathast de dh’òganaich a chunnaic iomadh ànradh air blàran farsaing a’ chogaidh, agus cha tug iadsan fada ag ionnsachadh nam balach òga a bha a’ cruinneachadh thugainn.

Thòisich ar teagasg ann an dòighean sabaid agus cumail beò a-measg doimhneachd choilltean ’s dhruisean mar a bhitheadh dùil againn ris an àitean mar Malaya, far an robh am beachd ar cur airson a shaoradh o na Iapanaich. Fhuair sinn àirneis as ùr a bha uile uaine mar dhath nan coilltean agus seòrsa ghunnachan ùra aotrom a bha freagarrach a-measg choilltean ’s beanntan nan àite a bha romhainn.

Sheòl cuid dhen fheachd mu dheireadh an Iuchair air an triall fhada gu Malaya agus bha an còrr againn gar deasachadh fhèin airson an leantainn. Cha robh mionaid fois oirnn ach ag ionnsachadh agus a’ teagasg nan cleasan ùra air am feumamaid fàs eòlach dha na balaich òga.

Leagadh an ‘atom’ bomb air Hiroshima, agus chrìochnaich an cogadh an aghaidh na Iapanach mun do dh’fhàg sinne Sasann. Chan eil teagamh nach robh sinn toilichte oir cha robh aon againn a’

[TD 55]

faireachdainn ùr-ghàirdeachail a’ smaointinn air tòiseachadh air sabaid a-measg choilltean Malaya. Bha sinn an dòchas nach ruigeamaid a leas falbh idir, ach cha b’e sin barail nan cumhachdan os ar cionn.

Be an ath naigheachd a chuala sinn gun robh againn ri ar n-uidheaman ’s gach inneal cogaidh a thrusadh, agus dèanamh deiseil airson seòladh gu Palestine. Cha tug iad dhuinn ùine ar n-aodach uaine a thilleadh air ais, no aodach na bu fhreagarraiche fhaotainn. Cha bu mhotha a bha cothrom againne air beagan ionnnsachadh fhaotainn ann an gnothaichean an talmhainn-ghainmhich gun robh sinn a’ dol. Cha robh sin a’ cur mòran dragh oirnn, oir bha sinn uile òg agus deònach gu leòr cùisean a ghabhail as làimh mar a thuiteadh iad.

A-rithis chaidh ar cuideachd a dhealachadh ’nar buidheannan. Bha a’ chiad fheadhainn ri seòladh a baile-puirt Liverpool mu dhà sheachdain roimh chàch airson na h-àitean còmhaidh a chuir air dòigh. Bha mi fhèin sa’ chiad bhuidheann a chaidh air bòrd an ‘Arundel Castle’. Cha b’ann gun fharmad a’ faicinn oifigeach a’ bhàta a bha mi a’ smaointinn nan robh gnothaichean air a bhith air ghnè eile, gum faodainn a bhith còmhla riutha, no air a leithid a bhàta mi fhèin. Co-dhiù cha robh sin ri bhith fhathast, agus a’ dol sìos chan eil fios co meud staidhre, fhuair mi leapa chaol chanabhais ann an oisean — gach leapa ceann ri cois na h-ath the, ’s gun àite gluasad eatorra. Cha robh na leapannan ro-shocrach ach cha robh dùil aig saighdearan ri mòran na b’fheàrr co-dhiù aig an am.

Dh’fhàg sinn solais Liverpool nar dèidh agus a’ seòladh a-mach dhan chuan, chan eil mi a’ smaointinn gun robh aon againn a’ faireachdain ro-aighearach. Bha an cogadh a-nis seachad agus dh’fhalbh am brosnachadh a thug air mòran againn a’ ghairm a fhreagairt; oir cha robh sinn a’ tuigsinn ro-mhath gu dè bha romhainn a dhèanamh aig am sìth ann an àite mar Phalestine.

Chòrd an turas-mara anabarrach math rium fhèin, gu h-àraid nuair a chaidh sinn seachad creag mhòr Gibraltar, agus a bha sinn san deagh shìde ’s am blàths. Bha am biadh na b’fheàrr na na bha sinn eòlach fhaotainn agus bha pailteas ann dhe. Air an fheasgair chruinnicheamaid air na clàir-uachdair a dh’èisdeachd ri seinneadairean ’s feadhainn a chluicheadh gach seòrsa inneal-ciùil. Cha robh ganntas air cleasaichean a-measg an àireamh mhòr a bha air bòrd agus is iomadh cuirm chridheil a chuir iad air bonn.

Ràinig sinn cladach Haifa aig deireadh feasgair agus chuir am bàta mòr sìos a h-acaire. Chuala sinn nach robh i ri dhol gu taobh na laimrig airson gun robh cùram air cumhachdan a’ phuirt gun tachradh nì dhan bhàta. Mar sin bha againn ri dhol air bòrd bhirlinnean mòra a b’àbhaist luchdan nam bàtaichean a thoirt gu tìr. Bha sinn air ar cròdhadh annta mar bheathaichean aig aiseag agus chaidh ar slaodadh gu taobh na laimrig. An sin bha sreath de bhocsaichean-trèine gar feitheamh, agus dìreach unnta bha againn ri dhol. Cha robh sinn idir air ar dòigh oir cha bè fàilte mhath sam bith a bha sinn a’ faotainn, mur a fhaigheadh iad trèin na b’fheàrr na siud dhuinn. Thuit an oidhche oirnn mun do

[TD 56]

ghluais an trèin agus cuid mhath dhe na thàinig as a’ bhàta am broinn nam bocsaichean, gun àite suidhe ach an t-ùrlar, gun bhiadh no deoch no eile. Is e mo bheachd nan robh sinn beagan na bu ghiorra dhan tigh an oidhche ud, nach robh mòran againn air fuireach ro fhada air an trèin ud. Bha sinn ag radh rinn fhèin, ma ’se siud ar fàilte gu Palestine, nach ruigeamaid a leas dùil ri gnothaichean taitneach sam bith a bhith feitheamh.

B’e rathad corrach a lean an trèin a’ slaodadh nam bocsaichean, gu tric ’s gun i mòran na bu luaithe na seilcheag a’ dìreadh balla air feasgar foghair. Cha robh air gach taobh ach mìltean de dh’fhàsaich ghainmhich, ’s an siud ’s an seo cnapan de choilltean air am faiceamaid measan òr-bhuidhe a’ fàs. Sa’ ghlasanaich, sheas an trèin aig iomall àite a bha coltach ri Campa airm agus fhuair sinn cothrom ar casan a shìneadh air an talamh. Mum priobadh sinn sùil bha fir-malairt Arab ag èirigh a-measg nam bruthaichean gainmhich, agus o na cnapan chraobhan a reic am measan, agus airson an làmhan fhaighinn air nì sam bith nach robh fo aire. Cha robh aon againn fada ag ionnsachadh gum feumamaid sùil gheur a chumail air na bhuineadh dhuinn san dùthaich ud.

Ghluais an trèin air aghaidh turus eile, agus cha do sguir i gu meadhan na maidne. Bha sreath de làraidhean a’ feitheamh an sin — an teis-mheadhan fàsaich fharsaing gun rioba de dh’fheur gorm ri fhaicinn ach an talamh tìoram loisgte. Bha dhà no trì chraobhan ’nan seasamh faisg air an rathad-iarainn, agus an sin bha buidheann eile de dh’Arabs ’nan crùban air am bonnan, le an tòrran de mheasan a’ feitheamh an reic. Gu dearbh bha sinn toilichte am faotainn oir bha sinn pàiteach gu leòr agus air ar bruich sa’ bhlàths, ’sinn fhathast ’nar trusgain throma a bha freagarrach gu leòr an Sasann, ach nach robh idir ro-fhreagarrach sa’ bhlàths ud.

Leum sinn dha na làraidhean agus thug iad sin gu bràigh cnuic far an robh stèidhean tighean-canabhais ’nan sreathan ach gun aon dhiù ’na sheasamh. Bha deannan thogalaichean-sgeadaiche an siud ’s an seo air an làraich agus togalach eile freagarrach airson àite-bidh agus àitean airson oifisean agus stòran. Bha buidheann airm gar feitheamh le biadh agus gach nì airson an campa a chur air bonn, ach bha iad a’ fàgail a’ ghnothaich sin againn fhèin ri dhèanamh. Dh’ionnsaich sinn gum b’e an t-àite ‘Nuisearat Ridge’ goirid do bhaile Gaze Arabach agus gum b’ann sa’ champa ud a bha na Astrailianaich sa’ chiad chogadh. Gu dearbh cha b’e àite ro-ghrinn e, gun dad ri fhaicinn air gach taobh ach fàsach lom agus ’s an astar, bruthaichean a dh’ionnsaigh a’ chladaich.

B’e ar ciad obair na tighean-canabhais a chuir suas, agus is iomadh mionnachadh a rinn sinn mun d’fhuair sinn an dòigh air an cuir suas mar bu chòir. Co-dhiù bha a’ ghrian a’ deàrrsadh, agus ar n-obair annasach agus thog ar n-inntinnean gu mòr mun tàinig deireadh an fheasgair.

Cha robh solas againn fhathast ach aon no dhà de lampaichean air postan am meadhan a’ champa; agus thuit an dorchadas a’ mhionaid

[TD 57]

a chaidh a’ ghrian fodha. Bha e neònach gu leòr a’ cadal fon chanabhas, ach tha mi a’ smaointinn gum b’e an nì bu dhuilghe fàs eòlach air an toiseach, fuaim nam biastagan ’s nan cuileag-theallaich a’ tighinn beò feadh na h-oidhche. A bhàrr air sin bha comhartaich nan con san fhàsaich gun fhois fad bhuan na h-oidhche. Chuir an sgìos gu cadal sinn mu dheireadh, agus le èirigh na grèine bha sinn air ar bonnan a-rithis.

Sin nuair a mhothaich sinn nach robh sealladh air còig no sia dhe na bùthan-chanbhais a chuir sin suas. Cha robh eadhon na biorain ris an do cheangail sinn no ròpanan air fhàgail — ach bha e follaiseach gu leòr, a’ faicinn comharran nan càmhail, càite an deachaidh iad. Cha robh e gu feum dhuinn falbh as an dèidh ’s sinn aineolach air an àite agus na daoine. An dèidh a’ ghnothaich sin agus gus an do ràinig an còrr dhe’r cuideachd a Sasann, bha freiceadain againn aig gach oisean air latha ’s oidhche agus cha do chaill sinn mòran eile, ged a dh’fheuch na h-Arabs ri faighinn a-steach don champa iomadh uair air feadh na h-oidhche. Dh’eàlaidheadh iad na bu ghiorra dhan champa ceum an deidh ceum air an casan rùisgte ’s an cleòcan donn mar dhath na talmhainn gam falach. Thug iad greis mun do thuig iad gun robh na balaich a bha iad a’ feuchainn ri mhealladh, ceart cho fileanta air na dòighean sin, agus fhuair iad iomadh sgal an cùl cinn o fhreiceadan ga feitheamh an cùl fasgadh preas gus an leumadh e orra. B’e gnothaich e a bha còrdadh ris na balaich glè mhath, oir cha robh mòran eile a’ tachairt a thogadh an inntinn aig an am.

Mun am a thainig an còrr a Sasann bha sinne air fàs na b’eòlaiche air dòighean an àite agus teas na grèine. Ach bha iomadh nì ùr ann a bha doirbh a thuigsinn agus cuir suas leis. Bha an t-uisge meagh-bhlàth agus le blas an t-salainn ’s nach b’urrainn do dhuine deoch dhe òl le toileachas. Bha sìoban na gainmhich a’ faighinn anns gach nì, eadhon am biadh. Bha an t-aran a bha ar còcairean a dèanamh loma-làn de leòmann, agus ged a dhearbh iad rinn nach robh sin a’ dol a dhèanamh cron sam bith oirnn, cha robh mòran tlachd ann a bhith ga ithe. Cha robh pìos arain a thogadh tu nach piocadh tu còrr is fichead biastag bheag dhiubh as. Bha a’ mhin-fhlùir làn de leòmann ’s cha robh dòigh an criathradh na còcairean as iad, a dh’aindeoin an dìcheall sin a dhèanamh. Cha robh againn air ach feitheamh gus an faigheamaid ar stòr a leasachadh.

An ùine bheag bha an campa air a stèidheachadh agus air a rèiteach mar bu mhath leinn. Chaidh na togalaichean cloiche a sgeadachadh le aol, agus cuibhlichean de challaid-iarainn a chur mun cuairt air crìochan a’ champa uile. Chaidh ar còmhdach san aodach a bha freagarrach airson na sìde, agus phaisg sinn ar trusgain throma air falbh gus an tigeadh an geamhradh. Cha robh teagamh nach b’e diubhar caithe-beatha a bha romhainn san dùthaich ud, seach na bha sinn eòlach air an ruaig troimh raointean na Gearmailte agus gun fhios aig aon againn cuin a bhitheadh dùil againn faighinn as. Bha mi fhèin a fàs mì-fhoighidneach airson mo dhreuchd a leantainn air muir, o na bha

[TD 58]

an cogadh a-nis seachad, ’s nach robh miann mhòr sam bith agam cur suas ris na riaghailtean gun fhiù a bha gu tric air an leagail oirnn, gun an còrr reusan ach ar cumail trang. Ach le urad a bhalaich òga nach deachaidh idir troimhn chogadh, a sìor mheudachadh ar n-àireamh, tha mi creidsinn gun robh na gniomhan sin riatanach.

Mar a b’eolaiche a bha sinn a’ fàs air cùisean na dùthcha, ’s ann a bha sinn a’ tuigsinn nach robh nithean idir cho sìobhalta ’s a dh’fhaodadh iad a bhith. Bha na h-Iudhaich airson an dùthaich a ghabhail as làimh dhaibh fèin; agus airson na miltean a bha air an saoradh a campaichean oilteil na Gearmailt a thoirt a-steach don dùthaich. Bha Palestine aig an am fo chumhachd nam Breatannach, agus ged a bha iadsan deònach feadhainn a leigeil a-stigh, cha robh iad idir airson an doras fhàgail sgaoilte fosgailte oir b’e am beachd gu feumadh a’ chunntais a chumail fo smachd gus am bitheadh an t-àite air a dheasachadh dhaibh. Ach bha an sluagh a’ dòrtadh as gach ceàrn dhen Eòrpa gu puirt faisg air Palestine, ’s iad a’ sireadh aiseig chun na dùthcha a bha na h-Iudhaich ag radh a bha leothasan o làithean ro linn Chriosda. Cha robh na h-Arabaich do am buineadh cuid mhòr dhen fhearann deònach gun tachradh a leithid agus mar sin bha gnothaichean a’ tighinn gu ceann eadar an sluagh agus na cumhachdan Breatannach a’ feuchainn ri sìth a chumail eatorra.

Nuair nach robh na h-Iudhaich a’ faotainn cead na miltean dhen cuideachd as na campaichean a leigeil a-steach, thòisich bàtaichean neo-cheadaichte a’ cur luchdan dhaoine air tìr air na cladaichean. Cha robh fios aig na daoine truagha sin gu dè a bha rompa, ’s iad air an tilgeadh air na cladaichean gun aca de chuid an t-saoghail ach na bha air an dromannan.

Phàigh iad gu daor airson an aiseig tarsainn a’ chuain, ann am bàtaichean nach robh sàbhailte no freagarrach agus anns an robh iad air an treudadh mar chrodh. Bha iad deònach cuir suas leis an ànradh sin, an dùil gun ruigheadh iad toileachas agus saorsa an tìr an gealltanais. Cha robh ìongnadh ged a bha iad fo imcheist iad fhèin fhaighinn air an ruaig o na cladaichean gu callaidean iarainn eile, agus iadsan a bha ga’n ruaig na ceart shaighdearan a shaor iad a campaichean na Gearmailt.

Ach ma bha e duilich dhaibhsan gnothaichean a thuigsinn, bha e ceart cho doirbh dha na saighdearan a’ faicinn nan daoine truagha a chaidh troimh a leithid a chruaidh-chàs a’ tighinn air tìr san dùthaich a bha iad am beachd a chaidh a ghealltainn dhan gineal o linntean, air an ruaigeadh gu cùlaibh nan callaidean airainn air an orbh na daoine cho sgreamhail. Chan eil teagamh nach robh na cumhachdan ceart gu leòr a’ cur bacadh air mòran tighinn nuair nach robh àite còmhnaidh no nì eile deasaichte airson a leithid ach cha robh iad idir a’ tuigsinn rùn-shuidhichte an t-sluaigh ud gu an dùthaich a ruighinn, agus cho beag cùram is bha cion dachaidh no rud eilie a’ cur orra. Cha robh iad ag iarraidh a’ chòrr ach an casan fhaighinn air an talamh air an do sheas an sliochd o chian.

[TD 59]

B’e sin cor na dùthcha san d’fhuair am Feachd-Adhair iad fhèin an deidh tighinn o bhlàran-catha na Gearmailt. B’e aon rud seasamh an aghaidh nàmhaid le a ghunna cuimseach air do cheann; ach fior ghnothach eile a’ feuchainn ri riaghaltas a ghlèidheadh ’s gun chomas agad do làmh a thogail an aghaidh mì-cheartais.

Mar bu motha bhathar a’ cur stad air na daoine tighinn air tìr sna bàtaichean neo-cheadaichte is ann bu mhotha bha an sluagh Iudhach a’ cur an aghaidh riaghaltas Bhreatainn, agus a’ fàs fuathach an aghaidh an airm, aig an robh an dleasdanas mì-thlachdmhor ri chur an cèill. Thòisich aimhreit sna bailtean mòra, ’s an sluagh a’ cur an aghaidh na bha a’ tachairt agus mar is trice a thachras nuair a thòisicheas gnothaichean air a dhol a làimh, chruinnich buidheannan còmhla gu buaireas a chur air bonn an aghaidh nan cumhachdan riaghaltais. Chaidh àitean feumail a chur ’nan teine, agus àitean airm a dhochann.

Thòisich an aimhreit beag gu leòr, ach mar bu mhotha dh’fhàs misneachd dhaoine an olcais, ’sann bu mhotha cron a bheachdaich iad a dhèanamh; agus mura gabhadh an luchd-riaghaltais gnothaichean na bu sheasmhach as làimh, bha e coltach gun robh anshocair mhòr ri teachd an am ro ghoirid.

B’ann am baile Haifa a thachair a’ chiad chruinneachadh mòr dhe’n t-sluagh, feargach an aghaidh an luchd-riaghaltais airson a bhith a’ cumail na thàinig air tìr gun chean air na cladaichean fo chiomachas agus a chaidh a’ chiad ghairm gun Fheachd-Adhair gu casg a chur air a’ ghnothach.

Leum iadsan ’nan jeeps, agus mar a bha iad eòlach gu leòr, stiùir iad direach a-measg a’ chruinneachaidh ann am meadhan Haifa, agus dh’òrdaich iad sgaoileadh. Cha robh an sluagh ud eòlach air guth làidir a chluinntinn on chuideachd airm a bha san dùthaich roimhe sin agus mar sin cha tug iad fàth air na balaich sna bonaidean dearga.

Thug iadsan sanas eile dhan t-sluagh sgaoileadh, ach nuair nach robh coltas gun robh duine a gluasad, loisg na saighdearan fras pheileirean os cionn an cinn. Thàinig sàmhchair air an àite, ’s an sluagh air dhol balbh le eagal agus mar ealtainn gheòidh air an cuir troimh-chèile le sealgairean, sgap an cruinneachadh ’s thug an sluagh an casan orra. Thuig iad gun robh aimsir ùr a tòiseachadh, agus gun robh an luchd-riaghaltais a’ fàs feargach.

Gu dearbh bha iad feargach — ’s cha b’ann a mhàin ris an t-sluagh ach cuideachd ri balaich nam bonaid dhearga airson an gunnachan a losgadh. Co-dhiù rinn iad ceart no ceàrr, chaidh an aimhreit a chasg gun trioblaid sam bith.

Bha an sluagh cuideachd feargach an aghaidh an Fheachd-Adhair, agus on latha ud cha robh ainm aca dhuinn uile, ach an ‘crom-las dhearg leis a’ chridhe-dhath’.

Tha mi creidsinn gum b’e an tachartas ud cuideachd a chuir sradag fo thòiseachadh nan gnìomhan-olcais aig buidheannan mar a Haganah, agus an IZL (Irgun Zvai Leumi) an aghaidh an airm, ’s iad gan uidheamachadh fhèin le gunnachan ’s armachd gu gnothaichean a thoirt

[TD 60]

gu ceann airson toirt air Breatainn an dùthaich fhàgail, agus duthaich Israel a stèidheachadh fo ùghdarras nan Iudhach. Cha robh sin cho furasda do Bhreatann a dhèanamh, oir bha urad a dhligheas aig na h-Arabaich air an àite ’s a bha aig na coigrich a’ teicheadh as an Eòrpa ’s gun am barrachd tagair seilbh an àite aca na thuirt eachdraidh na linntean ’s iad ga chumail beò le beul-aithris troimh gach oisean dhen t-saoghal far an robh an sliochd.

Thainig an t-àm nach robh e sàbhailte do shaighdear gluasad gun a ghunna a bhith air a ghualainn. Bha saighdearan air am marbhadh a’ coiseachd nan sràidean ann a Tel Aviv — am baile mòr ùr a thog na h-Iudhaich ri taobh an t-seann bhaile Arabach aig Jaffa. Cha robh e sàbhailte do charbad airm falbh air astar gun fhear eile ga leantainn mar fhreiceadan, oir bha toirmean air an cur ann an toill sna rathaidean a’ feitheamh carbad a dhol air an uachdar, agus an sprèadhadh. Thoireadh buidheannan ionnsaigh air campaichean airm nach robh air an dìon ro-earalach, agus gheibheadh iad greim air gunnachan agus peileirean. Is e chuireach ìongnadh air feadhainn ciamar a bha urad a dh’fhios aca air staid nan campachan airm ach cha robh e doirbh a thuigsinn nuair a chìte urad a dhaoine ’s clann ma b’fhior a’ reic mheasan taobh-a-muigh an criochan, agus ged a bhitheadh iad còmhdaichte ann an cleòcan nan Arabaich, cha robh sin a’ dearbhadh gun b’e Arabaich a bha unnta.

Sin na cuisean a bha tachairt san duthaich mar a bha am Feachd-Adhair a’ fàs eòlach air an àite agus a thrioblaidean. Chaidh am buidheann còmhla ris an robh mise, air imrich on champa an ceann-a-deas na dùthcha gu fear eile na bu ghiorra dha na bailtean mòra gu tuath far am an robh an àimhreit a’ tachairt gu bitheanta. Bha an campa sin air a shuidheachadh na b’fhaisge air coilltean mheasan agus bha am fearann mun cuairt na bu ghorma le barrachd àitich a’ dol air aghaidh, ’s gun robh e gu mòr na bu thlachdmhor na am fàsach loisgte aig deas.

Fhuair sinn barrachd cothrom beagan dhen dùthaich fhaicinn fad ’sa bha sinn an sin. Leigte le badain againn a dhol gu àitean mar baile Jerusalem airson cuairt a ghabhail troimh na h-àitean an robh Criosda san am an deachaidh a cheusaidh air Beinn Chalvary.

Sheas sinn aig balla mòr a’ ghuil aig na h-Iudhaich, far am faicte sreathan dhiu ag ùrnaigh ’s a’ gul gu an sinnsearan, agus a’ fàgail bileagan naigheachd le iarrtasan sonraichte eadar na clachan mòra sa’ bhalla.

Lean sinn slighe na croise air an rathad chumhang chorrach, seachad air na h-àitean an do stad Criosda o am gu am. Tha sgàil-thighean air an togail aig a h-uile àite sin, a’ dealbhachadh an tachartais air a bheil iomradh ach tha mi a’ smaointinn gur e a thug an tlachd as an t-slighe dhomh fhèin, na fir-reic còmhdaichte an aodach mhanaich nach robh leigeil fois le duine ’s iad a’ feuchainn ri’n cuimhneachain a chur air ar coinneamh. Cha bu mhotha a b’e nithean creideamh a bha iad a’ feuchainn ri reic.

[TD 61]

Co-dhiù, a bhàrr air a sin, chòrd an turas gu anabarrach rium fhèin, a’ siubhal gach àite o stabull Bhethlehem, gàradh Ghethsemene agus an eaglais mhòr a chaidh a thogail ri thaobh agus slighe na Croise gu bàrr Chalvary far a bheil eaglais eile a-nis ’na seasamh.

A’ chiad oidhche Nollaig a bha sinn san dùthaich, agus mun do dh’fhàs cuisean buileach mì-riaghaltach, fhuair deannan againn cothrom a dhol gu seirbheis na meadhan-oidhche ann an Bethlehem, agus chan eil teagamh nach b’e gnàth shonraichte sin, nan cuireadh duine inntinn ri gu dè a bhathar a’ cuimhneachadh.

Thòisich an t-arm air bailtean leithid Tel-Aviv, as an robh cuid mhòr dhen bhuaireas a’ tòiseachadh, a chuartachadh, agus tigh an deidh tigh a rannsachadh. Thòisicheadh an obair mhì-thlachdmhor sin roimhn ghlasanaich le saighdearan a’ cuartachadh a’ bhaile gu lèir. An uairsin thigeadh buidheannan dhiu a-steach do gach tigh, a’ ruaigeadh a-mach gach firinneadh o aois sia bliadhna deug gu trì-fichead agus gan treudadh gu callaid iarainn an teis mheadhan a’ bhaile. Cha b’e obair e air an robh na saighdearan a’ faighinn mòran toilichidh, oir ga-rireabh cha b’e siud an seòrsa dreuchd a dh’ionnsaich iad idir. Bha e ro choltach ri gnìomhan a’ Ghestapo a’ ruaigeadh a t-sluagh Iudhach gu campaichean oillteil na Gearmailt.

Chaidh saighdearan a chrochadh air meangain chraobhan; feadhainn a ghlasadh an cistean gus an deachaidh an tacadh le cion anail; agus feadhainn eile air an slachdadh gus an robh iad leth-mharbh. Cha robh aon dhe na gnìomhan sin a’ dèanamh mòran airson càirdeas nan saighdearan Breatannach a chumail air taobh nan Iudhach agus le gach tachartas ’sann bu duilghe foighdinn nan saighdear a chumail fo cheannsachd. Nuair a thòisich an buaireas, is ann an aghaidh thogalaichean ’s àitean feumail a bha an luchd-olcais a’ toirt làmh ach mar bu mhotha an an-earbsa san riaghaltas, sann a thionndaidh iad air dochann nan saighdearan.

Tha cuimhn’ agam ro-mhath air aon turas a chaidh oifigeach sònraichte air an robh gach aon anabarrach measail, a ghlacadh ann am baile Nathanya, ’s gun duine a’ dèanamh gnìomh lochd sam bith ach a’ tadhal am bùth. Chaidh a rùsgadh agus a shlachdadh gu goirt an teis-mheadhan a’ bhaile mu choinneamh nam bùithean agus mòran dhen t-sluagh nach do leig orra gum fac iad gu dè bha dol air aghaidh. Air dhan naigheachd gach cuideachd a’ ruighinn, thàinig fearg nan saighdearan gu ceann, agus b’eudar ceannard an Fheachd sanas cruaidh a chuir a-mach nach robh dioghaltas sam bith ri tachairt air thàillibh a’ ghnothaich. Bha campa na cuideachd do’m buineadh an t-oifigeach air a shuidheachadh a-measg chraobhan agus chaidh am facal o bheul gu beul, na bha deònach gnothaichean a ghabhail ’nan làmhan fhéin, cruinneachadh air taobh-a-muigh a’ champa, agus a-mach a sealladh an cùl nan craobhan. Dh’fhalbh iad a-mach ’nan dithis ’s nan triùir, seachad srònan nam freiceadain aig a’ gheata, mar nach robh iad ach am beachd cuairt a ghabhail.

An ùine glè bheag chruinnich buidheann mhòr agus ’nan sreath, gun

[TD 62]

oifigeach ’nam measg, thug iad an rathad orra gu baile Nathanya nach robh ro fhada air fhalbh. Ràinig iad meadhan a’ bhaile, agus cha do dh’fhàg iad uinneag no dorus slàn sna bùithean mu choinneamh far an deachaidh an t-oifigeach a dhochann cho goirt. Cha deachaidh peileir a losgadh gu fortanach, agus thill iad uile thun a’ champa. Cha chualas iomradh gearain on bhaile mu dheidhinn a’ ghnothaich, ach tha fios gun do thuig iad carson a thachair e, agus gum faodadh cùisean tachairt gu math na bu mhiosa na thachair iad.

Sin mar a bha cùisean a’ tighinn gu ceann, agus a’ sealltainn mar a bha faireachadh eadar an t-arm agus an sluagh a’ fàs teann ga-rireabh.

B’e Albannaich a b’àbhaist a bhith san rèiseamaid Chamshronach aon de chuideachdan na Feachd-Adhair, agus bha cuideachd eile de Chuimrich uile. Bhitheadh comh-dheuchainn mhòr eadar an dà chuideachd — na h-Albannaich cho moiteil as a’ phìos de thartan nan Camshronach a bha aca an cùl am bràise air am bonaidean, fad ’s a bha na Cuimrich cheart co moiteil as an ribean dhubh air cùl coileir an seacaidean fhèin. B’e samhla na rèiseamaid o’n tainig na Cùimrich an ribean, agus chan eil teagamh nach robh e a’ fagail an coltas eadar-dhealaichte o chàch.

Bha na h-Albannaich riamh a’ tarraing asda gum b’e earball gobhair a bha air an seacaidean agus gu firinneach bha e coltach ri earball a’ ghobhair rìomhaich a bha aig na Cùimrich ’na mhascot. Cha robh turas a thigeadh iad air spaidsearachd shonraichte nach robh an gobhar le chleòca-sgeadaichte air a dhruim a’ falbh air thoiseach orra. Bhitheadh na h-Albannaich a’ magaidh air a sin, ged nach robh iad fhèin a’ faighinn as cho saor air thàillibh an fhèilidhean agus am pìoban mòra air nach robh na Cuimrich cho mèadhail.

Bha an gobhar air a chòmhnaidh ann an tigh-chanabhais dha fhèin goirid do thigh freiceadan an campa agus cha b’e nì fharasda e faighinn faisg air a’ bheathach. Co-dhiù fhuair na h-Albannaich greim air aon oidhche, agus rùisg iad a dhruim mar chaora, agus lòm iad fhiasag ghiobhach agus earball aig an aon am. Nan robh iad air a bhith toilichte leis a sin cha robh an gnothach cho dona, ach nuair a dhreach-dhath iad e dearg, cha robh na Cuimrich idir air an dòigh.

Greis an deidh sin, bha buidheann dhe na h-Albannaich ’nam freiceadain ann am baile Tel-Aviv. Bha iad a’ còmhnaidh am bùthan-canabhais am meadhan a’ bhaile, agus cha robh iad a’ cur air neach sam bith, ach a bhith faisg air an làthair nan tachradh aimhreit. Air oidhche dhorcha, ’s a’ chuid mhòr dhiu nan leapannan, loisg na h-Iudhaich gunnachan-grad air na bùthan-canabhais o bhàrr thighean s’ choimhearsnachd, agus chaidh seachdnar bhalach òg a spadadh ’nan cadal.

Thòisich an ruaigeadh air gach fireannach sean ’s òg a-mach a tighean Tel-Aviv as deidh an tachartais ud agus an deidh an ceasnachadh chaidh feadhainn a chur an cùl dhorus phrìosan. Cha tug sin beò na balaich òga gun lochd a bhàsaich cho fada o’n dachaidhean fhèin gun mhòran reusan.

[TD 63]

Cha robh oidhche nach robh aimhreit a’ tachairt an àiteigin, agus buidheann shaighdearan a-mach air feadh na rathaidean le’n carbadan beaga luath, a’ cumail sùil air gu dè bha dol. Chaidh clag-smàlaidh a-mach o thigh aon uair ’s a thuiteadh an dorchadas, a’ tighinn fo amharas gun dàil, agus air a cheasnachadh.

Gu tric bhithinn fhèin a-muigh air oidhche còmhla ris na carbadan sin a’ siubhal nan rathaidean cùil a’ tighinn on fhàsach fharsaing. Bha oidhche a bha sinn a’ cumail sùil air an rathad eadar na beanntan faisg air Jerusalem, agus na bailtean air oir na mara, nuair a mhothaich sinn do sholuis carbad a’ fiaradh a rathad o na beanntan. O nach robh duine no carbad ri bhith air an rathad aig an am ud, chaidh sinne air ar faire a’ cur ar carbadan tarsainn an rathaid airson stad a chur air an fhear a bha tighinn faisg oirnn.

Mun tàinig e faisg, bha freiceadan againn am meadhan an rathaid a’ soillseadh solus airson an carbad a stad. Ach ciod air bith an reusan, cha tug am fear a bha ga stiùireadh gèill — ’sann a thog e barrachd astair a’ feuchainn ri dhol seachad oirnn. Dh’fhosgail na gunnachan againn air a’ charbad, agus chunnaic sinn gur e bus làn dhaoine a bh’ann. Stad e san dìg ri taobh an rathaid le mòran dhe ’na bhroinn air an droch dhochann. Eadar an gul ’s an gal, thuirt iad gum be còisir fhir-ciùil a bha unnta an deidh a bhith a’ cluich ann an Jerusalem; agus ged a bha iad fiosrach air na riaghailtean mu bhith air an rathad air oidhche, bha iad deònach a bhith air ais an Tel-Aviv ro mhadainn, agus thuirt iad gum b’e sin a thug orra na rathaidean cùil a leantainn.

Chaidh an dàrna bliadhna ùr seachad dhuinn san dùthaich ud, ’a fàs na bu shearbha leis gach latha a thigeadh seachad, oir bha e ro-fhoilleasach nach b’e neart-armachd no saighdearan a bha dol a thoirt còrdadh eadar an luchd-riaghlaidh agus an fheadhainn nach aontaicheadh ri nì co-dhiù, ach an dùthaich fhaighinn dhaibh fhèin.

Thàinig ciad mhìos an Earraich oirnne, agus gun mhòran fios air gu dè bha tachart, fhuair a’ chuideachd dhen fheachd comhla ris an robh mise brath tilleadh a Shasann. Gu dearbh ma bha sinn brònach a’ fagail Shasann gu dol a Phalestine, cha robh sinn idir a’ sileadh dheòir a’ deasachadh airson tilleadh!

Bha am bàta “Alcantara” gar feitheamh aig acarsaid Haifa agus chaidh sinn air bòrd le freiceadain mar sheilleanan mun cuairt a’ phuirt. Tha fios gun robh na h-Iudhaich a bha gar faicinn a’ falbh loma-làn toileachas cuid dhe na bonaidean dearga a bhith a’ fàgail na dùthcha, oir bha e soilleir gu leòr gum bitheadh an còrr de armachd is riaghaltas Bhreatainn gar leantainn an ùine gheàrr.

Ràinig sinn Southampton an toiseach a’ Mhàirt 1947 le sneachda tiugh air an talamh, agus fuar seach an t-àite a dh’fhàg sinn. Co-dhiù cha robh sin a’ cur cùram oirnn, oir bha e cinnteach nach robh sinn a’ dol a dh’fhaighinn gairm gu aimhreit an àite sam bith mun tigeadh an t-am a’ chuid bu mhotha dhuinn a leigeil mu sgaoil as an arm gu tilleadh dhachaidh. Fhreagair sinn an gairm gu ar dùthaich a chuideachadh ’nar balaich òga gun mhòran tuigse air gu dè a bha a’

[TD 64]

feitheamh oirnn. Dh’fhàg sinne a thill mòran laoch ’nan sineadh fuar ’nar dèidh air blàran agus cuantan farsaing an t-saoghail agus bha sinne gu cinnteach na bu ghlice an iomadh dòigh air duilgheadas agus cruadal an t-saoghail air an robh againn a-nis aghaidh a thoirt.
