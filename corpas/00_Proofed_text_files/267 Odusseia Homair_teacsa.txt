[TD 1]

ODUSSEIA HOMAIR

CLO-BHUALAIDHEAN GAIRM—Leabhar 42


[TD 2]

[Bàn]


[TD 3]

ODUSSEIA HOMAIR

Eadar-theangaichte le
IAIN MAC GILLEATHAIN
An t-Oban Latharnach
1966-1969

GAIRM
Glaschu
1976


[TD 4]

Air fhoillseachadh an 1976 le
GAIRM
29 Sràid Bhatairliù,
Glaschu G2 6BZ

Clò-bhuailte le
T. & A. Constable
Sràid Hopetoun,
Dun-Eideann EH7 4NF

SBN 901771 51 1 (cruaidh)
901771 52 X (pàipear)

Thug an Comunn Leabhraichean Gàidhlig
agus Urras Nic Caoig cuideachadh
do’n luchd-foillseachaidh gus an
leabhar seo a chur an clò.
© 1976 Catrìona Nic Gilleathain


[TD 5]

<eng>PREFATORY NOTE

My brother John left his translation of the Odyssey in typescript, and now on behalf of his widow, Mrs. Catherine M. Maclean and their family, and also, on behalf of my mother, brothers and sisters, I wish to thank the Catherine MacCaig Trust, The Gaelic Books Council and Gairm Publications for their generous donations towards its publication; Professor Derick Thomson for his help from the time publication was proposed; Miss Mary Jane MacKay for making photo-copies of John’s typescript; and Mr. Donald Thomson, M.A., and Mr. Donald Morrison, M.A., for checking the typescript and correcting the proofs.

SAM MACLEAN


[TD 6]

[Bàn]


[TD 7]

TRANSLATING HOMER

By John Maclean

(From a paper read on 19th April, 1968, to the Gaelic Society of Inverness)

It has been said that the best translator of Homer is Homer, and this is true of all good literature. In spite of that, however, people are now more busily engaged than ever in turning one language into another, and that is happening in the Gaelic world too, where it was not a common practice until this generation.

If my memory serves me, there is only one translation from the classics in the Gillies, the Turner and the Stewart Collections. It was not that Gaeldom had no scholars fit to translate them, quite the contrary. Many of the Highland chiefs, tacksmen and ministers could compose pretty good verse in Latin and even in Greek, and if they had that accomplishment, the art of translation should not have been too difficult for them. Perhaps the reason for lack of translations into Gaelic was, in addition to the difficulties inherent in writing and publishing Gaelic, the awe with which great literature was treated, the despair of even approaching it “longo intervallo” and the presumption of attempting to do so. Further, men who were bilingual from an early age were always conscious of the inadequacy of translation; the fact of knowing two or three languages really well made them realise that literature is more difficult to transplant than the tenderest growth. How often we say, “The story is far better in Gaelic!” If we are truly bilingual, we know that the English one is far better in English.

Strangers to Gaelic notice, cannot fail to notice, our devotion to language, our love for it for its own sake, as an end and not as a means. I question if even the Greeks had as great a veneration for words as the Celts have, and particularly for word music. Could you find in any language the musical magic that you get in Gaelic verse from Duncan Bàn and William Ross—down to the minor parish poets, the poorest of whom could turn a tolerable line? Then there is our interest in the individual word, derivations and place-names, etc., etc., unscientific philology perhaps, but philology all the same, from Alexander MacBain’s to that of the two who could not imagine what the Gaelic for Pitlochry was until one at last hit upon “Bad Luachrach.”

Our love of language, and the growing consciousness that it really is not expected of one to rival Milton, and that second class creation, or even a third class one, is beter than no creation at all—these are the things that impel people like myself to translate.

The chief exception to our previous lack of translators from the classics is Ewen MacLachlan. MacLachlan, who lived from 1773 to 1822, was a native of Lochaber, a younger contemporary of Duncan Bàn and William Ross,


[TD 8]

and almost a contemporary of Alexander MacDonald, Rob Donn and Dugald Buchanan. Starting with the advantage of having been born when Gaelic was at its most vigorous and best, he added to his considerable poetic gifts great distinction as a scholar. His best known work may be the <gai>Ealaidh Ghaoil “Gur gile mo leannan,”<eng> but his most important was his translation of the first seven books, and part of the eighth book, of the Iliad of Homer.

The Iliad, or poems about Ilios, the other name of Troy, deals, as you know, with the war which ended with the capture of Troy by the Greeks in 1144 B.C. It was composed before 800 B.C., and until it was written down about 530 B.C. was, as we Gaels have no difficulty in imagining, transmitted orally—often by reciters called rhapsodists in the halls of kings and chiefs, just as Gaelic poetry was in the old days. Many of these rhapsodists could, like our own people, recite thousands of lines of poetry. One man is recorded in Greek tradition as having been able to recite the whole of the two Homeric poems, 25,000 to 30,000 lines. A doctor from Skye, my own namesake, in the 18th century is said to have achieved the same feat. It is difficult, or it was, for others to realise the prodigious power of the human memory when not reinforced by writing and reading. Duncan Bàn and Mary MacPherson could recite all their own poetry and, as we are told in the case of Mary, thousands of lines of other men’s work. Yet both were illiterate.

The Iliad and the Odyssey, our earliest examples of European literature, are composed of hexameter lines, that is lines of six feet, each foot containing two or three syllables, a long syllable and two shorts ( = dash dot dot) or a long syllable plus another long ( = dash dash). A foot that contains a long and two shorts is called a dactyl from the Greek word for a finger, the finger having a long and two short joints. A foot of two longs is called a spondee. The scheme is—

— v v  — v v  — v v  — v v  — v v  — v or — —  — —  — —  — —  — —

Dactyls preponderate in Homer. The first four feet may be either dactyls or spondees, the sixth foot is a spondee or a trochee (— v); the fifth is hardly ever a spondee unless the poet wishes to express heavy, slow movement or unless perhaps he cannot find a suitable dactyl. When they occurred, I tried if I could to represent these spondaic lines.


[TD 9]

The best example known to me of the hexameter in English is Longfellow’s Evangeline, the first two lines of which are—

“This is the
forest pri
meval, but
where are the
hearts that be
neath it
leapt like the
roe when he
hears in the
woodland the
voice of the
huntsman?”

Whereas in Greek and Latin the first syllable of each foot is long, in modern languages the first syllable of each foot of the hexameter should correspond with an accented, not necessarily a long, syllable. For this reason, and for others, it is said to be not suitable in English as a metre and it is generally avoided. It is better in German, but I cannot speak for French, as I have not seen the hexameter in that language.

Ewen MacLachlan did not use the hexameter in his translation from Homer. I have had the presumption to do so, and the presumption to think it is much more suitable to Gaelic than to English or German. The metre used by MacLachlan is more difficult and technical than the hexameter, and also more in accord with Gaelic usage; the hexameter has plenty of rhythm but no rime, and my use of it in Gaelic is an experiment that I have not seen attempted by anyone else.

The following is a section of Book VI of the Iliad, first as translated pretty literally in prose by Lang, Leaf and Myres and next as done in verse by MacLachlan. The passage gives part of Hector’s last words to his wife before he left her for the fight which was to end in his death at the hands of Achilles, and it is from one of the finest books of the Iliad. Priam and Hekabe, as you know, were Hector’s parents and king and queen of Troy or Ilios. Here, in Lang, Leaf and Myers’ translation, still one of the best, Hector speaks to his wife and says:

“The day shall come for holy Ilios to be laid low, and Priam and the folk of Priam of the good ashen spear. Yet doth the anguish of the Trojans hereafter not so much trouble me, neither Hekabe’s own, neither king Priam’s, neither my brethren’s, the many and brave that shall fall in the dust before the foemen, as thine anguish in the day when some mail-clad Achaean shall lead thee and rob thee of the light of thy freedom. So shalt thou abide in Argos and ply the loom at another woman’s bidding, and bear water from Messeis or Hupereia, being grievously entreated, and sore


[TD 10]

constraint shall be laid upon thee. And then shall one say that beholdeth thee weep: ‘This is the wife of Hector who was foremost in battle of the horse-taming Trojans when men fought about Ilios.’ Thus shall one say hereafter, and fresh grief shall be thine for lack of such an husband as thou hadst to ward off the day of thralldom. But me in death may heaped-up earth be covering, ere I hear thy crying and thy carrying into captivity.”

MacLachlan’s version, which here, as throughout his whole work, is a paraphrase rather than a translation, is as follows:

<gai>Ach thig oirnn an dàn gun bhreug
(’s goirt mo chridhe ’s mo bheul ’ga luaidh!)
Aomaidh Tròidh mhórdhach gu làr
’s crion-sheargaidh a h-àgh ’s a h-uaill.
Ga geur an taisbein so ’m leòn,
neart mo shlòigh ’gan sgrios le h-àr
bàs mo mhàthar, m’ athair ghaoil
’s a chiabh aosd am fuil a’ snàmh,
mo bhràithrean sìnt’ air an tràigh
a’ plosgail fo spàirn an éig,
’s géire na sud uile m’ chràdh
thus’, a ghràidh’, ’s gach pràmh tha ’d dhéidh.
T’ fhaicinn gu bochd, tùrsach, fann
air bhall-chrith fo ’n t-slabhraidh chruaidh,
’gad bhuin leo mar thràill do’n Ghréig
a dhealbh sgeul air éideadh nuadh,
fo smachd nam buadhach gun bhàidh,
’s tu ’g iomchar làn-chuinneag trom,
their iadsan, ’s tusa ’gad chnàmh,
Feuch bean Hectoir àigh nan glonn.
Brisidh do chridhe ’na bhruan
’s beoil gun chaomh a’ luaidh air m’ ainm,
nàire ’dùsgadh mhìle bròn,
do smaoin air a’ ghlòir a dh’fhalbh.
O gun robh mise ’san uaigh
’sa chadal bhith-bhuain nach dùisg,
am chrèadhaidh fhuair, seach mu’n cluinn
osnaich ghoirt, no caoidh mo rùin!<eng>

Nothing could approach the wonder of the Greek, but this is a fairly good axample of MacLachlan’s work, though it gives us only a very slight idea of his facility in Gaelic and his tremendous, and sometimes daring, power in forming compound words. Indeed, his Gaelic vocabularly is far more copious than Homer’s Greek one; as I may have mentioned earlier, his scholarship brought to his native ability and native knowledge of good Gaelic a wealth of words that I am certain no other Gaelic poet could


[TD 11]

emulate. He added to his richness a conciseness which we would do well to imitate, and, as one would expect, his eighteenth century Gaelic is free from many of the cumbersome modern locutions which have been creeping into Gaelic since his time.

Nothing in the Odyssey approaches the great poetry of parts of the Iliad, and yet to me and to many others it is a far more interesting poem because of its variety as a record of travel, its wonderful yarns and not least because its hero, Odysseus, is generally regarded as the best drawn character in the whole of literature, unquestionably one of the most versatile and interesting of all heroes. The Odyssey indeed loses perhaps less in translation than most poems for these very reasons, and it seems to me to be a fit subject for translation into Gaelic. I had done some passages from it into Gaelic in a halting fashion before my last illness, but when I retired I began in earnest on it, intending to do as many of the twenty-four books as I could.

Most of the other verse that I had done into Gaelic did not follow the originals very closely, and at first so it was, too, with my attempts at the Odyssey. But as I progressed, I decided that the Greek went so well into Gaelic and was so suited to it that I could come nearer and nearer to the original with my translation, and the more I did, the more I realised that the points where I had to depart from the original were few and far between. In the end I scrapped what I had written and stuck to the original.

I could have chosen Gaelic prose, but you can often say things in verse that you cannot say in prose, and in any case the main reason for writing in prose did not seem to me valid, for I could come as close to the Greek in Gaelic verse, and sometimes closer than the prose translation of Butcher and Lang. Gaelic for various reasons is much superior to English for translating poetry, and particularly for dealing with language at the stage of development reached by Homer’s Greek. I should not, however, claim the same virtue for Gaelic as a vehicle for construing Plato or Aristotle.

Quite conveniently for the preparation of this paper there appeared in “The Times” Literary Supplement of 14th March a long article on translating Homer, in reality a review of an English verse translation of the Odyssey by Professor Lattimore of Bryn Mawr, some of whose excellent translations of Aeschylus I have seen elsewhere. The “Times” reviewer gives examples of various translations through the centuries of a passage in Book V of the Odyssey describing the flight of Hermes, the messenger of the gods, to the cave of the nymph Calypso, who would have Odysseus marry her and dwell with her in her island cave. He begins with Chapman’s translation, which is as follows:


[TD 12]

He stoopt Piéria, and thence
glid through the aire, and Neptune’s Confluence
kist as he flew, and checkt the waves as light
as any sea-mew in her fishing flight,
her thicke wings soucing in the savorie seas.
Like her, he passed a world of wildernesse;
but when the far-off isle he toucht he went
up from the blue sea to the Continent
and reacht the ample caverne of the Queene;
whom he within found, without seldome seene.

Butcher and Lang’s version goes like this:

“Above Pieria he passed and leapt from the upper air into the deep. Then he sped over the wave like a cormorant, that chaseth fishes through the perilous gulfs of the unharvested sea and wetteth his thick plumage with brine. Such like did Hermes ride upon the press of the waves. But when he had now reached that far-off isle, he went forth from the sea of violet blue to get himself into the land, till he came to a great cave wherein dwelt the nymph of braided tresses; and he found her within. And on the hearth there was a great fire burning and from afar through the isle was smelt the fragrance of cleft cedar blazing, and of sandal wood. And the nymph within was singing with a sweet voice as she fare to and fro before the loom, and wove with a shuttle of gold.”

The reviewer, in discussing Chapman’s version, says, “This, for Chapman, is pretty compact and not excessively embroidered. He runs only half a line longer than his original, and though ‘kist Neptune’s Confluence’ may be thought a flowery and gratuitously Latinate rendering of ‘reached sea-level’ (the reviewer’s translation is incorrect) and ‘a world of wilderness’ certainly adds romantic overtones to the ‘multitudinous waves,’ in general he sticks closely enough to his brief…Indeed, Chapman’s main sins are those of omission. Where in this version is Homer’s ‘unharvested sea’? Why tacitly ignore Calypso’s beautiful tresses, however formulaic they may be? And what (most important of all) has become of the Homeric hexameter?”

In dealing with Butcher and Lang’s version, which he thinks good, the reviewer says, “but no one could possibly guess from it that the Odyssey is a great poem, and a poem, moreover, created in an oral tradition. Now in the half-century since Butcher and Lang published their version, our knowledge of Homer in general, and of oral techniques in particular, has increased out of all recognition. We now see the precise value and function of these stylized formulaic epithets…we take it for granted that Homer without the hexameter is scarcely Homer at all.” After going on to say, however, that English versions with the hexameter have been disastrous, he


[TD 13]

gives Professor Lattimore’s six-beat line much praise, noting however that in the hands of a lesser man it would run into much the same dangers as the English hexameter. Here is Lattimore’s translation of the passage in question—

He stood on Pieria and launched himself from the bright air
across the sea and sped the wave tops like a shearwater
who along the deadly ways of the barren salt sea
goes hunting fish and sprays quick beating wings in the salt brine.
In such likeness Hermes rode over the much tossing water.
But after he had made his way to the far-lying island,
he stepped then out of the dark blue sea, and walked on over
the dry land till he came to the great cave where the lovely-haired
nymph was at home; and he found that she was inside.
There was
A great fire blazing on the hearth and the smell of the cedar
split in billets, and sweet-wood burning spread all over
the island. She was singing inside the cave with a sweet voice
as she went up and down the loom and wove with a golden shuttle.

The reviewer’s criticism of Chapman that “like nearly all translators, he is inescapably a child of his age, and his age is not ours” will no doubt be made hereafter of Lattimore’s translation. Lattimore, too, is a child of his age, as is the reviewer who gives the above example of his work such praise. Homer, however, is timeless and belongs to all ages, and I am afraid that those who find Butcher and Lang’s prose not only more accurate but also more poetical than Lattimore’s verse, in the present passage at least, may prove more correct than the “Times” reviewer when the little fashions and prejudices of different ages are seen in proper perspective.

For various reasons Gaelic, too, has a timeless quality, and herein lies one of the reasons for its adaptability for translating poetry. It is also not only a more singable, musical language than most, but it has, like Greek, facilities for expressing nuances and emphases which you will rarely find; it not only possesses the power of oral emphasis but, like Greek, records such emphasis in writing to an extent that English does not do. For example, towards the end of the passage treated above Butcher and Lang say “he found her within” and Lattimore “he found that she was inside.” The Greek emphasis, however, is subtly on the word “her.”

The formulaic phrases so common in Homer fall more naturally into Gaelic than into English or perhaps German, despite the power of the latter to form compounds. Homer’s “unharvested brine” is in Butcher and Lang’s translation “the unharvested sea,” in Lattimore’s “the barren salt sea.” But “barren” and “unharvested” are different in fact and still more different in


[TD 14]

language. An exact translation in Gaelic would be <gai>“An t-sàile neo-bhuainte.”<eng> However, as “the unharvested sea” is more poetical in English than “the unharvested brine,” so too in Gaelic. I therefore finally chose <gai>“Na mara neo-bhuainte.”<eng>

There are many other lovely formulaic phrases in Homer that are meat and drink to the Gael. The “fair-tressed nymph,” which the “Times” reviewer misses in Chapman’s translation, is “the nymph of the braided tresses” in Butcher and Lang and “the lovely-haired nymph” in Lattimore’s version. Why the former scholars chose the words “braided tresses” instead of “fair tresses” I do not know, but I suspect that Lattimore used “lovely-haired” because hair is no longer commonly in tresses!

I could give endless examples of these formulae, but I am going to end this section by discussing one of the most famous lines in Homer or indeed in all literature. The Greek is—

Bé d’ akeón para thina poluphloisboio thalassés.

Translated by Butcher and Lang in the Odyssey that reads—“he walked . by the shore of the sounding sea”; in the Iliad, Lang, Leaf and Myres translate it, “he fared…along the shore of the loud-sounding sea,” more accurately but perhaps less poetically. The German version in Voss’ hexameters is “Am Ufer des lautausrauschenden Meeres,” that is “on the shore of the loud-roaring sea.” The phrase “Poluphloisboio Thalassés” with its l’s expresses lapping, with its s’s swishing, and I think that to approach it all correctly we must retain these l’s and s’s. To my mind MacLachlan’s version <gai>“Ri slios iom-shloisreach nan tonn”<eng> is far superior to these other versions. Now the word “thina” means in Greek (1) a heap, (2) a shore; the Gaelic <gai>tiùrra<eng> expresses that; so, being indebted to MacLachlan, I thought at first of <gai>“Ri tiùrra an t-sàile iol-shloisrich,”<eng> but, as I had too many L’s, I finally wrote <gai>“Ri tiùrra an t-sàil ioma-shloisrich.”


[TD 15]

LAOIDH ODUSSEUS

Leabhar I

GEARR-IOMRADH: Guidhe a’ bhàird air a’ Cheòlraidh. Cumar Odusseus an eilean na Gruagaich Calupso. Comhairle nan dia. Iarrar cobhair d’Odusseus o àrd-rìgh nan dia le Pallas Aténe, a nighean. Théid ise an riochd Mentes do dh’Itaca gu Télemach, mac Odusseus, a thoirt earalach air. Le feirg chì i suirghichean Pénelopeia, iarraidh i air Télemach an cur a mach as an tigh agus a dhol gu Pulos is Sparta gu fios fhaotainn m’ a athair. An sin théid i as an t-sealladh. Cluinnidh Pénelopeia òran a’ chlàrsair, Pémios. Bruidhnidh Télemach gu dàna ris na suirghichean, agus freagraidh Antinus agus Eurumach, an ceannardan; faighnichidh iad cuideachd mu dheidhinn an aoigh Mentes. Théid Télemach a chadal, a’ smaoineachadh air an turas a chomhairlich Aténe dha.

MINEACHADH:

Tròidh—baile a chreach na Greugaich.

Eëlïos Huperion no Elios no Helios—dia na gréine.

Calupso—baindia aig an robh buidseachd agus bha ’n geall air Odusseus a phòsadh.

Poseidon—dia na mara.

Dieus Mac Cronois—Ard-rìgh nan dia.

Olumpos—beinn ’sa’ Ghréig, àite-còmhnaidh nan dia.

Hermeias—teachdaire nan dia, mac Dhieus.

Orestes—mac Agamemnon

Poluphemos—fuamhair, fear de na Cuclópaich.

Ogugīé—eilean Calupso.

Temese—an eilean Chuprois.

Läertes—athair Odusseus.

Argach, Achaibheach, Danabhach—ainmean eile bha aig na Greugaich

Tachras ceirsle a’ chogaidh—cur crìch air a’ chogadh.

Na Glacairean—spioradan na gaoithe.

Ephura—baile ’sa’ Ghréig.

Air glùinean nan diathan—an crochadh air na diathan, a réir toil nan diathan; ’sa’ bheurla <eng>’on the lap of the gods’.<gai>


[TD 16]

AN ODUSSEUS L.I

Luaidh dhomh, a cheòlraidh, gaisgeach nan iol-char a chuireadh air seachran
fìor fhad’ o’n ám chreach e naomh-chathair Thròidhe. Bu lìonmhor na daoine
chunnaic e ’m bailtean ’s dh’fhiosraich e ’n inntinn ’s bu lìonmhor na piantan
dh’fhuiling a chridh’ air a’ chuan, ’s e cosnadh a bheatha is aisig
dhachaigh d’ a chompaich. Ach dh’aindeoin sin fhéin, ge titheach, cha d’ shaor e
chompaich, chionn tre ’n dearbh chuthach fhéin chaidh iadsan a sgriosadh,
amadain leanabail a dh’ith crodh Eëlios Huperìoin,
’s thug esan uapa-san latha an tillidh. O’n sgeul sin, a bhaindia,
aithris, a nighean Dieus, o earrainn co dhiùbh dhuinne cuideachd.
Nis bha càch uile, liuthad ’s a sheachainn léirsgrios ’nan tighean,
tèaruint’ o chogadh ’s o chuan. Ach esan leis fhéin, ’s e ag iargain
aisig dhachaigh ’s a mhnà, chum gruagach thighearnail, Calupso,
baindia nèamhaidh, ’na h-uamhaichean fròig, ’ga iarraidh mar chéile.
Ach nuair a thàinig bliadhna, ’s na ràithean a’ tionndadh ’nan cuairtibh,
bhliadhna ’sna dheilbh na dee dha aiseag gu Itaca dhachaigh,
eadhon an sud cha bu tèarnt’ e bho dheuchainnean, measg a chuid chàirdean.
B’iochd bh’ aig na dee ris uil’ ach Poseidon; bha esan fo fhraochan
feirg ri Odusseus, samhuil nan dia, gu ’n d’ ràinig e thìr fhéin.
Ach chaidh esan a thadal nan Aitiopach ’s cian a tha còmhnaidh
(Aitiopaich, iadsan tha roinnte ’nan dà bhuidhinn agus thar dhaoine
iomallach, cuid aig laighe, ’s cuid eil’ aig éirigh na gréine)
dh’fhaotainn ìobairtean cheud damh is reithe. An sud, ’s e ’gam mealtainn,
shuidh e ri cuirm. Ach ’san ám bha na diathan eile cruinn, còmhla
’n aitribh Dhieus, an t-Olumpach, is thòisich air seanchas ’nam measg-san
athair dhaoine is dhia, oir gu chuimhn thug e ’n t-uasal Aigistos
chuireadh gu bàs le Orestes a’ chliù chéin, mac Agamemnoin;
air-san a chuimhnich e rithis is bhruidhinn e measg nan neò-bhàsmhor:
“Ochan, mar choiricheas daoine na diathan, oir their iad gur uainne
dh’éireas olc; ach ’s ann uapa-san fhéin tha doilgheasan aca
’n aghaidh an dàin, tre ghnìomhan an cuthaich, mar phòs an t-Aigistos
chianaibh an aghaidh an dàin bean-phòsda Mhic Atreus ’s a mharbh e
esan an déidh dha tigh’nn dachaigh, ge b’fhios da mu’n léirsgrios a thigeadh,
chionn thug sinne dha rabhadh roimh ’n ám, a’ cur Hermes g’ a ionnsaigh,
marbhaiche geur-shùileach Argois, gun esan a mharbhadh no suirghe
dhèanamh na’s mò air a mhnaoi; ‘bho Orestes,’ thuirt e, ’bidh dìoghaltas,
éirig Mhic Atreus, nuair thig e gu aois ’s gun ionndrainn e thìr fhéin.’
Sin mar a thubhairt Hermes, ach inntinn Aigistois cha d’iompaich,


[TD 17]

math ’s gu robh chomairle; nis dhìol esan còmhla na h-uile.”
Fhreagair baindia nan liath-shùil Aténe esan an uair sin:
“O Mhic Cronois, ar n-athair as àirde de fhlaithean, gu deimhinn
leagt’ tha esan co dhiùbh ’m bàs cubhaidh; gun sgrioste ’san dòigh sin
neach eile cuideachd a dhèanadh a leithid! Ach ’s ann mu Odusseus,
gaisgeach na h-inntinn glic, tha mo chridhe sgàineadh, an truaghan,
fear a tha fulang dhoilgeas a nis o chian fad’ o chàirdean
’n eilean sruth-iadhta, ’n t-àit a bheil imleag a’ chuain, eilean coillteach,
’s baindia còmhnaidh ’na tigh ann, nigh’n Atlais na h-inntinne sgriosaich
’s eòlach air doimhne gach mara ’s tha propadh leis fhéin nan colbh móra
chumas an talamh ’s an iarmailt o chéile. ’S nighean do’n fhear sin
ghrabas an truaghan, ’s e caoidh. Tha ise ’n còmhnaidh ’ga thàladh
’m briathran brosgulach, mìne gu Itaca leigeil o chuimhne.
Ach le Odusseus ’s miann uiread ’s ceò bhiodh ag éirigh o thìr fhéin
fhaicinn, ’s e ’g iargain a’ bhàis. Nach eil fiù do chridhe-s’, Olumpaich,
tionndadh chuige? An e nach b’àbhaist d’Odusseus bhith fialaidh
riut-sa ri linn bhith tabhairt dut ìobairt aig longan nan Argach
’n dùthaich fharsuing na Tròidh? C’uim a nis ghabh thu uiread de dhod ris?”
Labhair rithe an sin Dieus, trusaiche sgò, ’s e ’ga freagairt:
“Nighean, ciod a’ chainnt thar uat o challaid nam fiacal?
Ciamar a nis a leiginn-s’ Odusseus flathail o m’chuimhne,
fear a tha sònraicht’ thar dhaoin’ an tuigse ’s gu sònraicht’ thug ìobairt
riamh do na dee neo-bhàsmhor tha gleidheadh na h-iarmailte farsuing?
Ach ’s e Poseidon, fear-iadhaidh an t-saoghail, tha ghnàth fo rag-chorruich
thaobh a’ Chuclópaich a dhall e, mac samhuil nan dia, Poluphémos
’s motha cumhachd am measg Chuclópach gu léir. B’ i a’ ghruagach
Tósa rug e, nigh’n Phorcuis as mormhair na mare neo-bhuainte,
’n déidh laighe ’n uaimhaichean fròig le Poseidon. O sin chan e idir
bàs tha Poseidon, luaisgear na talmhainn, a’ toirt do dh’Odusseus,
ach a’ cur seachrain o dhùthaich a shinnsr’ air. Siùthdaibh a nise,
cuireamaid fhìn uile ’n so ar comhairl’ r’ a chéile mu aiseag
’s ciamar a ruigeas e ’n tigh. Is leigidh Poseidon deth chorruich,
chionn ’s nach urrainn e idir bhith strìth an aghaigh nan uile
’n ònrachd leis fhéin a dh’aindeoin nan diathan neo-bhàsmhor, gach fear dhiubh.”
Fhreagair baindia nan liath-shùl Aténe esan an uair sin:
“O Mhic Cronois, ar n-athair as àirde de fhlaithean, mas caomh so


[TD 18]

nis do na diathan beannaicht’ Odusseus na géir-chuise móire
thilleadh d’ a fhàrdaich fhéin, an sin grìosamaidh Hermes an teachdair,
marbhaiche Argois, do’n Eilean Ogugach, a chum is gun cuir e
’n gradan an céill do ghruagaich nan grinn-chleachd ar rùn tha gun mhearachd
thaobh sligh’ Odusseus an fhualangais inntinn, gun ruig e a dhachaigh.
Agus bidh mise siubhal gu Itaca ghrìosad a mhic-san
rithis na’s mò, ’s gun cuir mi ’na inntinn misneach gun gairm e
Greugaich nan cùl-trom gu coinneimh ’s na suirghich uil’ thoirmeasg tha ’n còmhnaidh
marbhadh a dhlùth-threud chaorach is crodh nan crom-adharc ’s nan cam-cheum.
Bheir mi dha coimhideachd fòs gu Sparta is Pulos na gaineimh
dh’fhaighneachd mu theachd athar ghaoil, ach an cluinn e an àit-eigin guth air
agus a chum ’s gum bi cliù math ’ga chòmhdach fhéin am measg dhaoine.”
Cheangail i, ’n déidh sin a chantainn, fo casan a cuaranan àlainn,
cuaranan iongantach òir bhiodh ’ga giùlan araon thar an uisge
agus air talamh neo-chrìochnach cho siùbhlach ri anail na gaoithe.
Ghlac i sleagh làidir, gobaicht. le geur-umha, té a bha righinn,
mór is trom ’s leis an smachdaich i sreathan ghaisgeach, a leithid
’s ghabhas i fearg riutha, nighean an athar as cudthromach cumhachd.
Shiubhail i sìos o mhullaich Olumpois, a’ gearradh sìnteig;
’n dùthaich Itaca stad i am for-dhorus aitreabh Odusseus,
dìreach aig starsaich na lainne; ’na làimh bha aic’ a sleagh umha,
’s coltach ri coigreach a bha i, ri Mentes, ceannard nan Taphach.
Fhuair i na suirghichean fearail; bha iadsan air beulaibh nan dorsan,
suidhe air craicinn dhamh a mharbh iad fhéin is a’ cumail
aiteis ri’n cridhe le tàileasg. Bha gillean ’s luchd-frithealaidh èasgaidh,
cuid diubh a’ measgadh fìon’ is uisge ’sna bólaibh, ’s cuid eile
rithis a’ glanadh bhòrd le spongan iol-chòsach ’s ’gan càradh
sìos air am beulaibh; bha cuid a’ gearradh iomadach feòla.
Fada roimh chàch dhearc oirre-se Télemach, ìomhaigh nan diathan,
oir bha e suidhe am measg nan suirgheach, ’s iomaguin ’na chridhe,
sùileachadh athar ghasda ’na inntinn ’s an tigeadh e idir
dhachaigh o thaobh-eigin ’s ruaig chur sìos feadh an tall’ air na suirghich
’s urram dligheach bhith aige dha fhéin is riaghladh a mhaoine.
Sin bha ’na smuain, ’s e ’na shuidhe measg shuirgheach, nuair dhearc e Aténe.
Choisich e dìreach do’n fhor-dhorus, chionn ghabh e nàire ’na chridhe
coigreach bhith seasamh fad’ aig a dhorsan. Stad e gu dlùth dhi;


[TD 19]

ghlac e a deas-làmh ’s ghabh e ’n t-sleagh umha bhuaipe, ’s ri seanchas
thòisich e, labhairt rithe am briathran na h-iteige siùbhlaich:
“Fàilt ort, a choigrich; ’nar measg gabhar umad gu coibhneil, ’s an uair sin
’n déidh dhut blaiseadh air biadh, bidh tu ’g aithris ciod a tha dhìth ort.”
’N déidh sin a chantainn, threòraich e steach i, ’s lean Pallas Aténe.
Agus air dhaibh a bhith nis am broinn na h-aitribh àirde,
thug e a sleagh is chuir e i sheasamh an taice ri colbh mór
stigh an sleagh-ealchainn dheagh-lìomht’, an t-àit an robh seasamh gu lìonmhor
sleaghan eile bhuineadh d’ Odusseus an fhulangais inntinn.
Thug e i fhéin ’s chuir e shuidh’ i air cathair eireachdail, thuairnte,
sgaoileadh lìon-anairt foipe, ’s bha stòl gu h-ìosal d’ a casan.
Chuir e dha fhéin séis’ dhealbhach r’a taobh, a mach o na suirghich,
chum ’s nach sgreamhaicht’ an coigreach de dhinneir, ’s e claoidht’ leis a’ ghleadhar,
tigh’nn am measg dhaoine uaibhreach, ’s los faighneachd mu athair a dh’fhalbh dheth.
Ghiùlain bean-mhuinntir uisg’ làmh an cuinneig ghrinn òir agus dhòirt i
sìos e ’m méis airgid gu ionnlaid is tharruing i ’m fagus bòrd lìomhta.
Ghiùlain bean spéiseil tighe dhaibh aran is chuir ri ’n làimh e
’s móran annlain a bhàrr air, a’ toirt o na bh’ aice gu fialaidh.
Thog am fear-riarachaidh clàir de gach feòil agus chuir e ri ’n taobh iad
’s làimh riutha chàirich e cupannan òir; air ais is air aghart
ghluaiseadh gille d’ an ionnsaigh gu tric, ’s e dòrtadh an fhìona.
Steach ghabh na suirghichean fearail is shuidh iad air cathraichean ’s séisean
’n òrdugh réidh, agus dhòirt an cuid ghillean uisg’ air an làmhan.
Chàrn mnathan-muinntir dhaibh aran am bascaidean sìos air am beulaibh,
’s chrùn an òglaich an sin daibh le cruachadh dighe na bólaibh.
Shìn iad an làmhan a dh’ionnsaigh an annlain bha deas air am beulaibh,
agus nuair dh’fhògair na suirghich cion dighe ’s bìdh, bu rud eile
’n sin bha fo’n ùidh, ceòl ’s dannsa, oir ’s iadsan crùintean na cuirme.
Chuir gille clàrsach ro-ghrinn an làmhan Phémios, oir b’ esan
duine d’am b’ àbhaist bhith seinn am fochair nan suirgheach tre éiginn.
Agus a’ bualadh nan teud, theann esan air seinn daibh gu bòidheach,
ach thog Télemach seanchas an sin ri Aténe nan liath-shùl,
druideadh a chinn rithe dlùth, gus nach cluinneadh an fheadhainn ud eile:
“Charaid ionmhuinn, an e gum bi campar ort rium mu na their mi?
Dhaibh-san ’s cùis-chùraim na nithean so, aotromas, ceòl agus clàrsach,
chionn ’s gur stòr fir eile tha aca ’ga ithe gun dìoladh,


[TD 20]

gaisgeach tha theagamh a nis a chnàmhan geala a’ laighe
grodadh fo’n dìl’ air tìr, no tha ’n tonn ’gan luasgadh ’san aigeann.
O nach faiceadh iad esan air tilleadh gu Itaca dhachaigh!
Ghuidheadh gach aon bhith na’s clis’ air chois na na’s beairtiche ’n aodach
’s òr. Ach ’s mar sin a chaidh esan a dhìth le droch bhàs, is chan fhurtachd
idir e dhuinne, ged their fear air bith de dhaoin’ air thalamh
ruinn gun till e air ais, oir l`a thillidh-san—dh’fhalbh e.
Ach a nis siuthad, can so rium is cuir gu neo-chlaonach an céill e;
có thu de dhaoine ’s cia as dut? càit bheil do bhaile ’s do dhìlsean?
ciod i a’ ghné luinge ’n tàinig thu, ’s ciamar a thug an luchd-seòlaidh
dh’Itaca thu, agus co thuirt iad b’ iad? oir cha tàinig thu, saoileam,
idir an so air chois. Aithris cuideachd gu fìrinneach so dhomh,
chum ’s gum bi agam deagh-fhios; an as ùr tha thu thataich, no ’n caraid
m’athair thu, bhrìgh ’s gum bu lìonmhor fir eile bha tighinn d’ar tigh-ne,
chionn ’s gum bu tadhalach esan e fhéin mar an ceudn’ air daoine.”
Labhair baindia nan liath-shùl Aténe ris-san an uair sin:
“Dearbha ’s mi fhìn chuireas sin gu fìor neo-chlaonach an céill dut.
’S Mentes mi, innseam dhut, mac Anchialois na h-inntinne glice;
’s rìgh air na Taphaich mi, leannain nan ràmh; nis thàinig mi ’n taobh so
còmhla ri m’ chompaich le m’luing, a’ seòladh a’ chuain fhìon-daithte
Themese dh’ionnsaigh luchd cainnt eile, ’n tòir air umha, ’s mi giùlan
iaruinn deàlraich. Tha m’ long a’ seasamh an sud aig a’ mhachair
’n acarsaid Reitroin, tacan o’n bhaile, fo Neion coillteach.
’S càirdean d’a chéil’ o ’r sinnsir sinn, their sinn, o’n toiseach, ma théid thu
dh’fharraid de’n ghaisgeach aosda Läertes a their iad nach tig e
tuilleadh do’n bhaile, ach fada bho chàch fhulang bheud air a’ mhachair
còmhla ri seann mhnaoi-mhuinntir a chuireas ri thaobh deoch is annlan,
’n tràth thig sgìos air a chasan, ’s e snàgail mu thulach an fhìon-lios.
Thàinig mi nis, o’n theireadh iad rium e bhith cheana aig baile,
t’athair-sa; ach tha na diathan ’ga bhacadh-san, theagamh, o shlighe,
chionn ’s nach marbh air thalamh tha fhathast an t-uasal Odusseus.
Seadh, ’s ann a chumar e fhathast an àit-eigin beò ’sa’ chuan fharsuing
’n eilean sruth-iadhta, ’s is cruaidh agus borb na fir a tha ’n greim air,
fir tha theagamh ’ga ghrabadh d’a aindeoin. Ach ni mise ’n dràsd dut
fiosachd, mar chuireas na diathan neo-bhàsmhor am inntinn ’s mar thig e,
saoileam, gu buil, ge nach fiosaich mi idir no m’eòlas air eunlaith


[TD 21]

cinnteach; chan fhada co dhiùbh bhios e nis o thìr ghaolaich a shinnsre,
eadhon ge b’ iarunn na geimhlean a bhitheas ’ga chumail, oir ni e
dòigh a thùradh gu tilleadh, do bhrìgh ’s gur iom-innleachdach tha e.
Ach a nis siuthad, can so rium is cuir gu neo-chlaonach an céill e;
ach an e mac le Odusseus fhéin thu, ’s gum bheil thu cho mór so?
’S uamhraidh coltach mu d’ cheann ’s do shùilean bòidheach thu ris-san,
chionn bhiomaid tachairt a chéile cho tric co dhiùbh mu’n do sheòl e
dh’ionnsaigh dùthaich na Tròidh, an t-àite do’n shiubhail a bhàrr air
liuthad ’s bu tréine de dh’Argaich air bòrd an luingeas; o’n ám sin
sealladh chan fhaca mise d’Odusseus, no esan dìom-sa.”
Labhair Télemach ciallach an uair sin rithe ’ga freagairt:
“Dearbh ’s mise dh’innseas sin dut gu fìor neo-chlaonach, a charaid.
Their mo mhàthair co dhiùbh gur leis mi, ach fios chan eil agam,
oir cha d’fhiosraich neach riamh a shloinneadh leis fhéin. Nach bu mhise
mac duine rathail a thàinig an aois air am measg a chuid storais!
Ach nis an t-aon fhear ’s mi-shealbhaich’ a rugadh de dhaoine bàsmhor—
uaidhe-san their iad gum bheil mi, o’n tha thu a’ feòrachadh sin dìom.”
Labhair baindia nan liath-shùl Aténe ris-san an uair sin:
“Dearbha do shliochd-sa co dhiùbh cha d’fhàg na diathan neo-ainmicht’
’n ám tha ri teachd, o’n rugadh do leithid-s’ le Pénelopeia.
Ach a nis siuthad, can so rium is cuir gu neo-chlaonach an céill e;
ciod nis an còmhlan so, ciod i a’ chuirm? ciod do ghnothach-sa rithe?
’n ròic cinnidh th’ ann, no banais, a chionn ’s nach fleadh-pàirte co dhiùbh so?
Saoileam gur fòirneartach, uaibhreach ri’n cuirm feadh an talla iad. Bhuaileadh
fearg fear thachradh innte le chiall ’s chitheadh masladh cho lìonmhor.”
Labhair Télemach ciallach an uair sin rithe ’ga freagairt:
“Charaid, a chionn thu bhith faighneachd nan nithean sin dìom is ’gam feòrach,
’s fheudar le cinnt gu robh ’n tigh-so aig aon ám saidhbhir is uasal,
fhad ’s bha esan aig baile. Ach dheònaich na diathan air chaochladh,
tionnsgnadh uilc, ’s chuir iad esan thar uile dhaoin’ as an t-sealladh.
Ach ’s ann nach bithinn-s’ idir cho tùrsach so, ged a dh’eug e
measg a chompach an dùthaich na Tròidh no an glacaibh a chàirdean
’n deaghaidh dha ceirsl’ a’ chogaidh a thachras. An sin bhiodh na Greugaich
uile air càrn da thogail is bhiodh e air mór-alladh chosnadh
fòs d’a mhac fhathast. Ach nis ghlac na Glacairean suas gun sgeul e;
thriall e á sealladh ’s as aithn’ agus dhòmh-sa dh’fhàg e ’na dheaghaidh


[TD 22]

ochanaich ’s piantan; ’s chan esan a mhàin tha mi tuilleadh a’ caoineadh
’s caoidh, o’n rinn diathan àmhghair dhon’ eile dhomh. Liuthad de mhaithean
’s riaghlas ’sna h-innse, an Dulichion ’s Same ’s Sacuntos nan coilltean
’s liuthad ’s as triathan feadh Itaca creagaich, tha ’n àireamh sin uile
suirgh’ air mo mhàthair ’s a’ caitheamh mhaoin. Cha diùlt is’ a’ bhanais
’s fuath leatha ’s crìoch chan urrainn i dhèanamh; tha iadsan ag ithe
agus a’ beagadh mo mhaoin, ’s mi fhìn fòs sgathaidh iad dh’aithghearr.”
Gabhail feirg uime ’m barrachd, thuirt Pallas Aténe nan liath-shùl:
“Ochan, is mór tha dh’ionndrainn Odusseus ort o’n do dh’fhalbh e,
chionn ’s gun leagadh e cudthrom a làmh air na suirghich mi-nàrach.
O nach seasadh e ’n dràsd an dorus aghaidh a thighe,
tighinn ’s ceann-bheairt is sgiath ’s dà shleagh aige, leithid ’s a bha e
’n t-ám dhearc mis’ air an toiseach ri cuirm is mùirn ann ar tigh-ne
tilleadh air ais o Ilos Mac Mhermerois ’s Ephura dhachaigh—
oir chaidh Odusseus eadhon an sud air a luath-luing a’ sireadh
puinnsean casgraidh dhaoine, gum bitheadh e aige gu suathadh
shaighdean nan corran prais. Cha tug easn a’ chungaidh dha idir,
’s uamhas nan diathan sìorruidh air. Dh’aindeoin thug m’athair-sa dha e,
chionn ’s gun ghaolaich e esan gu fuathsach—nach tachradh Odusseus,
leithid ’s a bha, air na suirghich! An sin thigeadh orra-san uile
crannchur geàrr ’s banais shearbh.Ach tha cheist so air glùinean nan diathan,
’n till e ’s gum faigh e dìoghaltas ’na thigh no nach till. Grìosam ort-sa
beachdachadh ciamar sparras tu mach as t’aitribh na suirghich.
Ach a nis siuthad, éisd agus tabhair aire do m’ bhriathran.
Gairm na h-Achaibhich ghaisgeil am màireach gu coinneimh ’s do rabhadh
cuir dhaibh uile an céill, ’s biodh na diathan ’nam fianuisean dut air.
Orduich na suirghich iad sgapadh, gach fear gu chuid fhéin; ach do mhàthair—
mas e ’s gur tograch a cridhe gu pòsadh, do luchairt a h-athar
’s mór cumhachd rachadh i; ’s iadsan nì banais ’s ro-lìonmhorachd thìodhlac
réiteach, na’s iomchuidh bhith leantainn an cois na h-ìghne tha gaolach.
Bheir mi ort fhéin earail ghlic, ma dh’éisdeas tu; uidheamaich birlinn
’s fheàrr a th’ agad le fichead fear-iomraidh is siubhail a dh’fhaotainn
sgeòil air t’athair th’ air falbh o chian, ach an innis neach bàsmhor
dhut e, no’n cluinn thu bho Dhieus an guth ’s mò bheir naidheachd do dhaoine.
Theirig gu Pulos an toiseach is feòraich de Nestor, an t-uasal,
’s dh’ionnsaigh Sparta o sin gu fear an fhuilt bhàin, Meneläos;


[TD 23]

b’esan mu dheireadh a thill de dh’Achaibhich nan lùirichean umha.
Agus ma chluinneas tu t’athair bhith beò ’s a’ tilleadh, ge sàraicht’
dh’fhaodadh tu bliadhn’ eil’ fhulang; ma chluinneas tu mharbh is nach beò e
tuilleadh, till gu tìr ghaolaich do shinnsr’ an sin agus tog dha
càrn is dèan air na dleasnasan torraidh ro-lìonmhor as iomchuidh
’s tabhair do mhàthair do chéile. Air sin thoirt gu crìch is a dhèanamh,
beachdaich ’san ám sin cheana ’nad inntinn ’s ad chridhe ach ciamar
chuireas tu dhìth na suirghich ad thigh le foill no am follais.
Agus chan fheum dhut idir bhith cleachdadh leanabais, ’s nach eil thu
tuilleadh de’n aois sin. Nach cual’ thu an cliù rinn an t-uasal Orestes
chosnadh feadh uile dhaoine, nuair chasgair e marbhaiche athar,
Aigistos nam feall-innleachd, o’n chuir e gu bàs athair cliùteach?
Charaid, bi thusa cuideachd—oir chì mi ro-bhòidheach is mór thu—
treun, gum bi iomadh fear eadhon de’n àl bheirear fhathast ’gad mholadh.
Nis bidh mi fhìn a’ dol sìos gu m’bhirlinn shiùbhlaich ’s mo chompaich
theagamh tha fantainn le fadal ro-mhór rium. Ach bitheadh an gnothach
nis ’na chuis-chùraim dhut fhéin is tabhair aire do m’bhriathran.”
Labhair Télemach ciallach an uair sin rithe ’ga freagairt:
“Charaid, gu dearbh ’s ann le coibhneas ad bheachd tha thu bruidhinn mar sin rium,
amhuil mar athair ri mac, ’s am feasda cha leig mi o m’ chuimhn e.
Ach a nis siuthad, fan ge mór tha d’ chabhag gu d’ shlighe,
chum ’s gun téid thu do’n luing, air dhut t’ionnlaid ’s toil-inntinn a ghabhail,
aoibhneach ’s tu giùlan tìodhlaic, fear prìseil, ro-àlainn bhios agad
uam-sa ’na thasgaidh de’n leithid ’s bheir càirdean gaolach d’ a chéile.”
Fhreagair baindia nan liath-shùl Aténe esan an uair sin:
“’N tràth so na cum mi tuilleadh air m’ais, ’s mi ro-mhiannach gu m’shlighe.
Tìodhlac air bith tha do chridhe ’gad ghrìosad a thabhairt—thoir dhomh e
’n ám dhomh bhith tilleadh a rithis air m’ais gu ghiùlan leam dhachaigh;
tagh fear a bhitheas ro-ghrinn, ’s bidh fiach an ath-dhìolaidh ann dut-sa.”
’N déidh dhi sin a chantainn, air falbh ghabh Pallas Aténe;
amhuil mar eun a sheòl i troimh ’n luidhear; ’na chridhe-san chuir i
misneach ’s meanmna is thug i gu chuimhne athair na’s motha
eadhon na roimhe. Air beachd a thoirt, ghabh e ìongnadh, is amharus
aige gur dia bh’ ann; ghrad-ghluais e, fear coimeas dé, chun nan suirgheach.
Dhaibh-san bha ’n clàrsair ro-chliùteach a’ seinn, is shuidh iad ’ga éisdeachd
sàmhach, ’s esan a’ seinn mu thilleadh nan Greugach d’an tighean,
tilleadh an creiche dh’òrduich o’n Tròidh dhaibh Pallas Aténe.


[TD 24]

Thog o a seòmar mullaich a bhàrdachd naomh-san am feadh so
Pénelopeia ro-chéillidh, nigh’n Icarios; staidh’r chas a seòmair
theàrnaich, ’s cha b’ann ’na h-aonar; lean fòs leatha dithis bhan-muinntir.
Agus a nis nuair thàinig an t-sàr-bhean dh’ionnsaigh nan suirgheach,
sheas i làimh ri ursainn an tighe bu làidir togail,
druideadh an àird air beulaibh a gruaidhean a gnùis-bhrait deàlraich,
agus gu dlùth air gach taobh sheas leatha banoglach dhìleas.
Brùchdadh dheur an sin, ris a’ chlàrsair naomh rinn i seanchas:
“Phémios, ’s iomadach duan eile ’s aithne dhut thàlaidheas daoine,
euchdan ghaisgeach is dhia bhios clàrsairean ghnàth dèanamh ainmeil;
dhiùbh-san seinn fear, a’ suidhe r’ an taobh, ’s biodh iadsan gu sàmhach
pòit air an fhìon. Ach de ’n duan so bi sgur, duan dunaidh tha ’n còmhnaidh
claoidh mo chridhe am chliabh, o ’s orm-sa gu sònraichte thàinig
bròn do-dhìochuimhn, oir leithid de phears’ tha mi ’g ionndrann, ’s mo chuimhn air
daonnan, am fear ’s farsuing cliù feadh meadhon Argois is Hellais.”
Labhair Télemach ciallach an uair sin rithe ’ga freagairt:
“Mhàthair, c’uim tha thu doicheall mu’n chlàrsair dhìleas thoirt sòlais
ionnan ’s mar ghluaisear a spiorad? Cha chlàrsairean idir as coireach;
theagamh gur coireach Dieus bheir do dhaoin’ a dh’itheas an t-aran
ghnàth mar ’s miann leis fhéin, do gach aon. Cha chùis sam bith corruich
ris-san e sheinn droch dhóruinn nan Greugach; ’s e ’n duan ud as ùire
dh’ iadhas mu’n chlaistneachd as mò mholas daoine. Fuilingeadh t’ aigne
’s t’inntinn éisdeachd, a chionn ’s nach b’Odusseus idir an t-aon fhear
chaill lath’ a thillidh an dùthaich na Tròidh; bu lìonmhor fir eile
bhàrr air a chaocahil. Ach theirig a dh’ionnsaigh do sheòmair is freasdail
t’obraichean fhéin ann, a’ bheairt ’s an cuigeal, ’s òrduich do mhnathan
dhol ri ’n cuid obrach. Ach seanchas—bidh sin air aire nam fearaibh
uile, ’s gu h-araidh air m’aire-s’, oir ’s leam-s’ a’ chumhachd ’san fhàrdaich.”
Gabhail ìongnaidh, chaidh is’ air a h-ais d’ a seòmar, oir thaisg i
earail chiallach a mic ’na cridhe. An deaghaidh dhi dìreadh
dh’ionnsaigh a seòmair mhullaich an cuideachd a banoglach-muinntir,
ghuil i an uair sin Odusseus, a céile gràidh, gus na dh’aomadh
cadal suaimhneach mu rasgaibh le Pallas Aténe nan liath-shùl.
Thog na suirghichean gleadhar feadh talla nam faileasan sgleòdhach
’s ghuidh iad uile, gach fear dhiubh, bhith sìnte rithe air leabaidh.
Thòisich Télemach ciallach air seanchas ’nam measg-sam, ag ràdha;


[TD 25]

“Sibh-s’ as suirghich mo mhàthar-sa, fhearaibh ’s ro-fhòirneartach uabhar,
biomaid a nis gu mùirneach ri cuirm, ’s na biodh éigheach sam bith ann,
chionn ’s gur grinn so, bhith ’g éisdeachd ri clàrsair de leithid an fhir so
’s coltach ri diathan ’na ghuth. Ach ’sa’ mhadainn rachamaid uile
dh’ionnsaigh na comhlaraich ’s biomaid ri seisean, gun toir mi gun taing dhuibh
rabhadh bhith fàgail mo thighe. Do chuirmean eil’ thugaibh aire,
’g ithe bhur stòrais fhéin ’s a’ caochladh ur tadhail feadh thighean.
Ach mas e so rud as fheàrr leibh ’s as roghnaiche, stòras an aoin fhir
dh’fhalbh gu neo-dhìolt’ air, stròicibh; ach glaodhaidh mis’ air na bith-bhuan’;
dh’fheuch an cuir Dieus orm idir gun dèante gnothach mu éirig;
’s ann gu neo-dhìolt’ an uair sin a chuirte gu bàs sibh a stigh so.”
Sin rinn e ràdh; ghreimich iadsan gu léir air am bilean le ’m fiaclan,
’s ìongnadh mu Thélemach orra, a chionn ’s gun bhruidhinn e dàna.
Labhair Antinus, mac Eupeites, ris-san an uair sin:
“Thélemach, dearbh ’s ann dut-s’ tha na diathan fhéin nis a’ tabhairt
teagaisg bhith àrd-ghuthach ’s dàn’ ad chainnt. Na dèanadh Mac Cronois
dhìot-sa co dhiùbh an Itaca sàl-iadht’ rìgh, rud as dual dut!”
Labhair Télemach ciallach an uair sin ris-san ’ga fhreagairt:
“Antinuis, eadhon ged bhios tu ’s annas ort rium mu na their mi,
sin rud dìreach a dh’iarrainn a chosnadh, ach Dieus bhith ’ga thairgsinn.
’N saoil thu da rìribh gur sin nì ’s miosa measg dhaoine? Cha dona
idir an rud bhith ’nad rìgh. Tha thigh air ball dol am beairteas
’s esan an urram. Ach dearbh tha móran phrionnsaidhean Greugach
eile an Itaca sàl-iadht’, araon fir òga ’s fir aosda;
’s ann le fear dhiùbh-san bhios so, o’n chaochail an t-uasal Odusseus.
Ach ’s mise bhitheas am thriath air ar n-aitribh fhìn ’s air ar tràillean,
iadsan a choisinn Odusseus, an t-uasal, ’sa’ chobhartach dhòmh-sa.”
Labhair Eurumach, mac a’ Pholubois, ris-san ’ga fhreagairt:
“Thélemach, dearbh tha cheist sin a’ laigh’ air glùinean nan diathan,
có fear an Itaca sàl-iadhta bhios ’na rìgh air na Greugaich,
ach biodh do mhaoin agad fhéin, ’s gun lean thu air riaghladh do thighe.
Guidheam nach tigeadh am fear sin a spìonadh do mhaoin dhìot le t’aindeoin
’s fòirneart, ’s Itaca fhathast a’ seasamh. Ach ’s miann leam, a shàr-fhir,
ceist chur mu t’aoigh ort ’s cia as tha ’m fear ud ’s ce ’n tìr as am bheil e
tagairt bhith. C’ àit bheil a shliochd is fearann a shinnsre? Am bheil e
’s brath aig’ air t’ athair bhith tighinn? An gnothach leis fhéin a tha bhuaidhe,
tighinn mar so? Mar a leum e ’n àird ’s ghrad dh’fhalbh e ’s cha d’ fheith e


[TD 26]

eolas chur air! oir cha b’idir ri gàrlach bu choltach an gnùis e.”
Labhair Télemach ciallach an uair sin ris-san ’ga fhreagairt:
“Eurumach, chailleadh gu deimhinn ar dòchas ri m’athair-sa thilleadh.
Uime sin creideas cha tòir mi do bhrath thig o àit-eigin tuilleadh,
’s ùidh cha chuir mi am fiosachd a dh’fhidreas mo mhàthair, air fiosaich
ghairm do’n tigh. Is caraid o m’shinnsir dhomh ’m fear ud, a Taphos;
’s Mentes a th’ ann, their e, mac Anchialois na h-inntinne glice,
agus is ann air leannain nan ràmh, na Taphaich, as rìgh e.”
Sin mar thuirt Télemach, ’s aithne ’na chridh’ air a’ bhaindia neo-bhàsmhoir.
Thionndaidh càch gu dannsa ’s gu clàrsaireachd thaitnich is aighir,
’s dh’fhan iad gun tàinig am feasgar. A’ gabhail an aighir a bha iad
’n tràth thàinig oidhche dhubh orra; sin nuair a dh’fhalbh iad, gach aon diubh,
laighe d’a thigh. Ghabh Télemach dh’ionad ’sna thogadh dha seòmar
àrd anns an lainn fhìor ghrinn an àite bu fhradharcach timchioll;
sin far an deach e do’n leabaidh, ri cnuasachadh mór ’na inntinn.
Còmhla ris-san bha giùlan nan aithinn laiste bean dhìleas,
Eurucleia, nigh’n Ops bu mhac Pheisénoir, té cheannaich
Lartes air ám le mhaoin ’s i ’n ceud lath’ a h-òige, a’ tabhairt
prìs fichead damh oirre. Mheas e ’na thigh i co-ionnan r’a mhnaoi chòir,
ach cha do laigh e riamh leatha; sheachainn e corruich a chéile.
B’ Eurucleia bha giùlan nan aithinn laiste leis, ’s b’ ise
ghaolaich e sònraichte thar nam ban-muinntir ’s a dh’àraich, ’s e beag, e.
Dh’fhosgail i dorus an t-seòmair bu làidir togail; shuidh e
sìos air a leabaidh ’s thug e dheth léine mhìn agus chuir e
’n làmhan na caillich rùn-chrìonn’ i. Phaisg ise ’s réitich i ’n léine,
agus an déidh dhi crochadh air tarraing ri taobh na leap’ altaich,
ghabh i a mach as an t-seòmar; le chromaig airgid a’ slaodadh
chuic’ an doruis, tharruing i steach leis an éill an crann-glasaidh.
B’ ann an sud fad na h-oidhche, is craiceann caorach ’ga chòmhdach,
bheachdaich esan ’na inntinn mu’n turas a sheòl da Aténe.


[TD 27]

LAOIDH ODUSSEUS

Leabhar II

GEÀRR-IOMRADH:

Coinneamh Itacach air a gairm le Télemach; òraid Aiguptios; freagairt
Thélamach agus a ghuidhe air na diathan; freagairt Antinuis, ’s e
cur coire air Pénelopeia; freagairt Thélemach, ’s e guidhe air cobhair
o Dhieus; cuirear manadh fàbharach le Dieus agus mìnichear e le
Haliterses; freagairt mhagaidh o Eurumach do Haliterses; iarrar long
le Télemach, gus an téid e shireadh brath air athair; càinear na
h-Itacaich le Mentor air son am mi-thaingealachd do theaghlach Odusseus;
nochdadh Aténe do Thélemach agus a gealladh mu chobhair; trod eadar
Antinus is Télemach; iarrar le Télemach air a’ bhanaltrum Eurucleia
biadh is deoch a dhèanamh deas chum a thurais gu Pulos is Sparta;
théid e fhéin is Aténe air an luing gu Pulos.

MÌNEACHADH;

Ilios—ainm eile bha aig Troidh.

Gairmear—fear-gairm, am Beurla ‘herald.’

Bachal—Bheirteadh bata do’n fhear a bha bruidhinn aig coinneimh;

Air tìodhlacan réiteach a nighne—Bhiodh a h-athair ’ga reic, air tìodhlacan fhaotainn.

Temis—baindia riaghailt is lagh.

Aténe—baindia obair ghréis is obraichean snasail eile.

Icarios—athair Pénelopeia, seanair Thélemach.

Spioradan oillteil an dioghaltais—’Sa’ Ghreugais <eng>‘Erinues’; <gai>’san Laidionn <eng>‘Furiae’; <gai>bhiodh iad gu h-àraidh a dèanamh dìoghaltais air feadhainn rinn olc air pàrantan.

Deiseal—fàbharach; bhiodh na Greugaich a’ faotainn fiosachd o eòin, eòin mhanaidh; tuathal—neo-fhàbharach.


[TD 28]

Nuair nochd ùr-ghinte madainn nan ròs-mheur, dh’éirich o leabaidh
mac cridh’ Odusseus; chuir e a chòmhdach air ’s thilg e mu ghuaillibh
geur-lann ’s fo chasan slìoma gun cheangail e chuaranan àlainn.
Ghabh e a mach as an t-seòmar, ’s ri dia bha e coltach ’na aogas.
Dh’iarr e air ball air na gairmearan binn-ghuthach Greugaich nan cùl-trom
ghairm do’n chomhlàraich. Ghairm iad, is thionail an sluagh gu ro-ealamh.
Agus a nis nuair a thionail ’s a thàinig iad cruinn uile còmhla,
chuir e mu dhol chun na coinneimh, ’s e giùlan ’na làimh a shleagh umha,
agus cha b’ idir ’na ònar; lean coin chas-shiùbhlach ’na chuideachd.
B’ òirdheirc an t-eireachdas dh’ aom Aténe air-san, ’s le ìongnadh
dh’ amhairc an sluagh uil’ e tighinn d’an ionnsaigh. Chaidh esan is shuidh e
’n àite-suidhe athar, is liubhair fir aosda dha urram.
Thòisich an sin air bruidhinn ’nam measg an gaisgeach Aiguptios,
duine bha crom a nis leis an aois ’s bu lìonmhoire eòlas;
(dearbh chaidh mhac ionmhuinn an cuideachd Odusseus, samhuil nan diathan,
dh’ionnsaigh Ilios nan sàr-each air bòrd nam birlinnean bronnach,
Antiphos sleaghaire; b’ esan fear mharbh an Cuclópach aniochdmhor
’n uamha nam fròg is dheth-san a dheasaich e shuipeir mu dheireadh.
Triùir eile bh’ aige; bha Eurunom, fear dhiubh, an còmhlan nan suirgheach,
’s dithis a ghnàth cumail fearann an athar. Ach dh’aindeoin cha d’ leig e
Antiphos idir air dhìochuimhn, ’s e ’n còmhnaidh ’ga chaoineadh ’s ’ga thuireadh.)
Uime-san shil e deòir, nuair bhruidhinn e, ’s thuirt e ’nam measg-san:
“Eisdibh uam-s’ a nis, fhearaibh Itaca, ’n nì so a their mi.
Riamh o’n shiubhail an t-uasal Odusseus ’sna longan, cha d’ chumadh
coinneamh no seisean leinne, is có nis a chruinnich mar so sinn?
Có air an tàinig éiginn cho mór d’fhir òga no dhiùbh-san
’s sine? An cual’ e naidheachd air bith air an arm a bhith tighinn
dh’innseadh e dhuinne gu cinnteach, o’n dh’fhiosraich e ’n toiseach, no ’n gnothach
coitcheann eil’ tha e ’g aithris ’s a’ foillseachadh? Saoileam gur duine
uasal e, ’s beannachd air! Dieus dhèanamh dha-san am math a tha mhiann air!”
Sin rinn e ràdh; bho ’n chainnt ghabh mac cridh’ Odusseus sòlas
agus cha b’fhada tuilleadh ’na shuidh’ e; ghlac miann e gu bruidhinn,
’s sheas e ’m meadhon na coinneimh. An sin chuir an gairmear Peisénor,
duine bha rùintean ciallach ’na chridhe, am bachall ’na làmhan.
B’ ann ris an t-seann fhear an toiseach a labhair e ’n uair sin ag ràdha:
“Sheanair, chan fhad’ uat am fear sin—bidh aithne gu luath agad fhéin air—


[TD 29]

mis’ a chruinnich an sluagh; tha doruinn ’gam ruighinn am barrachd.
Aon chuid naidheachd sam bith cha chual’ mi mu’n arm a bhith tighinn
dh’innseas mi dhuibh-se, o’n dh’fhiosraich mi ’n toiseach, ’s chan eil mi
’g aithris no foillseachadh ni eile ’s coitcheann, ach ’s gnothach leam fhin e,
chionn thuit olc air mo thigh-sa—dhà dhiubh, an ceud fhear gun chaill mi
m’athair math righich ’nar measg-s’ air ám ’s bha caomhail mar athair;
nis a rìs rud ’s miosa gu mór ’s a ghad-bhriseas m’fhàrdach
buileach gu léir, cur mo stòir tur a dhìth; air mo mhàthair d’a h-aindeoin
thòisich suirghich, mic ionmhuinn nan dearbh fhear ’s uaisle ’san àite,
suirghich tha crith-eagal orra tigh Icarios ruigheachd, a h-athair,
chum ’s gun dèanadh e fhéin air tìodhlacan réiteach a nighne,
agus a toirt d’fhear bu mhath leis ’s a gheibheadh a dheagh ghean, a’ ruigheachd.
Ach ’s ann tha iadsan gach là a’ tathaich ar tighe ’s a’ marbhadh
chaorach ’s dhamh ’s ghobhar reamhra ’s ri òl fìon lasraich ’s ri fleadhan,
coma co dhiùbh. Tha ar stòras an so, ge bu lìonmhor, ’ga chaitheamh,
chionn ’s nach eil laoch air gu léirchreach a chumail o’n tigh mar Odusseus,
oir chan eil sinne cho murrach gu dhìdean; dearbh ’s ann a bhios sinn
eadhon ’san ám tha ri teachd ach dìblidh ’s gun oilean air gaisge.
Dhèanainn gun teagamh mo dhìon, nam bitheadh a’ chumhachd sin agam,
oir cha so-fhulang a nis na gnìomhan a rinneadh, ’s cha cheutach
tuilleadh tur-sgrios ma thighe-sa. Gabhaibh-se truas mar an ceudna
’s nàire roimh choimhearsnaich dh’fhanas mu’n cuairt duibh; seachnaibh le uamhas
fearg nan dia, los nach fàs iad car diùmbach ’s gun till iad air ais oirbh
gnìomharan olc’. Tha mi guidhe air sgàth Dhieus, tighearna Olumpois,
’s Temis a sgaoileas araon ’s a shuidhicheas coinneamhan dhaoine;
sguiribh, a chàirdean, ’s leigibh mi ’m aonar bhith sàraicht’ le bròn goirt—
seadh, mur d’rinn m’athair gasd’ Odusseus le mìorun dad dochair,
dh’fhaoidt’, air na Greugaich dheagh-chaisbheartach, agus gum bheil sibh a’ dèanamh
ghnìomharan olca orm-sa le mìorun a’ brodadh nam fear so.
Dhòmh-sa bu tarbhaiche sibh-se bhith ’g ithe mo thasgaidh ’s mo spréidhe,
chionn ’s nam biodh sibh-se ’gan ithe, bhiodh pàidheadh cuideachd air ám ann.
Rè na h-ùine sin bhiomaid a’ tagradh le ’r sgeul feadh a’ bhaile,
’g iarraidh ar maoin air a h-ais, gus an tugt’ air a h-ais i gu h-iomlan;
ach nis is piantan do-leasaichte tha sibh a’ càrach am chridhe.”
Sin mar a thuirt e, ’s e feargach, is thilg e am bachall gu talamh,


[TD 30]

brùchdadh dheur a mach; ghlac truas am pobull gu h-iomlan.
Chum càch uile ’nan tosd an sin ’s cha dùraichdeadh aon diubh
Télemach fhreagairt le cruaidh-chainnt; b’e Antinus fhreagair a mhàin e;
“Thélemach àrd-ghuthaich, fhir as do-chìosaichte meanmna, ciod thuirt thu,
òirnne cur maslaidh? Bu mhiann leat an ciont sparradh oirnn, ach cha choireach
idir na suirghichean Greugach do d’thaobh-sa; ’s coireach do mhàthair,
té tha seòlta ’na cridhe thar chàich; oir so an treas bliadhna
cheana, ’s tha ’n ceathramh grad-thighinn, o’n tha i a’ cuaradh ’nam broillich
cridheachan Ghreugach; oir bheir i dhuinn dòchas gu léir ’s do gach aon fhear
gealladh, cur bhrath g’a ionnsaigh, ’s a cridhe sireadh rud eile.
Thùr i ’na h-inntinn an fhoill so a bharrachd; a’ stéidheachadh beairt móir’,
fìnealt’, fìor leathainn stigh dh’fhigh i ’s thuirt i an tiota ’nar measg-ne:
‘Ogaibh as suirghichean orm-s’, chaochail an t-uasal Odusseus,
fanaibh, ge grìosad na bainnse so orm, gus an crìochnaich mi plaide—
chum ’s nach bi ’n snàth dol a dholaidh orm—marbh bhrat do’n ghaisgeach Läertes
’n coinneimh an ama bheir dàn sgriosail aoig na fad-dhóruinn leis sìos e,
’s chum ’s nach bi aon de na mnathan Achaibheach ’san dùthaich gu diùmbach
dhìom-sa, mas ann gun mharbh-phaisg a laigheas fear pailteas a stòrais.’
Sin mar a thubhairt i, ’s dh’ùmhlaich ar cridheachan fearail-ne rithe.
Dh’fhigheadh i ’n sin air an là a’ bheairt mhór, ach sgaoileadh i ’s t-oidhch’ i,
’n ám dhi bhith suidheachadh aithinn r’ a taobh. Trì bliadhn’ air an dòigh sin
bhriag i na Greugaich gun fhios daibh le foill, ach nuair thàinig an ceathramh,
’s ràithean a’ teachd, dh’innis aon de na mnathan d’ am b’fhios air gu cinnteach,
’s thàinig sinn oirre-se sgaoileadh a’ chathain àillidh. ’S an dòigh sin
chuir i a’ chrioch air sud, ’s cha b’ ann le deòin ach tre éiginn.
So mar a fhreagras na suirghichean thusa, a chum ’s gum bi agad
fios air ad chridhe fhéin ’s gum bi fios aig gach Greugach a chòrr ort;
cuir-sa do mhàthair uat is òrduich i ’n duine a phòsadh
dh’iarras a h-athair ’s as toigh leatha fhéin. Ach ma chuireas i buaireadh
uin’ fhada tuilleadh fo mhic nan Achaibheach, ’s na smuaintean ’na cridhe
bhuilich Aténe thar chàich oirre, eòlas air obraichean fìor-ghrinn
’s tuigse mhath ’s cuilbheartan, leithid ’s nach cuala sinn fhathast aig té’le
eadhon de ’n fheadhainn o shean bu mhnathan grinn-chleachdach Achaibheach,
Tùro agus Aloméne ’s Mucéne an t-sàr-chrùin;———’nam measg-san
aon cha robh riamh a b’ionnan ’na rùintean ri Pénelopeia.
ach ’s aon nì so co dhiùbh nach d’rùnaich i ceart, oir gu deimhinn
ithidh iad so ort do stòr ’s do mhaoin fad an ama bhios ise


[TD 31]

cumail a’ bheachd so tha ’n dràsda na diathan a’ fagail ’na broilleach;
’s mór an cliù tha i cosnadh dhi fhéin, ach dhut-sa cion stòir phailt.
Sinne cha ghluais a dh’ionnsaigh air fearann no àit air bith eile
chaoidh gus am pòs ise ’m fear de na Greugaich as math leatha ghabhail.”
Labhair Télemach ciallach an uair sin ris-san ’ga fhreagairt:
“Antinuis, sparradh d’ a h-aindeoin o’n tigh ’n té rug mi ’s a thog mi—
sin rud nach urra mi idir ann, ’s m’ athair an ceàrn eile ’n t-saoghal,
beò e no marbh; ’s is doirbh dhomh Icarios phàidheadh le móran,
mas e ’s gum fuadaich mi fhìn le m’ dheòin mo mhàthair air falbh uam.
Uaidhe-san fuilingidh mi olc—o h-athair—’s bheir freasdal domh tuilleadh,
chionn ’s gun guidh mo mhàthair air spioradan oillteil an dìoghaltais,
’n tràth dhi bhith falbh o dachaigh, ’s bidh fearg rium fòs o dhaoine;
uime sin ’s facal tha ’n sin nach dèan mise labhairt am feasda.
Ach bhur cridheachan fhéin—ma tha iadsan a’ faireachadh feirge,
gabhaibh a mach as mo thigh-sa. Do chuirmean eil’ thugaibh aire,
’g ithe bhur stòrais fhéin ’s a’ caochladh ur tadhail feadh thighean.
Ach mas e so rud as fheàrr leibh ’s as roghnaiche, stòras an aoin fhir
dh’fhalbh gu neo-dhìolt’ air, stròicibh; ach glaodhaidh mis’ air na bith-bhuan’,
dh’fheuch an cuir Dieus orm idir gun dèante gnothach mu éirig,
’s ann gu neo-dhìolt’ an uair sin a chuirte gu bàs sibh a stigh so.”
Sin mar a thubhairt Télemach, ’s chuige chuir Dieus ’s farsuing torann
nuas dà iolair o mhullach na beinne air siubhal na sgéithe.
Sheòl iad greis air an iteig cho siùbhlach ri anail na gaoithe
faisg air a chéile le spàirn iomairt sgiath. Ach nise an deaghaidh
meadhon na coinneimh iol-bhriathraich a ruigheachd, a’ tionndadh an cùrsa,
chrath iad tiugh-iteach ’s ghluais iad os cionn nan uile, ’s ’nan amharc
sgrios. A’ reubadh a chéile mu’n giallan ’s mu ’m muineil le ’n spuirean,
shiubhail iad deiseal feadh thighean is bail’ a’ phobuill. Ghabh iadsan
ìongnadh, a’ faicinn nan eun, is chnuasaich iad nithean a thachradh.
Bhruidhinn ’nam measg mac Mhastoir, an gaisgeach aosd’ Haliterses,
chionn b’ e ’n t-aon fhear thug bàrr air a chomhaoisean ’n eòlas air eunlaith
’s aithris an dàin; b’ esan bhruidhinn le deagh ghean ’nam measg-san ’s a thubhairt:
“Eisdibh uam-s’ a nis, fhearaibh Itaca, ’n nì so a their mi;
’s ann do na suirghich gu h-àraidh a chuireas ni ’n céill so ’s a dh’innseas,
chionn ’s gur orra tha casadh olc mór, oir chan fhad’ bhios Odusseus
tuilleadh o chàirdean, ach ’s faisge e, ’s dòcha, ’s a’ sìolachadh cheana


[TD 32]

casgraidh ’s crìche dhaibh so uile; ’s lìonmhor càch d’am bi trioblaid,
sinne tha ’n Itaca shoilleir a’ còmhnaidh. Ach fada roimh ’n ám sin
tùramaid dòigh air an casg, is sguireadh iadsan le’n deòin fhéin,
oir sin as fheàrr dhaibh ’s gu luath. Cha neo-dhearbhta mise ri fiosachd,
ach o dheagh eòlas, oir their mi gur coimhliont’ d’Odusseus na h-uile
ionnan ’s mar thubhairt mi ris-san, nuair dhìrich na h-Argaich na longan
dh’ionnsaigh Ilios, ’s ’nam measg chaidh Odusseus nan iomadach tionnsgal.
Thuirt mi gum b’ ann air mór-olc fhulang ’s air call a chuid chompach
uile a thigeadh e dhachaigh ’san fhicheadamh bliadhna, neo-aithnicht’
leinn gu léir; ’s e so tha ’ga choimhlionadh uile an dràsda.”
Labhair Eurumach, mac a’ Pholubois, ris-san an uair sin:
“Siuthad, a bhodaich, a nis gabh dhachaigh ’s dèan fiosachd do d’theaghlach,
chum ’s nach fuiling iad olc air bith ’n déidh so. ’Sna nithean sin ’s mise
móran as fheàrr air fiosachd na thusa. Bidh iomadaidh eunlaith
falbhan fo ghathan na gréine ’s cha dànadail idir iad uile.
Ach ’s ann a chailleadh Odusseus an céin, mar b’fheàrr leam bha thusa
cuideachd a dhìth leis. Cha bhiodh tu cho briathrach ri fiosachd, ’s cha mhotha
bhiodh tu mar so cur brodaidh fo Thélemach, ’s corruich air cheana,
’n dùil an tabhair e tìodhlac do d’ thigh. Ach their mi gu saor riut,
’s coimhlionta cuideachd bidh so; ma bhios tu a’ breugadh le d’ bhriathran
duine na’s òige le d’ mhór-oilean àrsaidh ’s gum buair thu gu feirg e,
’s esan e fhéin an ciad fhear d’am bi e na’a seirbhe (cha bhi e
comasach dh’aindeoin sin fhéin dad air tàilleabh nan nithean so dhèanamh)
’s ort-sa, bhodaich, cuiridh sinn càin a bhios dorran ad chridhe
pàidheadh, ’s is cruaidh bhios do phian. Do Thélemach earail ’nur measg-sa
uile bheir mise; iarradh e fhéin air a mhàthair i thilleadh
dh’ionnsaigh tigh h-athar; ’s iadsan nì banais ’s ro-lìonmhorachd thìodhlac
réiteach, na’s iomchuidh bhith leantainn an cois na h-ìghne tha gaolach.
Roimh sin de ’n t-suirghe chruaidh tha mi ’n dùil nach sguir mic nan Greugach,
chionn’s nach eagal leinn duine co dhiùbh, ge b’e Télemach fhéin e,
briathrach ’s gum bheil e. Cha mhò nì sinn ùidh chur am fiosachd bhios tusa,
bhodaich, ag aithris neo-choimhliont’, ’s tu fàs na’s gràineile buileach.
Rìs bidh a stòras air ithe, ’s a chaoidh cha bhi cothromachd ann da,
fhad ’s bhios ise cur dàil air na Greugaich an gnothach a bainnse,
’s sinne gach là an dùil rithe, strìth mu’n té chòirr ud, ’s cha téid sinn
shuirgh’ air mnathan eil’ as iomchuidh gum pòsadh gach fear dhinn.”


[TD 33]

Labhair Télemach ciallach an uair sin ris-san ’ga fhreagairt:
“Eurumach, ’s sibh-s’ eile cuideachd, a liuthad ’s as suirghichean mórail,
’s nì so nach iarr mi nis oirbh tuilleadh ’s nach labhair mi guth air,
chionn ’s rud e ’s fiosrach na diathan ’s na Greugaich uil’ uime cheana.
Ach a nis siùthdaibh, thugaibh dhomh fichead compach is luath-long,
fir a nì turas gu léir dhomh air m’ ais ’s air aghart, oir théid mi
dh’'ionnsaigh Sparta ’s fòs gu Pulos na gaineimh a dh’fhaotainn
sgeòil air teachd m’ athar a dh’fhalbh o chian, ach an innis neach bàsmhor
dhomh e, no ’n cluinn mi bho Dhieus an guth ’s mò bheir naidheachd do dhaoine.
Agus ma chluinneas mi m’ athair bhith beò ’s a’ tilleadh, ge sàraicht’,
dh’fhaodainn bliadhn’ eil’ fhulang; ma chluinneas mi mharbh is nach beò e
tuilleadh, tillidh mi ’n sin gu tìr ghaolaich mo shinnsre, is càrn da
togaidh mi ’s air-san nì mi na dleasnasan torraidh ro-lìonmhor,
dìreach a liuthad ’s as iomchuidh, is bheir mi mo mhathair do chéile.”
Agus air dha-san labhairt mar sin, shuidh e, ’s dh’éirich ’nam measg-san
Mentor bu chompach an uasail Odusseus ’s d’ an d’ earb e gach gnothach,
falbh air na longan, thoirt ùmhlachd do’n t-seann fhear ’s e ghleidheadh gach nì dha
seasmhach; b’ esan a bhruidhinn le deagh ghean ’nam measg-san ’s a thubhairt:
“Eisdibh uam-s’ a nis, fhearaibh Itaca, ’n nì so a their mi.
Chaoidh na biodh rìgh tha giùlan na h-òr-shlait caomhail no màlda
tuilleadh le dheòin ’s na bitheadh e treibhdhireach idir ’na inntinn,
ach biodh e doicheallach daonnan ’s a’ dèanamh ghnìomharan olca,
chionn ’s nach eil aon neach a’ cumail air chuimhn Odusseus fhlathail
measg an t-sluaigh bha e riaghladh ’s ri ’n robh e cho caomhail ri athair.
Dearbh cha doichill mi idir na suirghichean fearail bhith dèanmah
ghìomharan fòirneirt le deilbheadh droch-rùin, do bhrìgh ’s gur an cinn fhéin
bheir iad ’nan gill le glutadh gu fòirneartach maoin an Odusseus,
’n dùil nach till e a chaoidh. ’S ann de ’n t-sluagh eile ’s diùmbach mi ’n dràsda,
chionn sibh uile bhith suidhe ’nur tosd ’s nach caisg sibh na suirghich,
tòiseachadh orra le ’r cainnt, am beagan diubh, ’s sibh-se cho lìonmhor.”
Labhair Leocrates, mac Eubhénoir, ris-san ’ga fhreagairt:
“Mhentoir dhunaidh as seachranach inntinn, ach ciod so a thuirt thu,
brodadh dhaoine gu stad a chur òirnne? Bu chruaidh bhith e cogadh
chumail ri daoine mu chuirm, ’s iad na’s lìonmhoire. Eadhon nan tigeadh
oirnn an t-Odusseus Itacach fhéin ’s gun glacadh am miann e
dh’fhuadach nan suirgheach mórail o thigh, ’s iad ri cuirm feadh na lùchairt,


[TD 34]

dearbh cha b’ait bhiodh a chéile r’a thighinn, ge mór bhiodh a h-ionndrainn,
ach ’s crìoch mhi-chiatach gheibheadh e ’n tiota, nan cathadh ri barrachd,
agus cha cheart do chainnt-sa. Ach siùthdaibh, sgaoilibh, a phobuill,
dh’ionnsaigh ur fearann, gach aon dibh, ’s da-san grìosaidh a thuras
Mentor is Haliterses as càirdean sinnreachd o thùs da;
ach ’s fada dh’aindeoin, saoileam, a shuidheas e ’n Itaca fhathast,
faotainn sgeòil, ’s an turas so—chaoidh cha toir e gu buil e.”
Sin mar a thuirt e, ma ta, is sgaoil e a’ choinneamh ealamh.
Sgap iad, gach fear gu thigh fhéin; gu talla Odusseus fhlathail
dh’fhalbh na suirghich. Chaidh Télemach uapa gu tiùrra na mara;
nigh e a làmhan o’n liath-mhuir is ghuidh e an sin air Aténe:
“Eisd, a dhia, guidheam, thàinig an dé a dh’ionnsaigh air tighe
agus thug earail domh siubhal air druim a’ chuain cheòthair gu faotainn
sgeòil air teachd m’ athar a dh’fhalbh o chian. Air sin tha na Greugaich
buileach cur maille ’s gu h-àraidh na suirghich ’s droch-àrdanach uabhar.”
Sin mar a thubhairt e, ’g ùrnuigh, ’s am fagus da thàinig Aténe,
cur oirre coltas Mhentoir araon an guth is an cruthachd;
bhruidhinn i, labhairt ris-san am briathran na h-iteige siùbhlaich:
“Thélemach, suarach ’d neo-thuigseach cha bhi thu ’n déidh so, ma dhrùidh ort
meanmna math t’ athar, a leithid ’s bha esan gu gnìomh agus facal
thabhairt gu buil; chan fhaoin ’s neo-dhèant’ an sin bhios do thuras.
Ach mur tu sliochd an fhir ud is Pénelopeia, chan fhiughair
idir an sin leam thusa chur crìch air na nithean as miann leat.
Ainneamh gu dearbh tha mic a chinneas coltach ri ’n athair;
’s mios’ a’ chuid mhór, ’s is ainneamh a ghnàth iad as fheàrr na an athair.
Ach o nach eil thu co dhiùbh gu bhith suarach ’s neo-thuigseach an déidh so,
’s chionn ’s nach eil innleachd Odusseus gu buileach air t’ fhàgail, tha dòchas
uime sin dut-sa gun dèan thu so. Do bhrìgh sin a nise
leig le comhairle ’s rùn nan suirgheach neo-sheaghail, ’s nach eil iad
tuigseach idir no ceart ’s nach fios daibh mu ’n bhàs ’s an dubh-chrannchur
’s dlùth orr’ a nis air alt ’s gu bhith uile ’san aon latha sgriosta.
Uat-sa chan fhada tuilleadh an turas as miann leat, oir ’s mise
leithid de charaid o d’ shinnsir dhut ’s chuireas long dhut an uidheam
’s théid ad chuideachd mi fhìn. Ach tog ort a dh’ionnsaigh an tighe
’s theirig an caidreabh nan suirgheach; dèan deas do lòn, is na h-uile
càirich an soithichean, fìon am buideil, ’s eòrna, smear dhaoine,


[TD 35]

’n seiceannan làidir. Bheir mise gu luath dhut cruinn feadh na tìre
companaich dheònach. Tha pailteas de longan, araon sean is ùra,
’n Itaca sàl-iadht’; dhiùbh-san bidh mise coimhead té ’s fheàrr dhut,
agus ’ga grad-dhèanamh deas, bheir sinn sìos i a steach do’n mhuir fharsuing.”
Sin mar a thubhairt Aténe, nigh’n Dieus, ’s cha b’ fhad’ an sin tuilleadh
dh’fhuirich Télemach, aon uair ’s gun cual’ e briathran na bainde.
Ghabh e do’n tigh, is iomaguin ’na chridhe. Na suirghichean fearail
fhuair e a’ feannadh ghobhar a stigh ’s dathadh mhuc feadh na lainne.
Thàinig Antinus dìreach gu Télemach, ’s gàir’ air a’ briseadh;
rug e air làimh air ’s rinn e ris seanchas, a’ cantainn mar so ris:
“Thélemach àrd-ghuthaich, fhir ’s do-chìosaichte meanmna, na bitheadh
aon chuid gnìomh no guth olc air t’ aire, ach faiceam ag òl thu
ionnan ’s roimhe ’s ag ithe. Air sud uile cuiridh na Greugaich
dòigh dhut gu léir, air an luing is compaich thaghta, ’s gur luaithe
ruigeas tu Pulos ro-naomh chum cluinntinn mu t’ athair morail.”
Labhair Télemach ciallach an uair sin ris-san ’ga fhreagairt:
“Antinuis, dòigh chan eil agam measg dhaoine cho uaibhreach ’s tha sibh-se
cuirm ithe sàmhach ’s bhith subhach gu soisneach. Nach leòr leibh gun d’stròic sibh,
shuirghichean, roimh orm móran de mhaoin, ’s mi fhathast am leanabh?
Ach nis an uair tha mi mór ’s a’ cluinntinn seanchas luchd eile,
fiosrachadh nithean, ’s mo mhisneach a’ cinntinn annam am meudachd,
feuchaidh mi dòigh ’san càirich mi oirbh-se droch chrannchur ur crìche,
siubhal gu Pulos no fuireach ’san tìr so fhéin air an làraich.
Théid mi—’s chan fhaoin bhios an t-slighe mu ’m bheil mi luaidh—am fhear-turais,
chionn ’s nach dùth dhomh cinntinn am mhaighstir ràmhaiche ’s birlinn;
theagamh gum b’ ann mar so shaoil sibh-s’ e na’s buannachdail’ dhuibh-se.”
Sin mar a thuirt e ’s á làimh an Antinuis spìon e a làmh fhéin,
coma co dhiùbh. Bha na suirghich ri saothair mu chuirm feadh an tighe,
’s theann iad ri fanaid air-san ’s ri tabhairt bheum dha le ’m briathran;
so mar a theireadh fear ’s fear de na h-òganaich b’ àrdanach uabhar:
“’S cinnteach a nis gur a’ tionnsgnadh ar muirt-ne tha Télemach; bheir e
buannaibh á Pulos na gaineimh no eadhon á Sparta, o’s fiadhaich
titheach an dràsd e; no ’s miann leis siubhal gu Ephura cuideachd,
tìr a’ phailteis, gu tabhairt á sin leis chungaidhean marbhteach
agus an tilgeadh ’sa’ bhól’ is sinne sgrios uile, gach aon dinn.”
Theireadh fear eile ’n sin de na h-òganaich b’ àrdanach uabhar:
“Có d’am bheil fios nach caillear e fhéin, ’s e falbh air a’ bhirlinn,


[TD 36]

fada bho chàirdean air seachran, ’san dòigh a chailleadh Odusseus?
Sud mar bu mhotha buileach a chuireadh e saothair am meud dhuinn,
chionn bhiodh a stòr againn uile r’ a roinn ’s an lùchairt a rithis
thabhairt do mhàthair an fhir so gu cumail ’s do ’n neach bhiodh ’ga pòsadh.
Sin mar a theireadh iad. Theàrnaich an Télemach sìos gu ruig seòmar
athar fear àrd-mhullaich farsuing, an t-ait an robh laigh’ air an cruac
òr ’s umha, ’s aodach an cistean, is ola dheagh ailidh ’na pailteas.
Ann bha togsaidean cuideachd de sheann fhìon blasda ri pòit air,
gleidheadh deoch fhlathail, neo-mheasgte ’nam broinn ’s ris a’ bhalla gu h-òrdail
seasamh an eagar a chéile, nan tilleadh Odusseus d’a fhàrdaich
uair-eigin ’n déidh mór-shaorhrach is phian fhulang. Glaist’ bha a dhorsan,
dorsan teann-thàthte ri chéile ’s da-chòmhlach. A dh’oidhche ’s a là ann
bhiodh a’ bhean-tighe bha gleidheadh gach nì an ro-eòlas a h-inntinn,
Eurucleia, nigh’n Ops bu mhac Pheisénoir; b’ ann rithe
labhair an uair ud Télemach ’n déidh dha a gairm chun an t-seòmair:
“Mhuine, siuthad a nis is tarruing dhomh fìon ann am buideil,
fear a tha milis ’s na’s blasda na càch ach am fear tha thusa
gleidheadh, ’s do smuain air an fhear mhi-shealbhach, Odusseus o shiol Ileus
ach e a thighinn o thaobh-eigin, seachnadh a bhàis is a chriche.
Lìon dha dheug dhiubh làn agus càirich cinn orra uile.
Tòirt mar an ceudna dhomh eòrn’ an craicinn dheagh-fhuaighte, ’s biodh agad
fichead tomhas min eòrn’ air a bleith air na bràthan. Biodh fios air
agad-s’ a mhàin; biodh na nithean sin dèanta uile gu h-iomlan.
Bheir mise leam iad mu fheasgar, an tràth bhios mo mhàthair a’ dìreadh
suas d’ a seòmar mullaich, ’s a smaoin air laighe; oir bidh mi
siubhal gu Sparta ’s Pulos na gaineimh, a chum is gum faigh mi
sgeul air teachd athair mo ghaoil, ach an cluinn mi ’n àit-eigin guth air.”
Sin mar a thubhairt e; ràn a’ mhuim’ ionmhuinn Eurucleia
’s labhair i ris le tuireadh am briathran na h-iteige siùbhlaich:
“O cuim a leanaibh mo ghaoil, a chinn an smuain sin ad inntinn?
Cionnas a tha thu togairt bhith siubhal thar farsuingeachd talmhainn
aon mhac gràdhach, ’s gun dh’eug fad’ o fhearann a shinnsre Odusseus,
gineal Dieus, an eilthir nach b’eòl da. ’S ann bhios na fir so,
aon uair ’s gum falbh thu, tùradh dhut dòbheairt an déidh so, gun cuirear
as dut le foill ’s gun ann aca-san fhéin bhios roinneadh so uile.
Ach fan, a’ suidhe ’n so air do sheilbh; chan fheum sam bith dhut-sa
doilgheasan fhulang air druim na mara neo-bhuainte no seodal.”


[TD 37]

Labhair Télemach ciallach an uair sin rithe’ga freagairt:
“Misneach, a mhuime, chionn ’s nach ann idir gun dia tha an rùn so.
Ach thoir do mhionn gun so innse do m’ mhàthair ghaoil, gus an tig oirnn
aon latha deug no dha, no gun ionndrainn i fhéin mi ’s gun cluinn i
m’ fhalbh as an àite, mu ’m mill i a h-ùrla ghrinn, sileadh dheuraibh.”
Sin rinn e ràdh, ’s thug a’ chailleach mionnaichidh mhór air na diathan.
Agus nuair thug i a mionn ’s a chuir i crìoch air a bhòid ud,
thairng i grad fìon da ’m buideil is dhòirt i ’n craicinn dheagh-fhuaight
’n t-eòrna. Chaidh Télemach dh’ionnsaigh an tighe ’s an caidreabh nan suirgheach
Smaoinich baindia nan liath-shùl Aténe an sin air rud eile.
Chaidh i ’s i coltach ri Télemach, sìos troimh ’n bhaile ’s gach àite,
agus a’ seasamh làimh ris gach duine bheireadh i brath dha
tional mu fheasgar do’n luath-luing; dh’iarr i an sin air Nöémon,
mac allail Phronios, a luath-long, is gheall esan sin di gu deònach.
Chromaich a’ ghrian, agus thoisich na sligheachan uile air ciaradh.
B’ ann sa’ cheart ám sin a shlaod i ’n luath-long a dh’ionnsaigh an t-sàile.
’s innte chuir i gach ball bhios longan deagh-thobhtach a’ giùlan.
Dh’acraich i is’ aig iomall na cala, ’s chruinnich mu’n cuairt di
còmhla na companaich ghasda gu léir; ghrìos a’ bhaindia gach fear dhiubh.
Smaoinich baindia nan liath-shùl Aténe an sin air rud eile.
Dh’aitribh Odusseus fhlathail a ghabh i; an sin air na suirghich
dh’ aom i sìos cadal suaimhneach is chuir i gu boil anns an òl iad
’s bhuaileadh i ’n cùirn as an làmhan. Chuir iadsan mu ghluasad a chadal
sìos feadh a’ bhaile ’s cha b’fhada nis tuilleadh a shuidh iad, oir thuirling
suain air an roisg. Ri Télemach bhruidhinn Aténe nan liath-shùl,
’n déidh dhi a ghairm a mach as an talla dheagh-shuidhichte, gabhail
coltas Mhentoir oirre araon an guth is an cruthachd:
“Thélemach, sud a nis dut do chompaich dheagh-chaisbheartach cheana,
suidhe freasdal nan ràmh ’s a’ feitheamh ri gluasad thigh’nn uat-sa.
Biomaid a’ triall, gus nach cuir sinn dàil orra fada ’san turas.”
Agus air teàrnadh do’n luing ’s do’n mhuir dhaibh, fhuair iad mu’n tiùrra
Greugaich nan cùl-trom, ’s ’nam measg-san thuirt Télemach, naomh-fhlath na tréine:
“Thigibh, a chàirdean, ’s biomaid a’ giùlan an lòin. tha na h-uile
còmhla a nis ’san tigh, ’s chan fhiosrach mo mhàthair air bonn deth
fhathast no banoglaich eile; an sgeul chual’ aon té ’na h-ònar.”
’N déidh sin a chantainn, choisich e romhpa, ’s lean iadsan ’na chuideachd.


[TD 38]

Thog iad gach nì is thaisg iad e ’m broinn na luinge deagh-thobhtaich,
ionnan ’s mar dh’òrduich mac gaolach Odusseus. Uime sin dhìrich
Télemach suas air an luing; chaidh Aténe roimhe is shuidh i
shìos aig deireadh an t-soithich, ’s rinn Télemach suidhe gu dlùth dhi.
Dh’fhuasgail a chompaich taodan a deiridh, ’s an deaghaidh dhaibh dìreadh
suas air an luing mar an ceudn’ iad fhéin, rinn iad suidh’ air na tobhtaibh.
Leotha chuir baindia nan liath-shul Aténe soirbheas ’gan leantainn,
gaoth àrd-shéideach o’n iar, is fead thar a’ chuain fhìon-daitht’ aic’.
Bhrosnaich Télemach ’s dh’òrduich e chompaich iad bhreith air a ballaibh.
Dh’éisd iad r’ a bhrosnachadh; thog iad is sheas iad ’san tròbh’ an crann giuthais
’s cheangail iad teann e le sìomain a toisich; na siùil gheala shlaod iad
rithe le iallaibh deagh-thoinnte de chraiceann daimh. A nis dh’ atadh
meadhon an t-siùil leis a’ ghaoith. Mu shaidh-toisich na luinge, ’s i siubhal,
gailbheach a ghàir an tonn chiar, agus ise ruith oirr’ air an aigeal,
deànamh a slighe. Air ceangal nam ball feadh na luinge duibh, siùbhlaich,
shuidhich iad bólan le crùnadh de dh’fhìon is dhòirteadh iad ofrail
do dhiathan bith-bhuan, ’s nam measg uile sònraichte’ do bhaindia nan liath-shùl,
nigh’n Dieus. Fad na h-oidhche ’s gu madainn reub ise ’n t-slighe.


[TD 39]

LAOIDH ODUSSEUS

Leabhar III

GEÀRR-IOMRADH:

Ruigidh Aténe is Télemach Pulos, is nithear am beatha ann; innsear fàth
an turais do Nestor, is innsear leis-san na thachair do na Greugaich an
deaghaigh creach Thròidhe; cuirear an céill dha le Tèlemach mu
dhòbheairt nan suirgheach an tigh Odusseus; bheirear comhairle le
Nestor do Thélemach e dhol ga Menelāos, righ Sparta, oir ’s esan
as dòcha brath a bhith aige air Odusseus ’s am beò e no marbh;
nithear ìobairt an ath mhadainn, agus theid Télemach agus mac Nestoir.
Peisistrates, an carbad gu Sparta.

MÌNEACHADH;

Néleus—athair Nestoir.

luaisgear na talmhainn—Poseidon, dia na mara.

ìobairt cheud damh—’sa’ Ghreugais <eng>‘hecatombé’-<gai>ìobairt mhór.

Nestor Geréneach—chan eil cinnt air ciall an fhacail ‘Geréneach’.

Amphitrìte—baindia na mara, a’ mhuir fhéin.

Achilleus mac Phéleus—ṕrìomh—churaidh na Gréig aig Tròidh.

Priam—righ Thròidhe.

Mic Atreus—Agamemnon, àrd-cheannard nan Greugach, is Meneláos.

mnai nan crios iosal—bhiodh iadsan ’nam ban-tràillean aca.

Tenedos, Lesbos, Cios, Euboia—eileanan eadar Tròidh is a’ Ghréig.

Aigistos—Le Clutaimnestré, bean Agamemnoin, mharbh e a fear-pòsda.

Chuir Phoibos Apollon stiùireadair Mhenelais eug—b’e Apollon a bheireadh bàs aithghearr do dh’fhir, Atermis do mhnathan


[TD 40]

Mucéne—am baile air na rìghich Agamemnon.

Deoch-ofrail—mar altachadh, dhòirteadh na Greugaich boinnean o na cuachan, mu’n òladh iad fìon.

Boinne ’Sna cuachaibh—Sin na boinnean a thug iad do na diathan.

Trìtogeneia—ainm eile bha aig Pallas Aténe.

Grian-thigh no grianan—’sa’ Ghreugais <eng>‘aithousa’; <gai>bha e ris a’ ghréin, seòrsa de <eng>‘veranda’.

<gai>Hàdes—dia ifrinn; b’e Dieus no Zeus dia an adhair, is Poseidon dia na mara; bha a rìoghachd fhéin aig Hàdes no mar a theirte cuideachd ris Plùton.


[TD 41]

LAOIDH ODUSSEUS

Leabhar III

Suas ghrìos a’ ghrian chun an speur umh’, a’ fàgail na linne ro-bhòidhich,
shoillseachadh dhiathan neo-bhàsmhor is dhaoin’ air talamh nan gràn-phòr,
’s ràinig na fir Pulos, cathair dheagh-thogte Néleus. Bha ’m pobull
shìos aig tiùrra na mara, ’s iad tabhairt ìobairtean naomha
tharbh uile-chiara do luaisgear dubh-chleachdach na talamhainn. Naoi còmhlain
dhaoine bh’ ann, ’s cóig ceud ’nan suidhe ’s gach fear, agus thairg iad
anns gach làraich naoi tairbh. Air mór-bhuill a’ mhionaich a bhlaiseadh
’s feadh ’s bha ’d a’ losgadh earrainn de shléisnean do’n dia, bha na fir ud
dèanamh dìreach a dh’ionnsaigh a’ chladaich, ’s air togail ’s air pasgadh
siùil na luing cothromaich, chuir iad air chruaidh i ’s thàinig iad aiste.
Thàinig Télemach cuideachd o’n luing, ’s Aténe dol roimhe.
Labhair baindia nan liath-shùl Aténe ris-san an toiseach:
“Thélemach, dearbh chan fheum dhut an nàire ’s lugha nis tuilleadh,
oir ’s ann chionn so sheòl thu thar chuain—gu fios fhaotainn mu t’ athair,
c’àit na dh’fhalaich an ùir e, ’s ciod so ’n crannchur a fhuair e.
Ach a nis siuthad, gabh dìreach gu Nestor, briseadair steud-each;
biodh againn fios ciod an rùn tha e taisgeadh ’na chridhe. Guidh fhéin air
innse gun mhearachd; cha labhair e breug, oir ’s ro-chiallach a tha e.”
Labhair Télemach ciallach an uair sin rithe ’ga freagairt:
“Mhentoir, ciamar a théid mi g’ a ionnsaigh ’s a bhruidhneas mi ris-san?
Dearbhadh cha d’ fhuair mi ’n dòigh sam bith fhathast am briathran a’ ghliocais,
agus tha nair’ orm cuideachd neach òg chur cheist air fear ’s sine.”
Labhair baindia nan liath-shùl Aténe ris-san an uair sin:
“Thélemach, smaoinichidh tus’ air cuid thu fhéin ann ad inntinn,
’s cuiridh an dia ’nad cheann a’ chuid eile, oir saoileam nach tusa,
thusa co dhiùbh, fear a rugadh ’s a thogadh gun ailgheas nan diathan.”
’N déidh sin a chantainn, ma ta, chaidh Pallas Aténe gu siubhal
roimhe gu luath, ’s shìn esan air coiseachd an lorgaibh na bainde.
Ràinig iad cruinneachadh ’s séisean nam Pulach; an sin a bha Nestor
suidhe le mhic, ’s mu’n cuairt bha a chompaich a’ gréidheadh na cuirme,
ròsdadh feòla ’s a’ cur cuid air bioran. A nis nuair a chunnaic
iadsan na coigrich, ghabh iad d’ an ionnsaigh gu léir agus còmhla
’s theann iad ri ’n làmhan a ghlacadh le furan ’s ri iarraidh orr’ suidhe.
Peistratos Nestoir an ceud fhear a thàinig dlùth agus rug e
orra le chéil’ air làimh agus chuir e ’nan suidh’ aig a’ chuirm iad
sìos air rùisg bhog’ air gaineimh na mara le athair ’s a bhràthair


[TD 42]

Trasumedés. Thug e dhaibh as na mór-bhuill earrannan ’s dhòirt e
fìon an cup òir, ’s a’ tomhadh sud rithe ’s a’ guidhe dhi fàilte,
thòisich e seanchas ri Pallas Aténe, nigh’n Dieus, fear na targaid:
“Dèan a nise ùrnuigh, a choigrich, do ’n tighearna Poseidon,
oir air a chuirm-san a dh’amais sibh, ’n tràth dhuibh thighinn an taobh so.
Ach nuair a nì thu deoch-ofrail, mar ’s còir, agus ùrnuigh, thoir dha-san
cuideachd an sin an cup fìon’ th’ air mìlsead na meala, gun dòirt e
ofrail dighe; ar leam gum bi esan cuideachd ag ùrnuigh
dh’ dhiathan neo-bhàsmhor; tha feum nan dia air a h-uile dhaoine.
Ach ’s e ’s òige na thusa; mo chomhaois fhìn e, ’s a chionn sin
’s dut-s’ a thoiseach air-san a bhios mi tairgsinn an òr-chùirn.”
Chuir e, air dha sin a chantainn, ’na làmhan a’ chuach fhìon’ mhilis.
Ghabh an Aténe sòlas an duine ceart agus ciallach,
chionn ’s gum b’ ann di-se ’n toiseach a rinn e an òr-chuach a thairgsinn,
agus air ball rinn i ùrnuigh gu dian ris an tighearna Poseidon:
“Eisd, a Phoseidoin, fhir iadhaidh an t-saoghail, ’s na doichill so thabhairt
dhuinne gu buil, ’s sinn a’ guidh’ ort; an toiseach builich air Nestor
cliù ’s air a mhic, ’s an déidh sin bi toirt do na Pulaich eil’ uile
malairt ghràsmhoir an éirig an ìobairt ro-ghlòirmhoir de cheud daimh.
Ceadaich a bharrachd do Thélemach ’s dòmh-sa gun cuir sinn, mu’n till sinn,
crìoch air na nithean mu’n tàinig sinn ’n so le ’r soitheach dubh, siùbhlach.”
Sin mar a ghuidh i ’san ám, ’s b’ i fhéin a choimhlion e uile.
Thug i ’n cup àillidh, dà-chuachach do Thélemach, ’s ghuidh mar an ceudna
mac cridh’ Odusseus. An déidh do chàch an fheòil uachdrach a ròsdadh
’s thoirt deth, roinn iad na h-earrainn is ghabh iad dinneir ro-ghreadhnach
Agus nuair dh’fhògair iad uapa cion dighe ’s bìdh, an sin thòisich
Nestor air bruidhinn ’nam measg, an Geréneach, tighearna nan carbad:
“’S ann a nis fhéin as fheàrr bhith farraid ’s cur cheist air na coigrich,
dh’fhios có iad, on a fhuair iad sàsachadh toile de dh’annlan.
Choigrichibh, có sibh ’s cia as duibh a’ seòladh nan sligheachan mara?
’N ann air cheann gnothaich sam bith, no bheil sibh a’ falbhan air thuairmse
amhuil ’s fir-reubainn thar sàil bhios a’ falbhan daonnan ’s a’ leigeadh
sìos an cuid anam mar ghill ’s a’ giùlan uilc do luchd eilthir?”
Labhair Télemach ciallach an uair sin ris-san ’ga fhreagairt,
gabhail misnich; b’ Aténe i fhéin chuir misneach ’na chridhe,
chum ’s gun cuireadh e ceistean mu dheidhinn athar bh’ air falbh air,
agus a chum ’s gum biodh cliù math ’ga chòmhdach fhéin am measg dhaoine;


[TD 43]

“Nestoir Mhic Néleus, a mhór-uaill nan Greugach, ’s do cheist ach cia as duinn,
’s innsidh mise sin dut; as Itaca, baile fo Neoin,
thàinig sinne; is dìomhair, ’s cha choitcheann, an gnothach so their mi—
iomradh fuadain air m’athair-sa siream, ma chluinneas mi guth air
idir, Odusseus uasal an fhulangais inntinn a their iad
chath maille riut-s’ air ám ’s a léirchreach baile nan Tròidheach.
Càch uile chog ris na Tròidhich—is fios duinn c’àite na chailleadh
iadsan, gach aon, le dóruinn an éig. ach eadhon a bhàs-san
chuir Mac Cronois an ainfhios, oir aon chan urrainn gu soilleir
aithris c’àit an d’ eug e, ’n do mharbhadh air tìr e le naimhdean,
no anns an aigeal fhéin am measg bhàirlinnean Amphitrìte.
’S ann air an adhbhar so nis tha mi ruigheachd do ghlùinean-sa, guidhe
dh’fhios ach am math leat a bhàs goirt innse, ma chunnaic thu idir
sin le do shùilean fhéin no ma chual’ thu sgeul o fhear eil’ air,
falbhan; oir ’s brònach thar chàich rug a mhàthair e. Agus na taisich
aon chuid tre spéis no tre iochd rium, ach innis gu ceart mar a fhuair thu
sealladh dheth. Guidheam, mas e ’s gun gheall ’s gun chrìochnaich Odusseus,
m’ athair math, facal no gnìomh dhut far ’n d’ fhuiling sibh, fhearaibh Achaibheach,
ṕiantan an dùthaich nan Tròidheach; sin cuimhnich ’s can nis rium gun mhearachd.”
Fhreagair Nestor Geréneach an sin e, tighearna nan carbad:
“Ghaolaich, o’n thug thu gu m’ chuimhn an dóruinn a dh’fhuiling ’san tìr ud
mic nan Achaibheach ’s do-chìosaicht’ am meanmna, uiread ’s a rinn sinn
fhulang le ’r longan, a’ falbhan mu chobhartach feadh a’ chuain cheòthair,
taobh sam bith stiùireadh Achilleus, ’s cho tric mar an ceudna ’s a chog sinn
timchioll mór-bhaile Phriam, an rìgh. Aige dh’eug iad a b’ uaisle.
Sin far bheil Aias curant’ a’ laighe, an sin tha Achilleus;
ann tha Patroclos, coimeas nan dia an cudthromachd rùintean;
ann tha mo mhac gràidh fhìn, fear sgairteil araon is neo-mheangail,
Antilochos bha ro-shiùbhlach gu ruith is barrail ’na mhilidh.
Móran dhoilgheasan eile a bhàrr air sin rinn sinn fhulang;
có neach a dh’innseadh iad uile gu léir de dhaoine bàsmhor?
Eadhon ged dh’fhanadh tu leam cóig bliadhna no sia, ’s tu a’ faighneachd
liuthad olc ’s a dh’fhuiling na Greugaich uasal ’san àit ud—
roimh sin ghabhadh tu fadal is rachadh tu dh’dhùthaich do shinnsre.
Rè naoi bliadhna dheilbh sinn daibh olc leis gach cuilbheairt, ’gan iadhadh,
agus bu ghann thug Mac Cronois ceann finid. An sin cha robh aon neach


[TD 44]

riamh bu deònach a choimeas an innleachd ris aghaibh ri aghaidh,
chionn’s gum bu bharrail gu mór an cuilbheairt an t-uasal Odusseus,
t’ athair-sa, mas tu da rìribh a ghineal-san, ’S uamhas leam t’ amharc;
’s deimhinn gur coltach do chainnt co dhiùbh ris; cha saoileadh tu idir
duine na’s òige labhairt cho coltach. An sud fad an ama
riamh cha d’ bhruidhinn mise ’s an t-uasal Odusseus gu dealaicht’
aon chuid an còmhlan an t-sluagih no ’n coinneimh dhìomhair nan seanar;
b’ aon run bh’ againn, a’ tionnsgnadh le geur-chuis ’s comhairle thuigsich,
chum ’s gum b’ e ’n soirbheachadh b’ fheàrr na chéile thigeadh air Argaich.
Ach nuair thur-chreach sinn baile cas Phriam ’s a dh’fhalbh sinn ’sna longan,
’s nuair sgap dia na h-Achaibhich, bha Dieus ’sa’ cheart am sin a’ tùradh
tillidh ghoirt do na h-Argaich, do bhrìgh ’s nach bu tuigseach iad uile
idir no ceart. Chionn sin fhuair móran diubh bàs don’ air tailleabh
fearg sgriosach baintighearn nan liath-shùl, nigh’n athar as cudthromach cumhachd,
té chuir strìth eadar dithis mhac Atreus. Ghairm iad na Greugaich
uile air thuairmse ’s neo-ghnàthach gu coinneimh aig cromadh na gréine;
thàinig iad, mic na Achaibheach, ’s iad trom le fìon. Rinn mic Atreus
iomradh mu’n adhbhar air tional an t-sluaigh. Thug an sin Menelä̀os
iompaidh na Greugaich uile bhith smaointinn air tilleadh gu ’n tighean
thairis druim farsuing a’ chuain. D’Agamemnon cha d’ thaitinn an rùn ud
idir, oir b’ fheàrr leis an sluagh a chumail ’s ìobairtean cheud damh
dhèanamh los corruich fhuathsach Aténe leigheas gu buileach,
’m burraidh! ’s gun fhios aig’ air so—nach toireadh i feart, oir chan ealamh
thionndaidhear beachd dhia sìorruidh. Mar sin a bha ’n dithis ’nan seasamh,
freagairt a chéile ’n cruaidh-chainnt, ach suas le toirm a bha uamhraidh
leum na h-Achaibhich dheagh-chaisbheartach, ’s caochladh rùn a’ tigh’nn riutha.
Chaidil sinn oidhche, tionndadh ’nar cridheachan smuaintean cruaidhe
’n aghaidh a chéile; bha Dieus a’ deasachadh aimhleas an uilc dhuinn.
Shlaod cuid ’sa’ mhadainn ar longan a sìos do’n mhuir lainnirich ’s thaisg sinn
annt’ ar maoin is mnai nan crios ìosal. Ma ta, leth a’ phobuill
chumadh a’ fuireach an sud mar ri aoghair nan slogh Agamemnon,
gineal Atreus; ach dh’iomair ar leth eile, dol air ar longan.
Sheòl iad gu fòir luath, ’s chiùinich an dia muir nan uile-bhiast móra.
Ràinig sinn Tenedos ’s rinn sinn ìobairtean naomh do na dee,
togairt dachaigh, ach Dieus cha robh tùradh tillidh dhuinn fhathast,
triath aniochmhor a thog droch còmhstrith a rithis an ath-uair.


[TD 45]

Shiubhail cuid air an ais, a’ tionndadh am birlinnean cuimir,
comh ri Odusseus na h-inntinne glic ’s nan car seòlta, a’ tabhairt
deagh ghean a rìs d’ Agamemnon Mac Atreus. Ach maille ri m’ longan
uile a lean mi theich mis’, o’n thuig mi gum b’olc a bha ’m freasdal
tionnsgnadh a nis; theich an curaidh, mac Thùdeus, ’s ghrìos e a chompaich.
Thàinig fa dheòidh ’nar déidh Menelä̀os Bàn agus rug e
oirnn an Lesbos, is sinne a’ cnuasachadh sligh faide,
’n rachamaid tuath os cionn Chios creagaich do’n Innis Psurìdhich,
’s is’ air ar clì-làimh, no seachad fo Chios is thar Mhimais na gaoithe.
Ghuidh sinn air dia e chur taisbein am follais, is dh’fhoillsich e sin duinn;
dh’òrduich e meadhon an aigeil a reubadh dh’ionnsaigh Euboia,
chum ’s gum bu luaithe dhuinn tàrsainn o olc. Dhùisg oirnn osag sgalach
shéideadh leinn. Ruith iad gu fìor-ghrad thar ròd nan iol-iasg is ’san oidhche
sheòl iad a steach gu Geraistos, is chuir sinn air altair Phoseidoin
móran de shléisnean tharbh, ’s sinn an deaghaidh muir mhór a thomhas.
’N ceathramh latha bha ann nuair a dh’acraich compaich Mhic Thùdeus,
Diomed, briseadair each, am birlinnean cothrom an Argos.
Chum mis’ air Pulos mo longan, is mùchadh cha tàinig ’san t-soirbheas
riamh o’n chuir freasdal an toiseach an gluasad fodha gu séideadh.
Sin mar a thàinig mi dhachaigh, mhic ionmhuinn, neofhiosrach; chan eòl domh
nì mu na daoine shàbhail no dh’eug am measg nan Achaibheach.
Ach mu na tha mi a’ foghlum, ’s mi suidhe ’nar talla, mar ’s còir dhut,
gheibh thu fios air, ’s cha cheil mi ort nì. ’S math a their iad a ràinig
Murmidich gheur-shleaghach sheòl mac suaicheant’ Achilleus a’ mhór-chridh;
’s math mar an ceudna bha teachd Philoctétes, mac allail Phoiais;
theòraich Idomeneus gu Créte a chompanaich uile,
iadsan a theàrnaich o’n chogadh; cha d’ ghoid muir aon duine bhuaidhe.
Thaobh Mhic Atreus bidh sibh-s’ a’ cluinntinn sibh fhéin, ge fad’ as sibh,
’n dòigh air na thill e ’s a thùr Aigistos bàs da bha oillteil.
Ach dearbh dhìol e gu truasach air sin. Nach gasda gum fàgte
mac leis a mharbh! chionn fhuair esan dìoghaltas air marbhaiche athar,
Aigistos nam feall-innleachd, o’n chuir e gu bàs athair cliùteach.
Charaid, bi thusa cuideachd—oir chì mi ro-bhòidheach is mór thu—
treun, gum bi iomadh fear eadhon de’n àl bheirear fhathast ’gad mholadh.”
Labhair Télemach ciallach an uair sin ris-san ’ga fhreagairt:
“Nestoir Mhic Néleus, a mhór-uaill nan Greugach, ghabh esan da rìribh


[TD 46]

dìoghaltas, ’s giùlainidh Greugaich a chliù farsuing, cuspair gu bàrdachd
eadhon de dhaoin’ a bhitheas. Nach builicheadh orm-sa na diathan
uiread de chumhachd thoirt dìoghaltas an aingidheachd cruaidh air na suirghich,
iadsan tha ghnàth le fòirneart a’ tionnsgnadh orm ghnìomharan cuthaich!
Ach cha b’ ann dòmh-sa dheilbh na dee leithid de dh’fhortan,
dhòmh-sa ’s do m’ athair, ’s a nis is fheudar dhomh fulang a dh’aindeoin.”
Fhreagair Nestor Geréneach an sin e, tighearna nan carbad:
“Ghaolaich, o’n thug thu gu m’chuimhne so rithis ’s o’n bhruidhinn thu, their iad
suirghich bhith tionnsgnadh dhut dhòbheart ’nad thigh air tàilleabh do mhàthar,
móran diubh, ’n aghaidh do thoile. Nis innis domh ’n ann le do dheòin fhéin
chumar thu leo fo chìs, no ’n e gur ann ort-sa tha ’m pobull
leigeadh an gràin feadh na dùthcha, ag aomadh le manadh an fhreasdail.
Có d’ am bheil fios nach tig esan air ám ’s gun toir e mach dìoghaltas
orr’ air tàilleabh am fòirneirt, e fhéin no na Greugaich gu léir leis?
O nach bu deònach Aténe nan liath-shùl air gaol a thoirt dut-sa
ionnan ’s mar ghabh i ’n uair ud ro-chùram d’Odusseus ainmeil
’n dùthaich nan Tròidheach ’san d’fhuiling na Greugaich ar piantan. Chan fhacas
fhathast na dee toirt gràidh cho follaiseach riamh ’s mar a sheasadh
Pallas Aténe r’ a thaobh-san gu follaiseach. Ach i bhith nise
deònach a leithid de ghaol ’s de chùram thoirt dut-sa bho cridhe,
leigeadh cuid diùbh-san do bhrìgh sin am pòsadh buileach o’n cuimhne.”
Labhair Télemach ciallach an uair sin ris-san ’ga fhreagairt:
“Sheanair, ar leam nach bi chainnt sin air dhòigh sam bith coimhliont’ am feasda;
’s nì fìor mhór thuirt thu; ’s uamhas tha orm. Cha tachradh an nì sin
dhòmh-sa co dhiùbh, ’s mo dhùil ris, ged mhiannaicheadh diathan mar sin e.”
Labhair baindia nan liath-shùl Aténe ris-san an uair sin:
“Thélemach, ciod so a’ chainnt thar uat o challaid nam fiacal?
Soirbh dhèanadh dia, nam bu mhiann leis, fear shaoradh, ge b’ fhada an astar.
B’ annsa leam fhìn co dhiùbh mór-phiantan fhulang mu’n ruiginn
dachaigh ’s mu ’m faicinn latha mo thillidh na ruigheachd is faotainn
bàis aig mo theallach mar fhuair Agamemnon o mhnaoi ’s o Aigistos
bàs leis an fhoill. Ach dearbh is coitcheann an t-eug, is chan urrainn
eadhon na diathan a dhiuchradh o dhuine, ge gaolach e leotha,
aon uair ’s gun giùlain dàn sgriosail aoig na fad-dhóruinn leis sìos e.”
Labhair Télemach ciallach an uair sin rithe ’ga freagairt:
“Mhentoir, na biomaid ri cainnt mar so tuilleadh, ge mór tha ar cùram.
Dha-san cha chinnteach a thilleadh na’s mó; ’s ann thùr na neo-bhàsmhor


[TD 47]

bàs da cheana ’s dubh-chrannchur an aoig. Ach ’s miann leam an dràsda
ceist eil’ fhaighneach is fharraid de Nestor, o’n ’s eòl da gu barrail
gnàthan is smuaintean luchd eile: oir their iad gun rìghich e cheana
rè thrì ginealaich dhaoine, ’s mar bhith-bhuan ar leam-s’ e ri fhaicinn.
Nestoir Mhic Néleus, abair-s’ gu fìrinneach ciamar a thàinig
bàs d’Agamemnon Mac Atreus a b’ fharsuing flathas. Ach c’àite
’n robh Menelä̀os? Ciod e an t-eug a thùr dha Aigistos,
fear nam feall-innleachd, nuair mharbh e neach fada bu tréine? Nach robh e
’n Argos Achaibheach, ach falbhan feadh dhaoin’ an àit-eigin eile,
’n tràth ghabh esan a’ mhisneach ’s a chuir a dhìth Agamemnon?”
Fheagair Nestor Geréneach an sin e, tighearna nan carbad:
“Dearbh ’s mise chuireas an céill dut, a mic, an tul-fhìrinn. Mo làmh-sa,
tuigidh tu fhéin cuideachd so—mar bhiodh e air tachairt, nan tàinig
Menelas Bàn Mac Atreus, ’s e tilleadh o’n Tròidh, air Aigistos
beò ’san talla. An sin cha robh daoin’ air tilgeadh na h-ùrach,
eadhon ’sa’ bhàs, air ’na tòrr, ach bhiodh biataich is coin air a reubadh,
laighe air raon fad’ o’n dùn, ’s cha bhiodh aon de na mnathan Achaibheach
riamh air a ghul, oir gnìomh fìor gharbh a thùr e. Bha sinne
suidhicht’ aig Tròidh, toirt gu buil iomadh deuchainn, ’s esan gu soisneach
thall aig oir Argois, innis nan steud, a’ mealladh le sheanchas
céil’ Agamemnoin gu dian. An toiseach co dhiùbh bha i diùltadh
gnìomh mhi-choltaich, Clutaimnestré, a’ bhean uasal, oir chleachd i
tuigse mhath. Comh rithe cuideachd bha clàrsair d’ an d’ òrduich Mac Atreus
tric a bhean dhìon, ’s e siubhal gu Tròidh. Ach nis nuair a cheangail
dàn dé ise fo chìs, dh’eilean fàs thug Aigistos an cruitear
’s dh’fhàg e ’n sud e gu cinntinn ’na fhaodail ’s na chobhart do bhiataich,
’s tograch bha ise nuair thug e gu tograch suas d’ a thigh fhéin i.
Lìonmhor na sléisnean a loisg e air altairean naomha nan diathan;
lìonmhor na h-àilleagain, òr ’s obair fhighte, chroch e ’sna teampuill,
’n deidh gnìomh garbh thoirt gu buil nach robh dùil aige riamh ris ’na chridhe.
Sheòl sinne còmhla ’nar dithis, a’ tighinn o dhùthaich na Tròidhe,
mise ’s Mac Atreus, ’s bu chàirdeil ar rùintean d’ a chéile. ’N déidh dhuinn
Sunion naomh, gob na h- Aithne, a ruigheachd, chuir Phoibos Apollon
stiùireadair Mhenelais eug, a’ toirt ionnsaigh le ghathan mìn’ air,
’s ailm na luinge ’na làimh, ’s i ruith oirre, Prontis Onétoir,
duine gu stiùireadh soithich thug bàrr air treubhan dhaoine,


[TD 48]

’n t-ám bhiodh siantan air chuthach. Mar sin chumadh esan ’san làraich,
mór ’s gu robh chabhag gu shlighe, gun dèanadh e tòrradh a chompaich
’s dleasnasan tìodhlacaidh dha. Ach feadh ’s thriall Menelas cuideachd
nis air a’ chuan fhìon-daithte ’na longan ’s nuair ràinig e cheana
Beinn chas Mhaleia ’na chùrs’, an sin thionnsgainn Dieus ’s farsuing torann
turas fuathsach dha ’s dh’aom e air oiteagan ghaoth nam fead sianail
’s tonnan aibheiseach, atmhor mar bheannaibh. An sin sgar e chabhlach
buileach o chéile ’s dh’iomain e cuid de na longan gu Créte,
àit am bhiodh na Cudónaich a’ còmhnaidh mu shruthan Iardaonis.
Tha an sud creag shleamhuinn ’s cas chun a’ chuain aig iomall na Gortuin
anns a’ mhuir cheòthair, ’s aic’ tha gaoth deas a’ bruthadh na mór-thuinn
dh’ionnsaigh sgoir air a’ chlì-làimh gu Paistos, is sgeir bheag a’ cumail
boc-thuinn a mach. Thàinig cuid de na longan an sud, is air éiginn
sheachainn na fir am bàs, ach na soithich—bhris tuinn iad ri creagan.
Ghiùlain a’ ghaoth ’s an sruth na cóig longan ciar-ghuailleach eile
leo is sguab iad do’n Eiphit iad. Sin mar a rinn Menelä̀os
falbhan an sud leis na longan am measg muinntir cànain eile,
cruinneachadh móran beath’ agus òir, ach thionnsgainn Aigistos
feadh so an t-olc ud a stigh. Seachd bliadhn’, air Mac Atreus a mharbhadh,
riagh’l e Mucéne an òir, ’s am pobull ceannaichte fodha,
ach air an ochdamh thàinig mar phlàigh air an t-uasal Orestes,
tilleadh air ais as an Aithne, is dhìthich e marbhaiche athar,
Aigistos nam feall-innleachd, o’n chuir e gu bàs athair cliùteach.
Dearbh bha e dèanamh cuirm, air dha a chur eug, do na h-Argaich,
alair a mhàthair oillteil ’s Aigistois neo-thréin, nuair a thàinig
Menelas, laoch math ’sa’ ghàir-chath, ’sa’ cheart là chuige, ’s e giùlan
ionmhasan lìonmhor, uibhir ’s a thog a longan de luchd dha.
Agus, a ghaoil, na bi thusa na’s mó fad’ air seachran o d’dhachaigh,
fàgail do stòir ad dhéidh is daoine cho uaibhreach ’nad aitribh,
chum ’s nach roinn iad do chuid ’s gun ith iad i uile, is tusa
siubhal air turas faoin. Ach tha mise grìosad ’s a’ guidh’ ort
Menelas ruigheachd, oir ’s esan th’ air ùr-thigh’nn o cheàrnaidhean eile,
seadh, o na daoin’ ud nach gabhadh neach uiread ’s dòchas ’na chridhe
thilleadh uapa, neach shaobhas na siantan gu aigeal cho mór sud,
cuan o nach tig fiù eòin ’sa’ bhliadhna, oir ’s mór e ’s gàbhaidh.
Siuthad, bi nis a’ falbh le do chompaich ’s le d’ luing, ach mas toigh leat,


[TD 49]

siubhail air tìr. Tha carbad ri d’ làimh agus eich is mo mhic-sa
bhios ’nan luchd-aisig gu Sparta an àigh dhut, ionad am faighear
Menelas Ban. Guidh air-san thu fhéin, los e dh’aithris gun mhearachd;
breug chan innis e dhut, a chionn ’s gur ro-chiallach a tha e.”
Sin mar a thubhairt e; chromaich a’ ghrian is thàinig an dubhar;
agus ’nam measg labhair cuideachd Aténe, baindia nan liath-shùl:
“Sheanair, gu dearbh thuirt thu sin mar bu chòir dhut, ach siuthad a nise
gearraibh na teagnannan ’s measgaibh am fìon, gus an dean sinn deoch-ofrail
thoirt do Phoseidon ’s chàch de na diathan, mu’n smaoinich sinn laighe;
’s uair sin a th’ann, oir tha ghrian chean’ air siubhal fo’n duirche, ’s cha chubhaidh
suidhe fada aig cuirm nan diathan, ach tilleadh gu ’r tighean.”
Sin mar a labhair nigh’n Dieus, ’s dh’éisd iadsan rithe, bruidhinn.
Dhòirt an cuid ghillean an toiseach dhaibh uisge sìos air an làmhan,
’s chrùn an òglaich an sin le cruachadh dighe na bólaibh
’s roinn iad orr’ uile e, ’n toiseach a’ sìneadh le boinne ’sna cuachan.
Thilg iad ’san teine na teangan is dhòirt iad ofrail, ag éirigh.
Ach nuair a dhòirt iad an ofrail ’s a dh’òl iad na mhiannaich an cridhe,
thàinig an sin air Aténe is Télemach, ìomhaigh nan diathan,
togradh le chéile gu tilleadh a dh’ionnsaigh na luinge, ach thòisich
Nestor orra, ’s e feuchainn ri’n cumail an sud le chuid seanchais:
“Diuchradh Dieus so co dhiùbh ’s na diathan neo-bhàsmhora eile—
sibh-se dhol uam-sa do’n luath-luing mar racht’ o dhuine gun aodach
buileach no bochd, ’s nach eil aige ’na thigh idir plaideachan lìonmhor
’s bratan gun caidleadh e fhéin no aoighean annta gu seasgair.
Ach ’s ann tha agam-sa bratan ri m’ làimh is plaideachan lìonmhor.
’S cinnteach gu dearbh nach laigh mac ionmhuinn an laoich sin Odusseus
sìos air clàr soithich, co dhiùbh ’s mise beò ’s fhad ’s dh’fhàgar am aitribh
teaghlach am dhéidh gu aoigheachd thoirt d’ aoighean a ruigeas mo thigh-sa.”
Labhair baindia nan liath-shùl Aténe ris-san an uair sin:
“’S fìor mhath da rìribh a thubhairt thu sin, sheanair ghaolaich, ’s is iomchuidh
Télemach umhlachadh dhut, oir ’s fheàrr e gu mór air an dòigh so.
Leanaidh esan thu ’n dràsd a chadal ’nad thigh, ach tha mise
triall do’n luing dhuibh thoirt misnich do m’ chompaich ’s a dh’aithris gach nì dhaibh,
chionn ’s gur mise, air m’ fhacal, an t-aon tha car aosda ’nam measg-san;
càch—tha iadsan ’gam leantainn tre bhàidh, fir ’s òige, gach fear dhiubh
comhaois Thélemach mhór-chridhich. Laighidh mi ’n sud aig an luing dhuibh


[TD 50]

’n dràsd, ach ’sa’ mhadainn gu tìr nan Cucónach mhór-chridheach théid mi,
àit am bheil fiachan a’ laigh’ agam orra nach ùr no beag idir.
Aisig thus’ esan, o’n ràinig e d’ thigh-sa, le d’ mhac is le carbad
’s thoir na h-eich ’s aotruime th’ agad gu ruith dha ’s as barraile spionnadh.”
’N déidh sin a ràdh, air falbh chaidh Aténe nan liath-shùl, a’ gabhail
coltas clamhain. Ghlac ìongnadh na Greugaich uile ’s bha annas
cuideachd air Nestor, an t-aosd’ ud, nuair dhearc e oirre le shùilean;
rug e air làimh air Télemach ’s rinn e ris seanchas, ag ràdha:
“Ghaolaich, cha tusa fear, ’s dùil domh, bhios suarach ’s neo-threòireach, ma leanas
diathan mar so thu cho òg ’nan luchd-iùil, oir gu deimhinn cha b’ i so
aon eile measg nan diathan tha ’n seilbh air lùchairt Olumpois,
aon eil’ ach Trìtogeneia ro-chliùteach, nigh’n Dieus, té d’ am b’ àbhaist
urram a thoirt do t’ athair math cuideachd am fianuis nan Argach.
Ach dèan, a bhaintighearna, tròcair, is builich daonnan deagh-alladh
orm-sa ’s mo mhic ’s air céil’ ion-mheasta mo leapa, is dut-sa
ìobraidh mis’ aon-bhliadhnach aighe ceann-leathainn, neo-bhriste nach tug neach
fhathast fo’n chuing; ’s ise dh’ìobras mi, dòrtadh òir mu cuid adharc.”
Sin mar a labhair e, ’g ùrnuigh, is dh’éisd ris Pallas Aténe.
Choisich Nestor romhp’, an Geréneach, tighearna nan carbad,
treòrachadh mhac is chleamhnan a dh’ionnsaigh a lùchairte maisich.
Agus nuair ràinig iad aitreabh ro-chliùteach an tighearna ud, shuidh iad
sìos air cathraichean ’s séisean an òrdugh. An deaghaidh dhaibh tighinn,
mheasgaich an aosd’ ud bóla de dh’fhìon, fear milis ri pòit air;
dh’fhosgail bean-tigh’ e ’san aon bhliadhna deug is dh’fhuasgail i ’n ceann deth.
Leis-san a mheasgaich an t-aosd’ ud bóla ’s bu dian rinn e ùrnuigh,
dòrtadh ofrail a mach d’Aténe, nigh’n Dieus, fear na targaid.
Ach nuair a dhòirt iad an ofrail ’s a dh’òl iad na mhiannaich an cridhe,
dh’fhalbh iad a laighe, gach aon d’ a thigh, ach chuir Nestor Geréneach,
tighearna nan carbad, an Télemach, mac cridh’ Odusseus fhlathail,
laigh’ an sud fhéin an leab altaich fo’n ghrian-thigh ro-fhuaimneach, is mar ris
Peistratos, prìomh-fhear na deagh shleagha uinnsinn, bu fhleasgach d’ a theaghlach
fhathast a stigh. Laigh e fhéin an iomall na h-aitribh àirde,
’s phàirtich bean rìoghail an tighe ri thaobh a leabaidh ’s a chadal.
Nuair nochd ùr-ghinte madainn nan ròs-mheur, dh’éirich o leabaidh
Nestor Geréneach, tighearna nan carbad, ’s air gabhail a mach dha,
shuidh e air clachan lìomhta bha aige roimh dhorsan àrda,


[TD 51]

clachan geala ’s lainnir de dh’ola dhiubh; orra-san shuidheadh
Néleus roimhe, coimeas nan dia an cudthromachd rùintean.
Ach thriall Néleus cheana, air strìochdadh do’n aog, gu tigh Hàdes,
’s Nestor Geréneach, fear-dìon nan Achaibheach, a shuidh orra ’n uair ud,
giùlan a’ chuilbh. Uime thàinig a mhic uile, tigh’nn o’n cuid seòmar,
Stratios ’s Echephron, Pèrseus ’s Arétos is samhuil nan diathan,
Trasumedés; an sin riutha ’na shiathamh chaidh Peistratos gaisgeil
’s thug e a shuidhe laimh riutha Télemach, aogas nan diathan.
Thòishch Nestor Geréneach air cainnt riutha, tighearna nan carbad:
“Grad-dhèanaibh m’iarrtas domh, mhacaibh mo ghaoil, ’s gum faigh mi da rìribh
réidh rium an toiseach air càch de na diathan Aténe a thàinig
chugam follaiseach dh’ionnsaidh fleadh soghail an dia. Ach a nise
siùthdaibh, rachadh a h-aon dibh an toir air bó chun na machrach,
chum i thighinn air ball ’s gun saodaich am buachaille bhó i;
falbhadh fear dh’ionnsaigh birlinn dubh Thélemach mhór-chridhich, ’s chugam
thoireadh e chompaich-san uile, ach fàgadh e dithis a mhàin diubh.
Gairmeadh fear eil’ an t-òr-cheard Läerces a thighinn, gun dòirt e
òr mu dhà adhairc a’ mhairt. Ach cach dhibh gu léir bithibh fuireach
dìreach an so is abraibh a stigh ris na banoglaich-mhuinntir
saothair a dhèanamh mu chuirm ’san tigh ro-chliùteach ’s iad thabhairt
sgonnan fiodha mu’n cuairt is suidheachain ’s fìor-uisge soilleir.”
Sin mar a thubhairt e, ’s chaidh iad gu dripeil ri’n gnothaichean. Thàinig
bó as a’ mhachair, ma ta, ’s o’n luath-luing chothromaich thàinig
companaich Thélemach mhór-aignich; thàinig an gobha ’s e giùlan
innealan-crìochnachaidh ceàirde ’na làmhan, òrd agus innean
’s clobha deagh-dhèanta le ’m biodh e ri òr-obair. Thàinig Aténe
bhlaiseadh na h-ìobairt. Thug Nestor, an aosda, fear-iomain nan carbad,
òr do’n cheàrd, ’s dhòirt esan e ’n sin mu dhà adhairc na h-aighe,
’g obrachadh uime, gum b’ ait bhiodh a’ bhaindia, faicinn na h-àilleachd.
Threòraich an t-uasal Echephron is Stratios a’ bhó air gach adhairc;
thàinig Arétos o’n t-seòmar a’ giùlan uisge d’an làmhan
’m broinn méis fluraich; bha aige ’san làimh eile eòrna am bascaid;
theann riutha Trasumedés, fear seasmhach an cogadh, is tuagh gheur
aige ’na làimh gu bualadh na bà; bha cuman aig Perseus;
shìn an sin Nestor, an t-aosda, fear-iomain nan carbad, air òrdaibh
toiseach na h-ìobairt le bùrn nighe làmh ’s le sad eòrna is ghuidh e


[TD 52]

dian air Aténe, cur gaoisid a’ chinn ’san teine mar cheud òrd.
Ach nuair a rinn iad an ùrnuigh ’s a thilg iad romhp’ an sad eòrna,
ghrad-sheas Trasumedés àrd-chridheach, mac Nestoir, gu dlùth dhi
’s bhuail e i. Gheàrr an tuagh a féithean amhaich is bhris i
spionnadh na bà. Thog iad iolach, a nigheanan fhéin ’s a bhan-chleamhnan
’s Eurudicé, ceud nighean a’ Chlumenois, bean mheasail Nestoir.
Thog na fir ceann na bà bho thalamh nan sligheachan farsuing
’s chum iad e; gheàrr am Peistratos, priomh-fhear measg dhaoine, a sgòrnan.
’N tràth ruith a’ chiar-fhuil aisde, ’s a thréig an anail a cnàmhan,
sgoilt iad o chéil’ i gu luath is shnaidh iad aisd’ earrannan shliasaid,
uile an òrdugh gu grad, is phaisg iad an saill iad, a’ dèanamh
dà fhillidh, ’s chuir iad feòil amh orra. Loisg an t-aosd’ iad air sprodan
’s dhòirt e fìon laist’ orra, ’s na h-ògaibh a’ cumail ’nan làmhan
bhior cóig-rinn ris. Nuair loisgeadh na sléisnean, ’s a bhlais aid na mór-bhuill,
gheàrr iad a’ chuid eile ’m mìrean is spàrr iad air bharraibh nam bior iad
’s theann iad ri ’n ròsdadh, a’ cumail nam bior geur-ghobach ’nan làmhan.
Dh’fhailc Polucaste bhòidheach am feadh so Télemach; b’ ise
’n nighean a b’òige bh’ aig Nestor Mac Néleus. An tràth rinn i fhailceadh
’s ungadh le ola ’na pailteas ’s a thilg i brat grinn uime ’s léine,
ghluais e air falbh o ’n amar mar dhiathan neo-bhàsmhor an cruthachd;
chaidh e gu Nestor, aoghair nan slògh, is shuidh e ri thaobh-san.
Agus air dhaibh an fheòil uachdrach a ròsdadh ’s a toirt de na bioran
shuidh iad ri cuirm, ’s deagh dhaoine ’gam freasdal a’ dòrtadh an fhìona
’n cuachaibh òir. Ach nuair dh’fhògair iad uapa cion bìdh agus dighe,
thòisich Nestor Geréneach air cainnt riutha, tighearna nan carbad:
“Thugaibh ’s cuiribh fo’n charbad do Thélemach eich nam mong àlainn,
siùthdaibh, a mhacaibh mo ghaoil, gus an dèan e aghartas slighe.”
Sin mar a thubhairt e, ’s thug iad gu h-ealamh dha éisdeachd is ùmhlachd;
chuingich iad grad na h-eich luatha fo’n charbad. Ann chuir bean-tighe
fìon ’s aran ’s annlan bhios daltan an Dieus, na rìghrean, ag ithe.
Dhìrich Télemach suas air a’ charbad ro-bhòidheach, is suas leis
dhìrich mac Nestoir, am Peistratos, prìomh-fhear measg dhaoine, ’s ’na làmhan
ghlac e ’n t-srian is chuip e gu falbh iad. Cha b’ aindeònach iadsan
réiseadh dh’ionnsaigh na machrach is dh’fhàg iad baile cas Phulois.
Chrath iad a’ chuing fad an latha, ’ga cumail an greim air gach ceann dith.
Chromaich a’ ghrian, agus thòisich na sligheachan uile air ciaradh.


[TD 53]

Ràinig iad Perai ’s tigh Dhiocles Orsilochois, mac ghin Alpheios;
sin far na chaidil iad oidhche, ’s chuir esan cuid aoigh air am beulaibh.
Nuair nochd ùr-ghinte madainn nan ròs-mheur, chuir iad na gearrain
rithis fo’n chuing is suas chaidh iad fhéin air a’ charbad dhealbhach.
Ghluais iad a mach o’n ghrian-thigh ro-fhuaimneach ’s o’n gheata, is thug e
buille de’n chuip do na gearrain gu falbh. Cha b’aindeònach iadsan
réiseadh air aghart ’s ràinig iad machair thorach air cruithneachd;
oirre-sa rinn iad an t-slighe, ’s eich luatha ’gan giùlan cho èasgaidh.
Chromaich a’ ghian, agus thòisich na sligheachan uile air ciaradh.


[TD 54]

LAOIDH ODUSSEUS

Leabhar IV

GEÀRR-IOMRADH;

Ruigear Sparta; ìongnadh Thélemach mu bhòidhchead lùchairt Mhenelaois;
freagairt Mhenelä̀ois, ’s e ’g ainmeachadh Odusseus; ar le Eilidh,
bean Mhenelä̀ois, gur coltach Télemach ri Odusseus; innsear le mac
Nestoir có iad; thig gul orra uile, a’ cuimhneachadh na bha; innsear
sgeul mu ghaisge Odusseus le Eilidh, agus théid iad a chadal. An ath
latha tha Télemach ag aithris do Mhenelä̀os mu na surghichean; their
Menelä̀os gun cuirear as daibh aig a’ cheann thall. Innsidh e mu
Eidotea ’s mu Phréteus agus mar thill e mu dheireadh gu Sparta; their
Télemach gu feum e fhéin a bhith tilleadh do dh’Itaca.
Ann an Itaca innsear do na suirghich mu thuras Thélemach
gu Sparta; ni iad luim air a mharbhadh, ’s e tilleadh ’san luing.
Innsear sin do Phénelopeia le Medón, is tha a cridhe briste; gheibh
i comhfhurtachd bho Eurucleia, banaltrum Odusseus; ni i ùrnuigh ri Aténe.
Tha na suirghichean a’ cumail faire air Télemach, ’s e tilleadh.
Cuirear aisling mhisneachaidh le Aténe gu Pénelopeia.

MÌNEACHADH:

Na Muirmidich—sluagh Achilleus an taobh tuath na Gréige.

Aphrodìte—baindia a’ ghaoil; <eng>Venus <gai>’san Laidionn.

Dalta Dhieus—theirte sin ri rìgh sam bith; gineal Dieus is sliochd Dieus cuideachd.

Mac Allail na Madainne soillsich—i.e. baindia na maidne.

’s o ghineal Phaióin iad—Paión, Paiàn, Paiéon spiorad leigheis.

Anns an each lìomhta—an t-each fiodha leis na ghabh na Greugaich Tròidh.

Déiphobos—mac Phriam.

Hére—bean Dieus, banrigh nèimh.

Maleia—rubha cunnartach aig taobh deas na Gréig.

Machair Elusion—nèamh nan Greugach.


[TD 55]

Radamantus—britheamh air na mairbh.

Eilidh—nighean Dieus agus Léde, bean Mhenelä̀ois.

Héphaistos—dia na goibhneachd ’s nan innleachd.

Arceisios—athair Läertes agus seanair Odusseus.

Thilg i sad eòrna—bha sin ’ga dheanamh aig ìobradh.

Atrutóne—ainm eile air Pallas Aténe.

Thog i iolach—Bhiodh mnathan a’ togail iolaich aig ìobradh.


[TD 56]

Ràinig iad Sparta ghleannach nan cos is ghabh iad gu aitribh
Mhenelais chliùtich. Fhuair iad e dèanamh do mhóran de dhaimhich
cuirm air banais a mhic ’s a nighne neo-mheangail ’na thalla.
Bha e ’ga cur-se gu mac Achilleus, fear sgathaidh nan gaisgeach,
oir b’ann an dùthaich na Tròidh a dh’aontaich e ’n toiseach ’s a gheall e
tabhairt, ’s a nis bha na diathan a’ coimhlionadh dhaibh-san am bainnse.
Bha e ’ga cur-se, ma ta, le eich ’s le carbaid gu ruigheachd
baile ro-chliùteach nam Murmideach, àit an robh esan a’ riaghladh.
Agus d’ a mhac bha e tabhairt o Sparta nighean Alectoir,
phòsadh a mhic, an treun Megapentes a rugadh le ban-tràill
dha ’s e ’n céin; oir do dh’Eilidh cha d’ fhoillsich na dee nis teaghlach,
o’n latha rug i an toiseach an nighean bu tàlaidheach maise
Hermioné, té bha cuimte air chruth Aphrodìte na h-òr-loinn.
Sin mar bha iadsan ri cuirm feadh na lùchairt àrd-mhullaich, móire
coimhearsnaich ’s daimhich a’ Mhenelais chliùtich, a’ gabhail an aighir;
agus bha clàrsair naomh ’nam measg a’ seinn ris na teudan,
’s dà chleasaich-char a’ cur chuairt ’nam meadhon, nuair theann e ri seinn daibh.
Sin nuair a stad iad an geat’ an tighe, iad fhéin is an gearrain,
Télemach gaisgeil ’s mac allail Nestoir. A’ gluasad air aghart
dhearc orr’ Eteoneus stàtail, gill’ èasgaidh Mhenelais chliùtich.
Choisich e suas feadh an tighe a dh’innse d’ aoghair nam pobull
’s sheas e am fagus ’s labhair e ’m briathran na h-iteige siùbhlaich:
“Menelais, so agad coigrich, a dhalta Dhieus, ge b’ e có iad,
dithis fhear; ’s ann ri sliochd Dieus mhóir tha iad coltach; ach siuthad,
abair am fuasgail sinn daibh an eich shiùbhlach no ’n cuir sinn air falbh iad
ruigheachd fir eil’ a ghabhas gu coibhneil riutha le aoigheachd?”
Ghabh Menelä̀os Bàn corruich gharbh agus thubhairt e ris-san:
“Dearbha cha b’ àbhaist dut-s’, Eteoneus Bhöétois, bhith leanabail
roimhe, ach nise co dhiùbh tha thu bruidhinn cho leanabail ri naoidhean.
’S mór da rìribh dh’ith sinne de dh’aoigheachd luchd eile, mu’n d’ fhuair sinn
tilleadh an so, mas e ’s gun cuir Dieus fhathast stad air ar dóruinn.
Fuasgail gearrain nan aoigh ’s thoir iad fhéin a nuas gu dìot leinn.”
Sin rinn e ràdh; ghrìos esan troimh ’n tigh ’s ri càch, gillean èasgaidh,
dh’éigh e a leantainn-san, Leig iad na h-eich, ’s iad a’ srùladh falluis,
mach fo’n chuing, ’s ’gan ceangal aig praisichean each, chaith iad cruithneachd
sìos ri’n taobh is mheasgaich iad eòrna geal leis-san. An carbad


[TD 57]

chuir iad an taic ri ball’ aghaidh tùr-bhoillsgeach an tighe is thug iad
steach chun na h-aitribh flathail iad fhéin. Air dhaibh-san bhith sealltainn
null feadh lùchairt an rìgh, dalta Dhieus, bha iad lìonte le ìongnadh.
B’ ion ’s mar o’n ghréin no o’n ghealaich an lainnir troimh thigh àrd-mhullach
chaidh iad a steach gu amair dheagh-lìomhta ’s fhuair iad failceadh.
Nis nuair a dh’ fhailc na banoglaich iadsan ’s a dh’ ung iad le ol’ iad
agus a chaith iad léintean is cleòcannan caiteanach umpa,
gabhail gu cathraichean, shuidh iad ri taobh Mhenelä̀ois Mhic Atreus.
Ghiùlain bean-mhuinntir uisg’ làmh an cuinneig ghrinn òir agus dhòirt i
sìos e ’n méis airgid gu ionnlaid is tharruing i ’m fagus bòrd lìomhta.
Ghiùlain bean spéiseil tighe dhaibh aran is chuir i ri’n làimh e
’s móran annlain a bhàrr air, a’ toirt o na bh’ aice gu fialaidh.
Thog fear-riarachaidh clàir de gach feòil is chuir e ri ’n taobh iad
’s làimh riutha chàirich e cupannan òir. An sin a’ toirt fàilte
dhaibh le chéile, bhruidhinn am Menelas Bàn riutha ’s thubhairt:
“Beanaibh ri biadh ’s bithibh subhach. An sin air dhuibh dinneir a bhlaiseadh,
fidridh sinn có sibh de dhaoine, oir annaibh-s’ co dhiùbh cha do chailleadh
sìolach ur sinnsr’, ach ’s gineal sibh rìghrean tha giùlan na h-òr-shlait,
daltan Dieus, o nach suarach na daoin’ a ghineadh ur leithid.”
Sin mar a thubhairt e ’s ghlac e ’na làmhan ’s chuir e ri’n taobh-san
druim reamhar ròsda daimh, rud a thug iad dha fhéin mar chuid tighearna.
Shìn iad an làmhan a dh’ionnsaigh an annlain bha deas air am beulaibh,
agus nuair dh’fhògair iad uapa cion dighe ’s bìdh, ri mac Nestoir
bhruidhinn Télemach, druideadh a chinn ris, mu’n cluinnte le càch e:
“Beachdaich, mhic Nestoir, fhir ’s taitneach do m’ chridhe-sa, deàrrsadh an umha
’s òir agus airgid ’s òmair is eabuir tre ’n lùchairt ghliongaich.
Theagamh gur dìreach mar so tha ’na broinn cuirt Dieus, an t-Olumpach,
chionn ’s gur lìonmhor, do-labhairt so uile; ’s uamhas leam fhaicinn.”
Feadh ’s bha esan a’ cantainn so, mhothaich Menalas Bàn da
’s bhruidhinn e, labhairt riutha am briathran na h-iteige siùbhlaich:
“Mhacaibh mo ghaoil, ri Dieus is cinnteach nach cumadh neach diombuan
strìth, oir is buan a thigh-san co dhiùbh ’s a stòr; am measg dhaoine
faodaidh gun dèan fear rium strìth no nach dèan thaobh stòir; oir bu lìonmhor
m’ fhulang gu dearbh ’s bu lìonmhor mo sheachran cuideachd, mu’n tug mi
dhachaigh mo mhaoin am longan ’s a thill mi ’san ochdamh bliadhna.


[TD 58]

’N déidh bhith falbhan thar Chuprois is Phoinìce is na h-Eiphit,
thàinig mi dh’ionnsaigh Shidónach is Aitiopach ’s dh’ionnsaigh Erembach
’s tìr Libüè, far am bàs an adharc air uain ann an tiota,
(oir tha na caoraich a’ breith trì tursan am fàsmhorachd bliadhna;
dearbh an sud chan eil maighstir no buachaill idir a dh’easbhuidh
feòla no bainne bhlasda no càis, ach a ghnàth bheir a’ mheanbh-spréidh
bainne gu bhleoghan gu buan.) Feadh na h-ùine bha mise ri falbhan
’s cruinneachadh móran stòir mu na ceàrnaibh ud, dìreach ’san ám sin
mharbh fear eile mo bhràthair gun fhios domh, gun fhiughair, le cuilbheairt
céile mhallaicht’a leapa. Mar sin chan aoibhneach mi idir
riaghladh na maoin so. ’S fheudar gum biodh sibh a’ cluinntinn an sgeòil so
cuideachd o ’r n-athraichean fhéin, ge b’ e có iad, oir dh’fhuiling mi fòir mhór
’s leig mi dholaidh mo thigh bha suidhichte ro-mhath, is stòras
pailt ’s math ann. Nach robh agam-s’ ach trian deth, ’s mi fuireach am fhàrdaich
agus na fir ud bhith tèaruint’ a nis a chailleadh ’san ám sin
’n dùthaich fharsuing na Tròidh fad’ o Argos, innis nan gearran!
Ach ged ’s tric mi dh’aindeoin ri caoidh ’s ri acain ump’ uile,
suidhe ’nar tigh ’s aon ám a’ toileachadh m’inntinn le tuireadh
’s rithis aig ám eile sgur—agus ’s ealamh tha sàth tuiridh fhuaraidh—
umpa-san uile chan uiread mo bhròn, ge trom mi, ’s mu’n aon fhear
shìor-chuireas orm gràin cadail is bìdh, nuair bheir mi gu m’ chuimhn e,
chionn ’s nach robh measg Achaibheach fear shaothraich cho mór is a làmhaich
uiread ’s Odusseus. Air-san, ma ta, bha ’san tairgneachd gun tigeadh
àmhgharan, ’s orm-sa mi fhìn tha acain ’s do-mhùchte gu sìorruidh
uime-san agus mar thriall e a nis o chionn fhada’s nach fios duinn
idir am beò e no marbh; tha ’ga chaoidh gun teagamh an dràsda
Pénelopeia dheal-chridheach is Lartes, an t-aosd’ ud, is leotha
Télemach cuideachd a dh’fhàg e ’na dhéidh, ’s e air ùr-bhreith, ’na thalla.”
Sin mar a thubhairt e, ’s fodha-san dhùisg e cion tuiridh mu athair,
’s éig e, air cluinntinn mu athair, na deuraibh sìos o a rasgaibh,
druideadh a chleòca phurpuir le dhà làimh suas mu a shùilean.
Mhothaich Menelas da ’s rinn e meòrach ’na inntinn ’s ’na chridhe—
’n leigeadh a dha-san a chead a bhith tionndadh a chuimhn an ònrachd
dh’ionnsaigh athar no faighneachd ’s a dhearbhadh ’s gach nì an toiseach.
Feadh ’s bha esan a’ tionndadh na smuain sin ’na inntinn ’s ’na chridhe,
mach as seòmar tùiseach an àrd-mhullaich thàinig an uair sin


[TD 59]

Eilidh, ’s i coltach ri baindia na h-òr-chuigeil, Artemis, ’s leatha
Adresté a chuir sìos di cathair dheagh-dhéant’; thug Alcippe
leatha brat clòimhe mìne, is Pùlo a’ chraidhleag airgid
bhronn Alcandre oirre, bean Pholubois, fear a bha còmhnaidh
’n Tébai Eiphitich, àit am bheil maoin ro-lìonmhor a’ laighe
aca ’nan tighean. Thug esan do Mhenelas dà amar airgid,
’s dà phoit thrì-chasach ’s òr—deich tàlantan. Mach orra rithis
thug a bhean d’Eilidh gibhtean bu ghrinn; chuir i òr-chuigeal leatha
’s craidhleag rothach, te airgid is snasachadh òir oirr’ mu h-oirean.
B’ ise ghiulain Pùlo, a’ bhanoglach, ’s chuir i r’ a taobh i,
dinnte le snàthain snìomht’ is oirre bha cuigeal ’na sìneadh,
’s clòimh uimp’ air dhreach na dail-chuaiche. Shuidh Eilidh air séise, ’s gu h-ìosal
stòl aig a casan. Air ball dh’fhidir ise gach nì de a céile:
“Menelais, dhalta Dhieus, am fios duinn ach có am measg dhaoine
their iad so thàinig gu ’r tigh-ne gur h-iad? Am breug no an fhìrinn
bhios mi ag innse? Ach ’s ann gu sin tha mo chridhe ’gam ghrìosad.
Saoileam nach fhaca mi fhathast neach idir tha buileach cho coltach,
aon chuid firionn no boirinn,—tha uamhas orm ’s mi ’ga fhaicinn—
buileach cho coltach ’s tha ’m fear so ri mac Odusseus a’ mhór-chridh’,
Télemach dh’fhàg an laoch ud ’na dhéidh, ’s e air ùr-bhreith, ’na thalla,
’n t-ám a chaidh sibh-s’, Achaibhich, gu dùthaich na Tròidh air mo sgàth-sa,
galla na h-aghaidh mi-nàraich, a’ meòrachadh cogaidh threubhaich.”
Labhair Menelas Bàn an uair sin rithe ’ga freagairt:
“Sin nise cuideachd mo bheachd-s’, a bhean, mar tha thusa ’ga choimeas.
Air-san bha leithid de chasan ’s de làmhan is plathadh a shùla
agus a cheann ’s am falt os a chionn; is dìreach an dràsda,
feadh ’s bha mise ’g aithris, ’s mo chuimhn air Odusseus, a liuthad
dóruinn is saothair a dh’fhuiling e umam, bha ’m fear so a’ leigeil
dheur tric o roisg, a’ druideadh a chleòca phurpuir m’ a shùilean.”
Labhair Peistratos Nestoir an uair sin ris-san ’ga fhreagairt:
“Dhalta Dhieus, a Mhic Atreus, a Mhenelais, phrìomh-fhir nam pobull,
’s fìor gur a mhac-san am fear so, mar their thu, ach ’s céillidh e; ’s nàr leis
tigh’nn mar so air a cheud turas ’s cabairneachd bhruidhne a nochdadh
romhad-sa, neach tha sinne a’ mealtainn a ghuth mar bhiodh dia ann.
Nis chuireadh mise le Nestor Geréneach, tighearna nan carbad,
thiginn am fhear-aisig leis-san, a chionn e bhith titheach air t’fhaicinn,


[TD 60]

dh’fhios an tugadh tu comhairl’ air bith am facal no ’n gnìomh dha.
’S iomadh trioblaid th’ aig mac ’na fhàrdaich, ’s athair air falbh air,
mac nach eil aige ’na thaic luchd-cobhair eile, mar dh’éirich
nis do Thelemach, ’s athair air falbh ’s gun aige an taic ris
fir eile dh’fhaodadh dòbheairt a chumail uaidhe ’san dùthaich.”
Labhair Menelas Bàn an uair sin ris-san ’ga fhreagairt:
“Ochan, ’s fear ionmhuinn da rìribh a thàinig a mhac gu mo thigh-sa,
esan a shaothraich umam an deuchainnean tric is a theirinn,
ach e a thighinn, gun tugainn da coibhneas thar chàich de na h-Argaich,
nan tug Dieus Olumpach as farsuing toram gun tigeadh
aiseag thar sàil ’nar luath-longan oirnn le chéile. An uair sin
shuidhichinn baile dha ’s bhithinn air tigh dha thogail an Argos,
’n déidh dhomh a thabhairt le mhaoin ’s le mhac ’s a shluagh eile uile
nall as Itaca; bhithinn air aon bhaile fhàsachadh buileach
dhiùbh-san tha còmhnaidh mu’n cuairt ’s tha fo m’ riaghladh fhìn. Bhiomaid cuideachd
daonnan an comunn a chéile, nam biomaid an so, is cha sgaradh
nì eil’ ar gaol ’s ar mùirn, gum biodh neul dubh a’ bhàis air ar còmhdach.
Ach so, ar leam, nithean, ’s fheudar, a dhoichill am freasdal e fhéin da,
chionn ’s gum b’ esan, an truaghan, an t-aon fhear a chum e gun tilleadh.”
Sin mar a thubhairt e, ’s fòpa-san uile dhùisg e cion tuiridh.
Ghuil Eilidh Argach, gineal an Dieus, ghuil Télemach cuideachd,
ghuil Menelä̀os Mac Atreus, ’s cha mhò bha mac Nestoir a’ cumail
shùl neo-dheurach, oir thàinig ’na inntinn cuimhn air an uasal,
Antilochos chuireadh eug le mac allail na Madainne soillsich;
air-san a chuimhnich e ’s labhair e ’m briathran na h-iteige siùbhlaich:
“Theireadh an t-aosd’ ud. Nestor, Mhic Atreus, gur ciallach thar dhaoine
thusa, ’n tràth dhuinn bhith luaidh ort ’na thigh ’s a’ cur cheist air a chéile.
Agus a nis, ma dh’fhaodar e idir, éisd rium; cha sùgradh
leam-sa co dhiùbh caoidh aig mo shuipeir, ’s bidh mhadainn ùr-ghint’
oirnn grad; chan idir gur cron leam bhith gul fear de dhaoine thig bàs air
’s crannchur an aoig; so a mhàin ar dleasnas do thruaghanan bàsmhor,
gearradh ar fuilt ’s leigeil dheur o ’r gruaidhean; oir ’s marbh mar an ceudna
bràthair dhomh fhìn nach b’ idir bu shuaraiche dh’Argaich. Bha aithne,
’s fheudar, agad-s’ air; mise cha d’ thachair ’s cha d’ dhearc air, ach ’s barrail
their iad thar chàich gu ruith bha Antilochos ’s barrail ’na mhilidh.”
Labhair Menelas Bàn an uair sin ris-sin ’ga fhreagairt:


[TD 61]

“Ghaolaich, o’n thuirt thu na theireadh ’s a dhèanadh fear ciallach,—is duine
bhiodh na bu shine—bu leithid an t-athair cuideachd o ’m bheil thu;
uime sin fhéin is ciallach do chainnt. Tha so-aithnichte gineal
duine d’ an deilbh Mac Cronois rath crannchuir aig breith is aig banais,
amhuil mar thug e do Nestor a nis e fhéin a bhith fàs sean
seasgair rè gacha là ’na thigh fhéin ’s a mhic a bhith bharrachd
céillidh ’s ro-mhath le ’n sleaghan. Ach biomaid a’ fàgail a’ chaoinidh
rinneadh roimhe ’s a’ smuaintinn air suipeir a rìs, ’s air ar làmhan
dòirteadh iad uisge. Is seanchas—bidh sin againn cuideachd ’sa’ mhadainn,
agam-sa ’s Télemach, chum bhith leantainn ar còmhraidh ri chéile.”
Sin mar a thubhairt esan, is dhòirt Asphalion, gille èasgaidh
Mhenelais chliùthaich, sìos air an làmhan an t-uisge; an uair sin
shìn iad an làmhan a dh’ionnsaigh an annlain bha deas air am beulaibh.
Smaoinich Eilidh, gineal an Dieus, an sin air rud eile.
Thilg i grad ’san fhìon o’n d’ òl iad cungaidh a b’ iocshlaint
bròin agus feirg ’s bu dìochuimhn gach uilc. Ge b’ e shluigeadh an nì ud,
aon uair ’s gum measgt’ e am bóla, cha leigeadh e deur o a ghruaidhean
rè fad latha co dhiùbh, ged bhiodh athair ’s a mhàthair air caochladh,
’s eadhon ged reub iad le umha mac ionmhuinn no bràthair fa chomhair,
’s esan ’ga fhaicinn. A leithid de chungaidhean innleachdach, matha
ghléidh nigh’n Dieus; thug bean Thóin iad di fhéin, Poludamna o ’n Eiphit,
àit am bheil talamh nan gràn-phòr a’ fàs nan cungaidh as pailte,
móran diubh math, ’s iad measgte, ach móran sgriosail; is lighich
teòma thar dhaoine gach fear dhiubh, oir ’s deimhinn o ghineal Phaióin iad.
Agus an déidh dhi sud chur ’san fhìon ’s a dh’iarr i a shàradh,
labhair i ris-san an ath-uair le facal freagairt, a’ cantainn:
“Dhalta Dheius, a Mhic Atreus, a Mhenelais, ’s sibh-se tha ’n làthair,
mhacaibh fhear gasda,—bheir Dieus, ar dia, math is dona do dh’aon fhear
nis ’s a rithis d’ fhear eil’, oir tha comas gach nì aige,—’n dràsda
suidhibh ri ’r cuirm ’san talla is gabhaibh toil-inntinn o sgeulaibh;
’s freagrach bhios m’ aithris. Na h-uile cha chuir mis’ an céill is cha mhotha
dh’airmheas mi deuchainnean uile Odusseus an fhulangais inntinn,
ach nach bu ghnìomh an nì so a rinn ’s a làmhaich an treun-fhear
’n dùthaich nan Tròidheach an d’ fhuiling sibh doilgheasan, fhearaibh Achaibheach!
Dèanamh millidh le stiallan mi-chneasd’ air fhéin is a’ caitheamh
luideag bochda mu ghuaillibh, ’s e coltach ri tràill-tighe, shliag e


[TD 62]

steach do dhùn sràid-fharsuing nan nàmh is rinn e, ’ga fhalach,
coltach e fhéin ri neach eile, fear-bleid, ’s nach b’ idir a leithid
esan aig longan nan Greugach. B’ ann coltach ris-san a shliag e
steach do bhaile nan Tròidheach. Bha iadsan neo-mhothachail uime
uile; bu mhise ’n t-aon neach a dh’aithnich gum b’ esan e ’s chuir mi
ceistean air; sheachainn esan gu seolt’ iad. Ach aon uair ’s gun robh mi
’n déidh sin ’ga fhailceadh mi fhìn ’s ’ga ungadh le ola ’s a chuir mi
còmhdach uime ’s gun tug mi dha mionnan làidir nach innsinn
guth air Odusseus am measg nan Tròidheach, co dhiùbh gus an d’fhuair e
falbh chun nam birlinn luatha ’s nam bùth, b’ ann an déidh sin a chuir e
rùn nan Achaibheach an céille domh uile. Air móran de Thròidhich
mharbhadh le umha na rinn bioraich, thill e air ais chun nan Argach,
’s fiosrachadh mór aige. Sin nuair a ràn mnathan eile na Tròidhe
sgalant’, ach b’ ait mo chridh-s’, a thaobh ’s gu robh m’ aigne air tionndadh
nis gu dol dachaigh air m’ ais, ’s mi caoidh ’n déidh làimhe a’ chuthaich
chuir Aphrodìte, nuair thug i bho fhearann gaolach mo shinnsre
’n sud mi, cur cùil ri mo nighinn is seòmar mo leapa ’s ri m’ chéile,
fear bha gun uireasbhuidh nì an tuigse no idir an ìomhaigh.”
Labhair Menelas Bàn an uair sin rithe ’ga freagairt:
“Seadh da rìribh, a bhean, thuirt thu sin uil’ a réir ’s mar bu chòir dhut.
’S lìonmhor na laoich a dh’fhiosraich mi chean’ an rùn is an inntinn,
’s lìonmhor tìrean a thriall mi, ach fhathast chan fhaca mo shùil-sa
idir a leithid ’s bha meanmn’ Odusseus an fhualngais inntinn.
Faicibh an gnìomh so eile a rinn ’s a làmhaich an treun-fhear
anns an each liomht’ an robh sinn ’nar suidhe, a liuthad ’s a b’fheàrr dhinn
measg nan Argach, a’ giùlan an casgraidh ’s crìch do na Tròidhich.
Thàniig thu fhéin an sud aig an ám, agus ’s fheudar gun bhrosnaich
dia thu bha ’n tì air cliù thoirt do Thròidhich. Leat-sa, ’s tu tighinn,
choisich Déiphobos, aogas nan dia. Trì tursan a ghluais thu
timchioll leab fhalaich nan cos, ’ga feuchainn mu’n cuairt is a’ glaodhaich
àrd air ain,m air maithean nan Greugach, a’ dèanamh do ghutha
coltach ri mnathan nan Argach gu léir. Shuidh mise ’s mac Thùdeus
agus Odusseus uasal ’nam meadhon is chual’ sinn mar dh’éigh thu.
Bhuaileadh sinne ’nar dithis le togairt gu gluasad ’s aon chuid
gabhail a mach no grad-fhreagairt a stigh, ach bhac an t-Odusseus
’s chaisg e sinn, titheach ’s gu robh sinn. An sin bha mic nan Achaibheach,


[TD 63]

càch dhiubh uile, ’nan tosd; b’Anticlos an t-aon fhear a dh’iarradh
facal freagairt thoirt dut-sa, ach bhrùth Odusseus a pheirceall
dùinte le làmhan gramail gun lasachadh ’s shaor e na Greugaich;
chum e a ghreim chun an ama thug Pallas Aténe air falbh thu.”
Labhair Télemach ciallach an uair sin ris-san ’ga fhreagairt:
“Dhalta Dhieus, a Mhic Atreus, a Mhenelais, phrìomh-fhir nam pobull,
’s goirt’ e; cha d’chum so bàs searbh uaidhe-san idir, ge b’ iarunn
cridhe a chléibh. Ach siuthdaibh a nis, cuiribh sinne do’n leabaidh,
chum ’s gun sàsaichear grad sinn a’ laighe fo chadal suaimhneach.”
Sin mar a thubhairt esan; thug Eilidh Argach an uair sin
òrdugh d’ a mnathan leabaidh chur sìos daibh fo ghrian-thigh na lùchairt
’s plangaidean bòidheach purpuir a sgaoileadh oirre ’s os cionn sin
aodaichean caiteanach ’s plaidean a chàradh oirre gu’n còmhdach.
Mach a ghabh iadsan o’n t-seòmar, a’ giùlan aithinn ’nan làmhan,
’s chàirich iad leabaidh; thug gille na h-aoighean a mach. ’San tigh-aghaidh
laigh iad an sud, an Télemach gaisgeil ’s mac allail Nestoir.
Ach chaidh Mac Atreus a chadal an iomall na h-aitribh àirde,
agus ri thaobh shìn Eilidh nan gùn fada, sàr-bhean nam mnathan.
Nuair nochd ùr-ghinte madainn nan ròs-mheur, dh’éirich o leabaidh
Menelas, laoch math ’sa’ ghàir-chath; ’ga chòmhdach, thilg e mu ghuaillibh
geur-lann ’s fo chasan slìoma gun cheangail e chuaranan àlainn.
Ghabh e a mach as an t-seòmar, ’s ri dia bha e coltach ’na aogas.
làimh ri Télemach shuidh e is rinn ris seanchas ag ràdha:
“C’uime thug ghothach an so thu, Thélemach ghaisgeil, a dh’ionnsaigh
Sparta àghmhoir, air uachdar druim farsuing a’ chuain? Am bu ghnothach
dùthchail no dìomhair a bh’ ann? So innis domh nise gum mhearachd.”
Labhair Télemach ciallach an uair sin ris-san ’ga fhreagairt:
“Dhalta Dhieus, a Mhic Atreus, a Mhenelais, phrìomh-fhir nam pobull,
thàinig mi dh’fheuch an innseadh tu sgeul sam bith dhomh air m’athair.
Ithear mo stòras orm, ’s chaidh m’ achannan treabhaidh a dholaidh;
làn de dhaoine droch-rùnach tha m’ thigh, na fir a tha sìor-sgath
threudan dlùtha mo chaorach is crodh nan crom-adharc ’s nan cam-cheum,
suirghich mo mhàthar fhìn, fir as fòirneartach uabhar thar tomhais.
’S ann air an adhbhar so nis tha mi ruigheachd do ghlùinean-sa, guidhe
dh’fhios ach am math leat a bhàs goirt innse, ma chunnaic thu idir
sin le do shùilean fhéin na ma chual’ thu sgeul o fhear eil’ air,


[TD 64]

falbhan; oir ’s brònach thar chàich rug a mhàthair e. Agus na taisich
aon chuid tre spéis no tre iochd rium, ach innis gu ceart mar a fhuair thu
sealladh dheth. Guidheam, mas e ’s gun gheall ’s gun chrìochnaich Odusseus,
m’ athair math, facal no gnìomh dhut far ’n d’fhuiling sibh, fhearaibh Achaibheach,
piantan an dùthaich nan Tròidheach; sin cuimhnich ’s can nis rium gun mhearachd.”
Ghabh Menelä̀os Bàn truas mór is labhair e ris-san:
“Ochan, gu dearbh b’ ann an leabaidh fir ’s treunmhor meanmna a mhiannaich
iadsan laighe, ’s iad fhéin neo-threòireach. Amhuil mar thachras
nuair chuireas eilid a laoigh th’ air an ùr-bhreith, cìocharain bainne,
laighe ’m bad-garaidh treun leómhainn ’s a shireas i fhéin glinn fhiarach
’s luirgean ag ionaltradh; sin nuair thig esan a dh’ionnsaigh a leapa
’s orra le chéile cuiridh e crannchur crìche mi-chneasda;
sin mar a chuireas Odusseus crìoch mhi-chneasd’ air na fir ud.
O nach deònaicheadh Dieus ar n-athair ’s Aténe ’s Apollon
esan bhith leithid ’s a bha e air ám, nuair dh’éirich e ’n còmhstrith
’s ghleac e ri Mac Philomélois an Lesbos dheagh-shuidhichte; leag e
esan gu sgairteil, ’s b’ait bha gach Greugach. Nach tachradh Odusseus,
leithid ’s a bha, air na suirghich! An sin thigeadh orra-san uile
crannchur geàrr ’s banais shearbh. Ach a thaobh so, ’n nì tha thu faighneachd
’s guidhe, chan abrainn-s’ idir dad eile le fiarachd ’s cha cheil mi;
ach de na dh’aithris rium fhìn fear neo-mhearachdach aosd’ an t-sàile,
dhiùbh-san cha chum mis’ uat aon fhacal am falach no ’n cleith ort.
B’ ann ’san Eiphit, ’s mi tograch air tilleadh an so, chuir na diathan
stad orm, chionn ’s nach d’ rinn mi dhaibh ìobairtean éifeachdach cheud damh.
(B’ iarrtas nan dia an còmhnaidh an àintean a chumail air chuimhne.)
Nis tha eilean an cuan nan iol-thonn mu choinneimh na h-Eiphit—
Pharos a their iad ris—uaipe cho fada ’s th’ an t-astar a chaitheas
long fad latha, té shéideas oirr’ soirbheas feadail ’na deaghaidh.
Ann-san tha cala dheagh-fhasgaidh o ’n cuir iad a mach chun na fairge
longan cothrom, an déidh dhaibh fìor-uisg o ’n dubhar a tharruing.
Sin far na chum na dee mi fichead latha ’s cha d’ nochd annt’
oiteagan séideach nan sàl-anail, iadsan as daonnan luchd-aisig
long thar druim farsuing a’ chuain. An sin bhiodh gach tacar air caitheamh
’s meanmna nam fear, mur d’ rinn aon de na diathan truas rium is tròcair,
Eidotea, nigh’n Phróteus, an treun, fear aosmhor an t-sàile.
Cridhe-se ghluais mi ro-mhór, ’s b’ ise choinnich mi falbhan am aonar
astar o m’ chompaich, oir bhiodh iad a’ seodal daonnan mu’n eilean,


[TD 65]

’g iasgach le dubhanan croma, ’s an t-acras a’ léireadh an goilean.
Sheas ise dlùth dhomh ’s labhair i facal rium a’ cantainn:
’Charaid, an ann cho ro-leanabail ’s lag-inntinnteach tha thu, no ’n deònach
leigeas tu ruith le d’ ghnothach ’s an ait leat doilgheasan fhulang?
Faic mar chumar thu nis o chionn fhad’ air eilean gun chomas
crìoch sam bith fhaotainn, is spiorad do chompach a’ dol ort an lughad’
Sin mar a thubhairt i, ’s fhreagair mi fhìn i an uair sin a’ cantainn:
’Their mi riut saor, ge b’ i có de bhaindée thusa, nach idir
deònach tha mis’ air mo chumail, ach ’s fheudar deimhinn gun d’ rinn mi
peacadh air diathan neo-bhàsmhor tha gleidheadh na h-iarmailte farsuing.
Ach abair fhéin rium—’s eòl do na diathan na h-uile—ach có e
measg nan neo-bhàsmhor tha cumail orm buaraich ’s a ghrab mi o m’ thuras
agus mu m’ thilleadh—mar théid mi thar chuan nan iol-iasg air mo shlighe.’
Sin mar a thubhairt mi, ’s fhreagair a’ bhaindia nèamhaidh air ball mi:
’Dearbh ’s mise dh’innseas sin dut gu fìor neo-chlaonach, a charaid.
Bidh neach a’ tadhal an so, fear neo-mhearachdach, aosd’ an t-sàile,
Próteus neo-bhàsmhor na h-Eiphit d’ an eòl uile dhoimhne gach mara,
ìochdaran-seribhis Phoseidoin; is m’ athair-s’ e, their iad, ’s a ghin mi.
Ach a dhol agad-s’ air dhòigh sam bith fàth ghabhail air-san ’s a ghlacadh,
’s esan a dh’innseas do shlighe dhut ’s tomhas do ròid is mu d’ thilleadh,
ciamar a théid thu thar chuan nan iol-iasg. Is innsidh e fòs dut,
dhalta Dhieus, mas e d’ mhiann, ge b’ e nì sam bith thachair ad aitribh,
math e no olc, ’s tu fhéin air falbh air sligh’ fhada is dhuilich.’
Sin mar a thubhairt i, ’s fhreagair mi fhìn i an uair sin a’ cantainn:
’Beachdaich fhéin nis air fàth air an aosda fhlathail, mu ’m faigh e
sealladh sam bith dhìom an toiseach no brath ’s gun seachainn e ’n sin mi;
oir ’s doirbh dia a ghnàth chur le duine bàsmhor fo cheannsal.’
Sin mar a thubhairt mi, ’s fhreagair a’ bhaindia nèamhaidh air ball mi:
’Dearbh ’s mise chuireas sin gu fìor neo-chlaonach an céill dut.
Aon uair ’s a sheasas a’ ghrian mu mheadhon nan speur, anns an uair sin
thig a mach as a’ mhuir fear neo-mhearachdach, aosd’ an t-sàile
còmhla ri oiteig o ’n iar, ’s e falaicht’ am fuaradh dubh froise.
’N déidh thigh’nn a mach, bidh e laighe an uamhaichean frògach, ’s mu’n cuairt da
caidlidh na ròin uile, sìol ainnir bhòidheach an t-sàile, air éirigh
mach o’n mhuir leith, a’ séideadh gu searbh uap’ anail na doimhne.
Sin far ’n toir mis’ thu aig nochdadh na maidne ’s fàgaidh mi ’d shìneadh
réidh thu. Tagh-sa gu math triùir chompach as fheàrr a tha agad


[TD 66]

shìos aig na longan deagh-thobhtach. Nis cuilbheairtean draoidheach an aosd’ ud
innsidh mi uile dhut. Théid e an tùs thar nan ròn agus nì e
cunntas orra; an deaghaidh am faicinn ’s an àireamh, ’s ann théid e
laighe ’nam measg mar chìobair an treudan chaorach. Nuair chì thu
esan air laighe, biodh fòirneart is spionnadh ’san tiota sin fodhaibh,
’s cumaibh an sud e, mór ’s gum bi mhiann ’s a chabhag gu teicheadh.
Feuchaidh e, gabhail riochd na chinneas gu gluasad air thalamh
’s bùirn is naomh-lasair theine; biodh sibh-s’ a mhóid sin ’ga chumail
daingeann ’s ’ga éigneachadh fodhaibh na’s mó. Ach aon uair ’s gun cuir e
ceist ’na chruth fhéin ort, ’s e ionnan ’s mar chì thu ’n tùs e air sìneadh,
sguiribh ’san dearbh ám sin d’ ur fòirneart ’s leigibh am bodach,
ghaisgich, mu sgaoil, ach faighnich dheth có de na diathan tha cruaidh ort
agus mu d’ thilleadh, mar théid thu thar chuan nan iol-iasg air do shlighe.’
’N déidh dhi labhairt mar sin, chaidh i sìos anns an aigeal thonnach.
Choisich mi fhìn an sin chun nan long, far ’n sheas iad ’sa’ ghaineimh,
agus bu mhór bh’ air mo spiorad de ghruaim, ’s mi gabhail na slighe.
Ach nuair a theàrnaich mi sìos a dh’ionnsaigh na luinge ’s na mara,
dheasaich sinn suipeir dhuinn fhìn, is thàinig naomh-shàmhchair na h-oidhch’ oirnn;
chaidh sinn a laighe ’san ám aig briseadh nam bàirlinnean mara.
Nuair nochd ùr-ghinte madainn nan ròs-mheur, a’ guidh’ air na diathan
dian, chaidh mi null ri tiùrr a’ chuain aiseag-leathainn is thug mi
còmhla rium triùir de m’chompaich am motha bha m’ earbs’ air gach oidhirp.
Feadh so, air dhi-se dhol fodha am broilleach leathann na fairge,
ghiùlain i leath’ o’n chuan ceithir seiceannan ròn, is iad uile
ùr-fheannta; b’ fhoill bha i tionnsgnadh an aghaidh a h-athar. Air sgrìobadh
àitean laighe an gaineimh an t-sàile, shuidh i a’ feitheamh.
Ghluais sinn fhìn glé fhaisg dhi, ’s chuir i gu réidh sinn ’nar sìneadh
’s chaith i oirnn craiceann am fear. Bu ro-oilltiel an sin bhiodh ar laighe,
’s samh ro-mhallaichte ròn, daltan sàil, ’gar léireadh gu h-oillteil.
Có am fear sin a rachadh a laighe ri taobh beist shàile?
Ach b’ ise ghleidh sinn ’s thionnsgainn duinn mór-bheannachd; thug i is chuir i
boltrachas nèamhaidh, ’s àileadh ro-chùbhr’ dheth, fo chuinnlein gach duine,
’s mharbh e samh na beist. Fad na maidne le fulangas cridhe
dh’fhuirich sinn. Thàinig na ròin uile còmhla o ’n t-sàl is an déidh sin
theann iad ri sìneadh an òrdugh aig briseadh nam bàirlinnean mara.
Thàinig an t-aosd’ ud aig àin’ an latha o’n mhuir agus fhuair e


[TD 67]

ròin shàr-bhiadhta; dol thairis orr’ uile, chunntais e ’n àireamh;
sinne chunntais e ’n tùs ’sna biastan; cha d’shaoil e ’na chridhe
foill a bhith ann; air sin chaidh e fhéin mar an ceudna ’na shìneadh.
Leum sinne chuige le glaodh is chaith sinn ar làmhan mu’n cuairt da.
Bonn d’a innleachdan foilleil cha d’leig am fear aosd’ ud air dhìochuimhn,
ach b’ ann a chaidh e an tùs ’na leómhann dheagh-fheusagach ’s nathair
’s liopard an sin ’s torc mór; chaidh e fòs ’na chraoibh dhuilleag àrda
’s bùrn sruthach; chum sinne greim gu daingeann le fulangas cridhe.
Ach nuair a sgìthich an t-aosd’ ud, ge b’eòlach air cuilbheairtean draoidheach,
b’ ann an sin dìreach a theann e ri m’ cheasnachadh ’s thuirt e mar so rium:
’Có de na diathan a nis, Mhic Atreus, dheilbh leat an rùn so,
chum mise ghlacadh, ge b’ oil leam, air fàth ghabhail orm? Ciod tha dhìth ort?’
Sin mar a thubhairt e, ’s fhreagair mi fhìn e an uair sin a’ cantainn:
‘’S fios dut, a sheann fhir—c’uim their thu so, ’gam shaobhadh? —mar tha mi
cheana gu fad’ air mo chumail air eilean, ’s nach urrainn mi idir
crìoch sam bith fhaotainn, ’s mo spiorad am bhroilleach a’ dol orm an lughad.
Ach abair fhéin rium—’s eòl do na diathan na h-uile—ach có e
measg nan neo-bhàsmhor tha cumail orm buaraich ’s a ghràbh mi am thuras
agus mu m’ thilleadh, mar théid mi thar chuan nan iol-iasg air mo shlighe.’
Sin mar a thubhairt mi, agus air ball fhreagair esan mi, cantainn:
‘Ach b’ ann bu chòir dhut, mu’n dhìrich thu ’n long, bhith air ìobairtean taitneach
dhèanamh do Dhieus ’s do chàch de na diathan, chum dùthaich do shinnsre
ruigheachd cho luath ’s a b’ urrainn thu, seòladh a’ chuain fhìon-daithte;
oir chan i cuibhreann an dàin dut do chàirdean fhaicinn is tighinn
dh’ionnsaigh do thalla dheagh-thogt’ is dùthaich do shinnsre, gun till thu
rìs gu uisg’ abhainn na h-Eiphit, tuil Dieus, ’s naomh-ìobairtean cheud damh
thoirt do na diathan neo-bhàsmhor tha gleidheadh na h-iarmailte farsuing;
’s ann an sin bheir na diathan an t-aiseag dhut tha do mhiann air.’
Sin mar a thubhairt e, agus bha mise ’s mo chridh’ air a bhristeadh,
chionn ’s gun d’ iarr e mi shiubhal a null air muir cheòthair a rithis
dh’ionnsaigh na h-Eiphit, slighe bha fada araon agus duilich.
Dh’aindeoin sin fhéin thug mi freagairt da ’s labhair mi ris air an dòigh so:
’Sin rud, fhir aosd’, a chuireas mi ’n gnìomh, mar tha thusa ’ga iarraidh.
Ach a nis siuthad, can so rium is cuir gu neo-chlaonach an céill e;
’n tàinig iad uile neo-bheudar le ’n longan, na Greugaich a dh’fhàg sinn,
mise ’s Nestor, air dhuinn a bhith tighinn o dhùthaich na Tròidhe?


[TD 68]

Ach an robh duine chailleadh le bàs mi-chneasd’ air a bhirlinn
no ann an làmhan a chairdean, nuair thachrais e ceirsle a’ chogaidh?’
Sin mar a thubhairt mi, agus air ball fhreagair esan mi, cantainn:
’C’uim tha thu faighneachd gach ceist sin, Mhic Atreus? Chan fheum dhut an t-eòlas
idir no fios bhith agad mu m’ rùn-sa. Air m’ fhacal, chan fhada
bhios tus’ thu fhéin gun deòir, nuair gheibh thu brath ceart air na h-uile,
chionn ’s gum b’ iomadh fear dhiùbh-san a dh’eug, ge b’ iomadh fear dh’fhàgadh.
Dithis cheannard a mhàin d’ Achaibhich nan lein’ umha chailleadh
’n ám bhith tilleadh—’sa’ chòmhraig bha thusa cuideachd an làthair—
’s aon eile cumar, ’s e beò, ’sa’ chuan fharsuing an àit-eigin fhathast.
Mharbhadh Aias am measg a longan fad-ràmhach. An toiseach
b’ ann chun nan Gùrach a dh’iomain Poseidon e, carraigean móra,
’s shaor e o ’n chuan e. An sin, ge bu chuspair gràin e d’ Aténe,
bhiodh e air tàrsainn o ’n aog, mur d’ leig e as briathran a b’uaibhreach
’s chaidh e gu garbh-chuthach; thuirt e gum b’ ann a cheart aindeoin nan diathan
thàr e o mhór-linn’ an aigeil. A bhòsd-san chuala Poseidon.
Ghlac e ’san tiot’ a mhorghath ’na làimh is bhuail e Creag Ghùrach
’s sgoilt e bho chéil’ i; dh’fhan cuid an sud, ’s thuit cuid anns an fhairge,
bhloigh air ’n robh Aias an tòs ’na shuidhe, nuair chaidh e gu garbh-chuth’ch;
ghiùlain i sìos esan leatha troimh ’n chuan neo-chrìochnach, thonnach.
Sin mar a dh’eug e ’n sud, nuair a dh’òl e ’n sàl-uisg. Do bhràthair—
sheachainn e ’s theich e o ’n aog ’sna longan air dhòigh-eigin. Theasraig
Hére thighearnail esan. Ach nuair bha e dh’aithghearr gu ruigheachd
Beinn chas Mhaleia, ghlac sian e ’n sin is ghiùlain i mach e,
’g osnaich gu trom, thar chuan nan iol-iasg gu iomall na machrach,
àit an do thuinich roimhe Tüestes, ’s b’ ann bh’ aig an ám sin
mac Thüestes, Aigistos, a’ còmhnaidh. Ach nuair a bha cheana
aiseag neo-bheudar dha nochdadh an sin cuideachd, thionndaidh na diathan
rithis an soirbheas, ’s ràinig iad dachaigh. B’ aoibhneach gu dearbha
cheum e air fearann a shinnsr’ is bhean e r’ a dhùthaich, ’ga pògadh;
lìonmhor shil uaidhe deòir theth’, o’n chunnaic e dhùthchas le aoibhneas.
Ach b’ ann a mhothaich dha beachdair o àite fradhairc, neach shuidhich
Aigistos nam feall-innleachd, ’ga thabhairt an sud is a’ gealltainn
dha mar a dhuais dà thalant de ’n òr; bha esan fad bliadhna
faire, mu’n deachadh e seachad gun fhios ’s mu’n tionndadh e smuaintean
dh’ionnsaigh bras-thréine. An sin thug am beachdair gu siubhal do’n luchairt
dh’innse do dh’aoghair nan slògh. Ghrad-thùr Aigistos beairt fhoilleil;


[TD 69]

shònraich e fichead fear b’ fheàrr feadh na dùthcha ’s shuidhich e fàth foill,
’s dh’iarr e cuirm a ghréidheadh ’san taobh eile ’s chaidh e le carbad
’s eich ghairm aoghair nan slògh Agamemnon le rùn mi-chneasda.
Suas thug e esan gun smaoin air eug ’s chuir e as da, an deaghaidh
dinneir thoirt da, mar mharbhas neach bitheanta damh aig a’ bhuabhall.
Aon cha d’fhàgadh de chompaich Mhic Atreus a lean e, ’s cha d’ fhàgadh
aon d’fhir Aigistos; chuireadh a dhìth iad uile ’san talla.’
Sin mar a thubhairt e, agus bha mise ’s mo chridh’ air a bhristeadh;
ghuil mi am shuidh’ air a’ ghaineimh, ’s chan iarradh mo spiorad bhith tuilleadh
beò air thalamh no amharc na b’ fhaid’ air solus na gréine.
Ach nuair a fhuair mi mo shàth de ghul ’s de chur char dhìom am dhóruinn,
rinn e rium labhairt an sin, fear neo-mhearachdach aosd’ an t-sàile:
’Nis na toir ùin’ fhada caoineadh ’san dòigh sin tuilleadh, Mhic Atreus,
chionn ’s nach faigh sinn àrach sam bith air, ach feuch gu grad ciamar
ruigeas tu dùthaich do shinnsre, oir ’s dòcha gum faigh thu Aigistos
fhathast beò, no dh’fhaodadh gun mharbh Orestes e, ruigheachd
romhad, is bheireadh tusa an sin air alair an tòrraidh.’
Sin mar a thubhairt e; bhlàthaich mo chridhe fearail ’s mo spiorad
annam-sa rithis am chliabh, a dh’aindeoin cho tùrsach ’s gu robh mi,
’s bhruidhinn mi, labhairt ris-san am briathran na h-iteige siùbhlaich:
’Umpa-san ’s fiosrach mi cheana, ach ainmich thusa an treas fear,
có air bith esan a chumar gu so ’sa’ chuan fharsuing, ’s e fhathast
beò, no air eugadh; ’s math leam, ge tùrsach mi, cluinntinn mu dheidhinn.’
Sin mar a thubhairt mi, agus air ball fheagair esan mi, cantainn:
‘Mac Läertes—an Itaca ’s ann tha aitreabh a chòmhnaidh;
B’ esan an duine chunnaic mi sileadh dheur ann an eilean,
’n aitribh na gruagaich Calupso tha cumail a greim air d’a aindeoin,
’s comas air bith chan eil aig’ air dùthaich a shinnsre a ruigheachd,
chionn ’s nach eil aige ri làimh na longan ràmhach is compaich,
leithid ’s a chuireadh e null air a shligh’ air druim farsuing an t-sàile.
Dhut-sa chan òrdugh nan dia, dhalta Dhieus, Mhenelä̀ois, thu dh’fhaotainn
bàis agus crannchur do chrìch an Argos, innis nan gearran;
ach ’s ann a chuireas na diathan neo-bhàsmhor gu crìochan an domhain
’s machair Elusion thusa, far bheil am fear bàn Radamantus,
(agus ’san dearbh àit sin as farasda beatha dhaoine,
oir chan eil garbh-ghailleann riamh no sneachd ann no uisg’, ach Ocèanos
ghnàth cur oiteag o ’n iar ’s binn séideadh chum fionnachd dhaoine)


[TD 70]

chionn ’s gu bheil Eilidh agad ’s gur leotha-san cliamhuinn an Dieus thu.’
’N déidh dha labhairt mar sin, chaidh e sìos anns an aigeal thonnach.
Thog mis’ orm chun nan luingeas le m’ chompaich, samhuiltean dhiathan,
agus bu mhór bh’ air mo chridhe de ghruaim, ’s mi gabhail na slighe.
Ach nuair a theàrnaich mi sìos a dh’ionnsaigh na luinge ’s na mara,
dheasaich sinn suipeir dhuinn fhìn, is thàinig naomh-shàmhchair na h-oidhch’ oirnn;
chaidh sinn a laighe ’san ám aig briseadh nam bàirlinnean mara.
Nuair nochd ùr-ghinte madainn nan ròs-mheur, shlaod sinn an toiseach
sìos do’n mhuir loinnrich ar longan is chuir sinn ’sna birlinnean cothrom
croinn is siùil; chaidh na fir cuideachd suas is shuidh air na tobhtaibh,
agus air suidhe gu réidh, thug iad buillean le ’n ràimh air an liath-mhuir.
Stiùir mi gu abhainn na h-Eiphit, tuil Dieus, air an ais mo chuid luingeas
agus an déidh sin dh’ìobair mi ìobairtean éifeachdach cheud damh.
Ach nuair a chaisg mi corruich nan dia as maireann gu suthain,
thog mi càrn d’ Agamemnon, a chum ’s gum biodh alladh do-mhùchte.
Sin rinn mi ’s chuir mi mu thilleadh, is thug na neo-bhàsmhor dhomh soirbheas;
b’ iadsan a dh’aisig gu luath mi do dhùthaich ghaolaich mo shinnsre.
Ach fan a nis am thigh-s’, gun tig aon no dà latha dheug oirnn,
agus an sin bheir mi aiseag gu ceart dut ’s tìodhlacan àlainn,
trì eich ’s carbad deagh-lìomhta, ’s le sin còrn grinn, gum bi d’ chuimhne
orm-sa gach là, nuair dhòirteas tu ofrail do dhiathan neo-bhàsmhor.”
Labhair Télemach ciallach an uair sin ris-san ’ga fhreagairt:
“Nis, a Mhic Atreus, na cum mi an so uin’ fhada, oir dh’fhuilinginn
suidhe ri d’ thaobh fad bliadhn’, is ionndrainn dachaigh no phàrant
chaoidh cha ghlacadh mi; ’s uamhraidh tha m’ aiteas ad sgeòil is ad bhriathran,
’g éisdeachd riutha. Ach cheana am Pulos ro-naomh tha mo chompaich
cinntinn farranach, ’s tusa ’gam chumail uin’ fhad’ an so leat.
Tìodhlac a bheireadh tu dhomh, biodh esan ’na thasgaidh; cha toir mi
eich do dh’Itaca leam ach fàgaidh mi ’n so ’nan cùis-uaill iad
dhut-sa, oir ’s tusa tha riaghladh air machair fharsuing, ’s trom-fheur innt’,
stàrr is cruithneachd is seagal is eòrna bàn ’s leathann cinneas.
Ach ann an Itaca cluain fharsuing réis chan eil idir no àilean;
muime ghobhar i, ’s taitneach gu mór seach mhuime nan steud-each;
oir chan ion-shiubhal do dh’eich no deagh-chluaineach aon de na h-innsean
laigheas ’sa’ mhuir; mar so tha Itaca eadhon thar chàich dhiubh.”
Sin mar a thubhairt e; bhris air a’ Mhenelas, laoch math ’sa’ ghàir-chath,
snodha gàire, chnaidaich e esan le làimh agus labhair:


[TD 71]

“’S fuil mhath o’m bheil thu, mhic ghaolaich, o’n their thu a leithid. Gu dearbha
mùthaidh mise sin dut, oir ’s urrainn mi; as na tha agam
laighe de thìodhlacan taisgte ’nam thigh bheir mi dhut fear as bòidhche,
prìseile; bheir mi dhut bóla deagh-dhèanta; ’s de dh’airgiod e uile
’s oirean air snasaicht’ le òr, obair Hephaistois; thug an gaisgeach
Paidimos, rìgh nan Sidónach dhomh fhìn e, nuair dh’fhasgaidh a thigh mi,
tilleadh dachaigh an taobh ud; ’s ann dut-sa bu mhath leam so thabhairt.”
Sin mar bha iadsan ag ràdh so ri chéile. Ghluais an luchd-cuirme
steach do lùchairt an rìgh fhlathail. Thug na fir leotha meanbh-spréidh
’s ghiùlain iad fìon fearail; chuireadh le ’m mnathan bréid-gheal chuc’ aran.
Sin mar bha iadsan ri saothair mu fhleadh ’san tigh. Bha na suirghich
daoine uaibhreach, ri mùirn, a’ tilgeadh chorc agus chuspair
dìreach far ’m b’ àbhaist air làr bha dèanta roimh thalla Odusseus.
Shuidh an sud Antinus ’s cuide ris Eurumach, ìomhaigh nan diathan,
tòisich nan suirgheach; an tréine bu mhór thug iad bàrr air na h-uile.
Chas orr’ Nöémon, mac Phronios, is dh’fheòraich e d’ Antinus ’s thubhairt:
“Antinus, ach am beil fios no nach eil againn idir mu’n cheist so?
C’uin a bhios Télemach tilleadh o Phulos na gaineimh? B’ i m’ long-sa
thug e air falbh, ’s tha feum oirr’ air tigh’nn orm fhìn gu dol thairis
dh’ionnsaigh Elis cluan-fharsuing; ’sa’ cheàrna sin a tha agam
da làir dheug agus fop’ àl mhuileid as fulangach saothair,
’s iadsan neo-bhriste; dh’fhaodainn fear dhiùbh-san thoirt leam is a bhristeadh.”
Sin mar a thubhairt e; b’ìongnadh le càch sud; cha d’ shaoil iad gun d’ fhalbh e
idir gu Pulos Nélich, ach fhathast bhith fantainn mu ’n àite,
’m bad-eigin còmhla r’ a chaoraich no àireach a mhuc feadh nam machair.
Labhair Antinus, mac Eupeites, an sin ris ’ga fhreagairt:
“Innis gun mhearachd dhomh so; c’uin a dh’fhalbh e ’s có na fir òga
lean e? Am b’ Itacaich thaght’ iad, no sheirbhisich fhéin is a thràillean?
b’ urrainn e sin dhèanamh cuideachd. An nì so fòs abair fìor rium,
chum deagh fhios a bhith agam; am b’ ann le fòirneart ’s do t’aindeoin
thug e do luath-long bhuat, no ’n tug thu le d’ dheòin i, o’n dh’iarr e?”
Labhair Nöémon, mac Phronios, an uair sin ris-san ’ga fhreagairt:
“Thug mi gu deònach dha i mi fhìn. Ciod a dhèanadh neach eile,
nuair bhios a leithid de dhuin’ ag iarraidh rud, ’s iomaguin ’na chridhe?
’s cruaidh bhiodh e ’n tìodhlac a dhiùltadh. Na h-òganaich ’s uaisle ’nar déidh-ne
feadh na tìre, ’s iadsan a lean e; oirre ’na cheannard
chunnaic mi fhìn a’ dol Mentor no dia; bu tur-choltach a ris-san.


[TD 72]

Ach so ’s iongantach leam; mu mhadainn an dé an so dhearc mi
Mentor uasal, ’s bha esan ’san ám air birlinn gu Pulos.”
’N déidh sin a ràdh, chaidh e dh’ionnsaigh tigh athar. Ach orra le chéile
thionndaidh an cridheachan fearail gu feirg. Thug iad suidh’ air na suirghich
còmhla is sgur de ’n cleasan. ’Nam measg bhruidhinn mac Eupeites,
Antinus, ’s diùmbach a bha e; le dubhachas lìonadh a chridhe
buileach mu’n cuairt, ’s bu choltach a shùilean ri teine ’na lasair:
“Ochan, is garbh da rìribh an obair so rinneadh gu h-uaibhreach,
turas so Thélemach! Shaoil sinn nach tigeadh e idir gu buil da.
Mach mar so chaidh gill’ òg, ge b’ oil leinn, lìonmhor ’s gu bheil sinn,
tarruing luinge ’s a’ taghadh nan daoine ’s fheàrr feadh na dùthcha.
Sìnidh e fòs ri bhith fhathast ’na phlàigh. Ach a neart-san gun dìthich
Dieus air, mu’n ruig tomhas aoise! Ach siùthdaibh, thoiribh dhomh luath-long
’s fichead compach, gun gabh mi ’n caol Itaca ’s Shamois nan carraig
fàth foill’ air-san, ’s e tilleadh, gun goirt bhios a sheòladh mu athair.”
Sin mar a thubhairt e; dh’ aontaich iad uile ris ’s dh’iarr iad a dhèanamh;
dh’éirich iad ealamh an sin is ghluais iad gu luchairt Odusseus.
Nis cha robh Pénelopeia neo-fhiosrach fad’ air na rùintean
shuidhich na suirghich an doimhneachd an cridheachan; dh’innis Medón di,
gille bha muigh ’san lainn ’s a’ cluinntinn an comhairlean, ’s iadsan
deilbheadh innleachd a stigh. Chaidh e dh’innse do Phénelopeia
suas troimh ’n lùchairt. Nuair theàrnaich e ’n starsach, thuirt Pénelopeia:
“Ghille, c’uim chuireadh thusa an so leis na suirghichean mórail?
’n ann chum òrdugh a thabhairt do mhnathan Odusseus fhlathail
sgur de ’n obair is saothair a dhèanamh mu chuirm air an sgàth-san?
Chaoidh na biodh iad ri duirghe no tathaich an àit air bith eile
’s itheadh iad dinneir an crìche ’s an deiridh a nis anns an làraich,
sibh-se tha sìor-thigh’nn cruinn ’s a’ stròiceadh maoine bu lìonmhor,
earras Thélemach ghlic. Nach bitheadh sibh idir a’ cluinntinn
roimhe bho ’r n-athraichean fhéin, ’s sibh ’nur cloinn, mar bha àbhaist Odusseus
measg ur pàrant, gun aon rud eucoir a chantainn no dhèanamh
riamh air duine ’san dùthaich, mar ’s nòs rìgh flathail; air aon fhear
gabhaidh e gràin, ’s is dòcha gun tugadh e gaol do fhear eile.
Esan—cha d’ ghnìomhaich e riamh air duine sam bith obair aingidh.
Ach tha bhur meinn-se soilleir ’s ur gnìomharan mi-chiatach uile,
’S buidheachas idir chan fhaighear air coibhneasan ’n deaghaidh làimhe.”


[TD 73]

Labhair an uair sin rithe Medón, fear na h-inntinne ciallaich:
“O nach b’ e ’n t-olc so, bhanrigh, bu duilghe! ach ’s miosa ’s is cruaidhe
fada rud eil’ tha na suirghich a’ meòrach—’s na dèanadh Mac Cronois!
’S Télemach fhéin chur gu bàs leis an umha gheur a tha bhuapa,
tilleadh dhachaigh; chaidh esan an tòir air fios chluinntinn mu athair
dh’ionnsaigh Phulois ro-naoimh ’s Lacedaimoin ’s àghmhoire fearann.”
Sin mar thuirt esan; a glùinean ’s a cridhe-se lagaich ’san làraich.
B’ fhad’ ghlac eucomas cainnt i, is lìonadh a sùilean le deuraibh,
’s stad a guth beòthail. Ach thuirt i mu dheireadh ’s mu dheòidh ris, ’ga fhreagairt:
“Ghille, carson a shiubhail mo mhac? Cha robh éiginn sam bith air
cas chur air longan luatha as steudan sàile do dhaoine
’s théid thar na mór-thuil. ’N ann gus nach fàgar measg dhaoin’ eadhon ainm dheth?
Thug Medón do freagairt an sin, fear na h-inntinne ciallaich:
“Tha mi gun fhios am b’ aon de na dee ghluais e no ’n tàinig
togradh cridhe air fhéin gu siubhal do Phulos, gum faigh e
sgeul mu athair bhith tilleadh, no ciod air bith ’m bàs rinn e fhaotainn.”
’N déidh sin a chantainn, ma ta, chaidh e bhuaipe troimh lùchairt Odusseus.
Uimpe-se thuirling bròn briseadh cridhe ’s chan fhuilingeadh i tuilleadh
suidh’ air cathair, ge b’ iomadh té bh’ ann air àruinn an tighe.
Ach b’ ann air starsaich an t-seòmair ro-shnasail a shuidh i, ’s i caoineadh
tùrsach; agus mu’n cuairt bha a mnathan ri caoidhearan uile,
liuthad ’s a bh’ann feadh an tighe, araon na bha sean ’s na bha òg dhiubh,
agus ’nam measg, ’s i ri ochan gu dian, thuirt Pénelopeia:
“Eisdibh, a luaidhean. dhòmh-sa thar chàich thug tighearna Olumpois
piantan seach uile mhnathan a rugadh ’s a dh’àraicheadh mar rium,
té chaill roimhe mo dheagh fhear bu leómhanta meanmna ’s bu bharrail
measg nan Greugach ’s gach feairt ’s a b’ fharsuing cliù air feadh Hellais
’s meadhon Argois. A rithis a nis ghlac siantan o ’n talla
mac mo ghaoil gun sgeul air, ’s cha chuala mi iomradh a shiubhail.
’S cruaidh-chridheach sibh-se, ’s nach d’ smaoinich sibh fhéin, aon té dhibh, mo ghluasad
mach as mo leabaidh, ge b’ fhios duibh cinnteach, nuair chaidh e do’n luing dhuibh;
chionn nan d’ fhiosraich mis’ e bhith meòrach an turais so, ’n uair sin
bhiodh e air fantainn, ge miannach gu shlighe, no bhiodh e air m’ fhàgail
marbh ’san tigh. Ach gairmeadh neach chugam gu h-èasgaidh mo sgalag,
Dolios, an seann duin’ thug m’ athair dhomh fhìn, ’s mi tighinn an taobh so,
’s th’ agam a’ gleidheadh mo lios iol-chraobhaich, gun suidh e gu h-ealamh


[TD 74]

làimh ri Läertes ag aithris so uil’, ach an deilbh esan innleachd
’s dòcha ’s gun tig e mach ’s gun gearan ri sluagh a tha togairt
shìol-san a sgrios is sìol an Odusseus, samhuil nan diathan.”
Labhair rithe-s’ an sin a’ mhuim’ ionmhuinn Eurucleia:
“Marbh-sa mi, bhaintighearna ghaolach, le umha aniochdmhor, no fàg mi
beò ’san tigh, ach an sgeul cha chum mi idir an cleith ort.
B’ fhiosrach mis’ air so uile is thug mi gach nì dha a dh’iarr e,
fìon milis ’s aran, ach uam thug e garbh-mhionn nach innsinn co dhiùbh e
dhut-sa, gun tigeadh an dàrna lath’ deug, no ionndrainn thigh’nn ort-s’ air
agus gun cluinneadh tu iomradh a shiubhail, mu’m milleadh tu, caoineadh
t’ ùrla ghrinn. Ach cuir uisg’ air do ghnùis ’s culaidh ghlan air do cholainn;
dìrich gu d’ sheòmar mullaich le d’ shearbhantan ’s guidh air Aténe,
nighean Dieus, fear na targaid, oir b’ ise shaoradh e fhathast
eadhon o ’n bhàs. Ach na claoidh an seann fhear, ’s e claoidht’, oir cha ghràineil
sìol Mhic Arceisios, ar leam, do na diathan beannaichte buileach;
’s ann a bhios, theagamh, fear fhathast an uachdar a chumas mar oighreachd
sealbh air tigh an àrd-mhullaich ’s na h-achannan torach tha thall ud.”
’G ràdh sin, chiùinich i caoidh-se is chaisg i a sùilean o chaoineadh.
Agus air uisge chur air a gnùis ’s culaidh ghlan air a colainn,
chaidh i le mnathan-muinntir an àird gu seòmar a’ mhullaich;
thilg i sad eòrna ’m bascaid is rinn i ùrnuigh d’ Aténe:
“Eisd rium, a nighean Dieus, fear na targaid, Atrutóne;
mas e ’s gun loisg Odusseus nan iomadach ionnsgal ’na thigh dhut
sléisnean ìghmhora caorach no daimh, sin cuimhnich nis, guidheam;
saor mo mhac gràidh ’s cum uaidhe na suirghich ’s droch-àrdanach uabhar.”
’N déidh sin a ràdh, thog i iolach, is dh’éisd a’ bhaindia r’ a h-ùrnuigh.
Thog na suirghichean gleadhar feadh talla nam faileasan sgleòdhach;
so mar a theireadh fear ’s fear de na h-òganaich b’ árdanach uabhar:
“’S cinnteach a nis gu bheil banrigh nan suirgheach lìonmhor a’ réiteach
bainnse dhuinne, ’s gun fhios di mar rinneadh casgradh d’ a mac oirr’.”
Sin mar a theireadh fear ’s fear, ach mu sud cha b’ fhios daibh mar rinneadh.
Bhruidhinn Antinus riutha is labhair e facal ’nam fochair:
“Seachnaibh, a dhaoine cuthaich, gach uile ghuth uaibhreach gu h-iomlan,
chum ’s nach toir fear-eigin dh’fhaoidt’ a steach cuideachd sanas. Ach siùthdaibh,
éireamaid sàmhach mar so is cuireamaid gnìomh air an rùn ud
thàinig a chianaibh gu h-eagnaidh ri càil gach aoin fhir ’nar measg-ne.”


[TD 75]

’N déidh sin a chantainn, shònraich e fichead a b’ fheàrr de na fearaibh,
’s mach a ghabh iad a dh’ionnsaigh na luath-luinge ’s tiùrra na mara.
Shlaod iad an long an toiseach a mach gu doimhneachd an t-sàile
’s chuir iad am broinn na luing duibhe an crann ’s na siùil agus rinn iad
deas anns na lùban leathrach na ràimh, gach aon diubh an òrdugh;
sgaoil iad a mach na siùil gheala,—is ghiùlain an gillean àrd-mheanmnach
airm chuca—’s dh’acraich iad ise am muigh air an oitir is aisde
thàinig iad fhéin. Ghabh iad suipeir an sin ’s dh’fheith iad feasgar thigh’nn orra.
’N sud anns an t-seòmar mhullaich bha Pénelopeia ro-chéillidh
laighe gun bhiadh, gun bhlaiseadh air deoch no annlan, ’s i cnuasach
smaoin ach an seachnadh a mac neo-mheangail an t-eug no an cuirt’ e
dhìth leis na suighichean uaibhreach. Cho lìonmhor ’s thig smaointean gu leómhann
ghabhas eagal an còmhlan de dh’fhearaibh, nuair thairngeas iad uime
cearcall foilleil; cho liutha rud chnuasaich ise, mu’n tàinig
séimh-shuain oirre; chaidil i, sìneadh, ’s dh’fhuasgail gach alt dith.
Smaoinich baindia nan liath-shùl Aténe an sin air rud eile;
chruthaich i ìomhaigh bha coltach ’na dealbh ri mnaoi, ri Iphtìme,
nighean Icarios mhór-aignich phòs Eumélos bha còmhnaidh
’m Perai. Dh’aisig i ise gu aitribh Odusseus fhlathail,
chum ’s gun cuireadh i casg air caoineadh ’s air ochanaich dheuraich
Pénelopeia bha ’g osnaich ’s a’ tuireadh. A steach chun an t-seòmair
chaidh i seach iall a’ chroinn ghlasaidh is sheas os a cionn ’s thuirt i rithe:
“Phénelopeia, an cadal dut, cràidhteach ’s gum bheil thu ’nad chridhe?
’S deimhinn ’s is cinnteach nach ceadaich na diathan as socrach beatha
caoineadh no acain dut-s’, oir tha dùil ri d’ mhac a bhith tilleadh
fhathast, oir peacadh sam bith chan eil air-san an aghaidh nan diathan.”
Fhreagair Pénelopeia ro-chéillidh ise an uair sin,
agus i norradh fo dhùsal ro-shéimh an dorsan nam bruadar:
“Phiuthar, c’uim thàinig thu ’n so? —cha b’àbhaist dut idir bhith tadhal
roimhe co dhiùbh, o’s ro-chian do chòmhnaidh—’s tu tabhairt domh earail
sgur de mo bhròn ’s iomadh goimh tha ’gam bhuaireadh am inntinn ’s am chridhe,
té chaill roimhe mo dheagh fhear bu leómhanta meanmna ’s bu bharrail
measg nan Greugach ’s gach feairt ’s a b’ fharsuing cliù air feadh Hellais
’s meadhon Argois; ’s a nis b’ ann a dh’fhalbh mo mhac gaolach air birlinn,
leanabh gun eòlas math aig’ air saothair no seanchas. Mu dheidhinn
’s motha mo thuireadh-s’ a nis na eadhon mu dheidhinn mo chéile,


[TD 76]

’s uime tha crith orm ’s eagal gun tachair dad air a’ chuan da
no ann an dùthaich nan daoin’ ud far ’n deach e, o’n ’s lionmhor na naimhdean
thuras olc dha, a’ togairt chur eug, mu’n ruig dùthaich a shinnsre.”
Labhair an uair sin rithe an ìomhaigh dhoilleir ’ga freagairt:
“Misneach mhath dhut is eagal ro-mhór na biodh idir ad chridhe,
chionn ’s gu bheil mar ris a’ triall a leithid de threòraiche ’s dh’aslaich
daoin’ eile cuideachd a sheasamh an taic ri’n taobh, oir is urrainn
Pallas Aténe; tha truas aice riut-sa, ’s tu tuireadh, is b’ ise
chuir mi an dràsd an so, gus na nithean sin aithris dut-sa.”
Labhair Pénelopeia ro--chéillidh rithe an uair sin:
“Mas e ’s gur dia thu ’s gur facal dé a chual’ thu, a nise
siuthad, innis domh cuideachd mu’n truaghan bhochd ud ’s am bheil e
beò an àit-eigin fhathast ’s ag amharc solus na gréine,
no bheil e chean’ air caochladh ’s a’ còmhnaidh an tallaidhean Hàdes.”
Labhair an uair sin rithe an ìomhaigh dhoilleir ’ga freagairt:
“Dearbh cha toir mi dhut uime-san iomradh o thoiseach gu deireadh,
aon chuid am beò e no marbh; is olc cainnt aotromas gaoithe.”
’N déidh sin a chantainn, dh’èalaidh i mach seach crann glasaidh na h-ursainn,
mach gu ruig anail nan sian. Leum ise ’n àird as a cadal,
nighean Icarios, ’s blàths an aoibhneis a’ ruigheachd a cridhe,
chionn ’s mar shaighd oirre bruadar so-fhaicinn an dubhar na h-oidhche.
Dhìrich na suirghich air bòrd agus sheòl iad na sligheachan mara,
tionndadh léirsgrios do Thélemach null ’s a nall ’nam broillich.
Laighe ’m meadhon an t-sàil tha Asteris, eilean creagach,
eadar Itaca ’s Samos nan carraig, ’s cha mhór e. Tha ann-san
acarsaid laighe shoitheach is fosgladh chuic’ air gach taobh dhith;
innte-se, gabhail fàth foill’ air Télemach, dh’fheith na h-Achaibhich.


[TD 77]

LAOIDH ODUSSEUS

Leabhar V

GEÀRR-IOMRADH:

Gearan Aténe ann an Olumpos mu chruaidh-chàs Odusseus; cuirear
Hermeias, no Hermes, gu eilean Calupso a dh’iarraidh oirre Odusseus
a leigeil dachaigh; aontaichidh ise is innsidh i dha; iarraidh i air
ràth a thogail; leagar craobhan is togar an ràth; air dha an t-eilean
fhàgail, chì Poseidon e is togaidh esan stoirm a bhriseas an ràth;
gheibh Odusseus truas agus cobhair e Leucotea; ciùinear an stoirm
le Aténe, agus mu dheireadh snàmhaidh Odusseus gu tìr; caillidh e
am preasan faisg air abhainn is air a’ muir.

MÌNEACHADH:

Bha baindia na maidne posda aig Titónos.

Scheria—tir nam Paidhàcach is Alcinuis, an rìgh.

Marbhaiche Argois—b’e sin Hermeias.

Pierié—dùthaich an taobh tuath na Gréig.

Ambròsaidh—biadh nan dia.

Neachtar—deoch nan dia

Artemis—cha tric a bhiodh Artemis a’ toirt bàis do dh’fhir.

Déméter—baindia a’ choirce is nam pòr.

Umha—bha claidhean is innealan eile air an dèanamh de dh’umha, mu’n do thòisich daoine air obrachadh iaruinn.

Uisge na Stucs—aon de dh’aibhnean ifrinn.

Iall-tomhais—<eng>‘Stathmé’ <gai>’sa’ Ghreugais. thàtar a’ smaoineachadh gum b’ ann le éill a bhiodh iad a’ tomhas, ’s cha b’ ann le slait.

Ramh-stiùiridh—Cha robh stiùirean aca mar a tha againne.

Seice làn d’ fhìon is deoch eile an craicinn coltach ri màl pìoba.

An Treabhaiche—’sa’ Ghreugais <eng>‘Böótes’; <gai>reul.

An Grioglachan—theirte na <eng>Pleiades <gai>ris-san.

Am Mathan—tha esan a’ cumail a shùl air Orion, an sealgair.

Ocèanos—a réir nan seann Ghreugach, bha an saoghal còmhnard


[TD 78]

còmhnard agus abhainn ris an cainnte Ocèanos a’ sruthadh mu’n cuairt da.

Gun chuid an uisg-ionnlaid Ocèanos—Is e sin nach eil e dol fodha; chan eil so fìor.

Rinn e ri chridhe mór-aigneach còmhradh—Ann an cainnt mhóralaich nan gaisgeach Greugach b’ e sin “thuirt e ris fhéin”.


[TD 79]

Dh’éirich a’ Mhadainn o leabaidh o thaobh Thitónois mhórail,
chum bhith giùlan a soluis do dhiathan neo-bhàsmhor ’s do dhaoine.
Nis bha na diathan a’ suidhe ’nan séisean, ’s leotha bha làthair
Dieus ’s àrd-thartarach torann tha chumhachd na’s mó na na h-uile.
Riutha bhruidhinn Aténe mu àmhghararan lìonmhor Odusseus,
cuimhneachadh orr’, oir bu chùram dhi esan, ’s e ’n aitribh na gruagaich:
“Dhieus ar n-athair is càch dhibh, a dhiathan beannaichte sìorruidh,
chaoidh na biodh rìgh tha giùlan na h-òr-shlait caomhail no màlda
tuilleadh le dheòin ’s na bitheadh e treibhdhireach idir ’na inntinn,
ach biodh e doicheallach daonnan ’s a’ dèanamh ghniomharan olca,
chionn ’s nach eil aon neach a’ cumail air chuimhn Odusseus fhlathail
measg an t-sluaigh bha e riaghladh ’s ri ’n robh e cho caomhail ri athair.
Ach ’s ann tha esan a’ laighe an eilean, ’s e fulang chruaidh-àmhghar
’n aitribh na gruagaich Calupso tha cumail a greim air d’ a aindeoin,
’s comas air bith chan eil aig’ air dùthaich a shinnsre a ruigheachd,
chionn ’s nach eil aige ri làimh na longan ràmhach is compaich,
leithid ’s a chuireadh e null air a shligh’ air druim farsuing an t-sàile.
Agus a nis tha bhuap’ a mhac gaolach cuideachd a mharbhadh,
tilleadh dhachaigh; chaidh esan an tòir air fios chluinntinn mu athair
dh’ionnsaigh Phulois ro-naoimh ’s Lacedaimoin ’s àghmhoire fearann.”
Labhair rithe an sin Dieus, trusaiche sgò, ’s e ’ga freagairt:
“Nighean, ciod so a’ chainnt thar uat o challaid nam fiacal?
Nach bu tu fhéin a thionnsgainn an rùn so, gun tugadh Odusseus
dìoghaltas a mach orra sud le cinnt an déidh tilleadh dhachaigh?
Télemach aisig-s’ gu teòma— oir ’s urrainn—gun ruig e a dhùthchas
slan gun sgiorradh, ’s gun till na suirghich ’san luing le ais-shleamhnadh.”
Sin rinn a ràdh; ri Hermes a mhac gaoill labhair e ’n déidh sin:
“Hermeiais,—oir ’s tus’ ar teachdaire ’n gnothaichean eile
cuideachd—innis do ghruagaich nan grinn-chleachd ar rùn tha gun mhearachd
thaobh sligh’ Odusseus na h-inntinn as fulangach, chum is gun ruig e
dhachaigh gun aiseag aon chuid o dhiathan no dhaoine bàs-mhor;
ach math dh’fhaodte, ’s e fulang gach doilgheis air ràth ioma-cheanglach,
ruigeadh e Scherïa, fonn toraidh bharrail, ’san fhicheadamh latha,
tìr nam Paidhàcach tha ’n dlùth-dhaimh nan dia. Is iadsan a bhair dha
urram o’n chridh am barrachd mar dhia is aiseag air birlinn
dhùthaich ghaolaich a shinnsre, toirt òir dha ’s umha is éididh,


[TD 80]

pailteas nach coisneadh Odusseus a riamh as an Troidh, ged a thigeadh
dhachaigh neo-bheudar air faotainn a chuibhrinn dlighich de ’n chobhart.
Sin mar tha cuibhreann an dàin da a chàirdean fhaicinn is tilleadh
dh’ionnsaigh a thalla àrd-mhullaich ’s a dh’ionnsaigh dùthaich a shinnsre.”
Sin mar thuirt Dieus; cha d’easumhlaich an teachdaire, marbhaiche Argois.
Cheangail e ’n déidh sin air ball for chasan a chuaranan àlainn,
cuaranan ìongantach òir bhiodh ’ga ghiùlan araon air an an uisge
agus air talamh neo-chrìochnach cho siùbhlach ri anail na gaoithe.
Ghlac e ’n t-slat leis an tàlaidh e sùilean nan daoine as math leis
’s leatha-se cuideachd luchd eile, ged bhiodh iad ’nan suain, nì e ’n dùsgadh.
’S ise ’na làmhan, sheòl treun-mharbhaiche Argois air iteig.
’N déidh dhol thar Phïerï, thug e leum do’n chuan as an iarmailt
’s ghrìos e an sin air an tonn mar an fhaoilinn d’ am beus a bhith glacadh
éisg feadh chamusan gàbhaidh na mara neo-bhuainte ’s a’ fliuchadh
itich dhlùith leis an t-sàl; b’ ann coltach rithe-se mharcaich
Hermes air iomadh tonn. Ach nis nuair a ràinig e ’n t-eilean,
—’s cian as a bha e—b’ ann air-san a ghluais e o ’n ghorm-mhuir gu fearann
’s lean e air aghart, gun d’ ràinig e ’n umha mhór an robh còmhnaidh
gruagach nan grinn-chleachd; b’ ise fhuair e a stigh. Air a’ chagailt
ghabh teine mór, is cian feadh an eilein bha àileadh ag éirigh
suas as seudar so-sgealbht’ is aitinn, ’gan losgadh. Bha ghruagach
seinn le guth bòidheach a stigh, ’s i gluasad air beulaibh a beairte,
fighe le spàl de’n òr. Bh’ air cinntinn mu’n cuairt air an uamhaidh
coille fo bhlàth, critheann ’s feàrna ’s craobh-bhròin as an cubhraidhe anail.
Annta bha fasgadh ealtainn fhad-sgiathach, cailleachan-oidhche,
seabhagan ’s sgàirbh fhad-theangach d’ an cùram gnothaichean mara.
Timchioll an sud air uamha nam frog bh’ air sìneadh gu slaodach
fionan ùrar liosa, ’s air luisreadh le moguil a bha e.
Sruthadh le uisge soilleir bha ceithir fuarain an òrdugh,
tionndadh thall ’s a bhos, gach aon, ’s iad faisg air a chéile,
’s timchioll bha àileanan taise fo luisreadh dail-chuaiche is pearsail;
agus an sud aig an ám, ge bu dia neo-bhàsmhor a thigeadh,
ghabhadh e annas araon is aoibhneas ’na chridhe air fhaicinn.
Sheas ann ’s dh’amhairc le ìongnadh an teachdaire, marbhaiche Argois.
Ach nuair dh’amhairc e nis le ìongnadh ’na chridh’ air na h-uile,
steach do’n uamhaidh fharsuing ghtad-ghabh e. Cha b’ olc bha an aithne
rinn air, ’ga fhaicinn mu coinneimh, a’ bhaindia nèamhaidh Calupso;


[TD 81]

oir cha neo-aithnicht’ idir na diathan neo-bhàsmhor d’ a chéile,
eadhon ge cian bhios fear dhiubh o chàch an aitribh a chòmhnaidh.
Ach cha d’rug e a stigh air Odusseus mór-aigneach; bha e
’n àite b’ àbhaist da roimhe, ’na shuidh’ air a’ chladach a’ caoineadh,
reubadh a chridhe le deòir is ochanaich agus le piantan,
sileadh dheur, ’s e amharc a mach thar na mara neo-bhuainte.
Thòisich a’ bhaindia nèamhaidh Calupso air ceasnachadh Hermes,
’n déidh dhi a chur ’na shuidhe air cathair rìomhaich an toiseach:
“Ach c’uim a thàinig thu, innis, Hermeiais na h-òr-shlait? Is ionmhuinn,
urramach tha thu, ge ainmig co dhiùbh ’n ám so do thadhal.
Aithris ciod tha ’nad bheachd; tha mo chridhe ’gam ghrìosad a dhèanamh,
mas e ’s gun urrainn mi dhèanamh, ’s mas nì air a dhèanamh e idir.
Ach lean air t’ aghaidh, a chum ’s gun cuir mi cuid aoigh air do bheulaibh.”
’N déidh sin a ràdh, chuir a’ bhaindia dha bòrd air a bheulaibh, an deaghaidh
lìonadh làn d’ ambròsaidh, is mheasgaich i neachtar dearg dha.
Dh’ith agus dh’òl an teachdaire, marbhaiche Argois, ’s an déidh dha
dinneir a ghabhail ’s aon uair ’s gun riaraich e chàil leis an annlan,
fheagair e is’ an sin is labhair e rithe, ag ràdha:
“Tha thu a’ faighneachd ceist dìom, baindia de dhia, air mo thighinn,
’s innsidh mise gun mhearachd an sgeul sin dut, ’s tu ’ga iarraidh.
Dieus a thug òrdugh dhòmh-sa d’ am aindeoin a thighinn an taobh so.
Có le thoil fhéin a ruitheadh thar sàil cho mór is do-labhairt?
oir chan eil baile dlùth dha a bhuineas do dhaoine tha tabhairt
thìodhlac naomha do dhiathan is ìobairtean éifeachdach cheud damh.
Ach ’s rud deimhinn nach comas do dhia eil’ aon chuid dol seachad
idir air rùintean Dieus, fear na targaid, no sin chur am faoineas.
Their e gu bheil agad cuide riut duine tha sònraichte truagh dheth
seach na fir chog naoi bliadhna mu bhaile Phriam. (Anns an deicheamh
shiubhail iad dachaigh an déidh am baile a sgrios, ach ’san tilleadh
pheacaich iad ’n aghaidh Aténe a dhùisg droch gaoth orra ’s mór-thuinn.
Chailleadh a chompaich ghasd’ air uile an uair sin, ach ghiùlain
gaoth agus tonn leoth’ esan is sguab iad e dh’ionnsaigh an àit so.)
’S esan a dh’òrduich Dieus dut a nis a chur uat gu ro-ealamh;
oir ’s i ’s cuibhreann da fhathast a chàirdean fhaicinn is tilleadh
dh’ionnsaigh a thall’ àrd-mhullaich ’s a dh’ionnsaigh dùthaich a shinnsre.”
Sin mar a thubhairt e; chlisg a’ bhaindia nèamhaidh Calupso,
’s bhruidhinn i, labhairt ris-san am briathran na h-iteige siùbhlaich:


[TD 82]

“Dhiathan ’s cruaidh-chridheach sibh-s’ is eudmhor thar chàich ann am barrachd,
sibh-s’ tha diùmbach baindee bhith laigh an glacaibh dhaoine,
follaiseach, mas e ’s gun dèan té céile gràdhach de dh’fhear dhiubh.
’S ionnan so ’s mar an t-ám thagh Madainn nan ròs-mheur Orìon;
feadh sin bha diùmb oirbh rithe, a dhiathan as socrach beatha,
riamh gun tug Artemis stuama na h-òr-chathrach air-san an ionnsaigh
’n Ortugïé ’s a mharbh i le gathan farasda, mìn’ e.
’S ionnan e cuideachd ’s an tràth a laigh Deméter nan grinn-chleachd
còmhla ri Iason an sùgradh ’s an gaol, ’s i géilleadh d’ a cridhe,
’n eilghe threas-threabhte. Cha b’ fhada bha Dieus gun an naidheachd a chluinntinn,
fear a chuir esan gu bàs, ’ga bhualadh le bheithir gheal dhealain.
Sin mar tha diùmb oirbh rium-s’, a dhee, fear bàsmhor bhith mar rium,
duine shàbhail mi fhìn, ’s e mu dhruim luinge góbhlach ’na aonar,
chionn sgath Dieus a long shiùbhlach, ’ga sgailceadh le bheithir gheal dhealain
’m meadhon a’ chuain fhìon-daithte, is sgoilt e ’na mìrean o chéil’ i.
Chailleadh a chompaich ghasd’ air uile an uair sin, ach ghiùlain
gaoth agus tonn leoth’ esan is sguab iad e dh’ionnsaigh an ait so.
Dha-s an thug mise coibhneas is lòn agus bhithinn a’ gealltainn
dhèanamh rè fad a làithean gu léir neo-bhàsmhor ’s neo-aosmhor.
Ach a chionn ’s nach comas do dhia eil’ aon chuid dol seachad
idir air rùinteam Dieus, fear na targaid, no sin chur am faoineas,
biodh e a’ triall thar na mara neo-bhuainte, mas esan tha grìosad
’s òrduchadh sin da, ach aiseag air dhòigh sam bith cha dèan mise,
chionn ’s nach eil agam ri m’ laimh na longan ràmhach is compaich,
leithid ’s a chuireadh e null air a shligh’ air druim farsuing an t-sàile.
Ach bheir mi comhairle dha gu deònach ’s cha chum mi an cleith i,
los gun tig e gun sgiorradh sam bith gu dùthaich a shinnsre.”
Labhair an uair sin rithe an teachdaire, marbhaiche Argois:
“Cuir a nis uat e mar sin ’s roimh chorruich Dhieus biodh ort uamhas,
dh’eagal ’s gun gabh e gamhlas sam bith no cruas riut an déidh so.”
’N déidh sin a chantainn, ma ta, thar as treun-mharbhaiche Argois;
ach b’ ann a dh’ionnsaigh Odusseus na mór-aigne thog ise oirre,
ghruagach thighearnail, a chionn ’s gun cual’ i teachdaireachd Dhieus di.
Fhuair i esan, ma ta, ’s e ’na shuidh’ air an oirthir. Cha d’thiormaich
riamh o na deòir a dhà shùil, ’s bha a chaomh-bheatha srùladh mach uaidhe,
caoidh mu dhol dachaigh, do bhrìgh ’s nach de thaitinn a’ ghruagach ris tuilleadh.
Bhiodh e gun teagamh a’ cadal nan oidhche r’ a taobh leis an éiginn


[TD 83]

stigh ’sna h-uamhaichean fròig, fear neo-thograch ri taobh na té tograich;
ach air an la bhiodh e suidh’ air na creagan an sud air a’ chladach,
reubadh a chridhe le deòir is ochanaich agus le piantan,
sileadh dheur, ’s e ag amharc a mach thar na mara neo-bhuainte.
Theann a’ bhaindia neamhaidh ri ràdh ris, ’s i seasamh am fagus:
“Fhir mhìorathail, na caoidh, guidheam, tuilleadh an so, is na caitheadh
asad do bheatha, oir cuiridh mi nis gu ro-dheònach air falbh thu.
Siuthad, geàrr bùird mhóra is eagair ri chéile le umha
ràth leathann ’s càirich gu h-àrd oirre clàir, gus an dèan i do ghiùlan
thar a’ chuain cheòthair. Taisgidh mi fhìn innt’ aran is uisge
’s fìon dearg càilmhor, nithean a chumadh air falbh uat an t-acras;
bheir mi dhut aodach umad is cuiridh mi soirbheas ad dheaghaidh,
los gun tig thu gun sgiorradh sam bith gu dùthaich do shinnsre,
mas e ’s gur toil nan dia e tha gleidheadh na h-iarmailte farsuing:
’s iadsan as tréine na mise gu tùradh ’s dèanamh gnothaich.”
Sin mar a thubhairt i; chlisg Odusseus foighidneach, uasal,
’s bhruidhinn e, labhairt rithe am briathran na h-iteige siùbhlaich:
“’S nì eile so tha ’nad bheachd-sa, ’s chan idir m’ aiseag, a bhainde,
té tha ’g iarraidh mi chaitheamh air ràth mór-aigeal na mara
’s gàbhaidh is doirbh, rud nach caith fiù longan cothromach, luatha,
aoibhneach le soirbheas Dieus. Cha deachainn-s’ air ràth gun do dheagh ghean,
mur biodh tu deònach co dhiùbh bòid mhór thoirt dòmh-sa, a bhaindia,
nach dèan thu dòbheart sam bith eile thùradh am aghaidh-sa tuilleadh.”
Sin mar a thubhairt e; bhris air a’ bhaindia nèamhaidh Calupso
snodha gàire; chniadaich i esan le làimh agus thubhairt:
“’S donas co dhiùbh thu le cinnt, ’s chan fhaoineas tha idir ’nad eanchainn,
chionn ’s gun tug thu ’nad cheann a leithid so labhairt de bhruidhinn.
Nis biodh am fios so aig talamh ’s an iarmailt fharsuing gu h-àrd uainn
agus aig uisge na Stucs shruthas sìos ’s as mò cuspair mhionnan
agus as uamhasaich’ cuideachd do dhiathan beannaicht’ nach dèan mi
dòbheart air bith eile thionnsgnadh ad aghaidh-sa tuilleadh an déidh so.
Ach ’s e ’n gnothach a th’ agam am bheachd ’s a thùras mi cuideachd,
dìreach na thionnsgainn domh fhìn, nuair ruigeadh éiginn cho cruaidh mi;
chionn ’s gu bheil inntinn agam-s’ tha treibhdhireach cuideachd, ’s chan iarunn
idir mo chridhe a stigh am chom; ’s ann tha e ach truasmhor.”
’N déidh sin a chantainn, ma ta, chaidh a’ bhaindia nèamhaidh gu siubhal
roimhe gu luath, ’s shìn esan air coiseachd an lorgaibh na bainde.


[TD 84]

Ràinig iad uamha nam fròg, a’ ghruagach ’s an duine; shuidh esan
sìos an sud air a’ chathair o ’n d’ éirich Hermeias, is làimh ris
chàirich a’ ghruagach sìos gach annlan gu òl agus ithe,
leithid ’s a dh’itheas fir bhàsmhor. Mu choinneimh Odusseus fhlathail
shuidh i fhéin, ’s r’ a taobh-se chuir banoglaich neachtar ’s ambrósaidh.
Shìn iad an làmhan a dh’ionnsaigh an annlain bha deas air am beulaibh,
agus a nis nuair ghabh iad an sàth de dheoch is de bheatha,
eatorra thòisich air seanchas a’ bhaindia nèamhaidh Calupso:
“Ghineil Dieus, a Mhic Lartes, Odusseus nan iomadach innleachd,
seadh, bheil thu nise togairt bhith siubhal mar so ann an tiota
dh’dhùthaich ghaolaich do shinnsre? Ma ta, gum bu slàn dut a dh’aindeoin.
Ach nam b’ eòl dut idir ad inntinn na h-àmhgharan uile
’s dàn dut fhulang gu d’ shàth, mu’n ruig thu dùthaich do shinnsre,
dh’fhanadh tu ’n uair sin leam-s’ an so ’san làraich a’ gleidheadh
m’ aitribh ’s bhiodh tu neo-bhàsmhor, ge mór do mhiann air do chéile
fhaicinn, an té tha thu ’g iargain gach là. Cha suaraich’, air m’ fhacal,
—’s cinnteach—na ise co dhiùbh mi ’n cruth no ’n dealbh, o nach iomchuidh
idir na bàsmhor’ bhith strìth ’n cruth no ’n ìomhaigh ri bannal neo-bhàsmhor.”
Labhair rithe ’ga freagairt Odusseus nan iomadach tionnsgal:
“Bhainde thighearnail, mu so na bi feargach, guidheam. Is ro-mhath
’s aithne dhomh fhìn sin uile, gur truaighe r’a faicinn mu m’ choinneimh
Pénelopeia ro-chéillidh an dealbh ’s am meudachd na thusa;
oir is bean bhàsmhor ise, ’s tha thusa neo-bhàsmhor, neo-aosmhor.
Dh’aindeoin sin fhéin tha mi ’g iarraidh ’s ag iargain gach là siubhal dachaigh
’s latha mo thillidh fhaicinn. Gidheadh, ma sgathar le dia mi
muigh anns a’ chuan fhìon-daithte, sin giùlaineam, ’s agam am bhroilleach
cridh’ fhulang bheud, oir ’s ro-lìonmhor na piantan a dh’fhuiling mi cheana,
’s lìonmhor bha m’ shaothair air thonnaibh ’s an cath. cuirte fòs so am measg sud.”
Sin mar a thubhairt e; chromaich a’ ghrian is thàinig an dubhar,
agus air ruigheachd do’n dithis ud, ghabh iad an sàsachadh sùgraidh
’n iomall na h-uamha frògaich, a’ fantainn an caidreabh a chéile.
Nuair nochd ùr-ghinte madainn nan ròs-mheur, ghrad-chuir Odusseus
cleòc’ uime ’s léine; chòmhdaich a’ ghruagach i fhéin am brat mór, geal,
fìnealta ’s òirdheirc, ’s thilg i crios àlainn òir mu a leasraidh
’s bréid air uachdar a cinn; b’ ann an sin a theann i ri meòrach
aisig d’ Odusseus na mór-aigne. Thug i dha tuagh mhór umha,
freagrach ’na ghlacaibh ’s geur air gach taobh, is innt’ air dheagh-thàthadh


[TD 85]

cas de dh’fhiodh ola ro-ghrinn; thug i tàl dheagh-lìomhta dha ’n déidh sin,
’s thòisich i ’n t-slighe gu iomall an eilein, an àit an robh cinneas
mhór-chrann; bha fearn’ ann ’s critheann is giuthas àirdead nan speuran,
craobhan bha tioram o shean ’s ro-chrìon ’s a shnàmhadh dha aotrom.
Ach nis an uair a sheall i dha ’n t-àit an robh cinneas nam mór-chrann,
shiubhail a’ bhaindia nèamhaidh Calupso dhachaigh, is thòisich
esan air gearradh nan craobh, ’s bha ’n obair ’ga dèanamh gu luath leis.
Fichead a leag e gu léir is bheàrr e an sin leis an umh’ iad;
lìomh e gu h-eòlach iad ’s rinn e ’n iall-tomhais dìreach riutha.
Feadh sin d’ a ionnsaigh ghiùlain a’ bhaindia nèamhaidh Calupso
snìomhairean. Tholl e gach déile is chuir e an eagar còmhl’ iad
’s thairng e ’n uair sin ri chéil’ an ràth le cnagan ’s le altaibh.
Amhuil cho leathann ’s a thuairneas fear ’s eòlas math aig’ air ceàirdean
ùrlar luing leathainn luchd; cho leathann sin air am meudachd
rinn Odusseus an ràth; le togail chlàr is le saoiraneachd
aisnichean dlùtha dheilbh e i ’s chrìochnaich le taobh-stocan fada.
Innt’ rinn e crann is slat-shiùil bha freagrach dha-san ’s a bharrachd
rinn e ràmh-stiùiridh dha fhéin, gus an cumadh e cùrsa dìreach.
Dhìon e i cuideachd le cliathan de chaol o thòiseach gu deireadh,
chum bhith ’nan dìdean o ’n tonn, ’s chuir e riutha-san pailteas de dh’fhiodhrach.
Feadh sin d’ a ionnsaigh ghiùlain a’ bhaindia nèamhaidh Calupso
bratan a dhèanamh sheòl, ’s rinn e iadsan gu h-innleachdach cuideachd.
Orra cheangail e taodan is tarruingean agus na sgòdan,
’s b’ ann air lunnan a tharing e i fhéin a steach do’n mhuir loinnrich.
Nise bha ’n ceathramh lath’ ann, ’s gach nì leis-san dèant’; air a’ chóigeamh
dh’aisig a’ bhaindia nèamhaidh Calupso air falbh e bho’n eilean,
’n déidh dhi aodach cùbhraidh chur uime ’s an deaghaidh fhailcidh.
Agus air bòrd chur a’ bhaindia dha seice làn de fhìon dorcha,
aon diubh, ’s té mhór eile de bhùrn, ’s leis min ann am màileid;
thaisg i ’san ràth mar an ceudna dha annlan càilmhor ’na phailteas;
chuir i d’a ionnsaigh soirbheas bha blàth araon is neo-bheudar.
B’ ait as an t-soirbheas a sgaoil Odusseus uasal na siùil rith’
agus le ràmh, ’s e ’na shuidhe, gum b’ innealta stiùir e dìreach.
Cadal cha d’aon air a ruisg, ’s e ’g amharc an Treabhaiche ’s anmoch
cromadh, ’s an Grioglachan cuideachd, ’s am Mathan ri ’n can iad am frith-ainm
Crann mar an ceudna, fear thionndas an sud, ’s a shùil air Orï̀on;


[TD 86]

’s esan leis fhéin an t-aon fhear gun chuid an uisg’ ionnlaid Ocèanois;
oir b’ e ’n reul ud a dh’òrduich a’ bhaindia nèamhaidh Calupso
ghnàth bhith aig’ air a chlì-làimh, am feadh ’s bhiodh e caitheamh nan cuantan.
Seachd là deug bha e seòladh, a’ caitheamh chuantan; ’san ochdamh
nochd monadh sgleòdhach tìr nam Paidhàcach, far ’m b’ fhaisge i air-san;
dh’amhairc i dìreach mar thargaid air uachdar na h-aibheise ceòthair.
Có mhothaich dha-san an sin ach luaisgear triathail na talmhainn
cian as na beanntan Solmach, ’s e tilleadh á tìr nan Aitiopach?
Nochd e seòladh a’ chuain, da. Chaidh esan gu corruich bu mhotha,
agus ri chridhe fhéin, ’s e crathadh a chinn, rinn e seanchas:
“Ochan, ’s cinnteach a nis gun chaochail na diathan an rùintean
thaobh Odusseus, am feadh ’s bha mis’ am measg nan Aitiòpach!
’S ann tha e dlùth chean’ air tìr nam Paidhàcach far bheil e ’san dàn da
mór-chrìoch na dóruinn a sheachnadh tha nis air gluasad d’a ionnsaigh;
ach cuiridh mis’, tha mi ’n dùil, gu shàth de dhoilgheas e fhathast.”
’N déidh sin a chantainn, shìn e air sgòthan a chruinneachadh còmhla
’s bhuair e ’n t-aigeal, a’ breith air a mhorghath thrì-rinneach ’na làmhan.
Chuir e uil’ shiantan gach gaoith air ghluasad leis-san, is còmhla
dh’fhalaich e ’n neòil tìr ’s fairge maraon, ’s ghrìos oidhch’ o na speuran.
Còmhla thuit gaoth as an ear ’s as an deas ’s gaoth ’n iar an droch-shéididh
’s Boreas o’n tuath, gineal gilead nan speur, ’s i carachadh mór-thuinn.
B’ ann ’sa’ cheart ám sin a lagaich a ghlùinean ’s a chridh’ air Odusseus;
’s uamhas ’ga bhualadh, rinn e ri chridhe mór-aigneach seanchas:
“O mise, ’s truagh mi! Ach ciod tha gu tachairt a nis ’sa’ cheann thall domh?
’s m’ eagal gum b’ ann gun mhearachd a labhair a’ bhaindia na h-uile,
té thuirt gum fuilinginn àmhghair gu m’ shàth ’san aigeal, mun ruiginn
dùthaich mo shinnsre; ’s e so tha ’ga choimhlionadh uile a nise.
Leithid de neòil le ’m bheil Dieus a’ crùnadh na h-iarmailte farsuing!
bhuair e a’ mhuir, ’s tha sitheadh an dràsd orm siantan gach gaoithe;
nise ’s cinnteach dhomh léirsgrios. Bu bheannaichte trì ’s ceithir fillte
Danabhaich chailleadh ’san ám ud an dùthaich fharsuing na Tròidhe,
toirt gean mhath do Mhic Atreus. Nach mise cuideachd bh’ air faighinn
bàis is crannchur mo chrìch’ an là chaith Tròidhich ’nam meallaibh
sleaghan pràis-rinneach orm, ’s mi mu chorp Mhic Phéleus bh’ air caochladh!
Bhithinn an sin air faighinn mo dhlighe tòrraidh, ’s bhiodh Greugaich
sgaoileadh mo chliù; ach is searbh nis an t-eug le ’m bu dàn domh bhith glacte.”


[TD 87]

’N déidh dha labhairt mar sin, bhuail bàirlinn mhór os a chionn e,
brùchdadh gu h-oillteil d’ a ionnsaigh, is thilg i ’na cuairteig an ràth air.
B’ fhada bho ’n ràth thuit esan e fhéin ’s leig e ’n stiùir as a làmhan;
bhris sian garbh, tigh’nn o mheasgadh nan gaoth, an crann air ’sa’ mheadhon,
’s cian anns a’ chuan thuit aodach is slat. Chuireadh esan fo ’n uisge
fada ’s cha b’ urrainn e éirigh ro-luath fo ionnsaigh na mór-thuinn.
Nochd e mu dheireadh ’s mu dheòidh, ’s o bheul mach spùt e an sàl-uisg,
sàl bha srùladh ’na thuil o cheann. Ach a dh’aindeoin cha d’ leig e
’n ràth as a chuimhne, ge claoidht’, ach a’ sitheadh ’na deaghaidh ’sna tonnaibh,
ghlac e i ’s shuidh e ’na meadhon, a’ seachnadh a’ bhàis chuireadh crìoch air.
Dh’iomain a’ mhór-thonn ise a null ’s a nall feadh an t-srutha.
Amhuil mar chaitheas gaoth tuath an fhoghair na cluarain feadh machrach,
’s iadsan a’ leantainn ri chéile ’nan dlùth-bhadaibh; b’ ionnan ’s mar dh’iomain
gaothan ise a null ’s a nall feadh an aigeil; air uairibh
shadadh gaoth deas gu gaoith tuath i gu giùlan, ’s aig ám eile rithis
bhitheadh gaoth ’n ear a’ toirt géill do ghaoith ’n iar, a chum bhith ’ga ruagadh.
Mhothaich an sin da Ino nan aobairnean grinne, nigh’n Chadmois,
Leucotöé bu roimhe bean bhàsmhor bu daonda cànain,
ach ’s leatha nis o na diathan an doimhneachd an t-sàil a cuid adhraidh.
B’ ise ghabh truas ri Odusseus air seachran, ’s bròn air a shiubhal;
dh’éirich i ’n àird o ’n linne, ’s i coltach air iteig ri fachach,
’s shuidh i air uachdar an ràth is labhair i briathran mar so ris:
“Fhir mhiorathail, ach c’uime ghabh luaisgear na talmhainn Poseidon
corruich uamhraidh mar so riut, ’s gu bheil e sìolachadh pòr mór
doilgheis dut? Dearbh cha mharbh e thusa, ge mór tha a chuthach.
Siuthad, dèan dìreach mar so—ar leam nach neo-thuigseach thu idir—
rùisg dhìot an t-éideadh sin ’s fàg aig na gaothan an ràth gus a giùlan
agus dèan oidhirp le buille de shnàmh am fearann a ruigheachd,
tìr nam Paidhàcach, ionad ’sam bheil e ’nad chrannchur bhith teàrnte.
So dhut a nis, gabh am bréid so is sgaoil e fo d’ bhroilleach—’s rud naomh e—
agus chan eagal sam bith dhut gum fuiling thu nì no gun eug thu.
Ach nuair a bheanas tu idir le d’ làmhan air talamh tioram,
fuasgail am breid an sin dhìot is tilg e fada bho ’n fhearann
mach anns a’ chuan fhìon-daitht’ is tionndaidh fhéin air t’ ais uaidhe.”
’N déidh sin a chantainn, ma ta, thug a’ bhaindia am bréid da ’s an uair sin
sìos chaidh i fhéin, ’s i coltach ri fachach, ’san aigeal thonnach,
’s dh’fhalaich a’ chiar-thonn i. Mheòraich Odusseus foighidneach, uasal;


[TD 88]

’s uamhas ’ga bhualadh, rinn e ri chridhe mór-aigneach seanchas:
“O mise! faodaidh fear de na diathan neo-bhàsmhor bhith deilbheadh
foille dhomh rithis, o ’n dh’iarr e mi dh’fhàgail an ràth; ach cha toir mi
éisdeachd idir dha—’s deimhinn—o’n chunnaic mi fhìn le mo shùilean
cian uam an tìr an duirt e bhiodh cothrom agam bhith teàrnte.
’S ann nì mi dìreach mar so, ’s ar leam gur h-e rud as fheàrr dhomh;
cheart cho fada ’s a dh’fhanas a bùird an eagar ’sna h-altaibh,
fanaidh mi ’n so fad an ama is fuilingeam, giùlan mo phiantan.
Ach nuair a chrathas an tonn mo ràth o chéile gu buileach,
snàmhaidh mi, chionn ’s nach eil nì eil’ agam as fheàrr gu chur romham,”
Feadh ’s bha e tionndadh sin ’na inntinn ’s ’na chridhe, d’ a ionnsaigh
ghrìos Poseidon, luaisgear na talmhainn, mór-thonn, té ghàbhaidh,
dhoirbh, chroch-stuadhach is sgailc i e. Amhuil mar chathas gaoth shéideach
tòrr muill tioraim a sgapas i thall ’s a bhos; b’ ionnan sgapadh
bùird fhad’ an ràth leis an tonn. Chaidh Odusseus góbhlach air aon diubh,
marcachd air ionnan ’s each lom, is rùisg e ’n sin deth an t-aodach
thug Calupso nèamhaidh dha; sgaoil e ’m bréid grad fo bhroilleach
’s leig e e fhéin ’san t-sàl air a bhroinn, a’ sìneadh a làmhan,
tograch gu snàmh. Ach mhothaich dha luaisgear triathail na talmhainn
agus ri chridhe fhéin, ’s e crathadh a chinn, rinn e seanchas:
“Nis bi mar sin a’ falbhan air chuan, ’s déidh iomadach doigheas
fhulang, gun téid thu measg dhaoin’ as daltan Dieus, ach cha duil ’am
dh’aindeoin sin fhéin gun dèan thu cùis-ghearain de lughad do dhóruinn.”
’N déidh sin a chantainn, leag e a’ chuip air eich nam mong àlainn
’s ràinig e Aigai, ionad an sealbhaich e aitreabh tha cliùteach.
Nis b’ ann a thionndaidh Aténe, nigh’n Dieus, a smuain gu rud eile;
cheangail i slighean nan gaoth eile ’s dh’òrduich i dhaibh uile còmhla
sgur is laighe aig fois; ach ghrìos i gaoth shiùbhlach o ’n iar air
’s bhris i an tonn roimhe, chum gineal Dieus Odusseus a thaobhadh
leannain nan ràmh, na Paidhàcaich, a’ seachnadh a bhàis is a chrìche.
Dà latha ’n sin ’s dà oidhch’ bha e ruagte le bàirlinnean dùmhail
agus bu tric bha chridhe a’ sùileachadh sgriosaidh mu choinneimh…
Ach nuair thug madainn nan sàr-chleachd an treas latha nise gu ìre,
sguir a’ ghaoth ’sa’ cheart ám; thàinig fèath balbh ’s chunnaic e fearann
faisg air, ’s e sealltainn roimhe ro-gheur, air a thogail le mór-thonn.
Amhluidh mar ’s ait le cloinn deò beatha bhith nochdadh ’nan athair,


[TD 89]

fear tha ’na laighe ’n euslaint, a’ fulang chruaidh-phiantan, ’s e fada
caitheamh—’s eitigh an dàn bha ’ga ghlaoidh—mar ’s ait iad gun d’fhuasgail
diathan esan o thrioblaid; cho ait le Odusseus bha nochdadh
tìre ’s coille, ’s shnàmh e an cabhaig gu cas chur air talamh.
Ach nuair a bha e bho ’n fhearann cho fad’ ’s gheibh neach éisdeachd air glaodhaich,
sin nuair a chual’ e farum a’ chuain ris na sgeirean; bha raoiceil
garbh-thuinn ri cladach an fhearainn, gu h-oillteil a’ brùchdadh, ’s na h-uile
còmhaicht’ an cobhar an t-sàil; oir ann cha robh fasgadh no cala
ghleidheadh long, ach creagan is rubhachan gobach is sgeirean.
B’ ann ’sa’ cheart ám sin a lagaich a ghlùinean ’s a chridh’ air Odusseus;
’s uamhas ’ga bhualadh, rinn e ri chridhe mór-aigneach seanchas:
“O mise! nuair thug Dieus domh gum faicinn fearann, gun dùil ris,
agus a reub mi gu ceann an linne so cheana ’s gun chrìochnaich,
ceum air tìr an àite sam bith as an liath-mhuir cha léor dhomh,
chionn tha muigh sgeirean biorabh, is ump’ a’ bùireadh tonn bheucach,
’s carraig lìomhaidh ruith suas; is domhain am fagus di ’n fhairge,
’s dòigh chan eil idir air seasamh mo chasan ’s air teicheadh o ghàbhadh;
dh’fhaodadh gun glac tonn mhór mi, ’s mi gluasad gu tìr, is gun sgailc i
suas mi ri carraig sgoraich; is dìomhain an sin a bhios m’ ionnsaigh.
Agus ma shnàmhas mi orm ris an fhearann na’s fhaid’, ach am faigh mi
cladaichean fiar-bhuailt’ an àite sam bith is fasgadh o ’n fhairge,
’s m’ eagal gun glac an t-sian mi ’n ath-uair ’s gun giùlain i mach mi
thairis air cuan nan iol-iasg, ’s mi ri ochanaich thruim, no gun grìos orm
dia as a’ mhuir biast mhór, leithid ’s tric Amphitrìte chliùteach
’g àrach; oir ’s fios domh gur dodach rium luaisgear cliùteach an domhain.”
Feadh ’s bha e tionndadh sin ’na inntinn ’s ’na chridhe, bha mór-thonn
dìreach ’san ám ’ga sguabadh a dh’ionnsaigh na oirthire starbaich.
Sin far an leòbte dheth chraiceann, ’s a bhristeadh a chnàmhan ri chéile,
mur do chuir baindia nan liath-shùl Aténe sanas ’na inntinn.
Rug e air creig le gach làimh, ’s e sitheadh g’a h-ionnsaigh, is oirre
chum e, ’s e gnòsad, a ghreim, gus an deachaidh a’ mhór-bhairlinn seachad.
Sin mar a thàr e bho sud, ach a’ sùghadh air ais air a rithis
bhuail i le h-ionnsaigh e ’s chaith i e astar a mach anns an fhairge.
Amhluidh mar leanas clachan gu pailt ri spògan a’ ghibnich,
’n ám bhith ’ga shlaodadh o chòs; b’ionnan sin ’s mar leòbadh ri creagan
craiceann o dhà làimh chruaidh-san, ’s e fhéin air fhalach ’sa’ mhór-thonn.


[TD 90]

Sin a nis far am bitheadh Odusseus mìorathail caillte
’n aghaidh an dàin, mur do bhuilich Aténe nan liath-shùl air toinisg.
Gluasad a mach as an tonn, leithid ’s bhrùchdas a dh’ionnsaigh an fhearainn,
shnàmh e seachad a muigh, ag amharc gu tìr, ach am faigheadh
cladaichean fiar-bhuailt’ an àite sam bith is fasgadh o ’n fhairge.
Ach anns an t-snàmh air dha tighinn mu bheul uisg’ aibhne sruth-ghrinne,
sin far ’n robh dìreach a nis an t-ionad a shaoil e a b’ fheàrr dha,
còmhnard gun chreagan air bith, ’s bha fasgadh cuideachd o ’n ghaoith ann.
Dh’fhiosraich e dia ’san t-sruth is rinn e ris ùrnuigh ’na chridhe:
“Eisd, a thriath, ge b’ e có thu; air t’ iarraidh le iomadach ùrnuigh,
ruigeam a nis thu, ’s mi teicheadh o ’n chuan roimh mhaoidheadh Phoseidoin.
’S urramach eadhon aig diathan neo-bhàsmhor tha fear sam bith dhaoine
thig d’an ionnsaigh air seachran ’san dòigh tha mise ’san ám so
ruigheachd do shrutha ’s ag guidh’ ort an déidh mór-shaothrach a ghiùlan.
Ach bi rium iochdmhor, a thriath; is achuimgeach riut mi, air m’ fhacal.”
Sin mar a thubhairt; stad esan air ball a shruth ’s bhac e a thonnan;
rinn e dha fèath air thoiseach air ’s shaor e gu beul uisg’ na h-aibhn’ e.
Lùb Odusseus a ghlùinean ’s a ghàirdeanan treun’, oir bha spiorad
brist’ leis an t-sàl. Bha tòcadh ’na chom uile, ’s uisge na mara
taosgadh suas ’na shruth as a bheul ’s a chuinnleinean. Laigh e
lag air bheag deò, gun anail, gun chainnt, ’s thàinig sgìos air bha fuathsach.
Ach nuair a fhuair e ’n ath-anail ’s dh’aisigeadh spiorad gu bhroilleach,
dh’fhuasgail e bréid na baindia an sin deth ’s leig e a steach e
dh’abhainn na sàl-bhuinne; ghiùlain a’ mhór-thonn air ais air an t-sruth e,
’s ghrad-ghlac Ino ’na làmhan e. Thionndaidh esan o ’n abhainn,
chrùb a steach fo chuilc is phòg e talamh nan gràn-phòr;
’s uamhas ’ga bhualadh, rinn e ri chridhe mór-aigneach seanchas:
“O mise! Ciod a thig rium? Ciod thachras a nis ’sa’ cheann thall domh?
Mas e ’s gun dèan mi fair’ oidhch’ air chàradh truagh aig an abhainn,
faodaidh gum marbh droch reothadh maraon ’s dealt ùr mi, an déidh dhomh
’n deò leigeil asam le laigse; is fuar bhios a’ séideadh roimh mhoch-thràth
gaoth de’n abhainn. ’S ma théid mi ri bruthach ’s gu coille na rò-sgàil
’s laighe ’n dlùth-phris, nam fàgadh am fuachd ’s an sgìos mi ’s gun tig orm
séimh-shuain, ’s m’ eagal gun tàrl domh bhith ’m chobhart ’s am fhaodail aig
biastan.”
Shaoil e, ’s e gabhail beachd, gum b’ e so a bu tarbhaiche dhèanamh;
thog e air chun na coille a fhuair e faisg air an uisge


[TD 91]

’n àit ioma-fhadharcach ’s shnàig e fo dhà phris, cinneas o ’n aon bhad,
té de chrann ola bha nàdurrach ’s té de chraoibh ola nan liosan.
Tromhpa-san riamh cha bhiodh neart nan gaoth ’s fliuch anail a’ séideadh,
’s orra cha bhuaileadh, a’ ghrian le gathan, ’s i boillsgeadh, ’s cha drùdhadh
sileadh iad buileadh; cho tiugh sin dh’fhàs iad co-aimligt’ ri chéile;
fòpa-san dh’èalaidh Odusseus. Ghrad-sgrìob e air uachdar le làmhan
leabaidh leathann; de dhuilleach bha froiseadh ro-lìonmhor ann, uiread
’s dhìonadh dithis no triùir ’n ám geamhraidh, ge b’ aimsir ro-chruaidh i.
Oirre-se dh’amhairc le aoibhneas Odusseus foighidneach, uasal;
laigh e ’na meadhon ’s air fhéin chaith e tòrr de na duilleagan froiste.
Amhluidh mar dh’fhal’ cheas neach aithinn fo luaith dhuibh ’n iomall na machrach,
fear nach bi coimhearsnaich aige, ’s e cumail deò anns an teine,
los nach feum e a lasadh o àit-eigin eile; ’san dòigh sin
dh’fhalaich Odusseus e fhéin le duilleach, is sìos air a shùilean
dh’aom Aténe cadal, a chum ’s gun tugadh e ’n tiota
casg dha air sgìos droch-shaothrach, a’ càradh a sgleò air a rasgaibh.


[TD 92]

LAOIDH ODUSSEUS

Leabhar VI

GEÀRR-IOMRADH:

Nochdaidh Aténe an aisling do Nòsica, nighean Alcinuis, rìgh Scheria is
iarraidh i oirre dol a nighe aodaich do’n abhainn; ni Nòsica sin is an
deaghaidh dhi fhéin is a mnathan-muinntir an aodach a nighe cuiridh iad
air mol a’ chladaich e gus a thiormachadh; cluichidh i fhéin is a
banoglaich an sin le ball agus dùisgidh iad Odusseus, ’s e gun fhios
c’àit a bheil e; théid e a dh’ionnsaigh nan caileag, ’s e rùisgte, ach
gun chuir e meanglan dosrach m’ a leasraidh; teichidh na caileagan, ach
dh’fhan Nòsica; cainnt sheòlta Odusseus rithe is a freagairt choibhneil
ris-san; bheir i dha rud gu chur uime is seòlaidh i e do’n bhaile; nuair
a ruigeas e doire Aténe, fanaidh e gus am bi na caileagan air am baile a ruigheachd

MÌNEACHADH:

Nausitus—athair Alcinuis.

Na Gràsan—triuir bhaindée eireachdais is àilleachd.

Bha màthair—a’ snìomh—Bhiodh banrighrean a’ snìomh an uair sin.

Na Gillean—seirbhisich a muigh no stigh.

Crannag—rud-eigin air mullach cairte, ’s docha bocsa no fasgadh.

Artemis—b’ ise a’ bhan-sealgair am measg nan dia.

Erumantus agus Teugetos—beanntan ’sa’ Ghréig.

Oighean na machrach—Na Gruagaichean a their mi riutha mar ’s trice;
bu spioradan iad a bha an seilbh air beanntan is aibhnichean, craobhan daraich is mar sin air aghart; b’ fhir na Gruagaichean Gàidhealach. Theirear <eng>‘numphai’ <gai>riutha ’sa’ Ghreugais.

Léto, no anns an Laidionn <eng>Latóna—<gai>màthair Artemis.

A’ breith air a glùinean—Nuair dhèanadh neach dian-ghuighe air neach eile, bheireadh e air a ghlùinean no air a smig no air fheusaig.

Déolos—naomh-eilean Apolloin.


[TD 93]

An cuan fìon-daithte—Ar leam gur fìon soilleir, ’s nach e fion dearg, ris an coltaich am bàrd a’ mhuir.

O Dhieus tha coigrich is déircich—B’ esan dia choigreach, dhéirceach is fhalbhanach.

Cala bhrèagha’ air gach làimh is am fosgladh caol—Bha am baile mar an eilean is dòirlinn chuige, tairbeart caol is ceum air; bha cala air gach taobh de’n tairbeart.

Còmhlarach—Aite coinneimh an t-sluaigh no àite margaidh.


[TD 94]

Sin mar a chaidil an sud an t-Odusseus foighidneach, uasal,
claoidhte le sgìos is pràmh. A nis chaidh Aténe gu dùthaich
’s dùn nam Paidhàcach bha uair roimhe tamh ann an Hupereia,
tìr chluan-fharsuing, an taic nan Cuclópach, fir b’ àrdanach uabhar,
dream bhiodh a’ dèanamh dhaibh dochair, oir b’ iad bu làidire cumhachd.
’N déidh dha ’n gluasad a sin, thug Nausitus, ìomhaigh nan dia, iad
’s shuidhich e ’n Scherïa fad’ iad o dhaoine dh’itheas aran.
Chuir e dhaibh balla mu’n chathair is dh’òrduich e tighean a thogail,
rinn e dhaibh teampuill nan dia is phàirtich e achannan treabhaidh.
Ach bha e chean’ air strìochdadh do’n dàn ’s air triall gu tigh Hàdes,
’s b’ alcinus rìghich ’san ám, fear fhuair o na diathan a ghliocas.
Dh’ionnsaigh a thighe-san shiubhail Aténe, baindia nan liath-shùl,
tionnsgnadh aisig d’Odusseus na mór-aogne. Choisich i oirre
steach gu seòmar iol-dealbhach ’sam b’ àbhaist do chaileig bhith cadal,
Nòsica, nighean an Alcinuis mhór-aignich, ’s làimh rithe dithis
bhanoglach, té ris gach ursainn, is bòidhchead ac’ o na Gràsan;
duint’ bha na còmhlaidhean boillsgreach. Ghrìos ise mar anail na gaoithe
dh’ionnsaigh leabaidh na caileig is sheas os a cionn agus rithe
rinn i seanchas, ’s i ’n riochd nigh’n Dumais chliùtich nan luingeas,
té bu chomhaois di fhéin ’s bha taitneach cuideachd d’ a cridhe.
Gabhail a riochd-se, labhair Aténe nan liath-shùl rithe:
“Nòsica, c’uim rug do mhàthair cho leisg thu? Tha t’ aodaichean rìomhach
laighe gun aire, ’s ort-sa tha d’ bhanais dlùth aig am feum thu
t’ éideadh fhéin an grinneas is sin thoirt do’n dream bheir thu dhachaigh;
oir ’s ann o sin bhios cliù math ag éirigh feadh dhaoine ’s o ’n aoibhneach
athair is màthair thighearnail. Ach tiugainn aig nochdadh na maidne
dhèanamh nighe, ’s théid mis’ am bhean-chuideachaidh leat, gus am bi thu
deasaicht’ gun dàil, o nach fada nis tuilleadh a bhios tu ’nad mhaighdinn,
oir tha na maithean chean’ uile suirgh’ ort feadh tìr nam Paidhàcach,
àit tha do shliochd-s’ ann cuideachd. Ach siuthad, brosnaich roimh mhoch-thràth
t’ athair cliùteach cairt chur an uidheam ’s muileidean, té bheir
plaideachan rìomhach, criosan is gùin leatha. ’S iomchuidhe fada
dhut-sa cuideachd bhith falbh mar sin na gabhail do choise,
oir tha na h-amraichean-nighe aig astar fada bho’n bhaile.”
’N déidh sin a chantainn, na ta, chaidh Pallas Aténe gu siubhal
dh’ionnsaigh Olumpois am bheil iad ag ràdh gu bheil cathair nan diathan


[TD 95]

feasda do-chàraicht’; cha chrathar le siantan ’s cha drùdhar le frois i
chaoidh, ’s cha ruig sneachd i; ach ’s ann tha soilleireachd adhair neo-neulach
sgaoilte mu’n cuairt di uile, is lainnir gheal a’ ruith thairis.
Innt’ tha na diathan beannaicht’ a’ gabhail an aighir gach latha.
Sin far an deach té nan liath-shùl, nuair thuirt i gach nì ris a’ chaileig.
Ghrad-thàinig madainn na sàr-chathrach ’s mhosgail i Nòsica ghùn-ghrinn,
agus ’san tiota ghabh i ro-ìongnadh mu dheidhinn a’ bhruadair.
Thog i oirre troimh ’n lùchairt a dh’innse d’ a h-athair ’s d’ a màthair
’s fhuair i iadsan a stigh. Bha màthair ’na suidh’ aig an teallach
cuide r’ a mnathan a’ snìomh a snàtha de phurpur na mara;
chòmhlaich i esan, ’s e gabhail a mach chun nam prionnsaidhean cliùteach
dh’ionnsaigh coinneimh gu ’m biodh na Paidhàcaich mhórail ’ga chuireadh.
Sheas i ri thaobh gu math faisg air ’s ri athair a gràidh rinn i seanchas:
“Phapai mo ghaoil, nach cuireadh tu ’n uidheam dhomh carbad deagh-rothach,
àrd, gu’n toir mi do’n abhainn gu ’n nighe na h-aodaichean àlainn
th’ agam a’ laighe salach? Dhut fhéin cuideachd ’s iomchuidh gum bitheadh
aodach glan air do chom, ’s tu measg nam prìomh-fhear a’ tabhairt
chomhairle; agus tha cóignear mhac ionmhuinn agad ’san lùchairt,
dithis pòsda ’s triùir ’nam fleasgaich shultmhor; tha iadsan
miannach culaidhean ùr-night’ a ghnàth bhith orra, nuair théid iad
dh’ionnsaigh dannsa; ’s iomaguin do m’ chridhe-sa ’n dràsda sin uile.”
Sin mar a thubhairt i, ’s nàir’ oirre ainmeachadh saor ri a h-athair
dhèanamh air pòsadh torrach; thuig esan gach nì agus fhreagair:
“Nighean, cha doichill mi aon chuid muileidean dut no rud eile.
Tog ort, ’s cuiridh na gillean an carbad dut ann an uidheam,
fear deagh-rothach, àrd, is crannag an càradh air uachdar.”
’N déidh sin a chantainn, ghlaodh e r’a gillean, ’s thug iad da éisdeachd.
Chuir iad cairt-mhuileid dheagh-rothach an uidheam am muigh agus chuice
thug iad na muileidean ’s chuir iad an ceangal fo’n charbad ’sa’ chuing iad.
Ghiùlain an ainnir o ’n t-seòmar an t-aodach deàlrach is chuir i
suas air a’ charbad dheagh-lìomht’ e; thaisg a màthair an ciste
biadh de gach gné bha càilmhor is chuir i innt’ annlan is dhòirt i
fìon ann an craiceann goibhre—chaidh ’n ainnir suas air a’ charbad—
’s thug i dhi ’m broinn searraig òir ola ruitheach gu h-ungadh le h-òighean.
Ghlac ise cuip ’s srian rìomhach is chuip i gu falbh iad; bha stararaich
chas o na muileidean; chaidh iad gu sìneadh ’nan deann-ruith, a’ giùlan


[TD 96]

leoth’ an aodaich ’s na caileig i fhéin, ’s cha b’ ann idir ’na h-ònar;
cuide rithe bha falbh a mnathan-muinntir a bharrachd.
Agus a nis nuair a ràinig iad sruthan ro-bhòidheach na h-aibhne,
—sin far ’n robh amraichean nighe bu bhuan, is bùrn math a’ sruthadh
mach seachad sìos ’na phailteas gu aodach a nigh’ air ro-shalaichead—
dh’fhuasgail na h-òighean a mach fo’n charbad na muileidean ’s chuir iad
ruaig orra null an sin ri taobh na aibhne cuartaich
chriomadh feòirnein air mhìlsead na meala. Mach as a’ charbad
thug iad an t-apdach, ’s ’ga ghiùlan do’n chair-bhùrn, stamp iad ’sna tuill e,
togail còmhstrith le drip. Nuair nigh iad ’s a ghlan iad gach salchar,
sgaoil iad an t-apdach a mach gu réidh ri tiùrra na mara,
dìreach far ’m bitheadh an cuan a’ glanadh a’ mhoil ris an eirthir.
Agus an déidh dhaibh am failceadh ’s an ungadh le ola ’na pailteas,
ghabh iad an dinneir ri bruachan na h-aibhne ’s dh’fheith iad an t-aodach
thiormachadh ’n gathan na gréin’. An tràth ghabh ise ’s a mnathan
sàth bidh, chluich iad le ball. a’ tilgeadh uapa nan ceann-bhrat.
Agus b’ i Nòsica gheal-làmhach thòisi ch an dannsa ’nam measg-san.
Amhuil mar ghluaiseas feadh bheann an Artemis, caitheadair shaighead,
null Eurmantos no thairis air Teugetos ’s barraichte àirdead,
ait as a h-éildean siùbhlach is tuirc, is leatha tha ’g iomairt
òighean na machrach, clann-nighean an Dieus, fear na targaid,—’s is aoibhneach
Léto ’na cridhe. thart’ uile tha ise le ceann is  le h-ùrla
agus so-aithnicht’, ach ’s grinn gach té dhiubh; cho sònraichte barrail
measg a mnathan-muinntir bha ise, a’ mhaighdean neo-phòsda.
Ach nuair a bha i a nis gu dol air a h-ais chun an tighe,
’n déidh dhi na muileidean cheangal ’s an t-aodach àlainn a phasgadh,
smaoinich baindia nan liath-shùl Aténe an sin air rud eile,
chum ’s gun dùisgeadh Odusseus ’s gum faiceadh e ainnir nan grinn-shùl
bheireadh dha iùl do’n bhaile Phaidhàcach. An sin chaith a’ bhanrigh
ball air inilt; cha d’ amais i oirre, ach thilg i e ’n glumaig
dhomhain; thog iadsan sgal fada is dhùisg an t-uasal Odusseus;
’g éirigh ’na shuidhe, thionndaidh e ’n smuain so ’na inntinn ’s ’na chridhe:
“O mise! Co iad na daoin’ a thàinig mi nise d’ an dùthaich?
’N iad luchd fòirneartach, fiadhaich gun eòlas air reachdan a’ cheartais,
no bheil iad faoilidh ri coigrich, is eagal nan dia air an inntinn?
Umam th’ air tighinn sgal boirionn, co-ionnan ’s mar thigeadh o òighean,


[TD 97]

gruagaichean ’s àbhaist bhith ’n seilbh air bideanan casa nam beanntan,
réidhleanan fiarach ’s ruarain nan abhainn. Am bheil mi gu deimhinn
nis an àit-eigin faisg air dùilean tha cleachd cainnt daonda?
Ach togam orm is feucham dhomh fhìn is faiceam ach có iad.”
’N déidh sin a chantainn, chrùb o na preasan an t-uasal Odusseus
agus o ’n dlùth-choill bhris e le làimh ghairbh meanglan de dhuilleach
dhìon m’a leasraidh ball dìomhair an duine. Air aghart a ghabh e
amhuil mar leómhann àraicht’ am beannaibh ’s e earbsach ’na thréine
ghluaiseas fo uisge ’s fo ghaoith, ’s a shùilean air theine ann; théid e
’n deaghaidh nan éildean machrach no measg cruidh no chaorach, ’s a ghoile
grìosad air eadhon dol steach gu tigh làidir a dh’fheuchainn na meanbh-spréidh;
b’ ionnan dòigh bha Odusseus gu taobhadh chaileagan cleachd-ghrinn,
rùisgte ’s gun robh e, oir ràinig an eiginn e. B’ oillteil a sheall e
dhaibh-san, ’s e millte le sàl, is theich iad, té thall ’s té a bhos diubh,
dh’ionnsaigh goban a’ chladaich. B’ i nighean Alcinuis ’n aon té
dh’fhan; chuir Aténe misneach ’na h-inntinn-se ’s thug i an t-eagal
mach as a buill; sheas i, stad m’ a choinneimh. Smaoinich Odusseus
guidh’ air ainnir nan grinn-shùl, a’ breith air a gluinean, no seasamh
bhuaipe mar bha e ’s guidhe am briathran air choimeas na meala,
dh’fhios ach an sealladh i ’m baile dha ’s aodach thoirt da. Agus shaoil e,
cnuasachadh sin, gum b’ e ’n nì bu tarbhaiche dha-san a dhèanamh,
seasamh bhuaipe ’s guidhe am briathran air choimeas na meala,
chum ’s nach gabhadh a’ chaileag ris fearg, ’s e breith air a glùinean;
labhair e cainnt air ball bha seòlta ’s air choimeas na meala:
“Guidheam, a bhaintighearna, ort; ach an aon thu de dhée no ’m bàsmhor?
Mas e ’s gur aon thu de dhée tha gleidheadh na h-iarmailte farsuing,
’s ann ri Artemis, nighean an Dieus mhóir ’s dlùithe do choltas,
saoilean fhìn co dhiùbh, an ìomhaigh, an cruth is am meadachd.
Ach mas tu té de na bàsmhor tha còmhnaidh air aghaidh na talmhainn,
’s beannaichte trì-fillt’ t’ athair ’s do mhàthair thighearnail-sa; ’s beannaicht’
trì-fillt’ do bhràithrean; saoileam gum blàthaich an cridhe le aoibhneas
mór air do sgàth-s’ an còmhnaidh, a’ faicinn géig de do leithid
gluasad a steach do’n dannsa. Ach ’s beannaichte buileach ’na chridhe
esan thar chàich bheir thu dhachaigh le truimead a thìodhlacan pòsaidh.
Riamh air mo shùilean chan fhaca mi leithid de mhnaoi no de dhuine;
’s uamhas a th’ orm, ’s mi ’gad amharc. An délos aig altair Apolloin


[TD 98]

chunnaic mi uair, ’s e ’g éirigh do leithid de dh’ùr-ghasan pailme.
Thriall mi’n sud cuideachd, ’s mór-shluagh ’gam leantainn, air turas ’san tigeadh
àmhgharan olc’ orm fhìn. ’Sa’ cheart dòigh, air fhaicinn-san cuideachd,
lìonadh le ìongnadh gu fada mo chridh’—o nach d’ éirich o’n talamh
riamh a leithid de chrann—mar ’s làn mi dh’ìongnadh ’s de dh’ uamhas,
’g amharc ort-sa, bhean, ’s eagal fuathsach orm beantainn ri d’ ghlùinean,
’s dóruinn dhoirbh ’gam ruigheachd. An dé, air an fhicheadamh latha,
theich mi bho ’n chuan fhìon-daitht’, ach rè fad an ama sin dh’iomain
tonn mi is siantan siùbhlach o ’n Eilean Ogugach, ’s a nise
thilg am freasdal an so mi, ar leam, dh’fhulang beud an so cuideachd;
saoileam nach sguir e, ach fhathast bheir dia gu buil móran roimh ’n ám sin.
Ach bi rium iocmhor, a bhaintighearn, oir ’s tusa ràinig mi ’n toiseach
’n deaghaidh móran droch shaothrach; de chàch aon duine chan eòl domh
dhiùbh-san tha ’n seilbh air an tìr ’s a’ chathair so. Seall domh am baile,
’s luideag gu tilgeadh umam thoir dhomh, ma bha agad mu t’ anairt
filleadh sam bith, ’s tu tighinn an so. Is dut-sa gun tugadh
diathan uiread ’s a bhios tu ag iarraidh dhut fhéin ann ad chridhe,
céile ’s tigh, agus bronnadh iad oirbh an co-aontachadh inntinn
’s ciatach; na so chan eil ni na’s gasd’ no na’s fheàrr, na nuair chumas
fear ’s bean-phòsda tigh le co-aontachadh inntinn, d’an naimhdean
mór-ghonadh ’s aiteas d’ an càirdean, ach aca-san fhéin ’s motha fios air.”
Fheagair Nòsica gheal-làmhach esan an uair sin, a’ cantainn:
“Choigrich, do bhrìgh ’s nach coltach ri duine neo-thuigseach no don’ thu—
agus is Dieus Olumpach e fhéin bhios a’ roinn air daoine
beannachd air math is olc, air gach aon mar ’s math leis—is dut-sa
thug e so, saoileam; ’s dut fhéin as fheudar fhulang a dh’aindeoin—
ach, nis o’n tha thu air tighinn d’ ar baile-ne agus d’ ar dùthaich,
dìth cha bhi aon chuid de dh’éideadh no rud air bith eile as iomchuidh
gheibheadh achuingeach dh’fhuiling cruaidh-dheuchainn, ’s e tachairt ’nar
còmhdhail.
Seallaidh mi ’m baile dhut ’s innsidh mi ainm an t-sluaigh; ’s le Paidhàcaich
sealbh air a’ bhaile ’s an tìr so; ’s nigh’n Alcinuis mhór-aignich mise,
agus is air-san tha cumhachd is neart nam Paidhàcach an crochadh.”
Sin mar a thubhairt i ’s dh’éigh i òrdugh do mhnathan nan grinn-chleachd
“Stadaibh, a shearbhantan, c’àit bheil sibh dol, air firionnach fhaicinn?
oir chan fhear anamant’, ’s cha bheirear, an duin’ ud a ruigeas le naimhdeas
tìr nam Paidhàcach, a chionn ’s gur caomh sinn leis na neo-bhàsmhor.


[TD 99]

’S còmhnaidh dhuinn cian an cuan nan iol-thonn aig an iomall, ’s cha tadhail
aon duin’ eile tha be`sinn, ach ’s truaghan tha ’n so, ge b’ e có e,
tighinn air seachran an taobh so, is uime-san ’s fheudar an dràsda
gabhail; o Dhieus tha coigrich is déircich, gach aon diubh, ’s is buidhe
tìodhlac leotha, ge beag e. Ach thugaibh, a mhnathan, do’n coigreach
biadh ’s deoch ’s failcibh ’san abhainn e ’n àit am bheil fasgadh o’n ghaoith air.”
Sin rinn i ràdh; stad iadsan is bhrosnaich gach té dhiubh an té’le.
Chuir iad Odusseus sìos am fasgadh ’na shuidhe, mar dh’òrduich
Nòsica, nighean an Alcinuis mhór-aignich; chàirich iad còmhdach,
brat is léine, r’ a thaobh ’s thug iad dà ’n searraig òir ola ruitheach;
dh’iarr iad air fhailceadh fhéin an sin an sruthan na h-aibhne.
Sin nuair a labhair Odusseus am measg nam banoglach-muinntir:
“Seasaibh, a mhnathan, mar sin aig astar, gun glan mi o m’ ghuaillibh
sàl na mara leam fhìn ’s gun suath mi ol’ umam. ’s fhada
ungadh o m’ chom le cinnt. Mu ’r coinneimh cha dèan mis’ air aon fhear
m’ fhailceadh, o’n ’s nàr leam mo rùsgadh air tachairt measg chaileagan cleachd-ghrinn.”
Sin mar a thubhairt; chaidh iadsan a thaobh is dh’inns iad do’n ainnir.
Ach nigh Odusseus uasal o ’n abhainn de chraiceann an sàl-uisg
chòmhdaich a ghuaillean leathann ’s a dhruim mu’n cuairt agus sgùr e
mach as a cheann barrag-chobhair na mara neo-bhuainte. A nise
’n déidh dha chorp uile nighe is ungadh le ola ’na pailteas,
chuir e an t-aodach uime a bhronn an ainnir neo-phòsd’ air.
Rinn an Aténe, gineal an Dieus, e na b’ àirde ri fhaicinn
’s fòs na bu ghairbhe ’s leig i a nuas as a cheann leadan bachlach,
coltach ri blàth na fuath-mhuic. Is amhuil mar dhòirtear mu airgiod
òr le fear fiosrach a dh’ionnsaich Hephaistos is Pallas Aténe
’n ceàird de gach gné, ’s is òirdheirc na h-obraichean bheir e gu finid;
b’ ionnan sin ’s mar dh’aom ise sìos m’ a cheann is m’ a ghuaillibh
eireachdas. Choisich e bhuap’ an sin gu tiùrra na mara
’s shuidh e, deàrrsadh le bòiche’ s le grinneas. B’ ìongnadh do’n òigh e,
’g amharc air, agus an sin thuirt i measg a banoglach cleachd-ghrinn:
“Eisdibh rium-s’, a mhnathan nan geal-làmh, gun abair mi facal;
dearbh chan ann idir a dh’aindeoin gach dé tha ’n seilbh air Olumpos
thachras am fear so measg nam Paidhàcach, samhuiltean dhiathan;
oir bha e roimhe sealltainn mi-dhreachmhor leam, ach ’s ann is coltach
nis e ri aon de na dee tha gleidheadh na h-iarmailte farsuing.


[TD 100]

O nach robh leithid an fhir ud air ainmeachadh orm-sa ’na chéile,
còmhnaidh an so, ’s gun taitneadh e ris-san bhith fuireach ’san àite!
Ach nis thugaibh do’n choigreach, a shearbhantan, deoch agus annlan.”
Sin rinn i ràdh; thug iadsan gu h-ealamh dhi éisdeachd is ùmhlachd,
agus ri taobh Odusseus an sin chuir iad deoch agus annlan.
Dearbh b’ e dh’ith ’s a dh’òl, an t-Odusseus foighidneach, uasal,
togail gu cìocrach, oir b’ fhada gun bhlaiseadh air beatha a bha e.
Thionndaidh Nòsica gheal-làmhach smuain an sin gu rud eile.
Chuir i’n t-aodach suas air a’ charbad ghrinn, air dhi phasgadh,
’s dhìrich i fhéin, an deaghaidh nam muileid cruaidh-ladhrach a cheangal.
Bhrosnaich i ’n uair sin Odusseus is thug i dha earail, a’ cantainn:
“Eirich, a choigrich, a nis gu falbh do’n bhaile ’s gun toir mi
seòladh dhut gu tigh m’ athar na h-inntinne glic’ far am faigh thu
eòlas, geallam, nan daoin’ as uaisle measg nam Paidhàcach.
Siuthad, dèan dìreach mar so—ar leam nach neo-thuigseach thu idir—
fhad ’s a bhios sinn a’ falbh nan achadh is fearainn dhaoine,
coisich luath leis na mnathan an deaghaidh nam muileid ’s a’ charbaid;
seòlaidh mis’ air an t-sligh’ thu. Ach aon uair ’s gun seas thu ’sa’ bhaile,
—uime tha daingeach àrd ’s cala bhrèagh’ air gach làimh, is am fosgladh
caol; ris a’ cheum th’ air an tarruing na longan cuimir; ’s leoth’ uile
long-phort, gach fear dhiubh. Tha ac’ an sud mu Chill àlainn Phoseidoin
comhlàrach mùrt’ le cloich threachailt’ tha cladhaichte sìos anns an talamh.
Sin far am bi iad a’ freasdal air culaidh long dubha, na sìomain
’s aodach, ’s a’ snaidheadh nan ràmh. Cha chùis-ùidh air bith do Phaidhàcaich
bogha no dòrlach shaighead, ach croinn ’s ràimh long ’s longan cothrom,
agus is aighearach annt. iad a’ siubhal thairis air liath-mhuir.
’N gusgul mi-chneasda-san seachnam, air eagal ’s gun cuir neach an déidh so
coir’ orm, chionn gur ro-ladarn’ tha cuid de dhaoine ’san dùthaich,
agus ’s mar so their fear ’s miosa na càch, ’s e tachairt am chòmhdhail:
‘Có an coigreach so falbh le Nòsica ’S mór e is brèagha;
C’ àit an d’fhuair i e? Bidh e a nis aice fhéin ’na fhear-pòsda;
theagamh gun ghabh i mu dhuine bho’n chéin, ’s e air seachran o shoitheach,
chionn ’s nach eil daoine faisg oirnn; no thàinig fear de na dee,
’s iarraidh mhór air, d’a h-ùrnuigh, a’ teàrnadh a nuas as na nèamhan,
’s bidh i aige gach ial. Agus ’s fheàrr e, ma dh’fhalbh i ’s gun d’ fhuair i
céile bho àit eil’ i fhéin, oir na fir so co dhiùbh feadh na tire—


[TD 101]

—’s tàireil i umpa, iomadh Paidhàcach uasal tha suirgh’ oirr’.
Sin mar a their iad, ’s dhòmh-sa bhiodh sud a’ fàs ’na chùis-mhaslaidh.
Seadh, ’s bidh mi diùmbach cuideachd de mhnaoi eile dhèanadh a leithid,
té chumas dh’aindeoin a dìlsean, a h-athair ’s a màthair, ’s iad maireann,
comunn ri fir, mu’n tig pòsadh gu follaiseach. Eisd thusa bhuam-sa
facal gu h-ealamh, a choigrich, gum faigh thu bho m’ athair-sa aiseag
dhachaigh gun dàil. Gheibh thu dluth do’n cheum doir’ àlainn Aténe,
craobhan crithinn is fuarain a’ sruthadh annta is réidhlean
timchioll uime. An sin tha fìon-lios blàthmhor is oighreachd
m’ athar, cho fada bho ’n bhaile ’s a gheibh neach éisdeachd air glaodhaich.
Suidh innte ’s fan gun téid sinne troimh ’n bhaile ’s gun ruig sinn tigh m’ athar.
Ach nuair a bhios tu an dùil gu bheil sinn’ air ruigheachd an tighe,
theirig an sin do’n bhaile Phaidhàcach ’s feòraich mu lùchairt
Alcinuis mhór-aignich, m’ athair; so-aithnichte furasda tha i,
’s threòraicheadh leanabh gun chainnt thu, oir dearbh cha choltach rith’ idir
tighean Phaidhàcach eile ’nan togail, a leithid ’s tha lùchairt
Alcinuis ghaisgeil. Ach aon uair ’s gun dùin an tigh is an lann ort,
gabh gu ro-ghrad troimh ’n talla, gun ruig thu mo mhàthair. Tha ise
suidh aig an teallach ri colbh an solus an teine, ’s i toinneamh
snàth de phurpur na mara as ìongnadh ri fhaicinn, ’s a mnathan
suidh’ air a cùl. An sud tha suidheachan m’ athar ’na taic-se,
’s ann bidh e suidhe pòit air an fhìon mar phearsa neo-bhàsmhor.
Air-san gabh seachad is tilg do làmhan mu ghlùinean ar màthar,
chum latha t’ aisig fhaicinn gu h-àit ’s gu luath, ge bho chian thu.
Mas e ’s gun altrum ise ’na cridhe dhut faireachadh bàidheil,
’s dòchas an uair sin dut-sa do chàirdeas fhaicnn is tilleadh
dh’ionnsaigh do thalla dheagh-thogte ’s a dh’ionnsaigh dùthaich do shinnsre.”
’N déidh sin a chantainn, thug i d’ a muileidean buille d’ a cuip ghil,
’s shiubhail iadsan gu luath o shruthan na h-aibhne. Bu ghasda
ruith iad ’s bu ghasd’ iad ag iomairt an cas. Stiùir ise gu teòm’ iad,
chum ’s gun leanadh Odusseus ’s na banoglaich còmhla air chois iad,
’s b’ ann le tuigse leag i a’ chuip orra. Chromaich an solus,
’s ràinig iad naomh-dhoir’ Aténe; an sin shuidh an t-uasal Odusseus
agus an uair sin air ball rinn e ùrnuigh ri nighean an Di eus mhóir:
“Eisd rium, a nighean Dieus, fear na targaid, Atrutóne;
cluinn mi a nis co dhiùbh, o nach cual’ thu aig ám air bith roimhe


[TD 102]

riamh mo mhilleadh, ’s mi millte le luaisgear cliùteach an domhain.
Ceadaich gun tig mi di-beatht’ is truasach gu tìr nam Paidhàcach.”
Sin mar a labhair e, ’g ùrnuigh, is dh’éisd ris Pallac Aténe.
Ach cha do nochd i idir ris fhéin mu choinneimh; bha faiteas
oirre roimh bhràthair a h-athar. Lean esan ri corruich ro-atmhoir
’n aghaidh Odusseus, samhuil nan dia, gun d’ràinig e dhùthchas.


[TD 103]

LAOIDH ODUSSEUS

Leabhar VII

GEÀRR-IOMRADH:

Ruigidh Nòsica lùchairt a h-athar; nochdaidh Aténe d’Odusseus an riochd caileig is seallaidh i tigh Alcinuis da; iomradh air an lùchairt agus an lios; théid Odusseus a steach agus nì e a ghuidhe ri Aréte, bean Alcinuis; bheirear dha biadh agus gealladh aisig; iomradh Odusseus air a thuras gu Scheria; geallar aiseag dha an ath latha agus théid iad a chadal.

MÌNEACHADH:

Bhuaileadh Recsénor le…Apollon—i.e. fhuair e bàs aithghearr.

Maraton—àite faisg air an Aithne far an robh am blàr ainmeil ’sa’ bhliadhna, 490 R.C.

Teampull làidir Erechteus—anns an Aithne.

De dh’òr bha a’ chromag—cromag gus an dorus a tharruing.

Marbhaiche geur-shùileach Argois—Hermeias no Hermes.

Am ból a mheasgadh—Cha bhiodh na Greugaich ag òl fìona gun a mheasgadh le uisge; b’e am bóla am miosgair, anns a’ Ghreugais <eng>“Krater”,

<gai>Na Bain-fhighichean—’sa’ Ghreugais <eng>“Klóthes”, <gai>iadsan a bhiodh a’ deilbh crannchur an duine aig a bhreith.

Grian-thigh ro-fhuaimneach na lùchairt—Bha an grian-thigh aig an aghaidh ris an lainn far am biodh gleadhar each is charbad is tighinn is falbh.


[TD 104]

Sin mar a dh’aslaich an sud an t-Odusseus foighidneach, uasal,
’s ghiùlain na muileidean làidir a’ chaileag a dh’ionnsaigh a’ bhaile.
Agus a nis nuair a ràinig i tigh ro-chliùteach a h-athar,
stad i a’ chairt aig a’ gheata. Mu’n cuairt di sheas a cuid bhràithrean,
coltach ri diathan bith-bhuan’, is theann iad ri fuasgladh nam muileid
mach fo’n charbad ’s ri tabhairt an aodaich a steach. Ghabh a’ chaileag
dh’ionnsaigh a seòmair. Bha cailleach Apeireach a’ cumail di tein’ air,
Eurumedùsa, bean-sheòmair, té thugadh ’sna soithichean cuimir
uair as Apeiré; thagh iad i dh’Alcinus, duais o’n bu rìgh e
measg nam Paidhàcach uile ’s gun d’éisd an sluagh mar an dia ris.
B’ ise fhreasdail ’san tigh air Nòsica gheal-làmhach ’s b’ àbhaist
di-se bhith lasadh teine ’s a’ réiteach suipeir a stigh dhi.
B’ ann aig an ám sin a dh’éirich Odusseus gu falbh chun a’ bhaile;
dh’aom uim’ Aténe tiugh-cheò, ’s i ’g altrum bàidh ri Odusseus,
chum ’s nach biodh aon de Phaidhàcaich, fir mhór-chridheach, thachradh a’ tabhairt
mi-mhoidh dha le chuid cainnt ’s a’ faighneachd cheist deth ach có e.
Ach nuair a bha e a nis gu gluasad a steach do’n bhail’ àlainn,
sin far an tàinig Aténe ’na choinneimh, baindia nan liath-shùl,
coltach ri pàisde nighne a’ giùlan cuinneig, is sheas i
dìreach an sud air a bheulaibh, is dh’fheòraich an t-uasal Odusseus:
“Nighean, nach tugadh tu iùl domh gu fàrdaich Alcinuis ghaisgeil
’s rìgh air na daoine so? ’S coigreach a dh’fhiosraich deuchainnean mise,
tighinn an so o ’n chéin astar mór; a chionn sin chan eòl domh
duine sam bith de’n dream tha ’n seilbh air a’ bhaile ’s an fhonn so.”
Labhair baindia nan liath-shùl Aténe ris-san an uair sin:
“Dearbh ’s mise, choigrich chòir, a sheallas an tigh tha thu ’g iarraidh
shealltainn, o’n ’s dlùth e laighe do dh’fhàrdaich m’athar neo-mheangail.
Ach thig gu sàmhach mar so, is treòraichidh mis’ air an t-sligh’ thu,
agus na amhairc air aon de ’n t-sluagh ’s na faighnich dhiubh ceistean,
chionn ’s nach fuiling an dream so ro-dheònach coigrich ’s cha toir iad
aoigheachd bhàidheil is choibhneil do neach thig o àit-eigin eile.
’S ann ’nan luath-longan siùbhlach tha iadsan ag earbs’ agus annta
caitheamh na mór-linne, chionn ’s gun tug luaisgear na talmhainn daibh comas;
dhaibh-san a bhuineas longan cho siùbhlach ri ite no aigne.”
’N déidh sin a chantainn, ma ta, chaidh Pallas Aténe gu siubhal
roimhe gu luath, ’s shìn esan air coiseachd an lorgaibh na bainde.


[TD 105]

Ach cha do mhothaich Paidhàcaich, fir chliùteach nan luingeas, da coiseachd
tromhpa troimh ’n bhaile; cha d’ leigeadh sin leo le Aténe nan grinn-chleachd,
baindia uamharr a dh’aom uime ’n ceò naomh, ’s bàidh ris ’na cridhe.
B’ annas na calaidhean long ’s na soithichean cothrom d’ Odusseus
’s àitean-coinneimh nan gaisgeach iad fhéin ’s na mùir fhada, àrda,
crùinte le stob-chrannaibh fiodh’ air an uachdar, ìongnadh ri fhaicinn.
Ach nuair a bha ’d air talla ro-chliùteach an rìgh nis a ruigheachd,
eatorra thòisich air seanchas Aténe, baindia nan liath-shùl:
“So dhut a nis an aitreabh, a choigrich chòir, tha thu ’g iarraidh
shealltainn; gheibh thu aig dinneir na rìghrean, daltachan Dieusa;
gabh thusa steach, ’s na biodh fiamh sam bith air do chridhe; ’s fear dàna
’s fheàrr a chinneas ’s gach gnothach, ged thigeadh o àit-eigin eile.
Gheibh thu a’ bhaintighearn an toiseach ’san talla; Aréte is ainm dhi,
agus ’s o ’n dearbh fheadhainn ise bu sinnsir Alcinuis rìoghail.
Nausitus ghineadh air thùs o Phoseidon, luaisgear na talmhainn,
’s Pheriboia thug bàrr an ìomhaigh measg bhan, nigh’n a b’ òige
Eurumedóin mhór-aignich bha riaghladh nam famhair ro-mheanmnach
uair ach a sgrios a shlògh leis a’ chuthach ’s a sgriosadh e fhéin leo.
Leatha-se laigh Poseidon is ghin e mac mór-chridheach rithe,
Nausitus rìghich am measg nam Paidhàcach. Ghin esan Recsénor
’s Alcinus. Bhuaileadh Recsénor le triath a’ bhogh’ airgid, Apollon,
stigh ùr-phòsda gun mhac, ach a’ fàgail a mhàin aoin nighe;
b’ ise Aréte. Dhìth-se rinn Alcinus céile is thug e
meas di nach d’fhuair aon eile de ’n àireimh bhan a tha cumail
thighean fo fhearaibh an dràsda co dhiùbh. So mar fhuair ise ’s gheibh i
urram o ’n chridhe bho cloinn ’s o Alcinus fhéin ann am barrachd
agus o ’n t-sluagh tha ’ga h-amharc mar dhia ’s ’ga furan le ’n seanchas,
’n ám dhi dhol suas troimh ’n bhail’, oir cha mhó ’s gann ise de thùr math,
’s daibh-san d’ am bàidheil a rùn, ge b’ fhir iad, fuasg’lidh i ’n strìthean.
Mas e ’s gun altrum ise ’na cridhe dhut faireachadh bàidheil,
’s dòchas an uair sin dut-sa do chàirdean fhaicinn is tilleadh
dh’ionnsaigh do thalla àrd-mhullaich ’s a dh’ionnsaigh dùthaich do shinnsre.”
’N déidh sin a chantainn, ma ta, chaidh Pallas Aténe gu siubhal
null thar na mara neo-bhuaint’ is dh’fhàg i Scherïa thaitneach.
Ràinig i Maraton ’s Aithne nan slighean farsuing is ghabh i
steach gu teampull làidir Erechteus, Choisich Odusseus


[TD 106]

dh’ionnsaigh tigh cliùteach an Alcinuis, agus bu lìonmhor na smaointean
chnuasaich inntinn, ’s e seasamh, mu’n d’ ràinig e ’n starsach umha.
B’ ion ’s mar o ’n ghréin no bho ’n ghealaich an lainnrir troimh lùchairt àrd-mhullach
Alcinuis mhór-aignich. Dh’umha bha togte gach balla bho ’n starsaich
sìos is suas chun an iomaill, is timchioll bha bàrr-bhile dubh-ghorm.
B’ ann de dh’òr bha na dorsan bha dùnadh na lùchairte làidir,
agus de dh’airgiod na h-ursainn a sheas anns an starsaich umha;
b’ airgiod an àrd-dorus tharta, ’s de dh’òr a’ chromag. De dh’airgiod
’s d’ òr bha na coin air gach taobh rinn Hephaistos le eanchainn ro-eòlaich
ghleidheadh lùchairt an Alcinuis mhór-aignich, ’s iad-san neo-bhàsmhor
agus neo-aosmhor gach là. Bha cathraichean shìos agus shuas ann,
druidte mu ’n bhall’ air fhad chun an iomaill o ’n starsaich, is orra
sgaoilte bha bratan fìnealt’, deagh-nighte, obraichean mhnathan.
Annta-san shuidh fir-iùil nam Paidhàcach, ag òl is ag ithe,
’s stòras aca gu buan. De dh’òr mar an ceudna bha giullain
sheas air stéidhean deagh-thogte, ’s ’nan làmhan aithinnean laiste,
soillseadh nan oidhche troimh ’n tigh do luchd-cuirm. Tha caogad bhan-muinntir
aige ’na aitribh; bidh cuid a’ bleith coirce bhuidh’ air na bràthan,
’s cuid figh’ air beairtean no suidhe a’ toinneamh snàtha mar dhuilleach
crithinn àird, ’s o ’n teann-anairt drùchd ola sileadh. Mar ’s eòlach
seach uile dhaoine Paidhàcaich gu luath-long a chaitheamh air fairge,
’s ionnan cho ealant’ am mnathan air beairtean, oir bhuilich Aténe
eòlas air oibre ro-ghrinn orra ’m barrachd is aignidhean matha.
Taobh muigh na lainn tha gart mór cheithir acraichean teann air na dorsan,
’s callaid togte mu’n cuairt air gach slios deth. Ann-san th’ air cinntinn
craobhan móra fo bhlàth; tha gràn-ubhall ann agus peuran,
abhaill mheas-ghrinne, croinn mhilis fhìoguis ’s croinn ola bhlàthmhor.
Chaoidh cha chaillear ’s cha tréig an toradh-san shamhradh no gheamhradh,
—’s buan fad bliadhn’—ach tha gaoth as an iar le a h-anail a’ sìor-fhàs
cuid ’s ag abachadh chàich; tha peur tigh’nn gu ìr’ air muin peura,
ubhall air ubhall, mogul air mogul ’s fìoguis air fìoguis.
Sin far bheil fìon-lios iol-torach an cur aige, pàirt deth air còmhnard,
deisear ’ga theothadh le gréin, ’s cuid d’ a mhoguil ’gam buain ’s cuid ’gan saltairt;
ach air an aghaidh tha òg-shubh cur flùir, cuid a’ fàs caran ciar dheth.
Ann tha fo fhàs geadan réiticht’ iol-ghnèitheach ri taobh na sreath ’s ìsle,
’s loinn fad bliadhn’ orra; da thobar th’ann, fear a’ sgapadh troimh ’n ghàrradh
uile, ’s fear o ’n taobh eile cur shruthan fo starsaich na lainne
dh’ionnsaigh na h-aitribh àird, agus as bhiodh an sluagh a’ toirt uisge.
Leithid de ghibhtean nan dia bha ’n tigh Alcinuis, tìodhlacan àlainn.
Sheas aige ’s dh’amhairc le ìongnadh Odusseus foighidneach, uasal.
Ach nuair a dh’amhairc e nis le ìongnadh ’na chridh’ air na h-uile,


[TD 107]

choisich e luath thar na starsaich a steach do’n talla is fhuair e
mormhairean ’s ceannardan-iùil nam Paidhàcach a’ dòrtadh o ’n cuachaibh
ofrail do mharbhaiche geur-shùileach Argois d’ am biodh iad a’ tabhairt
ofrail deireadh an là, nuair a bhiodh iad a’ smaointinn air cadal.
Suas troimh ’n tigh chaidh Odusseus, am foighidneach uasal, ’s tiugh-cheò air
dh’aom uim’ Aténe, gun d’ ràinig e Alcinus rìoghail ’s Aréte.
Timchioll mu ghlùinean Aréte gun thilg Odusseus a làmhan,
’s b’ ann ’sa’ cheart ám sin a sgapadh an ceathach naomh air ais uaidhe.
Chinn càch tosdach an sin ’san talla, air faicinn an duine,
’s ìongnadh orra ’ga amharc, ach thòisich Odusseus air guidhe:
“Nighean Recsénoir, samhuil nan dia, Aréte, gu d’ chéile
agus gu d’ ghlùinean fhéin tha mi teachd, ’n déidh móran de shaothair,
agus a dh’ionnsaigh ’n luchd-cuirm so, d’ an tugadh dia beatha rathail,
’s fàgadh gach fear dhiubh d’ a chloinn a mhaoin ’s ge b’ e duais thug an slògh dha.
Ach grìosaibh dhòmh-sa aiseag gun dàil, chum dùthaich mo shinnsre
ruigheachd, a thaobh ’s gur cian mi a’ fulang bheud fad’ o m’ chàirdean.”
’N déidh sin a chantainn, ma ta, shuidh e sìos ag an teallach ’san luathainn
taobh an teine; a réisd chaidh iadsan uile ’nam balbh-thosd.
Labhair ’nam measg mu dheireadh ’s mu dheòidh laoch aosd’, Echenë́os,
duine bu shine ’san ám sin am measg Phaidhàcach ’s bh’ air cinntinn
barrail an seanchas le eòlas araon bha pailt agus àrsaidh;
b’ esan a bhruidhinn le deagh ghean ’nam measg ’s thug facal mar so dhaibh:
“Alcinuis, dearbh chan e so rud as còire idir, ’s chan iomchuidh
aoigh bhith suidhe mar sin air an làr aig an teallach ’san luathainn,
’s càch an so cumail caisg orra fhéin ’s a’ feitheamh fios uat-sa.
Siuthad a nis tog an t-aoigh an àird is cuir e ’na shuidhe
’n cathair thacaidean airgid ’s thoir fhéin do d’ ghillean an t-òrdugh
tuilleadh fìona mheasgadh, a chum ’s gun toir sinn deoch-ofrail
dh’Dhieus cuideachd, caitheadair bheithir, tha coimhideachd achuingeach measail.”
Ach air do dh’Alcinus, naomh-fhlath na cumhachd, a’ chainnt sin a chluinntinn,
rug e air làimh air Odusseus na h-inntinn glic ’s nan car seòlta
’s thog e bho ’n teallach e ’s chuir e ’na shuidh’ e air suidheachan deàlrach,
’n déidh dha a mhac a ghluasad a mach as, Laodamas fearail;
b’ esan bha suidhe dlùth ris, is b’ esan a ghaolaich e ’m barrachd.
Ghiùlain bean-mhuinntir uisg’ làmh an cuinneig ghrinn òir agus dhòirt i
sìos e ’m méis airgid gu ionnlaid is tharruing i ’m fagus bòrd lìomhta.
Ghiùlain bean spéiseil tighe dhaibh aran is chuir i ri ’n làimh e
’s móran annlain a bhàrr air, a’ toirt o na bh’ aice gu fialaidh.
Theann ri ithe ’s ri òl an t-Odusseus foighidneach, uasal,
agus an sin ris a’ ghille thuirt Alcinus cumhachdach facal:
“Phontonuis, ’n déidh dhut am ból’ a mheasgadh, riaraich am fìon orr’


[TD 108]

uile gu léir feadh an talla, a chum ’s gun toir sinn deoch-ofrail
dh’Dhieus cuideachd, caitheadair bheithir, tha coimhideachd achuingeach measail.”
Sin mar a thubhairt e; mheasgaich am Pontonus fìon cridhe meala
’s roinn e orr’ uile gu léir e, a’ sìneadh le boinne ’sna cuachaibh.
Agus nuair dhòirt iad an ofrail ’s a dh’òl iad na mhiannaich an cridhe,
bhruidhinn Alcinus riutha ’s ’nam measg thuirt e facal, ag ràdha:
“Eisdibh, a cheannardan-iùil nam Paidhàcach ’s a mhormhairean eile,
chum ’s gun abair mi ’n nì tha mo chridhe am bhroilleach a’ grìosad.
’N dràsd air gabhail ur bìdh, rachaibh dhachaigh a laighe, gach fear dhibh;
ach anns a’ mhadainn, air dhuinn an tuilleadh sheanair a chuireadh,
thugamaid aoigheachd ’san tigh do’n aoigh is biomaid a’ dèanamh
ìobairtean grinn do na diathan; an sin bheir sinn cuideachd ar n-aire
dh’ aiseag, gun ruig an t-aoigh so gun dragh ’s gun saothair fo ’r n-iùl-ne,
dhùthchas gu h-ait ’s gu luath, ge b’ as àite ro-chian e, ’s nach fuiling
olc no beud ’n eadar-uidhe co dhiùbh, gun seas e ’na thìr fhéin.
Fuilingeadh e ’n déidh so an sud na rinn dàn ’s na Bain-fhighichean cruaidhe
dheilbh le’n snàth aig a bhreith dha, an t-ám rug a mhàthair an tùs e.
Ach mas aon de na dùilean neo-bhàsmhor e theàrnaich o ’n iarmailt,
’s nì eile so tha na diathan a’ tionnsgnadh mu ’r deidhinn a nise,
oir tha na dee ghnàth, co dhiùbh roimhe, nochdadh so-fhaicinn
ruinne, ’n tràth dhuinn bhith tabhairt daibh ìobairt ro-ghlòirmhor de cheud daing,
’s bidh iad ri cuirm r’ ar taobh, ’nan suidhe ’san dearbh ionad ’s sinne.
Agus ma thachras fear-turais leis fhéin orra, aon rud cha cheil iad,
chionn sinn bhith riutha cho dlùth ’s na Cuclópaich ’s na borb-ghineil fhamhair.”
Labhair ris-san ’ga fhreagairt Odusseus nan iomadach tionnsgal:
“Alcinuis, bitheadh beachd eile ’nad cheann; cha eil mise air aon fhear
coltach ri diathan neo-bhàsmhor tha gleidheadh na h-iarmailte farsuing
aon chuid an cruth no ’n cumadh, ach coltach ri daoine bàsmhor.
Có air bith iadsan de dhaoin’ as eòl dhuibh fhéin a bhith giùlan
barrachd bròin, is riutha-san dhèanainn mo choimeas am phiantan;
dh’innsinn-sa cuideachd a chòrr air sin tuilleadh dhoilgheasan fhathast,
liuthad saothair a fhuair mi uile gu léir tre thoil dhiathan.
Ach leigibh leam-sa mo shuipeir a ghabhail, ’s mi mór air mo chlaoidheadh,
oir chan eil galla eil’ ann as miosa na ghoile, té ghràineil
ghrìosas ort cuimhneachadh oirre-s’ tre éiginn, ge sàraichte goirt thu,
’s dóruinn agad ad chridh’ mar tha dóruinn agam-s’ am chridhe,
’s ise ’g iarraidh cho tric mi dh’ithe ’s a dh’òl ’s a’ cur dìochuimhn
uibhir ’s a dh’fhuiling mi orm ’s ag òrduchadh sàsachaidh dhi-se.
Ach dèanadh sibhse cabhag aig nochdadh na maidne gu m’ chur-sa,
’n truaghan so th’ annam, air tìr am fearann mo shinnsre, an déis domh
móran fhulang. Fàgadh mo bheatha mi, aon uair ’s gum faic mi


[TD 109]

m’ oighreachd fhìn ’s mo chuid sgalag is lùchairt mhór an àrd-mhullaich!”
Sin mar a thubhairt e; dh’aontaich iad uile ris ’s dh’iarr iad an coigreach
aiseag dhachaigh, a chionn ’s gun bhruidhinn e réir ’s mar bu chòir dha,
Agus nuair dhòirt iad ofrail ’s a dh’òl iad na mhiannaich an cridhe,
chaidh iad a laighe, gach aon gu thigh, ach dh’fhàgadh ’san talla
fhathast Odusseus uasal; ri thaobh bha ’na suidhe Aréte
’s Alcinus, ìomhaigh nan dia. Bha na mnathan a’ sgioblachadh leotha
àirneis na cuirme. Thòisich Aréte nan geal-làmh air seanchas
eatorra; dh’aithnich i, aon uair ’s gum fac’ i, am brat is an léine,
aodach bòideach a rinn i fhéin le cuid bhanoglach-muinntir;
bhruidhinn i, labhairt ris-san am briathran na h-iteige siùbhlaich:
“Choigrich, is so a’ cheist a chuireas mi fhìn ort an toiseach;
có thu de dhaoine ’s cia as dut? Có thug an t-aodach so dhut-sa?
Nach duirt thu ruinn gur air seachran thar chuain a thàinig thu ’n taobh so”
Labhair rithe ’ga freagairt Odusseus nan iomadach tionnsgal:
“’S duilich m’ àmhgharan aithris o thoiseach gu deireadh, a bhanrigh,
chionn ’s gur lìonmhor an cunntas chuir diathan néimh dhiubh g’ am ionnsaigh;
ach nì mi so chur an céill dut, o’n tha thu ’ga fhaighneachd ’s ’ga fharraid.
’S eilean Ogugïé tha laighe ’sa’ chuan fad’ air astar;
ann-san tha còmhnaidh Calupso nan grinn-chleachd, nigh’n fhoilleil an Atlais,
baindia uamharr nach taobhar le dia no duine bàsmhor.
Ach thugadh mise, ’n truaghan so, ’m aonar le freasdal d’ a cagailt,
chionn sgath Dieus mo long shiùbhlach, ’ga sgailceadh le bheithir gheal dhealain
’m meadhon a’ chuain fhìon-daithte, is sgoilt e ’na mìrean o chéil’ i.
Chailleadh mo chompaich ghasd’ orm uile an uair sin, gach aon diubh;
ach air mo shon-sa—air glacadh am ghàirdeanan druim na luing cuimir,
sguabadh mi ré naoi làithean; an duirche na h-oidhch’ air an deicheamh
dh’iomain na diathan do’n Eilean Ogugach mi, ’n t-àit am bheil còmhnaidh
baindia uamharr, Calupso nan grinn-chleachd, té ghabh mi chuice
’s thug dhomh coibhneas is lòn gu dòigheil ’s bha gealladh mo dhèanamh
rè fad mo làithean neo-bhàsmhor ’s neo-aosmhor; ach cridhe mo chléibh-sa
riamh cha d’ shaobh i. ’San àite sin dh’fhan mi seachd bliadhna gun ghluasad
’s fhliuchainn an t-éideadh naomh thug Calupso dhomh ’n còmhnaidh le m’ dheuraibh.
Ach air do’n ochdamh bliadhn’ a thighinn a nise ’na cuairt orm,
chuir i an sin orm iompaidh, ’gam ghrìosad gu tilleadh do m’ dhachaigh,
’s dòcha tre theachdaireachd Dhieus, no b’ ann gun chaochail a rùn fhéin.
Dh’aisig i bhuaip’ air ràth ioma-cheanglach mi ’s thug i dhomh ’m pailteas
fìon milis ’s aran is rinn i mo chòmhdach le culaidhean naomha
’s chuir i d’ am ionnsaigh soirbheas bha blàth araon is neo-bheudar.
Seachd là deug bha mi seòladh, a’ caitheamh chuantan; ’san ochdamh


[TD 110]

nochd monadh sgleòdhach ur tìr-se, ’s le aoibh las m’ aigne—am mhìorath,
oir bha mi fhathast le cinnt gu bhith ’n comunn ri dóruinn, ’s gu leòr dhith,
ghrìos chugam luaisgear na talmhainn Poseidon, fear thog orm gaothan
’s ghrab mi ’m shlighe; bhuair e a’ mhuir gu aindiadhaidh, ’s mo ghiùlan
tuilleadh ’san rath cha leigeadh an tonn, ’s bu dian a bha m’ osnaich.
Sgap an sian is’ o chéile an sin, ’s b’ ann a’ snàmh a rinn mise
’n linne so reubadh, gun d’ iomain muir ’s gaoth mi, ’gam ghiùlan gu ’r tìr-se.
Agus an sin, ’s mi gluasad o ’n mhuir, mhilleadh tonn mi ri cladach,
’n déidh dhi mo sgailceadh ri mór-chreagan ’s ionad anaoibhneach, ach shnàmh mi,
tarruing air m’ ais, gun d’ ràinig mi abhainn far ’n shaoil mi bha ’n t-àite
b’ fheàrr dhomh, ’s e còmhnard gun chreagan, ’s bha fasgadh cuideachd o ’n ghaoith ann.
Thuilt mi air tìr ’s ghabh mi anail, is thàinig naomh-shàmhchair na h-oidhch’ orm; orm;
gabhail a thaobh o ’n abhainn, tuil Dieus, laigh mi fhìn ann am preasan,
sgrìob mi mu’n cuairt umam duilleach, is dh’aom dia suain bha gun chrìch orm.
Chaidil mi ’n sud fad na h-oidhche ’san duilleach, ’s iomaguin am chridhe,
eadhon gu madainn ’s meadhon an là. Bha ghrian dol gu feasgar,
’n tràth leig séimh-chadal as mi ’s a chunnaic mi mnathan do nighne
’g iomairt mu ’n tiùrr, ’s ’nam measg bha i fhéin, ’s i air choimeas nam baindia.
Oirre-se ghuidh mi, ’s b’ i fhéin nach deach iomrall idir o thùr math,
ionnan ’s nach saoileadh tu dhèanadh neach ’s òig’ air tachairt riut; ’s àbhaist
feadhainn car òg a ghnàth bhith gun chéill. B’ ise thug dhomh ’nam pailteas
fìon lasrach ’s aran; dh’fhailc i ’san abhainn mi ’s thug i dhomh m’ aodach.
Sin agad fìrinn a tha mi air aithris riut, brònach ’s gu bheil mi.”
Fhreagair Alcinus esan an sin agus so mar thuirt e:
“Choigrich, gu dearbha mu sin co dhiùbh cha bu cheart rinn mo nighean
“Choigrich, gu dearbha mu sin co dhiùbh cha bu cheart rinn mo nighean
breithneachadh, chionn ’s nach b’ ann còmhla r’ a mnathan-muinntir a thug i
leath’ thu a dh’ionnsaigh ar tighe; b’ ann oirre-se ghuidh thu an toiseach.”
Labhair ris-san ’ga fhreagairt Odusseus nan iomadach tionnsgal:
“Ghaisgich, guidheam, na càin do nighean neo-choireach a chionn sin,
oir bha i ’g iarraidh mi leantainn le mnathan, ach b’ ann nach robh mise
deònach, oir ghabh mi eagal ’s bha nàir’ orm cuideachd, mu’m faodadh,
’s dòcha, gur dorran a ghabhadh do chridhe-sa rium, air dhut m’ fhaicinn,
chionn ’s droch-eudmhor a ghnàth sinn, treubhan nan daoin’ air thalamh.”
Fhreagair Alcinus esan an sin agus so mar thuirt e:
“Choigrich, cha leithid idir mo chridhe-s’ am bhroilleach ’s gum bithinn
feargach gun adhbhar sam bith; is measarrachd ’s fheàrr anns gach gnothach.
O nach deònaicheadh Dieus ar n-athair ’s Aténe ’s Apollon
thusa bhith leithid ’s a thà, ’s tu co-aontachadh rium-sa ’nad bheachdan,


[TD 111]

pòsda ri m’ nighinn ’s tu ainmicht’ ad chliamhuinn orm-sa ’s a’ còmhnaidh
leinne ’n so fhéin! Bheirinn tigh dhut is maoin, ach thu idir bhith toileach
fantainn; an aghaidh do thoile cha chum Paidhàcach sam bith thu;
sin na biodh taitneach do Dhieus ar n-athair! Ach aiseag dhut dachaigh—
suidhicheam sin chun an ama so, chum fios math a bhith agad,
dìreach gu màireach; an sin laighidh tusa fo chìs aig a’ chadal,
’s càch ’gad iomradh air fèath, gun tig thu gu dùthaich do shinnsre
’s dachaigh no dh’ àit air bith ’s miann leat, eadhon ge móran na’s fhaide
thall e na Euboié, oir ’s ise ’s céine their iadsan
chunnaic d’ ar sluagh i ’n t-ám dhaibh bhith toirt an fhir bhàin, Radamantus,
dh’amharc air Titüos, mac Gaié. Chaidh iad eadhon do’n àit ud;
chrìochnaich iad ròd gun sgìos ’san aon là ’s rinn iad an t-slighe
dhachaigh a rìs. Ach bidh fios agad fhéin mar an ceudna cho barrail
’s tha mo chuid long ’s mo ghillean gu sàl shadadh suas leis na liaghaibh.”
Sin rinn e ràdh; ghlac sòlas Odusseus foighidneach, uasal;
dh’aslaich e ’n sin is labhair e facal ùrnuigh, ag ràdha:
“Dhieus ar n-athair, gun cuireadh an t-Alcinus uiread ’s a thuirt e
uile an gnìomh! A chliù-san d’ a chionn air thalamh nan gràn-phòr
bhitheadh do-mhùchte, ’s thiginn-sa dh’ ionnsaigh dùthaich mo shinnsre.”
Sin mar bha iadsan a’ còmhradh ri chéil’. Thug Aréte nan geal-làmh
òrdugh d’ a mnathan leabaidh chur sìos da fo ghrian-thigh na lùchairt
’s plangaidean bòidheach purpuir a sgaoileadh oirre ’s os cionn sin
aodaichean caiteanach ’s plaidean a chàradh oirre gu chòmhdach.
Mach a ghabh iadsan o ’n t-seòmar, a’ giùlan aithinn ’nan làmhan.
Agus an sin, nuair a chàirich iad leabaidh dhian a’ cur smùid diubh,
sheas iad ri taobh Odusseus is theann iad ri ghrìosad le ’m briathan:
“Tog ort a chadal, a choigrich, ’s do leabaidh a nis air a dèanamh.”
Sin mar a thubhairt iad, ’s leis-san bu taitneach an nì bhith laighe.
Sin mar a chaidil an sud an t-Odusseus foighidneach, uasal
muigh anns an leabaidh altaich fo ghrian-thigh ro-fhuaimneach na lùchairt.
Ach chaidh an t-Alcinus ’s laigh e an iomall na h-aitribh àirde,
’s phàirtich bean rìoghail an tighe r’ a thaobh a leabaidh ’s a chadal.


[TD 112]

LAOIDH ODUSSEUS

Leabhar VIII

GEÀRR-IOMRADH:

Tional coinneimh le Alcinus; rùnaichear. Odusseus aiseag dhachaigh; uidheamaichear long; thig na h-uaislean Paidhàcach gu tigh Alcinuis, is bheirear a steach an clàrsair Démodocos; seinnidh e mu throd Achilleus is Agamemnoin, cuimhne bheir deòir air Odusseus; théid iad a mach gu lùth-chleasan agus fiadhaichear Odusseus le Laodamas; diùltadh Odusseus; càinear e le Eurualos; fearg Odusseus agus fiadhachadh uaidhe do na Paidhàcach uile; miann Alcinuis gu sealltainn feobhas nam Paidhàcach air dannsa, agus seinnear leis a’ chlàrsair gaol Ares is Aphrodìte; dannsa le Halios is Laodamas; bheirear tiodhlacan d’ Odusseus, failcear e is théid e gu dinneir; seinnear sgeul an eich fhiodha le Démodocos is bheir e deòir air Odusseus; stadar an clàrsair le Alcinus; faighnichear le Alcinus carson a tha Odusseus a’ gul air sgeul Thròidh a chluinntinn agus có è; innsear dha ’san ath leabhar.

MÌNEACHADH:

Elatreus, Próreus, Prumneus—ainmean mharaichean; b’ fhior-mharaichean na Paidhàcaich.

Ares—dia a’ chogaidh.

Hélios, no Elios, no Eëlïos—dia na gréine.

Lémnos—eilean faisg air a’ Ghréig.

Cutereia—ainm eile bha aig Aphrodìte no Venus.

Sintich—sluagh ann an Lémnos.

Fear ro-allail na dà choise crùbaich—Hephaistos, dia na goibhneachd.

Gach duais a chuir mi ’na làimh air cail’ aghaidh na galla—Na thug mi de phrìs do Dhieus, a h-athair, air son Aphrodìte. Ar leis na Greugaich gum b’ e an cù bu mhi-nàraiche de’n chruthachd.

Poseidon, fear-iadhaidh an t-saoghail—Tha e dèanamh sin mar dhia na mara.

Deilbh clò sgrios do dhaoine—i.e. deilbh an crannchuir mar gum bu chlò beatha an duine.


[TD 113]

Nuair nochd ùr-ghinte madainn nan ròs-mheur, dh’éirich o leabaidh
Alcinus, naomh-fhlath na cumhachd, is suas leum creachadair bhailtean,
gineal an Dieus, Odusseus. Chaidh Alcinus, naomh-fhlath na cumhachd,
romhpa gu comhlàraich sluagh nam Paidhàcach a bh’ ac’ aig na longan,
’s shuidh iad am fagus d’ a cheil’ air clachan lìomhta, air ruigheachd.
Shiubhail Pallas Aténe troimh ’n bhaile, ’s i gabhail riochd gairmear
Alcinuis chliùtich; d’ Odusseus na mór-aigne thionnsgainn i aiseag
’s sheasadh i làimh ris gach fear is theireadh i facal mar so ris:
“Siùthdaibh, a cheannardan-iùil nam Paidhàcach ’s a mhormhairean eile,
thigibh do’n chomhlàraich, chum ’s gum faigh sibh brath air a’ choigreach
ràinig a chianaibh luchairt an Alcinuis ghlic, ’s e air iomain
thairis air chuan, fear tha coltach ’na chruth ris na diathan neo-bhàsmhor.”
B’ ann le leithid de chainnt ghrios i spiorad ’s meanmna gach duine.
Lìonadh na h-àitean coinneimh is suidhe gu luath leis na daoine
chruinnich, ’s bu mhór na ghabh ìongnadh air faicinn mac céillidh Läertes.
Dh’aom Aténe air-san, mu cheann is sìos air a ghuaillibh,
eireachda nèamhaidh ’s rinn i na b’ àirde ’s ghairbh’ e ri fhaicinn,
los e bhith urramach, ionmhuinn is spéiseil an sùilean Phaidhàcach
uile ’s gach lùth-chleas a dhèanamh ’san d’ fheuch na Paidhàcaich Odusseus.
Agus a nis nuair a thionail ’s a thàinig iad cruinn uile còmhla,
bhruidhinn Alcinus riutha ’s ’nam measg thuirt e facal, ag ràdha:
“Eisdibh, a cheannardan-iùil nam Paidhàcach ’s a mhormhairean eile,
chum ’s gun abair mi ’n nì tha mo chridhe am bhroilleach a’ grìosad.
’S coigreach am fear so—chan fhios domh có—th’ air ruigheachd mo thighe,
falbhan o mhuinntir an ear no ’n iar ’s a’ grìosad oirnn aisig,
’g iarraidh sin a bhith cinnteach. Biodh sinne cur cabhaig ’na aiseag,
ionnan ’s mar roimh’, oir cha mhò tha neach eile ruigeas mo thigh-sa
fuireach fada an so, ’s e caoidh thaobh aisig. Ach siùthdaibh,
tairngeamaid birlinn sìos do’n mhuir loinnrich, long a’ chiad seòlaidh,
’s taghadh iad dà òg ’s caogad ’san tìr, fir bu bharraile roimhe.
’N déidh dhuibh uile na ràimh cheangal teann aig na tobhtaichean, thigibh
aisde, ’s thoiribh an sin ur n-aire do chuirm ealamh, tighinn
dh’ionnsaigh mo thighe; bheir mise gu pailt do gach aon. Air na h-ògaibh
iompaicheam sin; ach càch dhibh, rìghrean tha giùlan na h-òr-shlait,
thigibh gu m’ aitribh ghrinn-sa, gun toir sinn do’n choigreach ’san talla
aoigheachd, ’s na diùltadh duine. Do’n chlàrsair naomh thugaibh cuireadh,
Démodocos, oir b’ air-san a bhuilich freasdal gu sònraicht’
bàrdachd, gu toileachadh càil, mar ghluaiseas a spiorad gu seinn e.”


[TD 114]

’N déidh sin a ràdh, chaidh e romhpa ’s lean iadsan, rìghrean na h-òr-shlait,
’s dh’fhalbh gille ’n tòir a’ chlàrsair naomh. Air bhith taghta, mar dh’iarr e,
shiubhail an dà òg ’s caogad gu tiùrra na mara neo-bhuainte.
Agus nuair theàrnaich iad sìos a dh’ionnsaigh na luinge ’s na mara,
shlaod iad an long dhubh ’san ám a mach gu doimhneachd an t-sàile;
chuir iad am broinn na luing duibhe an crann ’s na siùil agus rinn iad
deas anns na lùban leathrach na ràimh, gach aon diubh an òrdugh;
sgaoil iad na siùil gheala ’s dh’acraich iad ise am muigh air an oitir;
thog iad orra an sin gu tigh mór an Alcinuis chéillidh.
Lìonadh grianain an tighe ’s na cùirtean ’s na seòmair le daoine
chruinnich, ’s bu lìonmhor a chionn sin na bh’ ann eadar ògaibh is aosda.
Dh’iobair Alcinus dà chaora dheug air an sgàth-san, ’s a bharrachd
dà dhamh cham-cheumach ’s ochd muca tosg-gheal; umpa-san rinn iad
deasachadh; dh’fheann iad iad ’s ghréidh iad cuirm dhaibh fhéin a bha taitneach.
Dhlùthaich an gille, a’ tabhairt a’ chlàrsair dhìleis d’an ionnsaigh;
b’ esan fear ghaolaich a’ Cheòlraidh thar chàich ’s thug i math agus olc dha;
bhuin i a léirsinn uaidh’, ach bhuilich i mìlsead a’ chiùil air.
Dha-san chuir Pontonus sìos cathair thacaid airgid, ’ga druideadh
’n taic cuilbh aird am measg an luchd-cuirm. An sud fhéin o a tarraing
chroch an gill’ chruit bhinn os a chionn is sheòl e dha beireachd
oirre ’na làmhan; r’ a thaobh chuir e bascaid arain is bòrd grinn
’s cupa fìona ri laimh gu òl nuair a ghluaiseadh a chàil e.
Shìn iad an làmhan a dh’ionnsaigh an annlain bha deas air am beulaibh,
agus nuair dh’fhògair iad uapa cion dighe ’s bìdh, chuir a’ Cheòlraidh
gluasad fo ’n chlàrsair gu seinn euchd cliùteacha ghaisgeach o ’n duan ud
ràinig a chliù aig an ám sin a dh’ionnsaigh na h-iarmailte farsuing,
brionglaid Odusseus ’s Achilleus Mhic Pheleus, ag aithris mar throid iad
uair aig fleadh soghail nan dia le briathran fuathsach ’s mar b’ aoibhneach
tighearna nan slògh, Agamemnon, o’n throid na fir b’ fheàrr de na Greugaich.
Sin mar thuirt Phoibos Apollon air ám, ’s e cur fiosachd an céill da
’m Pùto ro-naoimh, nuair cheum e a steach thar na starsaiche cloiche
dh’fhaotainn fiosachd, oir b’ ann ’san là sin a chas toiseach doilgheis
sìos air Tròidhich is Greugaich air tàilleabh rùintean an Dieus mhóir.
Sin a bha ’n clàrsair ro-chliùteach a’ seinn, ach tharruing Odusseus
nuas a bhrat mór de phurpur m’a cheann, ’ga ghlacadh ’na threun-làimh,
’s dh’fhalaich e aodann grinn, oir bha nàir’ air am fianuis Phaidhàcach
deòir a shileadh o roisg. Air do’n chlàrsair naomh sgur de sheinn daibh,
bheireadh e ’m brat o cheann, ’s a’ suathadh nan deur is a’ glacadh
cùirn dà-chuachaich ’na làimh, b’ ann a dh’ìobradh e deoch do na diathan.
Ach nuair a shìneadh an clàrsair a rithis, ’s na maithean Paidhàcach
’g iarraidh air seinn, o’n ghabh iad toil-inntinn o sgeòil, bha Odusseus


[TD 115]

rithis a’ tuireadh, ’s e falach a chinn. Bha e ’n sud ’s e a’ sileadh
dheur gun aithne do chàch, ’s b’ e Alcinus ’n t-aon fhear a mhothaich
’s bheachdaich, oir shuidh e faisg air is chual’ e ri ochanaich thruim e;
bhruidhinn e measg nam Paidhàcach, leannain nan ràmh, ann an tiota;
“Eisdibh, a cheannardan-iùil nam Pahdhacach ’s a mhormhairean eile;
fhuair sinn nis de fhleadh cothrom ar sàsachadh cridhe ’s de ’n chlàrsaich,
céile na cuirme sòghail; ach nis a mach leinn a dh’fheuchainn
lùth-chleas, a chum ’s gun innis an t-aoigh so d’ a chàirdean, air ruigheachd
dhachaigh, ar barrachd thar chàich le ’r dùirn, réis, leum agus carachd.”
’N déidh sin a chantainn, ma ta, chaidh e romhpa, ’s lean iadsan. O ’n tarraing
chroch an gill’ a’ chruit bhinn, ghabh e làmh Dhémodocois ’s thug e
mach as an tall’ e ’s theann e ri iùl thoirt da ’sa’ cheart shlighe
choisich na maithean Paidhàcach a dh’amharc annas nan lùth-chleas.
Chaidh iad do’n chomhlàraich ’s leotha lean dùmhladas dhaoine, na mìltean.
Suas sheas iomadach duine bha calma; dh’éirich Elatreus,
Acroneos is Nauteus is Ocualos agus Prumneus,
Anchialos is Eretmeus is Ponteus, Proreus is Tóon,
Amphialos a bu mhac Pholuneos Mhic Thectoin, is leotha
sheas Anabésinëós is sheas mar an ceudna Eurualos,
coimeas Arés, fear-millidh nam beò, mac Naubolois; b’ esan
b’ fheàrr cruth is dealbh de Phaidhàcaich gu léir ach an Laodamas uasal.
Dh’éirich ’nan seasamh le càch triùir mhac an Alcinuis uasail,
Clutoneos, mac samhuil nan diathan, Laodamas ’s Halios.
Dh’fheuch iad luaths-chas an tùs; bha sìneadh ’nan réis-san o ’n tadhal,
’s thàr iad asd’ uile còmhla ’nan deann, a’ cur smùid as a’ mhachair.
Dhiùbh-san bu bharraile fad’ air an réis Clutonë́os, an t-uasal;
mheud ’s tha ’n sgrìob nì dà mhuileid gun anail an eilghe, cho fad’ sin
ruith e mach romhpa ’s ràinig e ’m pobull, ’s càch air am fàgail.
Dh’fheuch iad a’ chruaidh-ghleac; innte-s’ a rithis thug bàrr air gach barrail
Eurualos, ’s anns an leum b’ Amphialos bha sònraicht’ thar chàich dhiubh.
Rìs air a’ chloich b’ Elatreus bu treasa gu mór na na h-uile,
agus an sin leis na dùirn mac Alcinuis, Laodamas gasda.
Ach nuair a fhuair iad uile an toileachadh inntinn de chleasan,
labhair Laodamas, mac an Alcinuis, facal ’nam fochair:
“Thigibh ’s cuireamaid ceist air an aoigh so, a chàirdean, an eòl da
lùth-chleas sam bith ’s an d’ ionnsaich; cha suarach co dhiùbh e an cruthachd,
sléisnean, calpannan, dhà làimh shuas, uchd mór ’s amhach làidir,
’s dìth sam bith òig’ chan eil air, ach ’s brùit’ e le iomadach doilgheas;
oir their mi fhìn air a h-aon nach eil nì eile ’s miosa na ’n fhairge
chur troimh a chéile duine co dhiùbh, ge b’ anbarrach treun e.”
Fhreagair Eurualos esan an sin agus so mar thuirt e:


[TD 116]

“Laodamais, dearbh thuirt thu sin a réir ’s mar bu chòir dhut. A nise
falbh agus fiadhaich fhéin e is thoir do rùn ann am follais.”
Agus nuair chual’ mac gasd’ an Alcinuis sin, chaidh e ’s sheas e
stigh am meadhon a’ chòmhlain is thuirt e mar so ri Odusseus:
“Choigrich chòir, thig an so is feuch thusa cuideachd ar cleasan,
mas e ’s gun d’ ionnsaich thu gin; is iomchuidh dhut eòlas air cleasan,
chionn ’s nach mò cuis-chliù, fhad ’s as beò e, do dhuine na ’n t-euchd ud
nì e le chasan ’s le làmhan. Ach feuch, siuthad; sgap o do chridhe
t’ àmhgharan; uat-sa chan fhada bhios t’ aiseag a nis; ’s ann tha birlinn
shìos air a tarruing dhut cheana, ’s do chompaich deas gu bhith rithe.”
Labhair ris-san ’ga fhreagairt Odusseus nan iomadach tionnsgal:
“Laodamais, c’uim tha sibh ’g iarraidh nan nithean sin orm-sa, ’gam bheumadh?
’S àmhgharan ’s motha gu fad’ air m’ ùidh na cleasan, fear dh’fhuiling
roimhe ro-mhór ’s a shaothraich gu mór, ’s tha mi ’n dràsda ’nur còmhlan,
suidhe ’s mi bleid air an rìgh ’s air an t-sluagh uile, ’s m’ fheum air dol dachaigh.”
Fhreagair Eurualos esán an sin is chàin e ri ghnùis e:
“Choigrich, cha mhó tha mi ’d choimeas ri neach tha ionnsaicht’ an cleasan
’s bitheant’ a gheibhear measg dhaoin’, ach ri duine tha falbhan an còmhnaidh
’n luing iol-tobhtaich ’na sgiobair air maraichean, fir bhios ri malairt,
cuimhneach mu’n luchd bheir e thairis is beachdail mu bhathar a thillidh
’s buannachd a’ chìocrais. cha choltach ri luth-chleasaich’ idir a tha thu.”
’G amharc fo mhùgan, thuirt ris-san Odusseus nan iomadach tionnsgal:
“Charaid, cha chiatach do chainnt; ri duine cuthaich tha d’ choltas.
Sin mar nach ann air na h-uil’ a bhuilicheas diathan gach grinneas
’n cruth ’s an tùr ’s an uighioll. Bidh aon fhear na’s meathte ’na choltas,
ach cuiridh dia crùn mais’ air a chainnt; seallaidh càch air le aiteas,
’s esan a’ bruidhinn neo-thuisleach le nàir’ air choimeas na meala,
sònraicht’ ’sa’ chruinneachadh, ’s chì iad mar dhia e, ’s e coiseachd troimh ’n bhaile.
Rìs bidh fear eile coltach ’na dhealbh ris na diathan neo-bhàsmhor,
ach cha bhi aige-san grinneas ag iadhadh mar chrun mu chuid fhacal;
’s ionnan sin ’s mar tha thusa, do choltas sònraicht’, ’s cha dèanadh
dia air a’ chaochladh e fhéin thu; gidheadh an tuigse ’s gun fhiù thu.
Bhuair thu mo chridh’ am chliabh, a’ labhairt cainnt nach bu chòir dhut.
’s ann nach eil mise neo-ealant’ an cleasan, a réir ’s mar their thusa,
ach bha mi, saoileam, air fear de na b’ fheàrr, fhad ’s bha m’ earbsa am òige
agus am làmhan fhìn. A nis tha mi ’n greim aig an dóruinn
’s piantan, oir dh’fhuiling mi mór, dol troimh chogaidhean dhaoine ’s troimh gharg-thuinn.
Dh’aindeoin sin fhéin, ge bu mhór na dh’fhuiling mi, feuchaidh mi cleasan;
’s beumadh do m’ chridhe do chainnt, is bhuair thu gu so mi le d’ bhriathran.”


[TD 117]

’G ràdh sin, leum e suas le bhrat, mar a bha e, is ghlac e
clach, té gharbh ’s na bu mhotha gu mór ’s na bu truime na leithid
’s bhiodh na Paidhàcaich a’ caitheamh ri chéile. Toirt di-se na cuairt ud,
leig e air falbh i bho làimh ghramail; rinn a’ chlach sian, ’s fo a h-ionnsaigh
chrùb na Paidhàcaich ri làr, fir chliùteach nan luingeas ’s nam fad-ràmh.
Sheòl is’ thar lorgan nan uile, ’s i siabadh gu h-aotrom o làimh-san.
Chàirich Aténe ’na làraich a chomharradh-crìche, ’na cruthachd
coltach ri duine, ’s labhair i facal an sin ris, a’ cantainn:
“Choigrich, shònraicheadh eadhon an dall do lorg-sa, ’ga fheuchainnn
uim’, o nach idir am measg na mór-chuid a tha e, ach fada
romhpa. Gabh thusa misneach mu’n chleas so co dhiùbh; cha ruig duine
’n lorg sin co dhiùbh de Phaidhàcaich ’s cha mhotha chaitheas e thairis.”
Sin rinn i ràdh; ghlac sòlas Odusseus foighidneach, uasal,
’s aiteas air, chionn ’s gum fac’ e ’sa’ chruinneachadh companach coibhneil.
Labhair e ’n sin am briathran na b’ aotruime measg nam Paidhàcach:
“Ruigibh sin a nis, ògaibh; ’s grad cuireas mi, saoileam, ’na deaghaidh
té’le cho fada no eadhon na’ s fhaide, De chàch ge b’ e có e
ghrìosas a chàil ’s a mhiann, thigeadh esan an so, o na bhuair sibh
mór mi gu corruich, is feuchadh e dùirn, gleac, eadhon air luaths-chas,
—mise cha doichill—neach sam bith as a’ phobull Phaidhàcach
uil’ ach Laodamas fhéin; oir ’s esan mo bhiadhtach, is có ’m fear
throideadh ri neach ghabhas uime? Gun chéill ’s gun fhiù tha an duine
thogas còmhstrith chleas ri fear-aoigheachd an dùthaich luchd eile;
’s ann air fhéin tha e beagadh gach nì. Ach air aon am measg chàich dhibh
diùltadh no dìmeas cha dèan mi, oir ’s ann tha mi miannach air eòlas
fhaotainn air ’s m’ fheuchainn ’na aghaidh. Cha dona mi idir ’s gach lùth-chleas
gheibhear measg dhaoine. ’S math m’ eòlas air laimhseachadh bogha dheagh-lìomhta;
’n tràth dhomh mo shaighead a leigeil bu mhise ’n ceud fhear a bhuaileadh
duin’ an dòmhladas nàmh, ged sheasadh compaich ro-lìonmhor
dlùth, ’s iad a’ saighdeadh air fir. Gu dearbh b’ Philoctétes an t-aon fhear
bheireadh bàrr leis a’ bhogh’ orm an dùthaich nan Tròidheach, ’s ar Greugaich
caitheamh shaighead; na càch ’s fada ’s teòma mise, air m’ fhacal,
liuthad ’s as dùilean bàsmhor a nis ag ith’ arain air thalamh.
Ach ris na laoich a bha cha bhi mise deònachadh strithe,
Earcall no Eurutos, triath Oichalïa, daoine d’ am b’ àbhaist
strìth mu bhoghachan eadhon ri diathan neo-bhàsmhor; a chionn sin
dìreach a chaochail gu h-aithghearr an t-Eurutos mór, ’s e gun ruigheachd
aois ’na thigh, oir a’ gabhail na feirg, chuir Apollon a dhìth e,
chionn ’s gun d’ fhiadhaich e esan gu feuchainn ris fhéin le bogha.
Caitheam cho fada le sleagh ’s a chaitheas fear eile le saighid.


[TD 118]

’S ann ’san réis a mhàin tha mi fiamhach gun téid fear Paidhàcach
seachad orm; mi-chiatach buileach bha m’ dhìol ’n iomadh cuan, ’s nach robh agam
comhfhurtach bhuan air an luing; do bhrìgh sin tha taisead am cholainn.”
Sin rinn e ràdh; chaidh iadsan an uair sin uile ’nam balbh-thosd,
agus b’ e ’n t-aon fhear a bhruidhinn ris Alcinus fhéin, ’s e ’ga fhreagairt:
“Choigrich, a thaobh ’s nach neo-thaitneach na briathran so their thu ’nar measgne
ach gur miann leat a’ bhuaidh th’ ort fhéin a shealltainn, ’s tu feargach,
chionn ’s gun do sheas am fear so ’sa’ chomhlàraich làimh riut ’s gun d’ rinn e
càineadh an dòigh ort ’s nach deant’ air do bhuaidh-sa tàir le fear eile,
fear a bhiodh eòlas ’na inntinn air bruidhinn fhreagraich. Ach siuthad,
éisd a nis uam-sa mo ràdh, chum aithris do laoch eile cuideachd,
’n tràth dhut bhith ’g ithe cuirm ’nad thigh fhéin le d’ mhnaoi ’s le do theaghlach,
’g inns’ o do chuimhne mu ’r buaidh-ne, na h-euchdan tha Dieus a’ cur oirnne
cuideachd a nuas fad an ama bho ’r sinnsir. Cha chonnspuinn neo-mheangail
dhòrn sinn no carachd, ach ’s luath sinn air ruith is fìor mhath air luingeis.
’S ionmhuinn a ghnàth leinn cuirm, cruit, dannsaidhean ’s caochlaidhean éididh,
amraichean blàtha nighe ’s ar leapannan. Ach a nis siùthdaibh,
rìghlibh, a dhannsairean, liuthad dibh ’s barrail am measg nam Paidhàcach,
chum ’s gun innis an t-aoigh so d’ a chàirdean, air tilleadh dha dhachaigh,
meud ar barrachd thar chàich an sgiobaireachd, ceòl, ruith is dannsa.
Ach rachadh aon dibh ’s grad-thugadh e dh’Dhémodocos a’ chruit bhinn leis,
saoileam, tha nis ’na laighe an àit-eigin thall ann ar lùchairt.”
Sin mar thuirt Alcinus, aogas nan diatha. Dh’éirich an gille
thoirt na cruit còsaich á lùchairt an righ. Agus leum air an casan
britheamhan, naoi uile, fir bh’ air an taghadh ’nam maoir aig a’ phobull
’s bhiodh a deagh-dhèanamh gach nì ’sna comhlàraich. Réidhich iad ùrlar
’s leudaich iad faiche ghrinn. O ’n fhaisge thàinig an gille
giùlan na clàrsaiche binne gu Démodocos. Choisich esan
steach ’nam meadhon an sin is theann ri seasamh mu’n cuairt da
fleasgaich an tùs-bhlàth òige, ’s iad ionnsaicht’ air dannsa; thug iadsan
breabadh le ’n casan air ùrlar an àigh. Bha Odusseus ag amharc
aitealan deàlrach nan cas, ’s e gabhail ìongnaidh ’na chridhe.
Bhuail Démododocos teud is theann e ri seinn gu ro-bhòidheach
gaol Arés ’s Aphrodìte an t-sàr-chrùin ’s mar laigh iad an toiseach
falchaidh an tigh Hephaistois; bu lìonmhor na tìodhlacan thug e
’s mhaslaich e gaol is leabaidh an triath Hephaistos. Ach dha-san
thàinig Hélios gu luath ’na theachdair’, o’n chunnaic e ’n caidreabh
gaoil iad. A nis nuair chual’ e brath léiridh a chridhe, do’n cheàrdaich
thriall Hephaistos, ’s e deilbheadh an uilc an doimhneachd a spioraid.
Shuidhich e ’n t-innean mór air ealaig is shìn e air gearradh
gheimhlean do-bhriste, do-fhuasgailt’, gum fanadh iad teann anns an làraich.


[TD 119]

Agus a nis nuair dheilbh e an fhoill, ’s e feargach ri Ares,
chaidh e a steach do’n t-seòmar ’sam b’ àbhaist d’ a leabaidh bhith seasamh
’s chroch e na geimhlean mu chuairt nam post air gach taobh dhith gu h-iomlan;
móran diubh cuideachd bha crocht’ a nuas o ’n chabar dhubh dhroma,
amhuil mar lìn thana ’n damhain nach dèanadh neach uiread ’s am faicinn
eadhon de dhiathan beannaicht’, oir b’ anbarrach foilleil an dealbhadh.
Agus a nis nuair chroch e mu ’n leabaidh uil’ innleachd na foille,
leig e air a bhith triall gu Lémnos, cathair dheagh-thogte,
ionad as caoimhe leis-san gu mór measg dhùthchannan uile.
Nis cha bu dall-fhaire idir rinn Ares na h-òr-shréin, nuair dhearc e
siubhal air falbh Hepaistos nan innleachd ainmeil, is thriall e
dh’ionnsaigh aitreabh Hephaistois bu bharraile cliù, ’s e ag iargain
gaol Cutereia an t-sàr-chrùin. Bha is’ air ùr-thigh’nn o h-athair,
mac fìor threun Chronois, ’s shuidh i. Chaidh esan a steach chun an t-seòmair
’s rug e air làimh oirre ’s labhair e facal rithe, ag ràdh:
“Tiugainn, a ghaoil, do’n leabaidh is faigheamaid sòlas cadail,
chionn ’s nach eil Hephaistos aig baile tuilleadh, ach theagamh
shiubhail e cheana do Lémnos gu Sintich na cànaine buirbe.”
Sin mar a thubhairt e, ’s latha-s’ bu taitneach an nì bhith laighe.
Chaidh iad le chéile do’n leabaidh is shìn iad innte, ach thùirling
umpa geimhlean innealt’ Hephaistois na geur-chuise móire,
agus cha b’ urrainn iad aon de ’m buill a ghluasad no thogail.
Sin nuair a thuig iad fa dheòidh nach robh aon dol as aca tuilleadh.
Dlùth orra ghluais fear ro-allail na da choise crùbaich, oir thill e
rithis air ais mu’n d’ ràinig e Lémnos; rinn Hélios da faire
’s dh’innis e ’n sgeul. Chaidh esan, ’s e cràidhteach ’na chridhe, do’n talla
’s sheas e ’san fhor-dhorus; ghlac fearg fhiadhaich e ’s b’ oillteil a dh’éigh e,
glaodhaich, a chum ’s gun cluinneadh na diathan uile a bhriathran:
“Dhieus ar n-athair is càch dhibh, a dhiathan beannaichte, sìorruidh,
thigibh, gum faic sibh cùis-ghàire nach idir so-ghiùlan, mar chuireas
nighean Dieus, Aphrodìte, a ghnàth orm-s’ dìmeas, ’s mi bacach,
’s gaol aic’ air Ares sgriosach, o’n ’s treun-chasach esan,
ach gu robh mis’ air mo bhreith am chriplich. Cha choireach neach eile
leam-s’ ach mo dhithis phàrant; is O nach d’ ghin iad mi idir!
Ach nì sibh faicinn far bheil iad, an dithis so, laighe gu gaolach,
’n déidh dhol do m’ leabaidh-sa, ’s mis’ air mo léireadh ’gan amharc. A dh’ aindeoin
’s dùil ’am, ge mór an gaol, nach fhad’ nì iad laighe ’san dòigh so
tuilleadh; a dh’aithghearr cha chadal bhios uapa le chéile, ach cumaidh
m’ innleachd ’s mo gheimhlean an sàs iad, gun ìoc a h-athair gu h-iomlan
dhòmh-sa gach duais a chuir mi ’na làimh air cail’ aghaidh na galla,
chionn ’s gur bòidheach a nighean, ach casg chan eil aic’ air a miannaibh.”


[TD 120]

Sin mar a thubhairt e; chruinnich na diathan gu tigh a’ phràis-ùrlair;
thàinig Poseidon, fear-iadhaidh an t-saoghail, thàinig Hermeias,
sàr-fhear na réis, is thàinig Apollon, fuadaiche euslaint.
Dh’fhan na baindée banail a stigh leis an nàire, gach aon diubh.
Sheas anns an fhor-dhorus aghaidh na diathan, luchd-buileachaidh ghràsan,
’s dh’éirich gàire do-mhùcht’ air na dee beannaicht’ an tiota,
’g amharc innleachdan seòlt’ Hephaistois na geur-chuise móire;
so mar a theireadh fear ’s fear dhiubh, ’s e ’g amharc fir eile ’na làthair:
“Gnìomharan olca cha soirbhich; le cinnt beiridh mall air an t-siùbhlach,
ionnan ’s mar ghlac Hephaistos, ge mall, an dràsda an t-Ares
’s luaithe de dhiathan tha ’n seilbh air Olumpos, am bacach le charaibh;
agus ’s ann uime sin fhéin tha fiachan an adhaltranais air-san.”
Sin mar bha iadsan a’ cumail leithid de chòmhradh ri chéile;
b’ ann ri Hermeias a thubhairt mac Dhieus, an tighearna Apollon:
“Hermeiais, a mhic Dhieus, a theachdair’ fhir-bhuileachaidh ghràsan,
nis ach am bitheadh tu fhéin, ’s tu teannaicht’ an slabhraidhean làidir,
toileach air cadal an leabaidh ri taobh Aphrodìte na h-òr-loinn?”
Dha-san thug feagairt an uair sin an teachdaire, marbhaiche Argois:
“O nach tachradh sin, a thriath nam fad-làmhach, Apollon!
thrì liuthad so de gheimhlean gun cheann bhith ’gam chuartachadh timchioll,
’s sibhse bhith ’g amharc, a dhiathan ’s bhaindée gu léir, ach a dh’aindeoin
bhithinn-sa toileach air cadal ri taobh Aphrodìte na h-òr-loinn.”
Sin mar a thubhairt e, ’s dh’éirich an gàir’ air na diathan neo-bhàsmhor.
Ach cha robh gàir’ air Poseidon bha guidh’ a ghnàth air Hephaistos,
tighearna nan innleachd ainmeil, a chum ’s gum fuasg’leadh e Ares;
bhruidhinn e, labhairt ris-san am briathran na h-iteige siùbhlaich:
“Fuasgail e, ’s geallaidh mise gun ìoc e fhéin, mar tha thusa
’g iarraidh, na h-uile gu ceart dut am fochair nan diathan neo-bhàsmhor.”
Labhair ris-san an sin fear ro-allail na da choise crùbaich:
“Sin na bi ’g iarraidh orm, a Phoseidoin, fhir-iadhaidh an t-saoghail;
’s olc a ghnàth gabhail urras nan olc co dhiùbh, agus ciamar
cheanglainn-s’ thusa ’m fochair nan diathan neo-bhàsmhor, nam falbhadh
Ares orm, a seachnadh nam fiach araon is nan geimhlean?”
Labhair ris-san an sin Poseidon, luaisgear na taimhainn:
“O Hephaistois, ma theicheas Arés air falbh ort, a’ seachnadh
fhiachan araon ’s a gheimhlean, ’s mi fhìn a dh’ìocas so dhut-sa.”
Dha-san thug reagairt an sin fear ro-allail na da choise crùbaich:
“Aon chuid comas no coltas chan fhaighear gu d’ thairgs’ a dhiùltadh.”
’N déidh sin a chantainn, lasaich Hephaistos treun na geimhlean.
Ach nuair a dh’ fhuasgladh an dithis a mach as na slabhraidhean làidir,
leum iad suas ’san tiota; ghabh esan an t-slighe gu Tréce,


[TD 121]

’s thriall Aphrodìte na h-òr-loinn gu Paphos an Cupros; tha aice
altair thùiseach ann agus oighreachd. An sin nigh na Gràsan
’s dh’ung iad ise le ola, té bhuan bhios air diathan sìorruidh,
’s chòmhdaich iad uimp’ i le éideadh a b’ eireachdail, ìongnadh ri fhaicinn.
Sin a bha ’n clàrsair ro-chliùteach a’ seinn, is b’ aoibhneach ’na chridhe,
’g éisdeachd Odusseus ’s Paidhàcaich, fir chliùteach nan luingeas ’s nam fad-ràmh.
Dh’òrduich Alcinus Halios is Laodamas dannsa ’nan càraid,
chionn ’s nach robh aon bu seise dhaibh. Nis nuair a ghabh iad ’nan làmhan
ball grinn purpuir a rinneadh le Polubos teòma dhaibh, chaitheadh
aon do na neulaibh sgleòdhach i, tabhairt snaoidhidh gu chùlaibh;
leumach a chompach o ’n làr, ’s mu’n ruigeadh e ’n talamh le chasan,
ghlacadh e bhuaidhe gu soirbh i. A nis nuair a dh’fheuch iad dìreach
suas leis a’ bhall, an deaghaidh sin dhanns iad, a’ breabadh na talmhainn,
muime nam mór-shluagh, a’ mùthadh gu tric; bhuail òganaich eile
tìm riutha, seasamh mu ’n fhaiche, ’s bu mhór bha ’g éirigh de ghleadhar.
Sin nuair a bhruidhinn Odusseus, an t-uasal, ri Alcinus ’s thubhairt:
“Alcinuis thriathail ’s ro-shuaicheant’ an ainm de na fineachan uile,
gheall thu araon gum bu bharrail thar chàich do dhannsairean ’s rinneadh
sin ’na ghnìomh deas, deanta; tha uamhas orm, ’s mi ’ga fhaicinn.”
Sin rinn e ràdh; ghlac sòlas an t-Alcinus, naomh-fhlath na cumhachd.
Bhruidhinn e measg nam Paidhàcach, leannain nan ràmh, ann an tiota:
“Eisdibh, a cheannardan-iùil nam Paidhàcach ’s a mhormhairean eile;
saoileam gur duine ro-chiallach an t-aoigh so. Ach siùthdaibh, mar ’s iomchuidh,
thoireamaid tiodhlacan aoigh dha. Tha dà rìgh dheug anns an dùthaich,
fir ro-shuaicheant’, a’ riaghladh ’nan tòisich, ’s mi fhìn an treas deug dhiubh.
Dhibh-se thugadh gach aon chuige brat deagh-nighte is léine
’s tàlant òir ’s mór prìs; gun dàil chuige thoireamaid uil’ iad
còmhla, gun ait théid an t-aoigh so gu shuipeir, ’s iad aige ri làmhan.
’S Eurualos—dèanadh esan a réit ris fhéin le chuid bhriathran,
’s tìodhlacan cuideachd, a chionn ’s nach do bhruidhinn e idir gu ceart ris.”
Sin mar a thubhairt e; dh’aontaich iad uile ris ’s dh’iarr iad a dhèanamh.
Uime sin chuir iad, gach fear dhiubh, gille ghiùlan nan tìodhlac.
Agus ri Alcinus labhair Eurualos an sin, ’ga fhreagairt:
“Alcinuis thriathail ’s ro-shuaicheant’ an ainm de na fineachan uile,
dearbh ’s mi fhìn a nì réit ri ar n-aoigh a réir ’s mar tha thusa
’g iarraidh; bheir mi dha ’n lann uil-umha so ’s ceann oirre dh’ airgiod
’s duille de dh’eabur ùr-shàthte ’ga h-iadhadh; ’s fhiach i dha móran.”
’N déidh sin a ràdh, chuir e claidheamh nan tacaid airgid ’na làmhan
’s bhruidhinn e, labhairt ris-san am briathran na h-iteige siùbhlaich:
“Choigrich chòir, gum bu slàn leat, ’s ma theireadh facal mi-chneasda,
glacadh na siantan gu grad an àird e ’s sguabadh iad leo e;
dhut-sa gun tugadh na diathan gum faic thu do bhean is gun ruig thu


[TD 122]

dùthaich do shinnsre, oir ’s cian tha thu fulang bheud fad’ o d’ chàirdean.”
Labhair ris-san ’ga fhreagairt Odusseus nan iomadach tionnsgal:
“Dearbh slàn leat-sa cuideachd, a charaid, ’s na diathan thoirt dut-sa
rath, ’s na biodh dad ort an déidh so de dh’ionndrainn co dhiùbh air an lainn so
thug thu an dràsda dhòmh-sa, air réit dhèanamh rium le do bhriathran.”
’G ràdh sin, chàirich e cliadheamh nan tacaid airgid mu ghuaillibh.
Chromaich a’ ghrian, ’s ri làimh-san a nis bha na tìodhlacan àlainn.
Thug gillean stàtail iad dh’ionnsaigh tigh Alcinuis; agus ’gan gabhail,
chuir mic Alcinuis uasail ri taobh a màthair ion-mheasta
gibhtean ro-bhòidheach Odusseus. Chaidh Alcinus, naomh-fhlath na cumhachd,
romhpa, ’s shuidh iad, an deaghaidh dhaibh ruigeachd, air cathraichean àrda.
Dìreach an sin ri Aréte thuirt Alcinus cumhachdach facal:
“Bhean, thoir an so chugam ciste, té shònraichte ’s fheàrr a tha agad;
cuir fhéin brat deagh-night’ innte ’s léine, ’s teothaibh mu ’n teine
prais dha ’s blàthaichibh uisge, gun glan e e fhéin is gum faic e
taisgte gu ciatach gach gibht thug Paidhàcach uasal an so dha,
’s chum ’s gum meal e a’ chuirm, ’s e ’g éisdeachd luinneag na bàrdachd.
Cuiridh mi fhìn leis cuideachd mo chòrn ro-ghrinn so—is òr e—,
chum ’s gur orm bhios a chuimhne gach là, an t-ám dha bhith dòrtadh
ofrail dighe ’na aitribh do Dhieus ’s do chàch de na diathan.”
Sin mar a thubhairt e; measg a banoglaich dh’òrduich Aréte
coire trì-chasach mór chur gun dàil mu ’n teine. Chuir iadsan
coire trì-chasach bùrn nigh’ air teine caoir-gheal ’na sheasamh.
Dhòirt iad ann bùrn, ghabh iad fiodh is las iad e fodha. Bha ’n teine
’g iadhadh mu bhroinn a’ choire, is bhlàthaich an t-uisge. Am feadh so
ghiùlain Aréte o ’n t-seomar do’n choigreach ciste ro-àlainn	
’s chuir i na gibhtean brèagha ’na broinn, an t-òr is an t-aodach
thug na Paidhàcaich dha; chuir i fhéin innte léine ghrinn ’s falluing
’s bhruidhinn i, labhairt ris-san am briathran na h-iteige siùbhlaich:
’Nis faic fhéin mu ’n cheann is cuir oirre ceangal gu h-ealamh,
chum’ s nach spùinn fear sam bith air an t-sligh’ thu, an tràth dhut bhith faotainn
cadail shuaimhnich an déidh so, ’s tu falbh air do thuras ’san luing dhuibh.”
Nis nuair a chualas sin le Odusseus foighidneach, uasal,
chàirich e ’n ceann oirr’ air ball is ghrad-chuir e ceangal bha seòlt’ air
theagaisg Circe thighearnail da uair-eigin. Dìreach ’san tiota
dh’iarr bean-tighe air fhailceadh, a’ dol do’n amar. Le aoibhneas
chunnaic e bùrn nighe blàth, ’s nach bu chomhfhurtachd idir a chleachd e
o’n là dh’fhalbh e an toiseach o thigh Calupso a’ chùil ghrinn;
dh’ionnsaigh an ama sin b’ fhurtachd co dhiùbh rud bha buan mar do dhia dha.
Nis air do mhnathan-muinntir a nighe ’s ungadh le ola,
chuir iad cleòca grinn uime ’s léine, ’s air fàgail an amair,


[TD 123]

theann e ri coiseachd a dh’ionnsaigh luchd òl an fhìona. Ri ursainn
seòmar an dèanamh làidir sheas Nòsica, ’s mais’ oirr’ o dhiathan;
lìonadh i làn de dh’ìongnadh ri linn di bhith ’g amharc Odusseus,
’s bhruidhinn i, labhairt ris-san am briathran na h-iteige siùbhlaich:
“Rath math leat, aoigh, gun cuimhnich thu uair, ’s tu ’n dùthaich do shinnsre,
orm-sa ’s gur agam-sa ’n toiseach tha fiachan saoraidh do bheath’ ort.”
Labhair rithe ’ga freagairt Odusseus nan iomadach tionnsgal:
“Nòsica, nighean an Alcinuis mhór-aignich, sin dèanadh Dieus domh,
céile garbh-thartarach Hére, a nis mo dhachaigh a ruigheachd
’s latha mo thillidh fhaicinn! An uair sin dh’adhrainn mar dhia dhut
daonnan gach là ’n sud cuideachd, oir ’s tusa thug beò mi, a chaileag.”
’G ràdh sin, shuidh e air cathair ri taobh an Alcinuis rìoghail.
Dhlùthaich gille, a’ tabhairt a’ chlàrsair dhìleis d’ an ionnsaigh,
Démodocos bha measail ’san t-sluagh, is thug e air suidhe
’m meadhon comunn na cuirm, ’ga dhruideadh an taice ri colbh àrd.
Labhair an sin ris a’ ghille Odusseus nan iomadach tionnsgal,
’n déidh dha earrann a reubadh de dhruim muice tosg-ghil’,—ged dh’fhàgadh
fhathast a’ chuid bu mhotha,—’s bu bhìoghmhor an t-saill a bha uimpe:
“So dhut, a ghille, giùlain an fheòil so, chum is gun ithe e,
dh’Dhémodocos, is cuiream air fàilt, ge mór a tha m’ acain.
Dh’dhaoin’ uil’ air thalamh is dlighe nam bàrd meas is urram, oir dhaibh-san
theagaisg a’ Cheòlraidh duain is ghaolaich i cinneadh nam bàrdaibh.”
Sin mar a thuirt e, ma ta; thug an gill’ i ’s chuir e i ’n làmhan
Dhémodocois, an laoch; ghabh esan i, ’s aiteas ’na chridhe.
Shìn iad an làmhan a dh’ionnsaigh an annlain bha deas air am beulaibh,
agus nuair dh’fhògair iad uapa cion dighe ’s bìdh, an sin thugadh
facal do dhèmodocos le Odusseus nan iomadach tionnsgal:
“Molam thu, Dhémodocois, thar nan uile dhaoine am barrachd;
’s tusa co dhiùbh fear theagaisg a’ Cheòlraidh, nigh’n Dieus, no Apollon,
chionn’s gur dìreach mar ’s còir tha thu seinn mu dhóruinn nan Greugach,
uiread ’s a rinn ’s a dh’fhuiling ’s a shaothraich iad, ion ’s mar gun robh thu,
’s dòch’, ann thu fhéin no gun cual’ thu iomradh o fhear-eigin eile.
Ach a nis siuthad, gabh seòl eile ’s seinn mu bheairt an eich fhiodha
dheilbh Epeios ’s Aténe ’s a dh’aisig an t-uasal Odusseus
uair ’na fheall-innleachd a steach do’n dùn, ’ga lìonadh le gaisgich
léirchreach Ilios. Mas e ’s gun aithris thu ’n sgeul sin gu ceart domh,
innsidh mis air ball do na h-uile gum b’ ann le gean ro-mhath
bhuilich am freasdal ort-sa do bhàrdachd nèamhaidh da rìribh.”
Sin rinn e ràdh; bho dhia shìn esan an tòs is a bhàrdachd
dh’fhoillsich e dhaibh, ’ga togail o ’n duan ud mar dhìrich na h-Argaich
suas air an longan deagh-thobhtach ’s mar sheòl, a’ cur teine ri ’m pubuill,


[TD 124]

’s càch cheana ’n comhlàraich Thròidh mu Odusseus ro-chliùteach, ’nan suidhe
falaicht’ ’san each, oir bu Tròidhich iad fhéin a shlaod chun an dùin e.
Sin mar bha ’n t-each ’na sheasamh an sud, ’s na Tròidhich mu’n cuairt da
suidhe ri móran bruidhne neo-chinntich, trì rùinte tigh’nn riutha,
aon cuid am fiodh falamh sgoltadh le ’n umha aniochmhor, no chaitheamh
sìos leis na creagan an déis daibh a shlaodadh do’n mhullach, no fhàgail—
àilleagan mór gu tàladh nan dia; sin dìreach mar bha e
cuideachd gu tighinn gu buil ’sa’ cheann thall, oir b’ e sgrios bha ’nan crannchur,
aon uair ’s gun dùineadh am baile mu ’n each mhór fhiodha ’n robh suidhe
h-uile h-Argach a b’ fheàrr, a’ toirt casgraidh ’s aoig chun nan Troidheach.
Sheinn e mar sgrios mic Ghreugach am bail’, air brùchdadh o ’n each dhaibh,
fàgail leab fhalaich nam fròg; is sheinn e mar reub iad, fear thall diubh
’s fear eile bhos, am bail’ àrd, ’s mar dh’fhalbh Odusseus mar Ares
dh’ionnsaigh tigh Dhéiphobois ’s còmhla ris Menelas, samhuil nan diathan.
Sin far an duirt e làmhaich e ’n cogadh a b’ oillteile buileach
’s bhuannaich fòs ’sa’ cheann thall air tàilleabh Aténe a’ mhór-chridh’.
Sin a bha ’n clàrsair ro-chliùiteach a’ seinn, ach thaisich Odusseus
agus bha dheòir a’ fliuchadh a ghruaidhean sìos o a rasgaibh.
Amhuil mar chaoineas bean, ’s i ’ga caitheamh fhéin m’ a fear-pòsda
thuiteas air beulaibh a bhaile ’s a shluaigh, ’s e cumail o ’n chathair
agus o chloinn lath’ aniochdmhor a’ bhàis; air dhi fhaicinn a’ caochladh
’s ospagaich, tuitidh i uime le geur-sgal, ’s r’ a cùl bidh na naimhde
bualadh a droma ’s a guaillean le ’n sleaghan, ’s gu daors’ bheir iad leo i
ghiùlan saothrach is bròin; a gruaidhean-se meathar fo acain
’s truaighe; b’ amhluidh cho truagh ’s leig Odusseus deòir o a rasgaibh.
Bha e an sud ’s e sileadh nan deur gun aithne do chàch air,
agus b’ e Alcinus fhéin an t-aon fhear a mhothaich ’s a bheachdaich,
oir bha e suidhe faisg air is chual’ e ri ochanaich thruim e;
bhruidhinn e measg nam Paidhàcach, leannain nan ràmh, ann an tiota:
“Eisdibh, a cheannardan-iùil nam Paidhàcach ’s a mhormhairean eile;
stadadh Déomdocos nis a’ chlàrsach bhinn, oir cha taitneach
idir ruinn uil’ a sheinneas e so; o’n theann sinn r’ air suipeir
agus o’n dh’ éirich an clàrsair naomh, cha d’ dhìobair an t-aoigh so
ochanaich thùrsach o sin; theagamh ’s mór tha de dh’acain m’ a chridhe.
Ach biodh an clàrsair a’ stad, gum meal sinn uile co-ionnan
aiteas, luchd-aoigheachd ’s an t-aoigh, o’n ’s iomchuidhe fada mar sin e;
oir b’ ann air sgàth fir as aoigh ion-mheasta dheasaicheadh so leinn,
aiseag ’s tìodhlacan coibhneis a thairgeas sinn da tre ar coibhneas.
’S ann an ionad brathar tha achuingeach ’s coigreach do dhuine
dh’eirmseas air tuigse gu ìre bhig fhéin. Mar sin na bi thusa
cleith nis le smaointean seòlta na dh’fhidreas mi; ’s iomchuidh’ thu dh’innse.


[TD 125]

Innis an t-ainm bha ac’ ort an sud, aig t’ athair ’s do mhàthair,
’s càch tha fuireach ’sa’ bhaile is iadsan tha còmhnaidh mu’n cuairt da,
oir chan eil buileach gun ainm aon duine, nuair bheirear an tùs e,
olc e no math; aig am breith bheir pàrantan ainm air na h-uile.
Innis do dhùthaich ’s do dhaoine ’s do bhaile, gun aisig ar luingeis
ann thu, ag amas le ’n tuigs’ air; luchd-stiùiridh chan eil aig Paidhàcaich
idir no stiùirean, rudan th’ aig longan eil’, ach is eòl daibh
fhéin rùin ’s cridheachan dhaoine; is eòl daibh machraichean torach
’s bailtean nan uile, ’s théid iad troimh linne ’n t-sàile le fìor luaths,
còmhdaichte ’n ceathach ’s an sgò; chan eil eagal roimh bheud sam bith orra
riamh no roimh sgrios. Ach so mar chuala mis’ aon uair o m’ athair,
Nausitus; bhiodh e ag ràdh gun robh gamhlas ruinn aig Poseidon,
chionn ’s gum bu sinn luchd-aisig neo-bheudar nan uile, ’s gun sgathadh
esan air ám, thuirt e, birlinn dheagh-dhèanta Phaidhàcach, ’s i tilleadh
dhachaigh o aiseag, ’san fhairge cheòthair, ’s gun sgàileadh e ’m baile
timchioll le mór-bheinn oirnn. Mar sin bhiodh an t-aosd’ ud a’ cantainn;
’s nì e dh’fhaodadh bhith dèanta le dia no neo-dhèanta, mar ’s math leis.
Siuthad, innis domh so is cuir gu neo-chlaonach an céill e;
c’ àite na ruagadh air seachran thu, ’s ciod na dùthchannan dhaoine
ràinig thu? Innis mu dheidhinn an t-sluaigh ’s am bailtean deagh-shuidhicht’,
iadsan bha fòirneartach, fiadhaich ’s gun eòlas air reachdan a’ cheartais,
’s iadsan bha faoilidh ri coigrich is eagal nan dia air an inntinn.
Innis c’uim tha thu caoineadh ’s a’ caoidh ’n taobh stigh dhìot ad chridhe,
cluinntinn mu bhròn nan Argach is Ilios; ’s rud sin rinn na dee,
deilbh clò sgrios do dhaoine, los bàrdachd bhith fòs aig na bhitheas.
Ach am bu daimheach dhut chailleadh air beulaibh Ilios, fear gasda,
cliamhuinn no t’ athair-céile, fir ’s dlùith’ ach ar fuil is ar sliochd fhìn?
’M faodadh gur compach fhéin e bu cheanalt’ aignidhean ’s gasda?
oir chan eil compach tha céillidh dad idir air dheireadh air bràthair.


[TD 126]

LAOIDH ODUSSEUS

Leabhar IX

GEÀRR-IOMRADH:

Innsidh Odusseus ainm do dh’Alcinus, tòisichidh e air a sgeul aithris o dh’fhàg e Tròidh, mar a chog e ris na Ciocanaich agus mar a ràinig e luchd-ithe nan lótos, mar a chaidh iad air tìr air eilean nan gobhar, agus mar a ràinig iad uamha Pholuphémois; mar a cheasnaich esan iad is mar a dh’ith e dithis is dithis diubh; innleachd Odusseus a’ cur na daoraich air agus mar a theich iad mu dheireadh.

MÌNEACHADH:

An latha aniochdmhor—i.e. latha a’ bhàis.

Ismaros—baile nan Cioconach.

Cutéra—eilean faisg air Rubha Mhaleia aig taobh a deas na Gréige.

Lótos—luibh àraidh.

Daoine dh’itheas aran—daoine nàdurrach.

Taodan-deiridh no sìomanan-deiridh—Bhiodh Greugaich Homair a’ ceangal deireadh na luinge ris a’ chladach agus a’ tilgeadh chruaidh (clachan ris an canadh iad’eunai’)a mach air a toiseach.

Apollon tha seasamh le Ismaros—Apollon tha dìon Ismaro; their a’ Ghreugais—Apollon tha seasamh mu Ismaros, (mar chirc a’ seasamh m’ a h-àl.)

Lìonadh e cuach dheth ’s dhòirteadh e ’n ceann fichead tomhas de dh’ uisg’ i—Fìon fìor làidir! Ach b’ e dh’fheumadh an cuclópach!

Gach seitheach dèanta—Bu mhór an rud ’soitheach’ dèanta ’sna laithean ud.

Is Dieus fear-dìoghaltais araon luchd-aslachaidh ’s choigreach—Bha achuingich, coigrich, déircich is falbhanaich fo dhìon Dieus. ’S cian an t-ionad o ’n tàinig (thu)—’s tu tha fad’ air ais!


[TD 127]

Labhair ris-san ’ga fhreagairt Odusseus nan iomadach tionnsgal:
“Alcinuis thriathail as suaicheant’ an ainm de na fineachan uile,
’s grinn so gu dearbh bhith ’g éisdeachd ri clàrsair de leithid an fhir so
’s coltach ri diathan ’na ghuth; oir ar leam-sa co dhiùbh nach eil crìoch ann
idir as taitnich’ na mùirn bhith feadh tìre uile ’s luchd-cuirme
’g éisdeachd clàrsair feadh talla ’nan suidhe gu h-òrdail, ’s ri ’n làmhan
bùird bhith trom le aran is feòil, agus ceallair bhith tarruing
fìon á bóla ’s ’ga dhòrtadh an cuachaibh. ’S nì so tha ’g amharc
fìor ghrinn leam-s’, ach tha thusa ’s do chridhe air tionndadh gu faighneachd
m’ àmhgharran tùrsach, gum motha bhios m’ acain ’s m’ ochanaich fhathast.
Ciod their mi ’n tòs riut, ma ta, ’s ciod air dheireadh, o ’s lìonmhor na h-àmhghair
chuir orm diathan néimh? Ach innsidh mi nise an toiseach
m’ ainm, gum bi aithn’ agaibh fhéin air, ’s a rìs gum bi mise am bhiadhtach
dhuibh-se, ge cian mo dhachaigh, ma sheachnas mi ’n latha aniochdmhor.
Mise mac Laërtes, Odusseus as eòl do na h-uile
bhrìgh mo chuid chuilbheart, ’s tha m’ alladh air ruigheachd a dh’ionnsaigh nan speuran.
’S Itaca shoilleir àite mo chòmhnaidh; innte-s’ tha monadh
Néritoin, ’s critheanach duilleach ’s as sònraichte sealladh. mu ’n cuairt di
’s iomadach eilean a th’ ann, ’s iad a’ laighe ro-dhlùth air a chéile,
Dùlichion agus Samé is Sacuntos, innis nan coilltean.
Itaca fhéin—tha i ìosal a’ laighe ’sa’ chuan ’s seach iad uile
siar ris an dubhar; tha càch fada thall taobh éirigh na gréine.
’S àite creagach, ach deagh mhuime mhac i; gu cinnteach chan urrainn
mise co dhiùbh nì eile as gaolaiche fhaicinn na m’ dhùthchas.
Dearbha chumadh Calupso, a’ bhaindia nèamhaidh, an sud mi
’m broinn a h-uamhaichean frògach, ’gam iarraidh bhith aice ’nam chéile;
b’ ionnan sin ’s mar a ghrabadh té chealgach Aia ’na tigh mi,
Circe, ’gam iarraidh bhith aice ’nam chéile. Ach cridhe mo bhroillich
riamh cha d’ shaobh iad. Mar sin na phàrantan ’s dùthaich a shinnsre
nì sam bith eile cha chinn na’s tocha leis, eadhon ge saidhbhir
tigh ’sam bi duine tàmh ’n tìr choimhich fada bho dhìlsean.
Nis siuthad, innseam dhut cuideachd mu thuras nan iomadach àmhghar
chuir Dieus orm-sa ’n trath dhomh bhith tilleadh a dùthaich na Tròidhe.
Dh’ionnsaigh nan Cioconach dh’iomain a’ ghaoth mi, ’gam thabhairt o Ilios,
dh’Ismaros.Chreach mi ’m baile an sin agus sgrios mi ’n luchd-àitich.
Mach as a’ bhaile thug sinn is roinn sinn am mnathan ’s am maoin phailt,
chum ’s nach rachadh neach uam ’s e as aonais cuibhreann a chòrach.
Dh’iarr mise ’n sin sinn theicheadh le clis-chois, ach iadsan chan éisdeadh,
amadain mhóra! An sin dh’òilt’ móran fìona, is mharbh iad
móran chaorach mu ’n tiùrr is crodh nan crom-adharc ’s nan cam-cheum.


[TD 128]

Nise feadh sin chaidh na Cioconaich ’s dh’éigh iad ri Cioconaich eile,
coimhearsnaich dhaibh, fir araon bu lìonmhoire agus bu tréine,
’g àiteach na mòr-thir, ’s eòlach air cogadh á carbaid ’s far ’n fheudar
cuideachd air chois. An sin thàinig iad oirnn ’sa’ mhochthrath cho lìonmhor
’s chinneas duilleach is lusan ’nan tràth. B’ ann dìreach ’san ám sin
bhuail droch dhàn Dieus oirnne, fir b’ oillteil crannchur, chum móran
phiantan fhulang. A’ tionnsgnadh na còmhraig ri taobh nan long siùbhlach,
chath iad ’s lean iad air bualadh a chéile le ’n sleaghan pràis-rinneach.
Fhad ’s a b’ i mhadainn a bh’ ann, is an latha beannaichte cinntinn,
sheas sinn, ’gar dìon fhéin uapa, ge b’ iadsan bu lìonmhoire fada;
ach nuair bha ghrian a’ dol seachad gu fuasgladh dhamh o’n chrann arainn,
smachdaich na Cioconaich ’s chlaon iad an sin na h-Achaibhich le leathad.
Chailleadh sianar de chompaich dheagh-chaisbheartach oirnn á gach birlinn,
ach fhuair càch dhinn teicheadh o ’n bhàs agus crannchur ar crìche.
Chuir sinn mu sheòladh air aghart a sin, ’s ar cridheachan tùrsach,
aoibhneach ’gar teàrnadh o ’n eug, ged chaill sinn companaich ghaolach.
Ach cha do leig mi air aghart na birlinnean cuimir, gun ghairm neach
fois trì tursan air anam gach aoin d’ ar companaich thruagha
chuireadh a dhìth air a’ mhachair le Cioconaich ’n déis bhith reubte.
Thog Dieus, trusaiche sgò, air ar longan gaoth tuath ’n gaillinn fhuathsaich
’s dh’fhalaich e ’n neòil tìr ’s fhairge maraon, ’s ghrìos oidhch’ o na speuran.
Ghiùlaineadh iadsan an sin air cheann caol, ’s shrac sitheadh na sìne
’n stròicean na siùil orra. Leag sinn iad sìos ’sna longan, a’ gabhail
eagal ar bàis, is dh’iomair sinn iadsan le cabhaig gu fearann.
Laigh sinn an sud dà oidhche ’s dà là fad an ama gun dìobradh,
claoidh ar spiorad le piantan is sgìos. Nuair thug madainn nan sàr-chleachd
nis an treas latha gu ìre, air togail nan crann ’s nan seòl geala,
shuidh sinn; bha ghaoth ’s fir-stiùiridh ’gan cumail-san ’n cùrsa dìreach.
Bhithinn a nis air dùthaich mo shinnsre ruigheachd gun sgiorradh,
ach shaobh tonn agus sruth mi, ’s mi tionndadh timchioll Mhaleia,
’s gaoth tuath leotha ’s chuir iad air seachran mi null thar Chutera.
Thugadh naol làithean air chuan nan iol-iasg mi le gaothan bha sgriosail,
ach chuir sinn cas air an deicheamh air tìr luchd ithe nan lótos,
dream bhios a’ gabhail a ghnàth bìdh lusaich. Sin far na chuir sinn
cas air a’ mhòr-thir ’s tharruing sinn uisge dhuinn fhìn. Ghabh mo chompaich
dinneir an sin air ball ri taobh nam birlinnean siùbhlach.
Ach nuair a bhlais sinn biadh agus deoch, chuir mi compaich air aghart
dh’fhalbh agus faighneachd ach có measg dhaoine a dh’itheas an t-aran
iadsan bha tàmh air an fhonn; dithis thagh mi ’s chuir mi ’nan cuideachd
treas fear mar theachdair. Dh’fhalbh iad ’s an caidreabh luchd ithe nan lótos
chaidh iad gun dàil. Gidheadh cha d’thionnsgainn luchd ithe nan lótos


[TD 129]

bàs d’ ar compaich, ach thug iad daibh cuid de ’n lótos ri bhlaiseadh.
Có air bith dhiùbh-san a dh’itheadh sùbh lótois, mìlsead na meala,
chaoidh chan iarradh e brath thoirt air ais no tilleadh, ach b’fheàrr leo
fuireach an sud am measg luchd ithe nan lótos, a’ criomadh
lótos, is tilleadh a leigeil o ’n chuimhne. Shaodaich mi iadsan
sìos chun nam birlinn d’an aindeoin, a’ caoineadh, ’s ’gan tarruing fo thobhtaibh,
cheangail mi ’m broinn nan long iad. Air càch de mo chompanaich dhìleas
dh’iarr mi iad dhìreadh nan luath-long le cabhaig, air eagal ’s gum blaiseadh
duine dhiubh ’s dòch’ air sùbh lótois ’s gun leigeadh e dhachaigh o chuimhne.
Dhìrich iadsan an gradadh a steach agus shuidh air na tobhtaibh,
agus air suidhe gu réidh, thug iad buillean le ’n ràimh air an liath-mhuir.
Chuir sinn mu sheòladh air aghart á sin, ’s ar cridheachan tùrsach.
Ràinig sinn tìr nan Cuclópach neo-riaghailteach, uaibhreach tha ’g earbsa
’n diathan neo-bhàsmhor, ’s aon chuid sìolchur cha dèan iad no treabhadh;
ach tha so cinntinn neo-chuirte ’s neo-threabhte, cruithneachd is eòrna
’s fìonain bheir fìon mogul-trom, is frasan Dieus a’ toirt fàis daibh.
Ac’ chan eil coinneamhan comhairl’ no riaghailtean; ’s ann tha na fir so
tuineadh air mullaich àrd-bheann an uamhaichean frògach, ’s gach fear dhiubh
riaghladh a chloinne ’s a mhathan, is suim chan eil aca d’ a chéile.
Nis tha eilean, fear beag, a muigh ’s e co-shìnte ri cala
tìr nan Cuclópach ’s aon chuid cha dlùth e no astar fad’ uaipe,
eilean coillteach; ann-san tha gobhair air cinntinn do-àireamh,
fiadhaich, oir dearbh cha chum ceum dhaoin’ air falbh iad, ’s cha mhotha
bhios luchd-seilge tadhal air tìr ann, fir ’s àbhaist bhith fulang
dhoilgheas a ghnàth ’sa’ choillidh, a’ siubhal bhideanan bheanntan.
Agus cha chumar e aon chuid fo threudan spréidh no fo àiteach;
’s ann tha ’n t-eilean gach là neo-chuirte ’s neo-threabhte ’s as aonais
sluaigh ach ag àrach ghobhar nam meigead. Cha bhuin do Chuclópaich
luingeis guaill-dearga ’nan tìr no saoir, fir dhèanamh nan soitheach,
thogadh longan deagh-thobhtach a dhèanadh gach nì dhaibh, a’ ruigheachd
bhailtean sluaigh, mar as àbhaist do dhaoin’ an liath-mhuir chur seachad
bitheant’ an luingeis gu chéile. ’S iadsan bh’ air cur air deagh bhonn daibh
eilean fhéin. Oir cha don’ e co dhiùbh, ’s làn-thoradh gach ama
bheireadh e; ann tha aig slios a’ chuain léith tais-àileanan uisgicht’,
’s ghearradh iad pòr math ’s t-fhoghar, o ’s fìor mhath tarbhachd fo thalamh.
’S cala dheagh—acarsaid th’ ann anns nach feumar càball no cruaidhean
thilgeadh no taodan-deiridh a cheangal, ach ruith air a’ chladach
’s tacan fheitheamh, gum brosnaich an togradh an sgioba ’s gun séid orr’
oiteagan gaoithe. Aig ceann na cala tha sruthadh uisg’ àillidh,
fuaran o uamhaidh, ’s timchioll tha craobhan crithinn air cinntinn.
Sin far na sheòl sinn gu tìr, ’s b’ e aon de na diathan thug iùl duinn


[TD 130]

steach troimh dhubhar na h-oidhche, ’s gun leus soluis romhainn gu faicinn,
oir bha tiugh-cheò mu na longan, ’s cha d’shoillsich a’ ghealach o ’n iarmailt,
ach bha i còmhdaichte ’n neòil. An sud chan fhac’ aon dinn an t-eilean,
’s bàirlinnean mór ’na bu mhó bha cur char dhiubh gu tìr cha do dhearc sinn
riamh gus am b’ ann air fearann a ruith ar luingeis deagh-thobhtach.
’N déidh do na longan ruith air, leig sinn sìos na siùil uile bhuapa
’s chaidh sinn air tìr sinn fhìn aig briseadh nam bàirlinnean mara.
Thuit sinn an sin ’n trom-dhùsal is dh’fheith sinn a’ mhadainn bhoillsgeach.
Nuair nochd ùr-ghinte madainn nan ròs-mheur, troimh ’n eilean le ìongnadh
thionndaidh sinn. Mhosgail na gruagaichean, nigheanan Dieus, fear na targaid,
gobhair nan leapannan monaidh, gum faigheadh mo chompanaich annlan.
Ghlac sinn an tiot’ ar boghachan croma is cuirc nan ceal fada
mach as na longan ’s thilg sinn, ’gar n-òrduchadh fhìn ’n trì buidhnean;
agus air ball thug dia sealg chàilmhor. Lean dà shoitheach dheug mi,
’s thuit air gach té naoi gobhair, ach dhòmh-sa leam fhìn thagh iad deich dhiubh.
Shuidh sinn mar sin fad an latha ’san ám gu dol fodha na gréine,
dèanamh cuirm d’ fhìon milis ’s de phailteas do-labhairt na feòla;
oir cha do theirig o ’r longan am fìon dearg fhathast, ach mhair e
annta; bu mhór dheth tharruing gach sgioba ’m buideil nuair ghabh sinn
’n dùn naomh Cioconach. Bheachdaich sinn tìr nan Cuclópach—bu dlùth i—
agus an ceò ’s an guth fhéin is méilich an caorach ’s an gobhar.
Ach nuair a chromaich a’ ghrian, ’s a thàinig duirche nan tràth oirnn,
chaidh sinn a laighe ’san ám aig briseadh nam bàirlinnean mara.
Nuair nochd ùr-ghinte madainn nan ròs-mheur, dìreach ’san tiota,
’n déidh dhomh fhìn coinneamh thional, ’nam measg uile labhair mi earail:
“Fanadh càch dhibh a nis, mo chompachaibh dìleas, ’s théid mise
’m luing ’s le mo chompaich fhìn is feuchaidh mi có iad na fir so,
’n iad luchd fòirneartach ’s gun eòlas air reachdan a’ cheartais,
no bheil iad faoilidh ri coigrich is eagal nan dia air an inntinn.”
’N déidh sin a ràdh, chaidh mi suas air an luing agus thuirt mi ri m’ chompaich
iadsan iad fhéin dhol air bòrd ’s iad a dh’ fhuasgladh a sìomanan deiridh.
Dhìrich iadsan an gradadh a steach agus shuidh air na tobhtaibh,
agus air suidhe gu réidh, thug iad buillean le ’n ràimh air an liath-mhuir.
Agus a nis nuair a thàinig sinn dh’ionnsaigh an àit ud—bu dlùth e—
dhearc sinn an sud aig an oir uamh àrd bha faisg an fhairge,
sgàilicht’ le labhras, ’s innte bha móran meanbh-spréidh a’ fasgadh,
caoraich ’s gobhair. Mu ’n cuairt di bha lann àrd togt’ le cloich chladhaicht’
’s craobhan móra de ghiuthas ’s le daraich nan duilleagan àrda.
Innte bha famhair a’ tàmh bhiodh a’ cuallach meanbh-spréidh ’na aonar
cian, gun tadhal air càch, ach b’ fhad’ as e ’s mi-riaghailt ’na inntinn;
oir b’ e gu dearbha ìongnadh e b’ aibheiseach, agus gun choltas


[TD 131]

duine co dhiùbh air a dh’itheas an t-aran, ach bidean coillteach
bheanntan àrda tha tighinn am follais leis fhéin fad’ o chàch dhiubh.
Sin nuair a thug mi òrdugh do chàch de mo chompanaich dhìleas
fantainn ri taobh na birlinn an sud ’s a’ bhirlinn a ghleidheadh;
Shònraich mi fhìn de mo chompaich an dà dhuine dheug a bu tréine
’s dh’ fhalbh mi; bha craiceann goibhr’ agam, agus e làn d’ fhìon dorcha,
fìon milis thugadh dhomh fhìn le Marón Euantis bu sagart
Phoibois Apolloin tha seasamh le Ismaros; tìodhlacan àlainn
bhuilich e orm, oir dh’iadh sinn, ’ga dhìon, e le mhnaoi is a leanabh,
’s spéis againn da, o’n thuinich e ’n naomh-dhoire Phoibois Apolloin.
Dh’òr deagh-dhèant’ thug e dhomh seachd tàlantan, ’s thug e dhomh leis-san
bóla uil’-airgid an déidh sin, ’s ’ga tharruing an dà bhuideal dheug dhuinn,
fìon milis, làidir, deoch naomh nach robh fios aig neach uimpe d’ a thràillean
stigh no d’ a mhathan ach aon bhean-tighe ’s e fhéin is a chéile.
’N tràth dhaibh bhith ’g òl an fhìon ud, fear dearg ’s e air mhìlsead na meala,
lìonadh e cuach dheth ’s dhòirteadh e ’n ceann fichead tomhas de dh’ uisg’ i;
dh’éireadh àileadh cùbhraidh bu nèamhaidh a mach as a’ bhóla.
’s dearbh cha b’ idir rud càirdeil an uair sin am fìon ud a dhiùltadh.
Leis-san lìon mi ’s ghiùlain mi craiceann mór, is am màileid
min mar an ceudna; ghrad-shaoil mo chridhe fearail gun tigeadh
borbanach còmhdaichte ’n garbh-neart gun fhios math air reachdan no riaghailt.
B’ ealamh dhuinn tighinn a dh’ionnsaigh na h-uamha; cha d’fhuair sinn a stigh e;
b’ ann a bha esan a’ cuallach a mheanbh-spréidh feòlmhoir ’san innis.
’N déidh dhol a steach do’n uaimh, thug sinn sùil air na h-uile le ìongnadh.
Trom le càis bha cléibh ’s bha cròthan teannaicht’ le meannaibh
’s uain; air an tearbadh bha dùinte gach buidheann, na ceud-ghin air leth dhiubh,
’s fòs air leth ’n sliochd meadhoin, ’s air leth bha na maotharain cuideachd.
Sruthadh thairis le miùg bha gach soitheach dèanta, na cumain
’s cuinneagan bleoghain. An sin ghrìos mo chompaich orm-sa ’san tiota
cuid de na mulchagan thogail is tilleadh air ais, is a bharrachd
shaodach nan uan ’s nam meann as na cròthan gu grad chun na luath-luing
’s sheòladh thar sàil; ach cha d’éisd mise—’s dearbha bu mhóran a b’fheàrr e—
chum ’s gum faicinn e fhéin ’s an tugadh e tìodhlacan aoigh dhomh.
Ach cha bu cheanalta bha e gu bhith ri mo chompaich air nochdadh.
Las sinn teine an sin ’s rinn sinn ìobairt; ghabh sinne cuideachd
pàirt de na mulchagan ’s dh’ith sinn iad ’s dh’fheith sinn a stigh ris, ’nar suidhe
greis gus an tàinig e, fiarach a spréidh. Bha aige ’ga giùlan
cual throm d’ fhiodhrach thioram chum soluis ri shuipear. ’Ga sadadh
steach ’san uaimh rinn e gleadhar ’s theich sinne gu iomall na h-uamha,
gabhail eagail. Shaodaich e mheanbh-spréidh fheòlmhor an uair sin
steach gu leudachd na h-uamh’ uile còmhla, na bhiodh e a’ bleoghan;


[TD 132]

dh’fhàg e chuid fhirionn, na reithean ’s na buic, a muigh anns an lainn àird.
’N déidh sin chuir e, ’ga togail an àird, clach mhór ris an dorus,
ultach nach gluaiste le dà chairt mhath cheithir-rothaich air fhichead
suas o’n talamh; cho mór bha chlach aibheiseach chuir e ’san dorus.
Shuidh e ’s theann e ri bleoghan nan caorach ’s gobhair nam meigead,
uile an òrdugh mu seach, agus chuir e a h-àl fo gach té dhiubh.
Bhinndich e ’n tiota leth a’ bhainne ghil ’s chruinnich e ’n slaman
’s thaisg e ’n soithichean fight’ e; an dara leth shuidhich e ’n cumain
’n déidh sin, a chum e bhith aige gu ghabhail is òl air a shuipeir.
Ach nuair a rinn e le cabhaig gach nì de chuid oibribh ud uile,
bheothaich e ’n teine an sin is sheall e steach ’s chuir e ceist oirnn:
“Choigrichibh, có sibh ’s cia as duibh a’ seòladh nan sligheachan mara?
’N ann air cheann gnothaich sam bith, no ’m bheil sibh a’ falbhan air thuairmse
amhuil ’s fir-reubainn thar sàil bhios a’ falbhan daonnan ’s a’ leigeadh
sìos an cuid anam mar ghill ’s a’ giùlan uilc do luchd eilthir?’
Sin mar a thubhairt; bha sinne ’s ar cridheachan briste le eagal,
eagal araon roimh ghuth trom ’s roimhe fhéin, fear b’ aibheiseach meudachd.
Dh’aindeoin sin fhéin thug mi freagairt da ’s labhair mi ris air an dòigh so:
“’S Greugaich sinne, le d’ chead, air ar saobhadh o dhùthaich na Tròidhe
thairis air mór-linn’ a’ chuain le gach gaoith, ’s sinn a’ togairt gu ’r tighean;
’s ann air caochladh ròd a thàinig sinn, sligheachan eile;
theagamh gum b’ ann mar so a bha toil aig Dieus a thùradh.
’S buidheann sinn—cuiream an céill dut—de shluagh Agamemnoin Mhic Atreus,
neach d’ am buin alladh as mò an dràsda co dhiùbh fo na speuran;
mheud sin de bhaile chreach e gu tur ’s chuir e móran gu bàs ann.
Nis ’s ann tha sinne, ’gad fhaotainn, air ruigheachd do ghlùn, ach an toir thu
aoigheachd sam bith no tìodhlac air chaochladh, rud ’s dlighe nan coigreach.
Siuthad, a shàr-fhir, thoir spéis do na diathan; ’s luchd-aslachaidh sinne,
agus is Dieus fear-dìoghaltais araon luchd-aslachaidh ’s choigreach,
Dieus triath choigreach tha daonnan a’ coimhideachd choigreach ion-mheasta.”
Sin mar a thubhairt mi; ghrad-fhreagair esan o chridhe aniochdmhor:
“’S leanabail thusa, choigrich, no ’s cian an t-ionad o ’n tàinig,
thusa tha ’g iarraidh mi sheachnadh nan dia le eagal no ùmhlachd;
oir chan eil suim aig Cuclópaich do Dhieus, fear na targaid, no idir
dh’dhiathan beannaichte eile, oir ’s deimhinn gur treasa gu mór sinn;
agus cha chaomhnainn-s’ aon chuid thu fhéin no d’chompaich, ’s mi seachnadh
naimhdeas Dieus, mur grìosadh mo thoil mi. Ach siuthad, can so rium;
c’àite na chuir thu a steach do bhirlinn dheagh-dhèanta, ’s tu tighinn?
’N àit-eigin thall aig an oir, no faisg air so fhéin, gus an cluinn mi?”
Sin mar a thuirt e, ’gam fheuchainn, ach mise cha d’mheall e le m’ uiread
eòlais; b’ ann thubhairt mi ris-san le briathran foilleil, ’ga fhreagairt:


[TD 133]

“Bhirlinn—bhris luaisgear na talmhainn Poseidon i orm ’n deaghaidh tilgeadh
suas ri creagan aig crìochaibh ur dùthcha; air sròin rinn e h-iomain,
’s gaoth thug i steach as a’ chuan; ach leotha so thàr mis’ o léirsgrios.”
Sin rinn mi ràdh; cha tug esan domh freagairt o chridhe aniochdmhor
ach b’ ann a leum e suas agus chuir e a làmhan am chompaich;
rug e air dithis còmhla is spad e ri làr mar mheasain,
’n eanchainn a’ srùladh asda gu talamh ’s a’ fliuchadh na h-ùrach.
Reub e bho chéil’ eadar chasan is làmhan iad ’s dheasaich e shuipeir.
Dh’ith e—’s cha d’fhàg e fuigheall—mar leómhann àraichte ’m beannaibh,
feòil ’s mionach ’s cnàmhan smearach. Thog sinne, a’ caoineadh, ar làmhan
suas ri Dieus, ’g amarc ghnìomh bha cruaidh, ’s eucomas ’gar glacadh.
Ach nuair a lìon an Cuclopach a mhaodal mhór le bhith ’g ithe
feòil fhear ’s ag òl leatha bainne neo-mheasgte, laigh e ’san uamhaidh.
sint’ am meadhon na meanbh-spréidh. Chuir mise ’m chridh mòr-aigneach
romham a dhol na bu dlùithe, ’s air tarruing mo gheur-lainn o m’ shliasaid,
leòn-san mu ’n uchd ’san ionad tha ’n sgairt a’ cumail a’ ghruthain,
feuchainn le m’ làimh uim’, ach stad ath-smuain mi; an sud anns an làraich
bhiomaid fhìn cuideachd sgrìosta le léirsgrios, oir chaoidh cha d’readh againn
chlach throm chàirich e riutha a bhruthadh o dhorsan àrda.
Sin mar dh’fheith sinn ’san ám, ’s sinn ag ochanaich, boillsgeadh maidne.
Nuair nochd ùr-ghinte madainn nan ròs-mheur, bheothaich e ’n teine
’n t-ám sin cuideachd ’s theann e ri bleoghan na meanbh-spréidhe ciataich,
uile an òrdugh mu seach, agus chuir e a h-àl fo gach té dhiubh.
Ach nuair a rinn e le cabhaig gach nì de chuid oibribh ud uile,
rug e air dithis còmhla a rìs is dheasaich e bhraiceasd.
Shaodaich e ’n deaghaidh a bhidhidh a mheanbh-spréidh fheòlmhor o ’n uamhaidh,
gluasad air falbh na cloich’ móire gu soirbh; chuir e ’n uair sin air ais i
amhuil ’s mar chuireadh neach ceann air dòrlach. Le móran de dh’othail
thionndaidh ’n Cuclópach ri fireach a mheanbh-spréidh fheòlmhor, is dh’ fhàgadh
mise, ’s mi togail olc-smuain an doimhneachd mo chridh’ ach am faighinn
dìoghaltas air dhòigh sam bith idir ’s gun tugadh Aténe dhomh m’ iarrtas.
So nis a’ chomhairle shaoil mi a b’ fheàrr; bha cuaill’ a’ Chuclópaich
laighe aig crò, crann mór, gorm ola, fear gheàrr e gu ghiùlan
crìonta. ’Ga amharc, choimeas sinn fhìn e cho mór ri crann soithich,
bàta dubh luchd, fichead-ràmhach, té leathann a chaitheas am mór-chuan;
mheud sin a bha e air fhad, ’s a mheud sin an tighead ri fhaicinn.
Dheth-san gheàrr mi, ’s mi seasamh ris, uiread is aitheamh is thug mi
seachad do m’ chompaich e ’s dh’iarr mi a locradh. Rinn iadsan e lìomhaidh;
sheas mise aige ’s ghobaich mi geur e ’s ’ga ghlacadh an tiota
shnìomh mi ’san teine chaoir-gheal e. Thaisg mi esan, ’ga fhalach,
doigheil fo ’n inneir bha sgapte ’na mill mhór sìos feadh na h-uamha,


[TD 134]

’s dh’iarr mi air càch iad croinn chur a dh’fhios có làmhadh mo chabar
thogail leam-sa ’s a shuathadh ’na shùil, nuair thigeadh clos sèimh air.
Thàinig na croinn air na bhithinn-sa cuideachd ag iarraidh a thaghadh,
ceathrar dhiùbh, ’s mheas mi mi fhìn air a’ chóigeamh ’sa’ chunntas ’nam measg-san.
Feasgar a thàinig e dhachaigh, a’ cuallach spréidh na clòimh àlainn,
’s dh’iomain e mheanbh-spréidh fheòlmhor air ball gu leudachd na h-uamha,
uile gu léir, ’s cha d’fhàg e gin idir a muigh anns an lainn àird,
’s dòcha tre rud-eigin d’ amharus, no sin mar a dh’òrduich am freasdal.
’N déidh sin chuir e, ’ga togail an àird, a’ chlach mhór ris an dorus
’s shuidh e ’s theann e ri bleoghan nan caorach ’s gobhair nam meigead,
uile an òrdugh mu seach, agus chuir e a h-àl fo gach té dhiubh.
Ach nuair a rinn e le cabhaig gach nì de chuid oibribh ud uile,
rug e air dithis còmhla an ath-uair ’s dheasaich e shuipeir.
Sheas mise dlùth do ’n Chuclópach an sin agus theann mi ri bruidhinn,
’s agam am làmhan bha còrn de dh’ fhiodh eidhne bha làn d’fhìon dorcha:
‘So, a Chuclópaich, òl am fìon, ’s tu air feòil dhaoin’ ithe,
los brath bhith agad ach ciod so an deoch bh’ ar long-ne a’ falach;
agus a bharrachd b’ ann dut-sa bha mi ’ga giùlan, deoch-ofrail,
dh’fhios ach an gabhadh tu truas rium ’s m’ aiseag dhachaigh, ach thusa—
tha thu fo chuthach nach tuilleadh so-fhulang; fhir chruaidh, ciamar ruigeadh
neach thu de mhór-shuagh dhaoine an déidh so, ’s nach ceartas a rinn thu?”
Sin mar a thubhairt mi; ghabh esan uam e ’s dh’òl e gu léir e;
b’ uamhraidh toileach a dh’òl e ’n deoch mhilis is dh’ iarr e i ’n ath-uair:
“Thoir dhomh té ’le o d’ dheagh ghean is innis domh t’ ainm anns an tiota,
’n dràsda, gun toir mi dhut aoigheachd o ’m faigh thusa toileachadh inntinn;
oir do Chuclópaich cuideachd tha talamh nan gràn-phòr a’ tabhairt
fìon mhogul-truim, ’s bidh frasan an Dieus a’ meudachadh fàis daibh,
ach ’s ann tha ’n so againn blaiseag de neachtar ’s ambrósaidh nan diathan.”
Sin mar a thubhairt e; thug mi am fìon laist’ da-san a rithis;
trì tursan thug mi e ’s thairg mi, is trì tursan dhrùidh e gun chéill e.
Ach nis an uair a bha ’m fìon air iadhadh mu cheann a’ Chuclópaich,
sin nuair a bhruidhinn mi ris-san am briathran air choimeas na meala:
“Nis tha thu faighneachd an ainm theirte rium, a Chuclópaich, is innsidh
mise gu saor dhut, :s thoir-sa dhomh aoigheachd, mar thug os làimh sin.
“’S m’ ainm-sa Mi Fhìn; Mi Fhìn a chanas iad rium-sa an còmhnaidh,
m’ athair agus mo mhàthair ’s mo chompaich uile a bharrachd.”
Sin mar a thubhairt mi; ghrad-fhreagair esan o chridhe aniochdmhor:
“Ithith mise Mi Fhìn ’na ghreim deireannach measg a chuid chompach,
càch dhiubh roimhe; is so an tìodhlac aoigh a bhios agad.”
’G ràdh sin, shnaoidh e air ais is shìn air a dhruim, is an déidh so,
fiaradh a gharbh-amhaich, laigh e, ’s ghlac suain, fear-ceannsachd nan uil’, e.


[TD 135]

Mach thaosg fion as a shlugan is criomagan dhaoine, ’s e bruchdail,
trom leis an fhìon. Sin nuair spàrr mise ’n cabar ud sìos fo mheall grìosaich,
chum e theasachadh, ’s mhisnich mi m’ chompaich uile le earail,
los nach tarruingeadh fear dhiubh, ’s e gabhail geilt roimh’, air ais orm.
Ach nuair bha ’n cabar crann ol’ ud an impis grad-ghabhail ’san teine,
gorm ’s gun robh e, ’s a theann e ri deàrrsadh timchioll gu gailbheach,
ghiùlain mi fhìn an sin as an tein’ na b’ fhaisge, ’s mun cuairt domh
thòisich mo chompaich air seasamh, ’s chuir dia mór-mhisneach ’nan cridhe.
Ghlac iad an cabar crann ola, ’s e biorach mu’n rinn, agus shàth iad
steach e ’na shùil. Bha mis’ os a chionn air leigeil mo thaic air
’s chum mi ’ga thionndadh mar tholladh neach déile soithich le tora,
’s càch, ’s iad fodha, ’ga thoinneamh le éill, an greim air gach ceann dith,
agus an tora sìor-ruith mu ’n cuairt. B’ ionnan sin ’s mar a ghlac sinn
’s chum sinn an cabar, ’s e gobaicht’ ’san teine, a’ tionndadh ’na shùil-san.
Uime, ’s e teth, shruth ’n fhuil, agus dhathadh a ruisg is a mhailghean
uile mu’n cuairt leis an smùid, ’s bha ubhall a shùla ’na smàlaibh
’s cnagadaich theine ’na fhreumhan. Mar bhogas gobha am fuar-uisg
tàl no tuagh mhór tha gàirich gu garbh, ’s e cur oirre na cruadhach,
—oir ’s neart iaruinn co dhiùbh so—sin mar bha shùil-san a’ dèanamh
siosarnaich, timchioll a’ chabair chroinn ola. Gu h-àrd is gu h-oillteil
leig e as ochanaich, ’s timchioll bha chreag a’ gàirich mac-talla;
ghabh sinne eagal ’s theich sinn air falbh. Spìon esan an cabar,
salaicht’ le móran fala, bho shùil ’s shad e bhuaidh’ e air bhàindidh.
Ghlaodh e gu h-àrd air Cuclópaich bha còmnhnaidh mu’n cuairt da an uamhaibh
feadh nan sgor gaothail. A’ cluinntinn na h-éighich ’s a’ tigh’nn as gach ceàrna,
theann iad ri seasamh mu ’n uaimh ’s ri faighneachd ciod bha cur dragh air;
“C’uim tha thu claoidhte cho mór, Pholuphémois, ’s gun d’éigh thu mar so ruinn
feadh naomh-shàmhchair na h-oidhche ’s gum bheil thu ’gar fàgail gun chadal?
’N e gu bheil duine beò a’ togail do mheanbh-spréidh do t’aindeoin?
’N e gu bheil duine ’gad mharbhadh fhéin gun fhios duinn le fòirneart?”
Riutha-san labhair an sin Poluphemos neartmhor o ’n uamhaidh:
“Chàirdean, ’s Mi Fhìn th’air mo mharbhadh gun fhios duibh, ’s chan fhòirneart th’ ann idir
Labhair iadsan ’ga fhreagairt am briathran na h-iteige siùbhlaich:
“O mur fear eile ’s nach fòirneart a th’ ann, chan eil comas air euslaint
sheachnadh o Dhieus mór; guidh-sa air t’ athair, an tighearna Poseidon.”
Sin mar a thuirt iad, a’ falbh, is ghàir’ mo chridhe-s’ mar mhealladh
iadsan buileach le m’ ainm ’s mi fhìn bhith cho seòlta am innleachd.
Ach an Cuclópach—bha esan ag ochanaich, cràidhte le phiantan,
’s ghluais e, a’ smeuraich le làmhan, a’ chlach o ’n dorus is shuidh e
dìreach ’san dorus e fhéin, is shìn e a làmhan a’ feuchainn


[TD 136]

fear-eigin ’s dòcha ghlacadh, ’s e gluasad a mach feadh na spréidhe.
Theagamh gun shaoil e cho leanabail mi fhìn; ach bha mise ri tionnsgadh
ciamar gu sònraichte b’ fheàrr thigeadh rath ’s ach am faighinn do m’ chompaich
fuasgladh air bith o ’n bhàs is domh fhìn, agus dheilbh mi gach seòrsa
innleachd is foill mar mu m’ bheatha, oir mór bha ’n gàbhadh bha ’m fagus.
So nis a’ chomhairle shaoil mi am inntinn a b’fheàrr; bha na reithean
brèagha, mór, deagh-bhiadhta ’s tiugh-rùsgach le clòimh mar dhail-chuaiche.
Dhiùbh-san a’ gabhail còmhla gach trì, chuir mi ’n ceangal ri chéil’ iad
sàmhach le gadaibh so-thoinnt’ air am biodh an Cuclópach a’ cadal,
faumhair mi-riaghailt. A nis bhiodh an reithe meadhoin a’ giùlan
duine, ’s bhiodh càch a’ falbh air gach taobh dheth, a’ gleidheadh mo chompach;
ghiùlain trì de na caoraich gach fear. Ach dhomh fhìn—oir bha reith’ ann
b’ fheàrr fada measg nan caorach gu léir—b’ ann a rug mi mu ’n druim air
’s chrub mi fo bhroinn mholaich ’s laigh mi; ’gam thionndadh, chum mi le m’ làmhan
greim air a shàr-chloimh òirdheirc le fulangas cridhe gun dìobradh.
Sin mar dh’fheith sinn ’san ám, ’s sinn ag ochanaich, boillsgeadh maidne.
Nuair nochd ùr-ghinte madainn nan ròs-mheur, mach chun na h-innse
bhrùchd a’ chuid fhirionn de ’n spréidh ’san tiota, ach chum na bha boirionn
méilich timchioll nan crò gun bhleoghan, ’s an ùdhan a’ spreadhadh.
Feadh so bha maighstir, ge sàraicht’ le phiantan guineach, a’ feuchainn
druim gach caorach, ’s iad-san ’nan seasamh, ach so cha do thuig e,
’m burraidh, mo chompaich bhith ’n ceangal fo uchdan a chaorach tiugh-chlòimheach.
B’ ann air dheireadh na meanbh-spréidh a choisich an reithe do ’n dorus,
cuingicht’ araon le olainn ’s leam fhìn, ’s mi cnuasachadh seòltachd.
Ris-san labhair an sin Poluphémos neartmhor, ’ga fheuchainn:
“Rùda mo luaidh, c’uim air dheireadh na spréidh tha thu gluasad ’san dòigh so,
guidheam, troimh ’n uaimh? Aig amannan eile co dhiùbh cha bu nòs dut
idir t’fhàgail le caoraich, ach ’s tusa le d’ ghàmagan móra
chriomas lus ùrar an fheòir fad’ air thoiseach air càch, agus ’s tusa
ruigeas sruthan nan abhainn air thùs ’s an ceart fhear tha togairt
tilleadh feasgar do’n fhàrdaich; ach nis ’s tu ’n deireannach buileach.
’S cinnteach gur sùil do mhaighstir tha thusa ’g ionndrainn a dhalladh
tur le droch dhuine comhla ri chompaich shuarach, air faotainn
smachd air mo spiorad le fìon, Mi Fhìn, am fear nach eil fhathast
tèaruint’ air m’ fhacal o sgrios. Nach robh thu co-ionnan an smuain rium
’s cainnteach ri duine gu innse far ’n liùg am fear ud o m’ chorruich!
B’ eanchainn-san bhitheadh an sin ’ga sadadh ’s gach àit feadh na h-uamha,
’s esan ’ga sgailceadh ri làr; agus gheibheadh mo chridhe-s’ a chionn sin
faochadh o m’ dhoilgheasan buileach a thug Mi Fhìn na mi-sgoinn domh.”


[TD 137]

’N déidh sin a chantainn, leig e an rùda mach uaidhe. Air dhuinne
siubhal tacan o ’n uamhaidh ’s o ’n lainn, fhuair mise an toiseach
m’ fhuasgladh fhìn o mo reithe ’s mo chompaich fhuasgladh o ’n cuid-san.
B’ ealamh dh’iomain sinn meanbh-spréidh nan caol-chas ud—’s b’ ìghmhor le saill iad—
tric a’ toirt orra tionndadh, gun tainig sinn dh’ionnsaigh na luinge.
Ait le ar companaich ghaolach bha ’r nochdadh am fradharc, a’ chuid dinn
sheachainn an t-eug; mu chàch bha ’d a’ tòiseachadh ochanaich ’s tuiridh,
ach cha d’leig mise gul daibh—le m’ mhailghean sméid mi orr’ uile;
dh’òrduich mi móran de ’n spréidh chlòimh-ghrinn chur gu h-ealamh ’san t-soitheach
’s seòladh thar sàil. Chaidh iadsan grad innte ’s shuidh air na tobhtaibh,
agus air suidhe gu réidh, thug iad buillean le ’n ràimh air an liath-mhuir.
Ach nuair a bha mi air falbh cho fad’ ’s gheibh neach éisdeachd air glaodhaich,
thòisich mi fhìn air toirt cainnt bu sgaiteach an sin do ’n Chuclópach:
“Seadh, a Chuclópaich, cha chompanaich duine gun treòir bha dàn dut
ithe ’nad uamhaidh fhrògaich le ainneart làidir. Gu cinnteach
dhut-sa co dhiùbh bha ’nad chrannchur gun ruigeadh do ghnìomharan olc ort,
dhuine dhùir, o nach b’ uamhas leat coigrich ithe ’nad fhàrdaich;
chionn sin a bh’ ann gun tug Dieus ort dìoghaltas ’s càch de na diathan.”
Sin mar a thubhairt mi; ghabh e an uair sin fearg a bu mhotha.
Bhris e sgor beinne móire dhith ’s chaith e sud uaidhe is thilg e
sìos car beag e air thoiseach air birlinn nan guaillean ciara,
agus cha mhór a bh’ ann nach d’ràinig e oir an ràimh-stiùiridh.
Thaosg a’ mhuir suas fo thuiteam na creig, ’s bha ais-bhrùchdadh na tuinne,
lìonadh o ’n chuan, ’ga grad-ghiùlan gu tìr ’s toirt oirr’ fearann a ruigheachd.
Ach bhrùth mise mach seachad i, glacadh bior fhìor-fhad’ am làmhan,
agus do m’ chompaich, le gogadh de m’ cheann, thug mi brosnachadh ’s òrdugh
laigh air na ràimh gus an seachnamaid olc. Chrom iad-san is dh’iomair.
Ach nuair a bha sinn a dhà fhaidead uaidhe, a’ siubhal an t-sàile,
bheirinn-sa facal an sin do ’n Chuclópach, ach timchioll bha m’ chompaich,
thall ’s a bhos, ’gam bhacadh le briathran air choimeas na meala:
“Dhuine raig, c’uim tha bhuat am fear fiadhaich a bhuaireadh chuir làmhach
dìreach an dràsda gu muir ’s thug an long a rithis gu fearann,
’s shaoil sinn bhith caillte ’san làraich? Nan cual’ e neach ’g éigheach no bruidhinn,
bhiodh e air bùird na luinge ’s ar cinn-ne bhriseadh ri chéile,
caitheamh a mharmoir bheàrnaich, oir tilgidh e astar cho fada.”
Sin mar a thubhairt; cha tug iad a thaobh mo chridh mór-aigneach,
ach b’ ann a bhruidhinn mi ris-san le cridhe feargach an ath-uair:
”Mas e ’s gum fidir neach dhìot-sa, Chuclópaich, de dhaoine bàsmhor
dalladh mi-cheutach do shùla, Odusseus, abair a dhall i,


[TD 138]

creachadair bhailtean tha tuineadh an Itaca, mac an Läertes.”
Sin mar a thubhairt mi; fhreagair esan mi, leigeil as osna:
“Ochan, ’s ann nise le cinnt tha fàisneachd shean a’ tigh’nn chugam.
Bha an so fiosaiche còmhnaidh air ám, fear mór agus uasal,
Télemos Eurumois, duine bha sònraicht’ thar chàich ann am fiosachd,
’s dh’fhàs e aosda a’ dèanamh fiosachd am measg nan Cuclópach.
B’ esan thuirt rium gum biodh so uile coimhlionta dhòmh-sa an déidh so
agus gun caillinn léirsinn mo shùl’ o làmhan Odusseus.
Ach bha mi ’s dùil agam riamh ri fear mór, maiseach còmhdaichte ’n garbh-neart
thighinn an so; ach a nise, ge beag e ’s mi-sgoinneil ’s mi-neartmhor,
dhall e mo léirsinn shùl, an tràth chuir e smachd leis an fhìon orm.
Ach thig an so, ’s gun cuir mi cuid aoigh air do bheulaibh, Odusseus,
’s luaisgear cliùteach an domhain a ghrìosad gu tabhairt dut aisig;
oir ’s mac leis-san mise, ’s tha esan ag ràdh gur h-e m’ athair.
’s esan, ma bhios e deònach, ni m’ leigheas, ’s chan idir fear eile
aon chuid am measg nan diathan beannaicht’ no daoine bàsmhor.”
Sin mar a thubhairt e; fhreagair mi fhìn e an uair sin, a’ cantainn;
“O nach b’ urra mi t’ anam ’s do bheatha thoirt dhiot ’s gu tigh Hàdes
t’ aiseag cho cinnteach ’s nach leigh’s fiù luaisgear na talmhainn do shùil-sa.”
Sin mar a thubhairt; ghuidh esan an sin air Poseidon, an tighearna,
sìneadh a dhà làimh suas a dh’ionnsaigh na h-iarmailte reultaich:
“Cluinn, a Phoseidoin a’ chiar-fhuilt, fhir-iadhaidh na talmhainn, mas leat-sa
mise gu deimhinn ’s ma tha thu ag ràdh gur m’ athair a th’ annad,
ceadaich nach till gu bràth a dh’ionnsaigh a thighe Odusseus,
creachadair bhailtean tha tuineadh an Itaca, mac an Läertes.
Ach mas e cuibhreann an dàin da a chàirdean fhaicinn is tilleadh
dh’ionnsaigh a thalla dheagh-thogte ’s a dh’ionnsaigh dùthaich a shinnsre,
ruigeadh e anmoch, an droch cor, an deaghaidh a chompanaich uile
chall, am birlinn luchd eile, is faigheadh e trioblaid ’na aitribh.”
Sin mar a labhair e, ’g ùrnuigh, is dh’éisd ris tighearna a’ chiar-fhuilt.
Agus an déidh dha a rithis clach thogail bu mhotha gu fada,
chaith e, ’ga tionndadh mu’n cuairt, ’s chuir e rithe spionnadh do-thomhas;
thilg e i sìos car beag an deaghaidh na luing ciar-ghuaillich,
agus cha mhor a bh’ ann nach d’ràinig i oir an ràimh-stiùiridh.
Thaosg a’ mhuir suas fo thuiteam na creige, ’s ghiùlain a’ bhàirlinn
mach o ’n mhòr-thir an long ’s thug i oirre ’n t-eilean a ruigheachd.
Ach air dhuinn teachd chun na h-inns’ ud, far ’n d’ fhuirich ar luingeis deagh-thobhtach
còmhla gu léir’, ’s mu’n cuairt daibh ar compaich ’nan suidhe ri tuireadh,
’n dùil ruinne ’n còmhnaidh—ruith sinn an long air a’ ghaineimh air ruigheachd,
’s thàinig sinn fhìn cuideachd aisd’ aig briseadh nam bàirlinnean mara.


[TD 139]

Spréidh a’ Chuclópaich thug sinn a mach as an luing agus roinn sinn,
chum ’s nach rachadh neach uam ’s e as aonais cuibhreann a chòrach.
Dhòmh-sa seach càch thagh mo chompaich dheagh-chaisbheartach sònraicht’ an reithe,
’n tràth bha na caoraich ’gan roinn, ’s air ìobradh-san shìos air an tiùrra,
loisg mi dheth earrannan shliasaid do Dhieus nan neul dorcha, mac Cronois,
’s rìgh air na h-uile. Ach suim cha d’ghabh esan de’n ìobairt; b’ ann thùr e
sgrios do mo chompanaich dhìleas ’s do m’ luingeis deagh-thobhtach gu h-iomlan.
Shuidh sinn mar sin fad an latha ’san ám gu dol fodha na gréine,
dèanamh cuirm d’ fhion milis ’s de phailteas do-labhairt na feòla;
ach nuair a chromaich a’ ghrian, ’s a thàinig duirche nan tràth oirnn,
chaidh sinn a laighe ’san ám aig briseadh nam bàirlinnean mara.
Nuair nochd ùr-ghinte madainn nan ròs-mheur, a’ grìosad mo chompach,
dh’iarr mi iad fhéin dhol air bòrd ’s iad a dh’fhuasgladh a siomanan deiridh.
Dhìrich iad-san an gradadh a steach agus shuidh air na tobhtaibh,
agus air suidhe gu réidh, thug iad buillean le ’n ràimh air an liath-mhuir.
Chuir sinn mu sheòladh air aghart á sin, ’s ar cridheachan tùrsach,
aoibhneach ’gar teàrnadh o ’n eug, ge do chaill sinn companaich ghaolach


[TD 140]

LAOIDH ODUSSEUS

Leabhar X

GEÀRR-IOMRADH:

An t-Eilean Aiolach; seice nan gaoth; fosglar i le sgioba Odusseus; na Laistrugaich; eilean Circe; tionndaidhear companaich Euruloch ’nam mucan, is tillidh esan leis an naidheachd d’ Odusseus; gabhaidh Odusseus gu tigh Circe; bheir Hermeias dha cungaidh a geasan; fairtlichidh oirre Odusseus a chur ’na mhuic; théid iad a laighe; nuair tha e an dùil a bhith dol dachaigh, cuiridh Circe e air thuras gu ifrinn; bàs Elpénoir;

MÌNEACHADH:

Bràthair, bràthair—teine mór.

Persephoneia, Persephone—bean Hàdes, banrigh ifrinn.

Spiorad Theiresias Thébich—anam an fhiosaiche b’ ainmeile riamh ’sa’ Ghréig.

Acheron, Plegeton, Cocùtos, Stucs—aibhnichean an ifrinn.

Cinn mhì-sgoinneil nam marbh—samhlaidhean gun susbaint, anaman dhaoine chaochail.

Reithe ciar-dhubh—dh’ìobradh iad beathaichean dubha do Hàdes is na mairbh.

Erebos—an dubhar, cuid de ifrinn.

Air naomh-thalla Circe—Bha a mhullach còmhnard.


[TD 141]

Dh’ionnsaigh an Eilein Aiolaich a thàinig sinn; ann-san bha còmhnaidh
Aiolas Hippotais, duine bha ionmhuinn aig diathan neo-bhàsmhor,
’n eilean bh’ air flod. Uime timchioll bha mùr do-bhriste de dh’umha,
’s carraig lìomhaidh ruith suas ris. Bha leis-san uiread ’na aitribh
’s dà dhuine dheug de chloinn, sia nigheanan ’s sia mic ùr, òg.
Thug e, ma ta, d’ a mhic a chuid nighean ’nan coimhleabaich phòsda.
’S daonnan iadsan ri cuirm le màthair chaoimh is le ’n athair,
’s làimh riutha annlan do-thomhas; tha talla nan àilidhean sultmhor
timchioll a’ seirm le cluich fheadan ’san là, air an oidhch’ tha ’d a’ cadal
còmhla r’ am mnathan ion-mheast’ am plaideachan ’s leapannan altach.
Nis b’ e am baile-san bhuail sinn ’s an tighean bòidheach. Fad mìosa
ghabh e rium ’s dh’fheòraich gach nì dhìom, Ilios is longan nan Argach
’s tilleadh nan Greugach. Dh’innis mi fhìn da na h-uile gu h-òrdail.
Ach nuair a thòisich mise air faighneachd mu m’ shlighe ’s air iarraidh
coimhideachd dachaigh, cha d’ dhiùlt e sin idir is dheasaich e m’ aiseag.
Thug e, ’ga fheannadh dhomh, seice de naoi-bhliadhnach daimh, agus innte
cheangail e slighean ghaoth beucach (oir b’ esan a shuidhich Mac Cronois
riaghladh nan gaoth, araon gu bhith casg ’s a’ togail na b’ àill leis)
agus am broinn na luing rinn e teann iad le éill shoilleir airgid,
chum ’s nach séideadh an deò bu lugha mach seach na h-oirean.
Agus domh fhìn chuir e anail gaoith ’n iar, los i shéideadh gu’r giùlan,
sinne ’s na longan, ach theagamh nach robh e ’san dàn da an nì sin
thabhairt gu buil, oir b’ ann le ’r gòraiche fhìn bha sinn caillte.
Rè naoi làithean a sheòl sinn, araon a latha ’s a dh’oidhche,
ach air an deicheamh bha fearann ar sinnsre tigh’nn cheana am follais,
’s bha sinn a’ faicinn a nis-luchd-freasdail theine am fagus.
Thàinig an sin orm fhìn cadal sèimh, ’s mi sgìth le m’ shaothair,
oir bha mi sìor-chumail rian air sgòd an t-soithich, ’s d’ fhear eile
measg mo chompach cha tug mi e, chum ’s gum bu luaithe dhuinn ruigheachd
dùthaich mo shinnsre. Ach labhair mo chompaich an còmhradh ri chéile
’s thuirt iad gum b’ airgiod is òr bha mise giùlan leam dhachaigh,
duaisean o Aiolos mór-aigneach, an Hippotais, dòmh-sa.
So mar a theireadh fear ’s fear dhiubh, ’s e ’g amharc fir eile ’na làthair:
“Ochan, nach urramach, ionmhuinn am fear so am measg uile dhaoine
ruigeas e ’m baile ’s an tìr! Is lìonmhor na h-ulaidhean àlainn
th’ aige de chobhart, ’gan giùlan o dhùthaich na Tròidh, ach tha sinne


[TD 142]

rinn an ceart turas a’ tilleadh gu ’r tighean le dùirn fhalamh dùinte.
Agus thug Aiolos so dha a nis, ’ga bhronnadh o chàirdeas.
Siùthdaibh, biomaid a’ faicinn gu luath ciod na nithean so th’ aige,
ciod air bith cunntas an òir ’s an airgid tha stigh anns an t-seice.”
Sin mar a thuirt iad, ’s bha bhuaidh aig comhairle dhona mo chompach;
dh’fhuasgail iad seice ’n daimh, is bhrùchd na gaothan aisd’ uile.
Ghlac osag iadsan air ball ’s thug i mach chun a’ chuain iad a’ caoineadh
fada bho dhùthaich an sinnsre. Ach mise—an deaghaidh dhomh dùsgadh,
mheòraich mi ’m chridhe uasal an caochlainn ’san fhairge, air leum dhomh
mach as an luing, no fulang am thosd ’s bhith measg na tha maireann.
Dh’fhuiling mi ’s dh’fhan mi co dhiùbh, ’s air mo cheann fhalach, laigh mi ’sa’ bhirlinn,
ach bha na luingeis ’gan giùlan le sìn dhona ghaoithe a rithis
dh’ionnsaigh an Eilein Aiolaich, ’s mo chompaich am feadh sin a’ tuireadh.
Chaidh sinn air tìr is tharruing sinn uisge, ’s an gradadh
ghabh mo chuid chompach an dinneir ri taobh nam birlinnean siùbhlach.
Ach nuair a bhlais sinn air biadh agus deoch, a’ toirt còmhla rium teachdair’
’s compaich, chaidh mise dh’ionnsaigh tigh cliùteach Alcinuis ’s fhuair mi
esan ri cuirm an cuideachd a mhnà ’s a theaghlaich. An déidh dhuinn
gabhail a steach, rinn sinn suidh’ air an starsaich ri ursainn an doruis;
lìonadh iadsan le ìongnadh ’nan cridheachan ’s theann iad ri faighneachd:
“Cionnus, Odusseus, a thàinig thu? Có ’n dia olc thug ort ionnsaigh?
’S cinnteach gun chuir sinn gu dòigheil thu bhuainn, chum dùthaich do shinnsre
agus do thigh a ruigheachd is àit air bith eile as miann leat.”
Sin mar a thubhairt; ’nam measg labhair mise, ’s mi tùrsach am chridhe:
“Chuir mo dhroch compaich mi iomrall, ’s a chòrr orra cadal annochdmhor.
Ach dèanadh sibhse, chàirdean, mo leas, air ’s annaibh tha ’n comas.”
Sin mar a thubhairt mi, dèanamh le briathran mìne mo ghuidhe;
b’ ann a chaidh iadsan ’nan tosd, ach fhreagair an athair mi ’m facal:
“Gabh grad o ’n eilean, fhir ’s tàire am measg nam beò, oir cha chleachdadh
dhòmh-sa furtachd no aiseag a thabhairt do ’n fhear sin as fuathach
dh’dhiathan beannaichte. Falbh, o ’s o fhuath nan neo-bhàsmhor do theachd so.”
’G ràdh sin, chuir e mi bhuaidhe ri ochanaich thruim as a thalla.
Chuir sinn mu sheòladh air aghart à sin, ’s ar cridheachan tùrsach;
ach theann spiorad mo dhaoin’ air cinntinn sgìth leis an iomradh.
iomradh goirt o ar faoineas, a chionn ’s nach do nochd aiseag tuilleadh.
Rè shia làithean a sheòl sinn, araon a latha ’s a dh’oidhche,


[TD 143]

’s b’ ann air an t-seachdamh latha a ràinig sinn baile cas Lamois,
Télepulos Laistrugach an gairm aon chìobair air cìobair,
’g iomain a spréidhe steach ’s fear tha ’g iomain a mach bheir e freagairt.
Sud far ’m biodh duin’, ach e chaithris, air dà dhuais chosnadh, an aon té
cuallach bhó, ’s an té’le feurach na meanbh-spréidhe bàine,
chionn ’s gur dlùth air a chéile tha slighean an latha ’s na h-oidhche.
Nuair chaidh sinn steach do’n chal’ ainmeil an sin, agus bh’ ann air gach taobh dhith
creagan aibheiseach suas fad an t-siubhail is rubhachan gobach
sìneadh mu choinneimh a chéile ’na beul, agus ’s cumhang am fosgladh—
sin far na dh’acraich cach uil’ an soithichean cuimir. Bha iad-san
uime sin ceangailt’ am broinn na cala faisg air a chéile,
oir cha robh bàirlinn co dhiùbh aig ám sam bith innte-se ’g érigh,
aon chuid mór i no beag, ach bha fèath geal daonnan mu’n cuairt di.
Ach chuir mi fhìn—’s b’ ann am ònar—mo bhirlinn dubh an taobh muigh dhith
dìreach an sud aig an oir, ’n déidh taod deiridh cheangal ri carraig.
Sheas mi, air dìreadh gu cnoc creagach fradhairc, ’s an sin cha do nochd rium
àiteach dhaoine no dhamh; chan fhac’ sinn ach ceò, ’s e ’g éirich
suas bhàrr na talmhainn. Chuir mise ’n sin compaich gu falbh agus farraid
có measg dhaoine dh’itheas an t-aran bha t-aran bha tàmh air an fhonn ud;
dithis fhear thagh mi ’s chuir mi ’nan cuideachd treas fear mar theachdair.
Dh’fhalbh iad, air fàgail na luinge, air frith-rathad mìn am biodh cairtean
giùlan fiodha sìos o na monaidhean àrda do’n bhaile.
Choinnich iad caileag air beulaibh a’ bhaile ’s i tarruing uisge,
nighean ghrinn Antiphatés Laistugaich. Bha ise air teàrnadh
sìos gu ruig Artacié, an tobar sruth-bhòidheach, oir uaidhe
bhiodh iad toirt uisge do’n dùn. Sheas iadsan ri taobh, agus rithe
bhruidhinn iad ’s dh’fheòraich có ’n rìgh bh’ orra ’n sud is có bha e riaghladh.
Sheall ise seòl gu ro-luath air tigh àrd-mhullach a h-athar,
’s nuair chaidh iadsan a steach chun na h-aitribh cliùtiche, fhuair iad
innte a’ bhean ud cho mór ri sgor beinne ’s dh’fhuathaich iad tur i.
Ghairm is’ air ball o ’n choinneimh Antiphates cliùteach, a céile,
’s thùr esan daibhsan droch bhàs; ghrad-ghlac e aon de mo chompaich
’s dheasaich e dhinneir, ach suas leum càch agus theich iad do’n chabhlach.
Thog esan glaodh feadh a’ bhaile, ’s a’ cluinntinn, ghluais as gach ceàrna
mìltean Laistrugach treun nach bu choltach ri fir ach ri fathaich.
Shìn iad air ulbhagan thilgeadh cho mór ri daoin’ o na creagan,


[TD 144]

’s dh’éirich droch ùpraid gu grad feadh nan soitheach, ’s daoine ’gam marbhadh
’s longan maraon ’gam bristeadh. A’ tolladh mo chompach mar iasgaibh,
ghiùlain iad leotha ’n annlan mi-thaitneach. Am feadh ’s bha na naimhde
marbhadh mo dhaoine ’n taobh stigh de’n chala ro-dhomhain, ’san uair sin
tharruing mi fhìn o mo shliasaid mo gheur-lann ’s leatha-sa gheàrr mi
taodan na luinge ciar-ghuaillich, ’s ghrad-thug mi do m’ chompaich, ’gan grìosad,
òrdugh iad laigh’ air na ràimh, gus an seachnamaid doilgheas. A’ gabhail
eagal am bàis, shad iadsan an sàl ’na still uile còmhla.
B’ ait leam mo bhirlinn-sa theicheadh do ’n chuan o na croch-chreagan sgàileach,
ach chaidh na soithichean eile gu léir a dhìth anns an làraich.
Chuir sinn mu sheòladh air aghart á sin, ’s ar cridheachan tùrsach,
aoibhneach ’gar teàrnadh o ’n eug, ge do chaill sinn companaich ghaolach.
Dh’ionnsaigh an Eilein Aiaich a thàinig sinn; annsan bha còmhnaidh
Circe nan grinn-chleachd, a’ bhainde, té uamharr as daonda cànain,
dearbh-phiuthar Aietes na h-inntinn sgriosail; b’ e ’n dithis
gineal Elios, solus nam bàsmhor, is Perse am màthair,
nighean a ghin Ocèanos. An sin chuir sinn steach chun a’ chladaich
dh’ionnsaigh cal’ acarsaid luingeas gu sàmhach, ’s bu dia a thug iùl duinn.
Sin far an deach sinn air tìr aig an ám, ’s dà là is dà oidhche
laigh sinn, a’ claoidh ar spiorad araon le sgìos agus piantan.
Ach nuair thug madainn nan sàr-chleachd an treas latha nise gu ìre,
ghlac mise m’ shleagh ’s corc gheur ’s chaidh mi suas grad gu grianan o ’n t-soitheach,
dh’fhios ach am mothaichinn ’s dòcha do dh’oibre dhaoine ’s am bruidhinn.
Sheas mi, air dìreadh gu cnoc creagach fradhairc, ’s nochd ceò aig tigh Circe
’g éirigh troimh dhlùth-phreasan ’s coille bho thalamh nan sligheachan farsuing.
Mheòraich mi ’n sin am inntinn ’s am chridhe am falbhainn ’s am faighinn
fiosrachadh uime, do bhrìgh ’s gum faca mi lasraichean ceathaich.
Shaoil mi, ’s mi cnuasachadh so, gum b’ e ’n nì a bu tarbhaiche dhèanamh,
falbh an toiseach a dh’ionnsaigh na luath-luing ’s tiùrra na mara,
dinneir a thoirt do mo chompaich is cuid chur air aghart gu fidreadh.
Ach nuair a bha mi nis dlùth air a’ bhirlinn chuimir, ’s mi tilleadh,
ghabh fear de dhiathan truas rium an sin, ’s mi ’m ònar, is chuir e
dìreach am rathad damh mór, àrd-chròcach bha teàrnadh do’n abhainn
nuas as innis na coille gu òl, oir bha cumhachd na gréin’ air.
Bhuail mi mu ’n chnàimh e ’m meadhon an droma, ’s e tighinn o ’n abhainn,
’s chaidh mo shleagh umha mach troimhe gu buileach; thuit e le gnòsad


[TD 145]

sìos anns an duslaich, ’s as chaidh an deò. Sheas mis’ air is shlaod mi
mach as an leòn mo shleagh umha, ’s ’ga sìneadh an sud air an talamh,
dh’fhàg mi i. Spìon mi an déidh sin caol agus goidean is shnìomh mi
sùgan deagh-thoinnt’ o gach taobh, ’s e cho fada ri aitheamh, is chuir mi
ceangal còmhla air casan a’ bheathaich aibheisich, fhuathsaich.
Dh’fhalbh mi do’n bhirlinn duibh, ’s mi ’ga ghiùlan sìos mo dhà shlinnean,
cumail mo thaic air an t-sleagh, o nach b’ urra mi idir a ghiùlan
leam ’n aon làimh air mo ghual’, oir bu bhiast a bha anbarrach mór e.
Thilg mi e sìos air beulaibh an t-soithich, ’s a’ seasamh am fagus,
mhosgail mi m’ chompaich, gach fear dhiubh, le briathran air choimeas na meala:
“Chàirdean, cha teàrnaich sinn sìos, ge tùrsach, gu tallaidhean Hàdes
chaoidh, gun tig latha ’n dàin. Ach siùthdaibh, fhad ’s tha ’san luath-luing
biadh agus deoch, biodh ar n-aire air biadh, ’s na caithear le gort sinn.”
Sin mar a thubhairt, ’s thug iadsan gu h-ealamh ùmhlachd do m’ bhriathran.
’N deaghaidh an cinn a rùsgadh aig tiùrra na mara neo-bhuainte,
dhearc iad le ìongnadh an damh, oir bu bhiast a bha anbarrach mór e.
Ach nuair a fhuair iad an sàth toil-inntinn le beachdachadh-shùl air,
nigh iad an làmhan ’s dheasaich iad fleadh a bha glòirmhor am barrachd.
Shuidh sinn mar sin fad an latha ’san ám gu dol fodha na gréine,
dèanamh cuirm d’fhion milis ’s de phailteas do-labhairt na feòla.
Ach nuair a chromaich a’ ghrian, ’s a thàinig duirche nan tràth oirnn,
chaidh sinn a laighe ’san ám aig briseadh nam bàirlinnean mara.
Nuair nochd ùr-ghinte madainn nan ròs-mheur, dìreach ’san tiota,
’n deaghaidh dhomh fhìn coinneamh thional, a thuirt mi ’nam measg uile facal:
“Eisdibh na briathran so bhuam, a chompachaibh ’s doilgheasach fulang;
chàirdean, chan fhios duinn idir ce àite ’m bheil dubhar no madainn,
’s c’àite bheil Elios, solus nam bàsmhor, a’ teàrnadh fo ’n talamh,
’s c’àite ’n dìrich e rithis. Ach biomaid gu h-ealamh a’ smuaintinn
ach a bheil innleachd sam bith againn fhathast; ar leam-sa nach eil sin.
Chunnaic mi, ’n déidh dìreadh gu cnoc creagach fradhairc, an t-eilean
’s cuan neo-chrìochnach ’ga iadhadh mar chrùn; tha e fhéin a’ laigh’ ìosal,
’s mhothaich mi ceò ’na mheadhon troimh phreasan dlùtha ’s troimh choille.”
Sin mar a thubhairt mi riutha; bha iadsan ’s an cridheachan briste,
cuimhneachadh ghìomharan Antiphatés Laistrugaich is fòirneart
fuamhair ithe nan daoine, Cuclópach nan aignidhean garbha.
Chaoin iad sgalanta, sileadh throm-dheur, ach stàth cha robh ’n gul daibh.
Chunntais mi fhìn ’n dà bhuidhinn mo chompaich dheagh-chaisbheartach uile


[TD 146]

’s chuir mi ceannard ’nan cuideachd le chéile; bu mhise bha stiùreadh
aon diubh, is b’ Euruloch, ìomhaigh nan dia, bu cheannard air càch dhiubh.
Chrath sinn ar croinn gu luath an cheann-bheairt umha, is aisde
leum a mach crann an Euruloch mhór-aignich. Dh’fhalbh e, is mar ris
lean dà chompanach fhichead, a’ gul ’s ’gar fàgail-ne tuireadh,
Fhuair iad ’sna glinn an àit ioma-fhradharcach tallaidhean Circe,
togte ’n cloich lìomhta, Mu ’n cuairt bha madaidhean allaidh nam beanntan
’s leómhainn a chuir i fo gheasaibh i fhéin, air toirt chungaidhean olc dhaibh.
Ach cha de leum iad a dh’ionnsaigh nam fear; b’ ann a dh’éirich iad ’s rinn iad
sodal le ’n earbaill fhada mu ’n cuairt. Mar bhios coin dèanamh sodail
timchioll am maighstir, ’s e tilleadh o chuirm (bheir e mìlsean leis daonnan
ruigeas an càil); mar sin rinn na madaidh chruaidh-ìneach ’s na leómhainn
sodal umpa-san, ’s ghabh iad an t-eagal air faicinn nam fuath garbh.
Sheas iad am for-dhorus baindia nan grinn-chleachd ’s chualaidh iad Circe
seinn le guth bòidheach a stigh, ’s i gluasad air beulaibh beairt móire,
buain, mar as fìnealt’, òirdheirc is àlainn obraichean bhaindia.
Riutha-san thòisich air bruidhinn Polìtes, prìomh-fhear measg dhaoine,
neach a bu dlùith’ araon ’s bu dìlse dhòmhsa de m’ chompaich:
“Chàirdean, tha stigh neach a’ gluasad air beulaibh beairt móire, ’s is bòidheach
sheinneas i, agus tha ’n t-ùrlar gu léir mu ’n cuairt a’ toirt seirm dhi;
’s baindia no bean a th’ ann; ach éigheamaid rithe gu h-ealamh.”
Sin mar a thuirt e, ma ta, ’s ghairm iadsan oirre, ag éigheach.
Mach thàinig ise gu luath, ’s air na dorsan deàlrach fhosgladh,
shìn i ri ’n gairm; lean iadsan le ’n aineolas uile gu léir i;
ach air son Euruloch—dh’fhan e air ais, gabhail amharuis air cuilbheairt.
Thug i a steach iad ’s chuir i ’nan suidh’ iad air cathraichean ’s séisean
’s chuir i an ceann fìon Phramnaich mil bhuidhe ’s càis agus eòrna,
’s mheasgaich i cungaidhean olca ’sa’ bhiadh, gus an cailleadh iad buileach
cuimhn’ air dùthaich an sinnsre. Ach nuair thug i sud daibh ’s a dh’ òl iad
uile e, dhùin i air ball, ’gam bualadh le slait, iad am failean.
Orra bha cinn is gaoisid is gnòsadaich mhuc is an cumadh,
ach bha an aignidhean seasmhach ’nam bunalt, mar b’ àbhaist daibh roimhe.
Sin mar bha iadsan cròthaicht’, a’ gul; shad Circe d’ an ionnsaigh
clachan an daraich ’s cnothan is toradh na còrnail gu ’n ithe,
leithid ’s a dh’ithear a ghnàth le mucan nan leapannan ùrach.
Thàinig Euruloch dh’ionnsaigh na luath-luinge duibhe, a’ tilleadh,


[TD 147]

dh’innse sgeul a’ chompach ’s an crannchur mi-chneasda, ach facal
idir cha b’ urrainn e ràdh, cho mór ’s gu robh thogradh, is aigne
buailte le dóruinn ghairbh; bha shùilean a’ lìonadh le deuraibh,
’s tuireadh bh’ air aire. Ach nis nuair a ghabh sinn ìongnadh ris uile,
farraid deth, dh’innis e ’n sin mu dhosgainn a chompanach eile:
“Choisich suas feadh nam preasan, Odusseus shuaicheant’, mar dh’iarr thu,
’s fhuair sinn ’sna glinn an àit ioma-fhradharcach tallaidhean bòidheach,
togte ’n cloich lìomhta. An sud bha neach àraidh a stigh anns an aitribh,
té bha le binneas a’ seinn, ’s i gluasad air beulaibh beairt móire;
baindia no bean a bh’ ann; ghairm iadsan oirre ag éigheach.
Mach thàinig ise gu luath, ’s air na dorsan deàlrach fhosgladh,
shìn i r’ ar gairm; lean iadsan le ’n aineolas uile gu léir i;
ach mise—dh’fhan mi air m’ ais, ’s mi gabhail amharuis air cuilbheairt.
Thugadh iad uile còmhla o m’ shealladh, ’s cha d’nochd duine mach dhiubh
tuilleadh, ge b’ fhad’ agus cian bha mi ’m shuidhe, cumail na faire,”
Sin mar a thubhairt e; thilg mise claidheamh nan tacaidean airgid,
fear mór umha, ’s bogha mu m’ ghuaillibh, ’s dh’òrduich mi esan
treòrachadh thabhairt air ais domh a rìs air an t-slighe cheudna.
Ach theann esan ri guidhe, ’s e breith le dhà làimh air mo ghlùinean,
’s labhair e rium, ’s e tuireadh, am briathran na h-iteige siùbhlaich:
“Dhalta Dhieus, na toir ann mi d’am aindeoin, ach fàg an so fhéin mi;
’s fios domh nach till thus’ thu fhéin ’s nach toir thu as aon de do chompaich.
Ach grad-theicheamaid leotha so; sheachnamaid fhathast an droch là.”
Sin mar a thubhairt e; fhreagair mi fhìn e an uair sin, a’ cantainn:
“Euruloch, fan-sa gun teagamh an so ’san làraich mu ’n luing dhuibh,
’g ithe ’s ag òl, ach togaidh mis’ orm, oir ’s cruaidh a tha m’ éiginn.”
’N déidh dhomh labhairt mar sin, chaidh mi suas o ’n mhuir is o ’n bhirlinn.
Ach air dhomh nis a bhith ’n impis, ’s mi dìreadh suas feadh nan naomh-ghleann,
tighinn a dh’ionnsaigh mór-thalla Circe nan iomadach cungaidh,
thachair an sin rium, ’s mi dol chun an tighe, Hermeias na h-òr-shlait,
coltach ri fleasgach ciad-roibeach, an dearbh fhear as loinneile òige;
rug e air laimh orm fhìn is rinn e rium seanchas, a’ cantainn:
“C’àit bheil thu nise, thruaghain, a’ falbh feadh nam mullach ad aonar
agus gun eòlas ’san àite? Tha d’ chompaich an sud an tigh Circe
cròthaicht’ mar mhucan eile, ’s is dùmhail na failean a th’ aca.
’N ann gus am fuasgladh-san tha thu a’ teachd? Ar leam-sa nach motha
thilleas tu fhéin; fanaidh tusa ’sa’ cheart bhad ri càch. Ach a nise


[TD 148]

siuthad, ’s bheir mi dhut fuasgladh is saoradh o d’ dhoilgheasan. So dhut,
bitheadh a’ chungaidh fhiachail so agad ’ga giùlan, nuair théid thu
dh’ionnsaigh tigh Circe; ’s ise a chumas o d’ cheann latha dunach.
Measgaichidh Circe dhut brochan is cuiridh i cungaidh ’sa’ bhiadh sin,
ach cha téid aice dh’aindeoin air geasan chur ort, oir cha leig i
sin di, a’ chungaidh mhath bheir mi dhut, ach innseam gach nì dhut.
Nuair leagas Circe slat fhìor fhad’ ort, an sin tarruing thusa
gheur-lann o d’ shliasaid ’s leum air Circe, mar mhiannach a marbhadh.
Gabhaidh i sgèan romhad ’s iarraidh i ort dol a laighe leatha.
’N déidh sin na diùlt thusa leabaidh na bainde, los i do chompaich
fhuasgladh is gabhail riut fhéin; ach iarr oirre bòid mhór dhiathan
thabhairt nach tùr i dòbheart sam bith eil’ ort fhéin, gus nach dèan i
gealtair is neo-dhuine dhìot, aon uair ’s gum faigh i thu rùisgte.”
’N déidh sin a ràdh, thug marbhaich’ an Argois domh cungaidh; o ’n talamh
spìon e i ’s sheall e a gnè dhomh; bha freumh dubh ’s a duilleag mar bhainne;
mólu a ghoireas na dee dhith; ’s duilich a ghnàth i ri cladhach
dhaoine bàsmhor co dhiùbh; ach aig diathan tha comas nan uile.
Shiubhail Hermeias an déidh sin uam troimh eilean nan coilltean
suas gu Clumpos àrd. Rinn mise air tallaidhean Circe,
agus bu mhór bh’ air mo chridhe de ghruaim, ’s mi gabhail na slighe.
Stad mi am for-dhorus baindia nan grinn-chleachd, ’s an sin, air dhomh seasamh,
leig mi asam an éigh ud, is chual’ a’ bhaindia mo ghlaodhaich.
Mach thàinig ise gu luath, ’s air na dorsan deàlrach fhosgladh,
shìn i ri m’ ghairm; lean mis’ i a steach, ’s mi tùrsach am chridhe.
Thug i a steach mi ’s chuir i mi ’m shuidhe air cathair ghrinn, dhealbhaich,
cathair thacaidean airgid, ’s bha stòl gu h-ìosal do m’ chasan.
Rinn i dhomh measgadh de bhrochan an cuaich òir, chum is gun òlainn,
’s chuir i a’ chungaidh ’na cheann le smuaintean olca ’na cridhe.
Ach nuair a thug i dhomh e ’s a dhrùidh mi—gun gheasan chur orm—e,
bhuail i le slait mi an sin agus labhair i facal, a’ cantainn:
“Nise bi falbh chun na faile is laigh le do chompanaich eile.”
Sin mar a thubhairt i; tharruing mi fhìn o mo shliasaid mo gheur-lann
’s leum mi a dh’ionnsaigh Circe, mar mhiannach a marbhadh. Leig ise
sgreuch àrd aisde is ruith i fo m’ lainn, ’s a’ breith air mo ghlùinean,
labhair i rium, ’s i tuireadh, am briathran na h-iteige siùbhlaich:
“Có thu de dhaoine ’s cia as dut? C’àit bheil do bhaile ’s do dhìlsean?


[TD 149]

’S ìongnadh a th’ orm nach do chuireadh fo gheasan thu idir, an deaghaidh
chungaidh so òl; cha d’fhuiling fear eil’ a’ chungaidh so dh’òlas
’s chuireas i seachad air callaid nam fiacal; ach ’s leat-sa ’nad bhroilleach
seòrsa de dh’inntinn ’s neo-bhuailteach do gheasaibh. ’S Odusseus nan iol-char
thusa le cinnt bha Hermes na h-òr-shlait, marbhaiche Argois,
sìor-ràdh thigeadh, ’s e tilleadh o Thròidh le bhirlinn duibh, shiùbhlaich.
Siuthad a nis, cuir do chlaidheamh ’na thruaill, agus rachamaid ’n déidh sin
suas air ar leabaidh, chum ’s gum bi comunn againn ’nar dithis
’n caidreabh sùgraidh is gaoil ’s gus an cuir sinn earbsa ’na chéile,
Sin mar a thubhairt i; fhreagair mi fhìn i an uair sin, a’ cantainn:
“Chirce, ach ciamar a dh’iarras tu orm bhith teòchridheach riut-sa?
té rinn mucan de m’ chompaich ad fhàrdaich, ’s le rùnachadh foille
nis tha ’gam chumail-sa cuideachd an so ’s ag iarraidh gun téid mi
steach gu do sheòmar is suas air do leabaidh, a chum is gun dèan thu
gealtair ’s neo-dhuine dhìom, aon uair ’s gum faigh thu mi rùisgte.
Dearbha cha bhithinn-s’ air aon idir toileach do leabaidh-sa dhìreadh,
mur biodh tu deònach co dhiùbh bòid mhór thoirt dòmh-sa, a bhaindia,
nach dèan thu dòbheart sam bith eile thùradh am aghaidh-sa tuilleadh.”
Sin mar a thubhairt mi; thug is’ air ball bòid àichidh, mar dh’iarr mi,
agus an uair thug i mionnan ’s a chuir i crìoch air a’ bhòid ud,
dhìrich mi fhìn an sin suas air leabaidh ro-eireachdail Circe.
Feadh so bha mnathan-muinntir ri saothair a stigh anns an talla,
ceathrar as àbhaist bhith aice ’nam banoglaich obrach ’na h-aitribh.
Ghineadh iadsan o fhuarain ’s o dhoireachan ’s aibhnichean naomha
shruthas sìos chun an t-sàil. Thilg té air na cathraichean bratan
bòidheach purpuir gu h-àrd ’s chuir i lìon-anart fòpa gu h-ìosal.
Shlaodadh an ath-té bùird bha de’n airgiod air beulaibh nan cathair,
’s chuireadh i clàirean òir air an uachdar. A rithis bha ’n treas té
measgachadh fìon milis cridhe na meala am bóla airgid
’s roinn i cupannan òir. Bha ’n ceathramh té giùlan an uisge
’s bheothaich i bràthdair fo phoit mhóir thrì-chasaich, ’s theasaich an t-uisge.
Ach nuair a thàinig goil air a’ bhùrn ’san umha neo-thruaillte,
shuidhich i ’n amar mi ’s dh’fhailc i o ’n choire thrì-chasach mhór mi,
measgadh an uisge gu m’ chàil air mo cheann is sìos air mo ghuaillibh,
dìreach gun tug i an sgìos bha marbhtach a mach as mo cholainn.
Agus an déidh dhi mo nighe is m’ ungadh le ola ’na pailteas,
thug i steach mi ’s chuir i mi ’m shuidhe air cathair ghrinn, dhealbhaich,


[TD 150]

cathair thacaidean airgid, ’s bha stòl gu h-Iosal do m’ chasan.
Ghiùlain bean-mhuinntir uisg’ làmh an cuinneig ghrinn òir agus dhòirt i
sìos e ’m méis airgid gu ionnlaid is tharruing i ’m fagus bòrd lìomhta.
Ghiùlain bean spéiseil tighe dhomh aran is chuir i ri m’ làimh e,
’s móran annlain a bhàrr air, a’ toirt o na bh’ aice gu fialaidh.
Dh’iarr i orm ithe; gidheadh cha do thaitinn sin ri mo chàil-sa,
ach b’ ann a shuidh mi, ’s mo smuain air rud eile, ’s bu chunnart bh’ air m’ aire.
Nis nuair a mhothaich Circe dhomh fhìn ’s mi ’m shuidhe gun làmhan
shìneadh gu biadh, ’s gum bu cruaidh am bròn bha agam am inntinn,
sheas i ri m’ thaobh ’s thuirt i rium am briathran na h-iteige siùbhlaich:
“C’uim tha thu suidhe mar sin, ’s tu ionnan ’s balbhan, Odusseus,
claoidh do spioraid ’s nach bean thu ri biadh no deoch? A bheil amharus
ceilg air bith eil’ air chor sam bith ort? Chan eil stàth idir dhut-sa
eagal bhith ort, oir thug mi dhut cheana mionn làidir, ag àicheadh.”
Sin mar a thubhairt i; fhreagair mi fhìn i an uair sin, a’ cantainn:
“Chirce, ach có e am fear, ’s e treibhdhireach idir, bhiodh deònach
blaiseadh air biadh no deoch, mu’n fuasg’leadh ’s mu’m faiceadh e chompaich?
Ach mas ann deimhinn o dheagh ghean tha t’iarraidh mi dh’òl is a dh’ithe,
fuasgail mo chompaich dhìleas, ’s gum faic mi fhìn iad le m’ shùilean.”
Sin mar a thubhairt mi; mach ghabh Circe an uair sin troimh ’n talla,
giùlan a slait ’na làimh, is dh’fhosgail i dorsan na faile;
shaodaich i mach iad á sin, ’s iad coltach ri naoi-bhliadhnaich mhucan.
Sheas iad an sin mu coinneimh; chaidh is’ air am feadh agus shuath i
cungaidh eil’ air gach aon. As an cuirp-san thuit an cuid gaoisid
chinn roimh’ o’n chungaidh mhallaicht’ a thugadh le Circe, a’ bhaintighearn;
dh’fhàs iad ’nan daoin’ a rithis, ’s na b’ òige na bha iad a chianaibh
’s móran na b’ àirde na bha, ’s na bu bhòidhche ri ’m faicinn na roimhe.
Dh’aithnich iad mis’ air ball, is rug iad, gach fear, air mo làmhan;
fòp’ uile thàinig tuireadh bu mhiann, ’s rinn an talla mu’n cuairt duinn
gleadhar fuathsach. Bha truas aig a’ bhaindia fhéin riutha cuideachd,
’s labhair a’ bhaindia nèamhaidh rium fhìn, ’s i air seasamh am fagus:
“Ghineil Dieus, a Mhic Lartes, Odusseus nan iomadach innleachd,
theirig a nise dh’ionnsaigh na luath-luinge ’s tiùrra na mara;
tairngibh a’ bhirlinn ’sa’ cheud dol a mach an àird do ’n fhearann
’s thugaibh a’ mhaoin ’s na buill uile ’s taisgibh a stigh iad ’sna h-uamhaibh,
agus thig fhéin air t’ ais ’s thoir leat do chompanaich dhìleas.”


[TD 151]

Sin mar a thubhairt i, ’s dh’ùmhlaich mo chridhe fearail-sa rithe,
’s ghabh mi mo rathad dh’ionnsaigh na luath-luinge ’s tiùrra na mara.
Fhuair mi mo chompanaich dhìleas an uair sin ri taobh na luing siùbhlaich
’g acain gu truagh ’s a’ sileadh throm-dheur. Mar bhios laoigh nan leab machrach
timchioll treud thig gu sitig, nuair gheibh iad sàsachadh feuraich;
bocaidh iad uile còmhla mu ’n coinneimh, ’s cha chròthan a chumas
tuilleadh iad; ’s ann tha ’d ri ruith mu màthraichean ’s geumnaich gu sgairteil;
sin mar bha iadsan a’ brùchdadh gu deurach umam-s’ air m’ fhaicinn;
shaoil am mac-meanmn’ e bhith amhuil ’s mar ruigeadh iad dùthaich an sinnsre,
baile Itaca creagaich e fhéin, far an d’rugadh ’s a thogadh;
labhair iad rium, ’s iad a’ tuireadh, am briathran na h-iteige siùbhlaich:
“Dhalta Dhieus, o do thilleadh-sa fhuair sinn uiread de shòlas
agus ged bhiomaid air tighinn gu Itaca, dùthaich ar sinnsre;
ach a nis siuthad, innis duinn bàs ar companach eile.”
Sin mar a thubhairt iad; thug mis’ am briathraibh mìne dhaibh facal:
“Tairngeamaid suas a’ bhirlinn ’sa’ cheud dol a mach do’n fhearann;
suas leis a’ mhaoin ’s na buill uile ’s taisgeamaid stigh iad ’sna h-uamhaibh,
’s grìosaibh fhéin gu falbh leam-s’ uile, ’s gum faic sibh ur compaich
’g ithe ’s ag òl an naomh-thigh na Circe, oir ’s buan na tha aca.”
Sin mar a thubhairt; thug iadsan gu h-ealamh éisdeachd do m’ bhriathran.
B’ Euruloch ’n t-aon fhear a dh’fheuch ri mo chompaich a bhacadh orm uile
’s bhruidhinn e, labhairt riutha am briathran na h-iteige siùbhlaich:
“A, fhearaibh bochda, c’àit bheil ar triall? C’uime ’s miann leibh an t-olc so?
dhol gu tigh Circe nì mucan no madaidh no leómhainn dinn uile
bhiodh d’ ar ceart aindeoin aice a’ gleidheadh a lùchairte móire,
dìreach mar rinn an Cuclópach, an t-ám ud a ràinig ar compaich
meadhon a lainn, agus leotha ’n t-Odusseus dàn’ so, ’gan leantainn,
oir b’ ann tre chuthach an fhir so chaidh iadsan a dhìth mar an ceudna.”
Sin mar a thubhairt e; mheòraich mi fhìn am chridh’ ach an spìonainn
lann na geur-rinne bho m’ gharbh-leis ’s a cheann ghearradh uaidhe ’s a spadadh
leatha gu làr, ge bu chliamhuinn ro-dhlùth e; ach thòisich mo chompaich
thall ’s a bhos air mo ghrabadh le briathran air choimeas na meala:
“Ghineil Dieus, ma tha thusa ’ga òrduchadh, leigeamaid leis-san
fuireach ri taobh na birlinn an so ’s a’ bhirlinn a ghleidheadh;
ach stiùir sinne co dhiùbh a dh’ionnsaigh naomh-thalla Circe.”
’N déidh sin a ràdh, shìn iadsan air dìreadh o ’n mhuir is o ’n bhirlinn.


[TD 152]

Dearbha cha d’fhàgadh Euruloch fhéin air àruinn an t-soithich,
ach b’ ann a lean e, oir ghabh e an t-eagal roimh m’ chronachadh fiadhaich.
Feadh so nigh Circe càch de mo chompaich gu dòigheil ’na h-aitribh,
dh’ung i le ol’ iad ’na pailteas, is chòmhdaich i ump’ iad le léintean
’s cleòcannan caiteanach. Fhuair sinn iad uile ri cuirm mhaith ’san talla.
Ach nuair a dhearc iad a chéile ’s a dh’aithnich iad aghaidh ri aghaidh,
theann iad ri caoineadh is caoidh, is mu’n cuairt bha ’n aitreabh a’ fuaimnich;
labhair a’ bhaindia nèamhaidh rium fhìn ’s i air seasamh am fagus:
“Ghineil Dieus, a Mhic Lartes, Odusseus nan iomadach innleachd,
nise na dùisgibh tuilleadh trom-thùrsa; ’s math as fios dòmh-sa
liuthad pian a dh’fhuiling sibh ’n cuan nan iol-iasg agus uiread
millidh ’s a rinn fir naimhdeil air tìr oirbh. Ach siùthdaibh a nise,
ithibh biadh agus òlaibh fìon, gus an glac sibh a rithis
leithid de mhisnich ’nur cléibh ’s nuair bha sibh a’ fàgail an toiseach
Itaca creagaich, dùthaich ur sinnsre. A nis is neo-bhrìoghmor
tha sibh ’s neo-shunndach, an còmhnaidh a’ cuimhneachadh seachrain duilich,
’s chaoidh chan eil mùirn ’nur càil, oir ’s ro-mhór gu deimhinn bha ’r fulang.”
Sin mar a thubhairt i; dh’ùmhlaich ar cridheachan fearail-ne rithe.
Shuidh sinn an sud gach latha, ma ta, gu ruig coimhlionadh bliadhna,
dèanamh cuirm d’fhìon milis ’s de phailteas do-labhairt na feòla;
ach nuair bha bliadhna nis ann, ’s na ràithean air tionndadh ’nan cuairtibh,
mìosan a’ caitheamh, ’s nuair thàinig na lathaichean fada gu ìre,
ghairm mo chompanaich dhìleas an sin mi a mach agus thubhairt;
“Dhuine chuthaich, bi nis a’ cuimhneachadh dùthaich do shinnsre,
mas e ’s gur òrduchadh dhè dhut do chàirdean fhaicinn is tilleadh
dh’ionnsaigh do thalla dheagh-thogte ’s a dh’ionnsaigh dùthaich do shinnsre.”
Sin mar a thubhairt iad; dh’ùmhlaich mo chridhe fearail-sa riutha.
Shuidh sinn mar sin fad an latha ’san ám gu dol fodha na gréine,
dèanamh cuirm d’fhìon milis ’s de phailteas do-labhairt na feòla.
Ach nuair a chromaich a’ ghrian, ’s a thàinig duirche nan tràth oirnn,
chaidh na fir eile laighe feadh talla nam faileasan sgleòdhach.
Dhìrich mi fhìn air leabaidh ro-eireachdail Circe is ghuidh mi
oirre, ’s mi breith air a glùinean, is dh’éisd a’ bhaindia ri m’ fhacal;
bhruidhinn mi, labhairt rithe am briathran na h-iteige siùbhlaich:
“Coimhlion domh, Chirce, ’n gealladh a thug thu mu m’ aiseag do m’ dhachaigh,
’s togradh cridhe nis orm ’s air mo chompaich tha meathadh mo spioraid,
’g acain mu’n cuairt domh gach ám a théid thusa ’s dòcha a thaobh uainn.”


[TD 153]

Sin mar a thubhairt mi; fhreagair a’ bhaindia nèamhaidh air ball mi:
“Ghineil Dieus, a Mhic Lartes, Odusseus nan iomadach innleachd,
nise na fanaibh tuilleadh na ’s fhaid’ am thigh-sa d’ ur n-aindeoin;
ach ’s turas eile a bharrachd as fheudar dhuibh dhèanamh an toiseach.
’s falbh a dh’ionnsaigh tigh Hàdes is Persephoneia, ’s té uamharr,
chum fios faisneachd fhaotainn o spiorad Theiresias Thébich,
fiosaiche dall a tha inntinn a ghnàth gu seasmhach ’na bunait;
dha-san, eadhon ge marbh e, thug Persephoneia an tuigse,
ciall a bhith aige ’na ònar, ach ’s tannaisg ri luaineas càch dhiubh.”
Sin mar a thubhairt i, agus bha mise ’s mo chridh’ air a bhristeadh
’s ghuil mi am shuidh’ air an leabaidh, ’s chan iarradh mo spiorad bhith tuilleadh
beò air an talamh no amharc na b’ fhaide air solus na gréine.
Ach nuair a fhuair mi mo shàth de ghul ’s de chur char dhìom am dhóruinn,
thug mi dhi freagairt an sin agus labhair mi rithe, a’ cantainn:
“Chirce, ach có air bith bhios ’na threòraiche dhuinn air an ròd so?
dh’ionnsaigh tigh Hàdes cha deach duine riamh le birlinn duibh fhathast.”
Sin mar a thubhairt mi; fhreagair a’ bhaindia nèamhaidh air ball mi:
“Ghineil Dieus, a Mhic Lartes, Odusseus nan iomadach innleachd,
iomaguin air bith na biodh ort mu chion treòraich’ co dhiùbh aig a’ bhirlinn.
Tog do chrann ’s air sgaoileadh nan seòl geala ’n àird, bi ad shuidhe,
’s giùlainidh anail gaoith tuath dhut ise. Ach aon uair ’s gun téid thu
thairis Ocèanos le d’ luing, far bheil doireachan Persephoneia
’s port beag ’s àrd-chraobhan crithinn is seilich a chailleas an toradh,
sin far an cuir thu do long, aig Ocèanos nan cuairteagan domhain,
agus bi fhéin a’ siubhal a dh’ionnsaigh tigh liathtasach Hàdes.
Sin far ’m bi sruthadh gu Acheron Plegeton teinnteach ’s Cocùtos,
frith-abhainn uisge na Stucs; tha creag ann ’s comar dà ghàir-allt;
dlùthaich teann orra, ghaisgich, an sin, mar tha mi ag iarraidh,
’s cladhaich toll mu làmh-choille am fad ’s an leud, agus uime
doirt do na mairbh uile deoch, an tus le masgachadh meala,
’n déidh sin le fìon blasd’, an treas uair a rithis le uisge, ’s crath orra
eòrna geal. Dèan ri cinn mhi-sgoinneil nam marbh iomadh guidhe
’s bòid gun ìobair thu dhaibh ’nad thalla, air Itaca ruigheachd,
bó sheasg ’s fheàrr a tha agad ’s gun lìon thu ’n càrn le gach gibht mhath;
agus gum marbh thu air leth do Theiresias fhéin reithe ciar-dhubh,
fear a bhios barrail am measg ur meanbh-spréidh. Ach aon uair ’s gun dèan thu


[TD 154]

guidhe air treubhan cliùiteach nam marbh le ùrnuigh, ìobair
reithe ’s caora dhubh bhoirionn; ri Erebos tionndaidh an aghaidh,
’s cum fhéin riutha do chùl, ’s do thogradh gu sruthan na h-aibhne.
Thig an sin móran chugad de dh’ anman nam marbh nach amireann.
Orduich do chompaich ’s grìos orra ’n uair sin na caoraich tha laighe
marbht’ leis an umha aniochdmhor a fheannadh ’s an losgadh is guidhe
rìs air na diathan, Hàdes, an treun ’s Persephone uamharr.
Tarruing fhéin o do shliasaid an sin do gheur-lann ’s dèan suidhe,
’s cead na tòir idir do chinn mhi-sgoinneil nam marbh tigh’nn na’s dlùithe
dh’ionnsaigh na fala, gun cluinn thu bho Theiresias. Thig grad chugad
fiosaiche dh’innseas do shlighe dhut ’s tomhas do ròid is mu d’ thilleadh,
phrìomh-fhir measg shlògh, mar théid thu thar chuan nan iol-iasg air do thuras.”
Sin mar a thubhairt i; ghrad-thàinig madainn na h-òr-chathrach. Umam
chàirich a’ ghruagach cleòca is léine mar chòmhdach, is chuir i
brat mór, geal oirre fhéin, fear fìnealta ’s òirdheirc; mu leasraidh
chaith i crios àlainn oir, ’s air uachdar a cinn chuir i ceann-bhréid.
Thòisich mi fhìn air falbh feadh an tighe, ’s a’ seasamh am fagus,
ghrìos mi mo chompaich, gach fear dhiubh, le briathran air choimeas na meala:
“Nise na caidlibh tuilleadh an dùsal suaimhneach, ach siùthdaibh
biomaid a’ falbh, oir thug Circe, a’ bhaintighearn a h-earail domh cheana.”
Sin mar a thubhairt mi; dheònaich an cridheachan fearail-san ùmhlachd.
Ach á sud fhéin cha tug mi neo-bheudar mo chompanaich uile.
Bha fear Elpenor ann b’ fhior òg ’s cha b’ idir ro-chalma
’n cogadh no daingeann ’na inntinn. Laigh esan air naomh-thalla Circe
astar o m’ chompaich am misg thruim fhìona, ’s e sireadh na fionnachd.
Cluinntinn gleadhar is farum a chompach a’ gluasad, ghrad-leum e
suas agus dhìochuimhnich tilleadh do ’n fhàradh fhada gu teàrnadh,
ach b’ ann a thuit e dìreach o mhullach an tighe, is bhriseadh
amhach o chnaimh a dhroma, is theàrnaich a spiorad thigh Hàdes.
Feadh ’s a bha càch a’ falbh, thuirt mise facal ’nan làthair:
“Theagamh gu bheil sibh a nis am barail bhith siubhal gu ’r tighean,
dh’dhùthaich ghaolaich ur sinnsre, ach ’s turas eile rinn Circe
òrduchadh dhuinn, fear dh’ionnsaigh tigh Hàdes is Persephoneia,
chum fios fàisneachd fhaotainn o spiorad Theiresias Thébich.”
Sin mar a thubhairt mi, agus bha iadsan ’s an cridheachan briste.
Shuidh iad ’san làraich ’s theann iad ri tuireadh is spìonadh an gruagan,


[TD 155]

ach cha robh stàth sam bith dol a dh’éirigh dhaibh o bhith caoineadh.
Nis nuair a bha sinn a’ falbh chun na luath-luinge ’s tiùrra na mara,
tuireadh ’s a’ sileadh throm-dheur, am feadh sin chaidh Circe is chuir i
reithe ’s caora dhubh bhoirionn an ceangal aig taobh na luing duibhe,
dol a mach seachad gu soirbh. Có idir a chitheadh le shùilean
dia sam bith, mur bu mhath leis, a’ gluasad do ’n taobh so no ’n taobh ud?


[TD 156]

LAOIDH ODUSSEUS

Leabhar XI

GEÀRR-IOMRADH:

Bheir seribheas Odusseus gu tìr nan Cimmereach agus oir Oceànois; nì e mar dh’iarr Circe, agus éirigh na mairbh as ifrinn a dh’òl fuil na h-ìobairt; chì e iomadh spiorad, spiorad Elpénoir, Theiresias, a mhàthar fhéin; samhlaidhean bhan ainmeil, Tùro, Alcméne, Epicaste, Léde is feadhainn eile; cuirear ceist le Alcinus mu na gaisgich a bha còmhla ris aig Trèidh; innsear mar chunnaic e Agamemnon, Achilleus is Aias; a chòrr orra-san daoine bha ann o shean, Mìnos, Orion, Tantalos, Sisuphos agus Earcall; bhiodh e air moran eile fhaicinn, mur do ghlac am t-eagal e.

MÌNEACHADH:

Spioradan-dìoghaltais na màthair—’sa’ Ghreugais na <eng>“Erinues” <gai>a bheireadh dìoghaltas orra-san a mharbh athair no màthair.

MacDhieus a rug Léte—Apollon.

Mac luath-chasach Aiacois—Achilleus mac Phéleus mac Aiacois.

Anns an each rinn Epeios—an t-each fiodha.

Bha fir-iùil nan Greugach…suathadh dheur—Cha bu nàr le Greugaich Homair gul leis an eagal.

Spiorad Aiais Mhic Thelamoin feargach mu’n bhuaidh ud—An déidh bàs Achilleus thairg Tetis, a mhàthair, a chuid arm do’n ghaisgeach Ghreugach a shaoileadh Aténe is na Tròidhich a b’ fheàrr; thug iadsan an duais d’ Odusseus seach do dh’Aias.

Mìnos—Rìgh ainmeil Chréte; rinneadh britheamh air na mairbh dheth.

Titüos—mac Gaié no ’sa’ Ghàidhlig mac Na Talmhainn.

Pùto—ainm eile air Delphi, far an robh teampull ainmeil Apolloin.


[TD 157]

Nis nuair a theàrnaich sinn sìos a dh’ionnsaigh na luinge ’s na mara,
shlaod sinn ’sa’ cheud dol a mach an long a steach do ’n mhuir loinnrich
’s chuir sinn am broinn na luing duibhe an crann ’s na siùil, is air dèanamh
greim air na caoraich ud, chuir sinn iad innte ’s dhìrich sinn fhìn oirr’,
’s b’ ann a’ tuireadh ’s a’ sileadh throm-dheur. Ach leinn chuir, gu ’r leantainn,
Circe nan grinn-chleachd, a’ bhaindia, ’n té uamharr as daonda cànain,
’n deaghaidh na luing ciar-ghuaillich a soirbheas, lìonadair sheòlaibh,
companach math. Shuidh sinne, air saothair a chur ri gach àirneis,
feadh na birlinn, ’s bha ghaoth ’s am fear-stiùiridh ’ga cumail dìreach.
Teannaichte làn bha na siùil fad an latha, ’s i caitheamh nan cuantan.
Chromaich a’ ghrian, agus thòisich na sligheachan uile air ciaradh.
Ràinig i crìochan Ocèanois shruth-dhomhain; an sin a tha dùthaich
’s baile nan Cimmereach, còmhdaicht’ an ceò agus sgòthan. Chan amhairc
orra-san riamh grian bhoillsgeach le gathan, an tràth bhios i gluasad
dh’ionnsaigh na h-iarmailt reultaich no tionndadh o ’n speur chun na talmhainn,
ach ’s ann tha oidhche mharbhanta sgaoilt’ air truaghanan bàsmhor.
Ruith sinn an long air tìr, an déidh sin a ruigheachd, is thug sinn
aisd’ ar caoraich. Air sin chuir sinn fhìn mu choiseachd air aghart
taobh sruth Ocèanois, gun d’ràinig sinn ’n t-ionad chuir Circe an céill duinn.
Sin far na ghlac Perimédes is Euruloch caoraich na h-iobairt,
agus an déidh dhomh fhìn mo gheur-lann a tharruing o m’ shliasaid,
chladhaich mi toll mu làmh-choille am fad ’s an leud, agus uime
dhòirt mi deoch do na mairbh uil’ an tùs le measgachadh meala,
’n déidh sin le fìon blasd’, an treas uair a rithis le bùrn, ’s chrath mi orra
eòrna geal. Rinn mi ri cinn mhi-sgoinneil nam marbh iomadh guidhe
’s bòid gun ìobrainn daibh ann am thalla, air Itaca ruigheachd,
bó sheasg b’ fheàrr a bhiodh agam, ’s gun lìonainn an càrn le gach gibht mhath,
agus gum marbhainn air leth do Theiresias fhéin reithe ciar-dhubh,
fear a bhiodh barrail am measg ar meanbh-spréidh. Aon uair ’s gun d’rinn mi
guidhe riutha-san, treubhan nam marbh, le ùrnuighean ’s bòidean
ghlac mi na caoraich ud ’s gheàrr mi an sgòrnain do’n toll, agus thòisich
fuil an dubh-neòil air srùladh. An sin theann iadsan ri tional
mach as Erebos nìos chugam, anman nam marbh nach maireann,
òg-mhnathan pòsda ’s fleasgaich is seanairean dh’fhuiling iol-deuchainn,
òighean maotha, ’s ùr-ghuin ’nan cridheachan, móran de dh’fhearaibh
leòinte le sleaghan rinn-umha, fir casgairte ’m blàr, ’s iad a’ giùlan


[TD 158]

arm fuileach. Thigeadh iadsan ’nan sgaoth, neach thall ’s neach a bhos diubh,
timchioll an tuill le sgriach bu diabhlaidh, ’s ghlac glas-eagal mise.
Dh’òrduich mi m’ chompaich an sin, ’gan grìosad, na caoraich bha laighe
marbht’ leis an umha aniochdmhor a fheannadh ’s an losgadh is guidhe
rìs air na diathan, Hàdes, an treun, ’s Persephone uamharr.
Tharruing mi fhìn o mo shliasaid an sin mo gheur-lann is shuidh mi,
’s cead cha tugainn do chinn mhi-sgoinneil nam marbh tigh’nn na ’s dlùithe
dh’ionnsaigh na fala, gun cluinninn o Theiresias guth an toiseach.
Spiorad mo chompaich Elpénor a thàinig chugam an toiseach,
oir cha do thòrradh e fhathast fo thalamh nan sligheachan farsuing;
dh’fhàg sinne chorp an tigh Circe gun chaoineadh ’s gun tòrradh, is saothair
eile ’gar grìosad. Air fhaicinn-san shil mise deòir ’s ghabh mi truas ris,
’s bhruidhinn mi, labhairt ris-san am briathran na h-iteige siùbhlaich:
“Cionnus, Elpénoir, a thàinig thu nuas fo’n dorchadas cheòthar?
’S luaithe shiubhail thusa le d’ chois na mise le m’ luing dhuibh.’
Sin mar a thubhairt mi; thug e dhomh freagairt, a’ leigeil as ochain:
“Ghineil Dieus, a Mhic Lartes, Odusseus nan iomadach innleachd,
dhall droch crannchur an fhreasdail mi ’s fìon aindiadhaidh a chòrr air.
’N déidh dhomh bhith laigh’ air mullach tigh Circe, cha tug mi an aire
thilleadh a rithis air m’ ais do’n fhàradh fhada gu teàrnadh,
ach b’ ann a thuit mi dìreach o mhullach an tighe, is bhriseadh
m’ amhach o chnàimh mo dhroma, is theàrnaich mo spiorad thigh Hàdes.
Nis tha mi guidh’ ort air sgàth na dh’fhàgadh ’nur déidh ’s nach eil mar ruibh,
sgàth do mhna-pòsda ’s t’ athar a dh’àraich thu ’m feadh ’s a bu bheag thu,
agus air sgàth an Télemach dh’fhàg thu ’na ònar ad thalla—
—chionn ’s gur fios domh gun cuir thu, ’s tu siubhal á so, á tigh Hàdes,
steach chun an Eilein Aiaich do bhirlinn dheagh-dhèanta, ’san àit sin,
iarram, a thriath, ort gun cuimhnich thu orm-sa ’n déidh so—na fàg mi
idir air chùl gun chaoineadh ’s gun tòrradh, ’s tu falbh, is na tionndaidh
uam, gus nach fàs mi ’m chùis-fheirg air bith aig na diathan ad aghaidh,
ach dèan losgadh le m’ airm, na th’ agam, ’s tog carragh cuimhn’ domh
shìos aig tiùrr a’ chuain léith, do dh’fhear truagh, gum bi fios aig na bhitheas.
Sin uile dèan air mo sgath is càirich air uachdar na h-uaighe
’n ràmh leis am b’ àbhaist domh iomradh, ’s mi beò, am measg mo chuid chompach.”
Sin mar a thubhairt e; fhreagair mi fhìn e an uair sin, a’ cantainn:
“S nì sin bheir mi gu buil dut, a thruaghain, ’s cuiridh mi ’n gnìomh e.”


[TD 159]

Sin mar bha sinne le cainnt bu ghruamach a’ freagairt a chéile,
suidhe, mi fhìn a’ cumail mo chlaidheimh a null thar na fala,
’s tannasg mo chompaich thall an taobh eile ri pailteas de bhruidhinn.
Thàinig am ionnsaigh spiorad mo mhàthar a dh’eug ’s nach maireann,
Anticleas, nigh’n Autolocois mhór-aignich, té dh’ fhàg mi
beò ’san talla, ’s mi siubhal gu Ilios naoimh. Air a faicinn
shil mise deòir ’s ghabh mi truas dith am chridh’, ach a dh’aindeoin cha leiginn
cead leatha idir, ge cruaidh bha mo bhròn, a thighinn na b’ fhaisge
dh’ionnsaigh na fala, gun cluinninn o Theiresias guth an toiseach.
Thàinig am ionnsaigh spiorad; Theiresias Thébich an uair sin,
’s bachall òir aige; dh’aithnich e mise ’s thuirt e mar so rium:
“Ghineil Dieus, a Mhic Lartes, Odusseus nan iomadach innleachd,
ach c’uim a thàinig thu nis, a thruaghain, air solus na gréine
fhàgail, a chum ’s gum faic thu na maribh ’s an t-ionad mi-thaitneach?
Ach bi tarruing o ’n toll agus cum do gheur-lann air ais uam,
chum ’s gun òl mi de ’n fhuil ’s gun inns mi dhut nithean gun mhearachd,”
Sin mar a thubhairt e; tarruing air m’ ais, spàrr mise ’na dhuille
claidheamh nan tacaidean airgid, is aon uair ’s gun d’ òl e ’n fhuil dhorcha,
labhair am fiosaiche uasal rium dìreach an sin leis a’ chainnt so:
“’S turas air mhìlsead na meala, Odusseus shuaicheanta, t’ iarrtas;
ach ’s rud sin a nì dia dhut doirbh, oir saoileam nach meall thu
luaisgear an domhain, do bhrìgh ’s gun thaisg e dhut corruich ’na chridhe,
feargach o’n dhall thu mhac ionmhuinn. Ach dh’fhaodadh sibh ruigheachd a dh’aindeoin
fhathast, eadhon ge goirt bhiodh ur fulang, mas math leat do mheanmna
chasg agus meanmna do chompach, nuair theannas tu d’ bhirlinn dheagh-dhèanta
dh’eilean Thrìnacïé, ’s tu teicheadh o ’n aigeann ghorm-neulach,
agus gum faigh sibh crodh agus caoraich shultmhor ’gam feurach,
treudan Elios, esan a chì ’s a chluinneas na h-uile.
Mas e ’s gum fàg thu iadsan gun dochair ’s do smuain air do shlighe,
ruigeadh sibh Itaca fhathast air ám, ge bu ghoirt bhiodh ur fulang;
ach ma nì thu dhaibh dochair, an uair sin cuiream mu d’ choinneimh
sgrios do do luing ’s do chompaich; ’s tu fhéin—ma sheachnas tu idir,
ruigidh tu anmoch, an droch cor, an deaghaidh do chompanaich uile
chall, air birlinn luchd eile, is gheibh thu trioblaid ’nad aitribh,
daoine uaibhreach ag ithe do stòrais ’s a’ suirgh’ air do chéile,
samhuil bainde, ’s a’ tairgsinn di thiodhlacan pòsaidh. Ach dearbha


[TD 160]

orra-san dìolaidh tu ’m fòirneart, air teachd. Ach aon uair ’s gun cuir thu
as do na suirghich ad thigh leis a’ gheur-phràis le foill no gu soilleir,—
theirig an sin a’ tabhairt leat ràimh dheagh-chuimte, gun ruig thu
daoine nach eòl daibh a’ mhuir ’s nach ith biadh air a mheasgadh le salann
agus nach eòlach na’s mò air luingeis nan guala cròidhearga
’s ràimh dheagh-chuimte, sgiathan nan long,—ach cuiridh mi ’n céill dut
comharradh fìor so-thuigsinn nach meall thu; aon uair ’s gun tachair
taisdealach eil’ ort their fasgan bhith ort air do ghualainn mhaisich,
càirich do ràmh deagh-chuimte an sin ’san talamh, ’s air dèanamh
ìobairtean taitneach do ’n triath Poseidon air tarbh agus reithe
’s cullach, fear-leum nam muc, gabh dhachaigh ’s thoir ìobairtean naomha
cheud damh do dhiathan neo-bhàsmhor tha gleidheadh na h-iarmailte farsuing,
uile gu léir an òrdugh. Thig bàs chugad fhéin as an aigeal,
bàs cho ro-shìtheil a mharbhas tu claoidhte le seangarrachd sheasgair,
agus do shluagh umad sealbhach; so nithean gun mhearachd a their mi.”
Sin mar a thubhairt e; fhreagair mi fhìn e an uair sin, a’ cantainn:
“Theiresias, ’s sin nithean a dheilbh theagamh diathan iad fhéin domh.
Nis siuthad, innis domh so agus cuir gu neo-chlaonach an céill e;
spiorad mo mhàthar nach beò a chì mi ’n so, ’s i ’na suidhe
sàmhach faisg air an fhuil, ’s cha d’ dheònaich i eadhon a mac fhéin
amharc ’san aghaidh no facal a chantainn rium de chòmhradh.
Innis, a thriath, ach ciamar a dh’ aithnicheadh i rithis gur mis’ e.”
Sin mar a thubhairt mi, agus air ball fhreagair esan mi, cantainn:
“’S furasd’ an nì their mi riut ’s a chuireas mi nise ’nad inntinn;
neach sam bith leigeas tu faisg air an fhuil de na mairbh nach maireann,
innsidh e nithean gun mhearachd; fear dhiùltadh tu, théid e air ais ort.”
’N déidh sin a ràdh, chaidh spiorad Theiresias thighearnail a rithis
steach gu tigh Hàdes, an deaghaidh dha fhàisneachdan aithris gu h-iomlan.
Ach dh’ fhan mise ’san làraich an sud, gus an tàinig mo mhàthair
chugam ’s a dh’ òl i fuil an dubh-neòil; rinn i aithne air ball orm
’s labhair i rium, ’s i tuireadh, am briathran na h-iteige siùbhlaich;
“Cionnus a thàinig thu nuas, a mhic, fo ’n dorchadas cheòthar,
agus tu beò? Is duilich do dhaoine beòtha so fhaicinn.
Eadrainn tha aibhnichean móra is sruthan gàbhaidh, an toiseach
abhainn Ocèanois nach faod neach, ’s e idir air chois, a chuir seachad,
mur bi birlinn dheagh-dh  eant’ aige. ’N ann a nis fhˊein tha thu tighinn,


[TD 161]

seachranach ùin’ fhad’ o’n Tròidh le d’ luing ’s le d’ chompaich, ’s nach d’ rinn thu
Itaca fhathast a ruigheachd, ’s nach fhac’ thu do chéile ’nad lùchairt?”
Sin mar a thubhairt i; fhreagair mi fhìn i an uair sin, a’ cantainn:
“Mhàthair, ’s i ’n éiginn a thug mi a nuas a dh’ionnsaigh tigh Hàdes,
chum fios fàisneachd fhaotainn o spiorad Theiresias Thébich;
oir cha do dhlùthaich mi fhathast air fearann Achaibheach ’s d’ chuir mi
cas air ar dùthaich fhìn, ach air seachran a ghnàth tha mi giùlan
dóruinn o ’n là ud a lean mi an tùs Agamemnon, an t-uasal,
dh’ionnsaigh Ilios nan sàr-each a chogadh an aghaidh nan Tròidheach.
Nis siuthad, innis domh so agus cuir gu neo-chlaonach an céill e;
ciod e a nis an crannchur de bhàs na fad-dhóruinn thug buaidh ort?
euslaint fhada, air neo ’m bi Artemis, caitheadair shaighead,
mharbh thu, a’ tabhairt ort ionnsaigh le gathan farasda, mìne?
Innis araon domh mu m’ athair ’s mu ’n mhac a dh’ fhàg mi am dheaghaidh;
’n aca-san fhathast tha m’ oighreachd, no bheil i a nis aig fear eile,
’s daoine saoilsinn nach till mise tuilleadh? Mu rùn mo mhnà-pòsda
innis ’s mu beachd; a bheil i a’ fantainn le mac is a’ gleidheadh
seasmhach gach nì, no na phòs am fear ’s fheàrr de na Greugaich i cheana?”
“Sin mar a thubhairt mi; fhreagair mo mhàthair thigharnail air ball mi:
“Dearbh, ’s i fhéin a tha fantainn ad thigh-sa le fulangas cridhe,
agus is brònach an còmhnaidh a chaithear leath’ latha is oidhche,
sileadh dheur. Chan eil sealbh air t’ oighreachd ghrinn-s’ aig neach fhathast
ach ’s ann tha Telemach ’g àiteach do thuath gu soisneach ’s ag ithe
chuirmean cothromach ’s dùth do dh’ fhear ’s britheamh bhith coimhead, is càch dhiubh
uile ’ga chuireadh. Tha t’ athair an sud air a’ mhachair gun teàrnadh
sìos chun a’ bhaile; cha mhotha is àite laighe dha leabaidh
’s bratan ’s plaidean rìomhach; ’s ann tha e a’ cadal ’sa’ gheamhradh
stigh far bheil tràillean mu ’n teine ’san luathainn, ’s droch còmhdach mu cholainn.
Ach nuair thig samhradh ’s am foghar torach, tha aige ’s gach àite
seidean ìosal de dhuilleach th’ air tuiteam mu thulach an fhìon-lios.
Sin far a bheil e laighe fo thùrs’ a’ meudachadh dòlas
inntinn, ag iargain do thillidh-s’, is seangarrachd dhoirbh air a ruigheachd.
Sud mar a fhuair mise cuideachd mo bhàs is crannchur mo chrìche;
mise mi fhìn cha b’ Artemis gheur-shùileach, caitheadair shaighead,
mharbh mi, toirt ionnsaigh a stigh orm le gathan farasda, mìne,
agus cha mhó thàinig orm an euslaint as trice tha sgaradh


[TD 162]

anam le caitheimh ghràineil o ’n chré, ach, Odusseus shuaicheant’.
t’ iargain-sa, t’ earailtean ’s coibhneas do rùin ghoid mo bheatha ’s a mìlsead.”
Sin mar a thubhairt i; dheònaich mi fhìn, air toirt smaoin am inntinn,
spiorad mo mhàthar mairbh a ghlacadh; trì tursan leum mi
chuice, ’s mo mhiann ’gam ghrìosad a glacadh; trì tursan thàr i
mach as mo làmhan, ’s i coltach ri faileas no eadhon ri bruadar.
Ach bha mi fhìn ’s bròn geur a’ sìor-dhol am miad ann am inntinn,
’s bhruidhinn mi, labhairt rithe am briathran na h-iteige siùbhlaich:
“Mhàthair, ach c’uim nach fuirich thu rium, ’s mi togairt do ghlacadh,
chum ’s gun cuir sinn ’nar dithis ar làmhan mu’n cuairt air a chéile,
eadhon ’n tigh Hàdes, ’s gum faigh sinn ar sàth-thoil d’ ochanaich fhuaraidh?
’N e gur seòrsa de shamhla so ghrìos Persephone mhórail
chugam, a chum ’s gum motha fhathast bhios m’ acain ’s mo thuireadh?”
Sin mar a thubhairt mi; fhreagair mo mhàthair thighearnail air ball mi:
“O mise, mhic ’s mi-shealbhach thar chàich, chan eil Persephoneia
idir, nigh’n Dieus, ’gad mhealladh; so àbhaist gach bàsmhoir nuair dh’eugas;
oir chan eil féithean na’s mò cumail feòla ’s chnàmhan ri chéile,
ach bheirear orra-san buaidh le neart cumhachdach lasraichean teine,
aon uair ’s gun tréig beatha ’n tùs na cnàmhan geala ’s a sheòlas
spiorad mar bhruadar air sgéith. Ach grad-thogair do ’n t-solus, ’s so uile
cuimhnich, a chum ’s gun inns thu do d’ mhnaoi e cuideachd an déidh so.”
Sin mar bha sinne freagairt a chéile, nuair thàinig d’ ar n-ionnsaigh
boirionnaich mhosgail Persephone mhórail, a liuthad ’s bu mhnathan
’s nigheanan uaislean. Thàinig iad cruinn gu léir mu ’n fhuil dhorcha,
’s mise cnuasachadh ciamar a chuirinn ceist air gach té dhiubh.
So a’ chomhairle shaoil mi ’m inntinn a b’ fheàrr air dhomh tarruing
claidheamh na geur-rinn o m’ shliasaid ghairbh, cha toirinn daibh uile
cead an fhuil dhorcha òl ’sa’ cheart ám, ach mu seach thigeadh iadsan
chugam, gach aon a’ luaidh a sliochd fhéin, ’s mise faighneachd dhiubh uile.
Cheud té dhearc mi an sin b’ i Tùro nan athraichean uasal
thuirt gum bu ghineal Shalmoneus neo-mheangail i, ’s fos gum bu chéile
Chréteus Mhic Aiolois. Ghabh ise gaol air Enìpeus seunta
’s bòidhche gu mór de na h-aibhnean a chuireas an uisge thar talmhainn,
agus air sruthan àillidh Enìpeus bu tric dhi bhith tadhal.
Riochd-san, ma ta, ghabh luaisgear an domhain, fear iadhaidh an t-saoghail,
’s chaidh e a laighe r’ a taobh aig bun uisge na h-aibhne cuairtich.


[TD 163]

Chuireadh ’na seasamh mu’n cuairt tonn dhorcha, ’s i ionnan is mór-bheinn,
crom-thonn a chum am falach an dia ’s am boirionnach bàsmhor.
Dh’fhosgail e crios na h-òigh is dh’aom e sìos oirre cadal,
agus a nis nuair a chrìochnaich an dia a chuid obraichean sùgraidh,
rug e oirre air làimh agus labhair e facal, a’ cantainn:
“Bhean, as ar gaol bi ait; an tràth chuireas bliadhna a cuairt dith,
beiridh tu teaghlach grinn, o nach mi-thorach gaol nan neo-bhàsmhor.
Gleidh thus’ iadsan is àraich; a nis bi dol dachaigh; biodh clos ort,
’s m’ ainm na aithris, ach ’s mise Poseidon, luaisgear na talmhainn.”
’N déidh sin a ràdh, chaidh e fodha ’sa’ chuan thonnach. Dh’fhàs ise torrach,
’s rug i Néleus ’s Pelias a chinn ’nan treun-òglaich le chéile
dh’Dhieus mór; thuinich Pelias an Iolcos nan réidhleanan farsuing,
saidhbhir an lìonmhorachd uan, ’s am fear eile ’m Pulos na gaineimh.
B’ fheadhainn eile rug banrigh nam ban do Chréteus a chòrr orr’
Aison agus Perés ’s Amutaon, fear-cogaidh nan carbad.
Agus ’na deaghaidh-se chunnaic mi Antiopé, nigh’n Asópois;
b’ ann an glacaibh Dhieus theireadh ise gun chaidil i, ’s rug i
dà mhac, Sétos ’s Amphion, thog cathair nan seachd dorsan, Tébe,
’n toiseach ’s a dhaingnich, a chionn ’s nach b’ urrainn iad còmhnaidh gun daingneach,
làidir ’s gun robh iad ’nan dithis, an Tébe nan réidhleanan farsuing.
Agus ’na deaghaidh-se dhearc mi bean Amphituóin, Alcméne;
b’ ise rug Earcall bu dan’ am meanmna ’s bu leómhanta cridhe,
’n déidh dhi laighe ’n glacaibh an Dieus mhóir. Chunnaic mi cuideachd
Megare, té bu nighean le Crèon àrd-chridheach. Bha ise
posd’ aig mac Amphitruóin, fear bha riamh neo-shàraicht’ am meanmna.
Chunnaic mi màthair bhòidheach an Oidipodés, Epicaste
rinn gnìomh garbh, a’ pòsadh a mic le aineolas inntinn, fhein,
’s esan air athair a mharbhadh nuair phòs e i. Ghrad-rinn na diathan
aithnicht’ do dhaoin’ e. Dh’fhan esan an Tébe ro-thlachdmhoir an déidh so
fulang àmhghar ’s a’ riaghladh nan Cadmach tre rùn sgriosail dhiathan.
Chaidh ise sìos gu tigh Hàdes, fear-tàthaidh cumhachdach dhorsan,
ceangal o ’n chabar dhubh mhullaich dul àrd, ’s i ’n greim aig a dóruinn;
agus b’ ann da-san a dh’ fhàg i ’na déidh na piantan ro-lìonmhor,
liuthad ’s bhios spioradan-dìoghaltais na màthar a ghnàth toirt gu buil duinn.
Chunnaic mi Clóris fhìor mhaiseach cuideachd; b’ ann oirre chuir Néleus
uair ceangal pòsaidh le h-àilleachd, air mìltean de thìodhlacan thabhairt;


[TD 164]

nighean a b’ òig’ i d’ Amphion Mac Iasois a righich gu smachdail
uair an Orchomenos Minbheach. Bha ise riaghladh air Pulos
’s rug i dha teaghlach grinn, Periclumenos àrdanach ’s Nestor
’s Cromios is Péró sgiamhach a chòrr orra, ìongnadh nam bàsmhor,
té bha na coimhearsnaich uile gu léir a’ suirgh’, ach cha tugadh
Néleus idir do dhuin’ i nach saodaicheadh as Pulacé dha
crodh crom-adharc, ceann-leathann a bhuineadh d’ Iphicles treunmhor,
beathaichean doirbh. B’ e ’m fàidh, an t-uasal, an t-aon fhear thug gealladh
iadsan a shaodach a mach, ach chuir dàn cruaidh freasdail air grabadh
’s buachaillean machrach is geimhlean doirbhe. Ach nuair a bha mìosan
’s làithean a’ tighinn gu ìre, is bliadhna tionndadh a rithis,
’s ràithean a’ teachd, b’ ann a dh’fhuasgail Iphicles treun am fiosaich’,
’n deaghaidh dha fhàisneachd aithris gu h-iomlan, ’s choimhlionadh rùn Dièus.
Léde, céile-phosd’ ud an Tundareus, chunnaic mi cuideachd,
té rug do Thundareus càraid de mhic bu treunmhoire meanmna,
Castor, fear-brisidh nan steud, ’s Poludeuces bu mhath air a dhòrnaibh,
dithis tha ’n talamh fàsmhor a’ falach, ’s iad beò, oir tha aca
eadhon fo ’n ùir an dlighe bho Dhieus, air aon latha maireann,
duine mu seach gach là, ’s a rìs air na lathaichean eile
marbh; th’ iad air faotainn cuibhrinn de dh’urram co-ionnan ri diathan.
Agus ’na deaghaidh-se céil’ Alóeus, Iphimedeia,
chunnaic mi, té bha tagradh gun laigh i mar ri Poseidon,
’s rug i càraid mhac—ach bu diombuan chinn iad le chéile—
Otos, samhuil nan dia, ’s Ephialtes cliù-fhada; b’ iadsan
daoine b’ àirde gu mór a thogadh le talamh nan gràn-phòr,
agus bu bhòidhche gu fada co dhiùbh ’n déidh Orïon chliùtich.
Naoi làmhan-coille air leud ’nan naoi-bhliadhnaich bha iad, ’s an airde
dh’fhàs iad gu naoi aitheimh. Mhaoidh iad gun togadh iad suas an Olumpos
sluagh-ghairm blàr nan iol-ionnsaigh, sin eadhon ri diathan neo-bhàsmhor.
Mhiannaich iad Ossa chur suas air Olumpos ’s a rithis air Ossa
Pélion as critheanach duilleach, gum bitheadh an iarmailt so-dhìreadh.
’S bhiodh iad air sin thoirt gu buil, nan d’ ràinig iad tomhas an aoise,
ach thug mac Dhieus rug Léto a’ chùil ghrinn bàs daibh le chéile,
seal mu’n chinn bachlag fo ’n lethcheann chuir roibean deagh-bhlàth air an gruaidhean.
Chunnaic mi Paidre ’s Procris ’s Ariadna àlainn, nigh’n Mhìnois,
Mìnos na h-inntinn sgriosail. Thug Téseus i uair a Créte
dh’ionnsaigh cnoc Aithne naoimh; ach cha d’ mheal e; thug Artemis bàs di


[TD 165]

’n Dìé, eilean shruth-iadhta, roimh sin air fianuis a’ Bhacchois.
Chunnaic mi Clumene ’s Maire is leoth’ a’ chùis-ghràin, Eriphule
ghabh òr prìseil air beatha a céile ghaoil. Cha dèan mise
’n ainmeachadh uile no ’n aithris, a liuthad ’s a dhearc mi de mhnathan
’s nigheanan ghaisgeach; roimh sin bhiodh an oidhche naomh air a caitheamh.
Ach ’s ann as mithich cadal, a’ dol do ’n luath-luing gu m’ chompaich,
no an so fhéin; bidh m’ aiseag ’na chùram do dhiathan is duibh-se.”
Sin rinn e ràdh; chaidh iadsan an uair sin uile ’nam balbh-thosd
’s ghlacadh le tàladh a chainnt iad feadh talla nam faileasan sgleòdhach.
Riutha-san thòisich Aréte nan geal-làmh air bruidhinn an uair sin:
“Fhearaibh Paidhàcach, cionnus tha sibhse saoilsinn tha ’m fear so
’n aignidhean cothromach cridhe ’s an dealbh ’s am meudachd? A bharrachd
’s m’ aoigh-s’ e, ged roinneas gach aon an t-urram. A chionn sin na cuiribh
uaibh e le cabhaig ’s na beagaibh ur gibhtean do dhuine cho feumach;
’s mór na th’ agaibh-se laighe ’nur tighean de mhaoin le toil dhiathan.”
Labhair ’nam measg mar an ceudn’ an gaisgeach aosd’ Echenéos,
duine bu shine a nise de dh’fhearaibh Paidhàcach uile:
“Dearbh chan fhada bho ’n chuspair tha briathran na banrigh ro-chéillidh,
chàirdean, no fada bho ’r dùil; nis siùthadaibh, thugaibh dhi éisdeachd,
ach ’s ann o Alcinus fhéin an so chrochas gnìomh agus facal.”
Fhreagair Alcinus esan an sin agus so mar thuirt e:
“Sin mar a bhitheas an rùn so le cinnt, mas e ’s gum bi mise
beò ’s mi measg nam Paidhàcach, leannain nan ràmh, am fhear-riaghlaidh.
Ach biodh an t-aoigh, ge ro-fheumach air falbh, a dh’aindeoin sin deònach
fantainn co dhiùbh gus am màireach, gun crìochnaich mi ’n tabhartas uile;
agus an t-aiseag—bidh sin ’na chùram air aire nam fearaibh
uile, ’s gu h-àraidh air m’ aire-s’, oir ’s leam-sa cumhachd ’san dùthaich.”
Labhair ris-san ’ga fhreagairt Odusseus nan iomadach tionnsgal:
Alcinuis thriathail as suaicheant’ an ainm de na fineachan uile,
eadhon ged bhiodh sibh ag ràdh rium mi dh’fhantainn an so uiread ’s bliadhna,
grìosad domh aisig, ’s gun tugadh sibh tìodhlacan àlainn, b’ e ’n nì sin
dìreach a thaghainn, ’s b’ fheàrr fada dùthaich ghaolach mo shinnsre
ruigheachd le làimh bu làine, is bhithinn na b’ ionmhuinne, measail’
aca-san uile gu léir dhèanadh m’ fhaicinn air Itaca ruigheachd.”
Fhreagair Alcinus esan an sin agus so mar thuirt e:
“’S nì so co dhiùbh nach d’ smaoinich sinn idir, ’gad amharc-s’ Odusseus,


[TD 166]

thusa bhith d’ mhealltair ’s cealgach, mar ’s tric bhios am fonn dubh ag àrach
dhaoine fad-sgapt’ tha cur bhreug ri chéile nach faiceadh neach asda.
Agad-s’ tha loinn air do bhriathran is tuigse mhath ann ad bhroilleach,
agus do sgeul rinn thu innse gu teòma mar chlàrsair, ag aithris
t’ àmhgharan doilgheasach fhéin ’s cuid nan Argach uile a chòrr orr’.
Nis siuthad, innis domh so agus cuir gu neo-chlaonach an céill e;
’m faca thu cuid de d’ chompaich, mic samhuil nan diathan, a shiubhail
còmhla riut fhéin gu Ilios ’s a fhuair ann crannchur an crìche?
’S fìor fhad’ an oidhche so—dìreach do-innse—’s cha mhithich dhuinn fhathast
cadal ’san talla. Bi thusa ag aithris domh gnìomharan ìongnaidh.
Dh’fhuirichinn eadhon a dh’ionnsaigh na maidne boillsgich, ach thusa
dheònachadh iomradh a thabhairt mu t’ àmhgharan fhéin domh am thalla.”
Labhair ris-san ’ga fhreagairt Odusseus nan iomadach tionnsgal:
“Alcinuis thriathail as suaicheant’ an ainm de na fineachan uile,
ám iomadh sgeòil tha ann, is ám mar an ceudna gu cadal;
ach mas e éisdeachd fhathast do mhiann, cha mhise bhiodh doicheall
nithean innse ’s truaighe na sin buileach, àmhghair mo chompach
chailleadh an déidh sud, fir shàbhail o ghaoir-chatha thùrsaich nan Tròidheach,
ach chaidh a dhìth ’nan tigh’nn dachaigh le àilgheas boirionnaich aingidh.
Nuair thug Persephone stuam’ air spioraid nam boirionnach banail
sgapadh, té thall ’s té bhos diubh, an déidh sin thàinig am ionnsaigh
samhl’ Agamemnoin Mhic Atreus, a’ tuireadh; bh’ air tional mu’n cuairt da
càch fhuair bàs agus crannchur an crìche ’n talla Aigistois
cuide ris. Dh’ aithnich e mise gu luath, nuair dh’ òl’e ’n fhuil dhorcha;
ghuil e gu sgalanta, leigeil trom-dheòir ’s a’ sìneadh a làmhan,
togairt mo ruigheachd; ach b’ ann nach robh aige neart idir bha seasmhach
tuilleadh no sgoinn mar bha i air ám ’n uilt shùbailt’ a cholainn.
Shil mise deòir air fhaicinn is ghabh mi ris truas ann am chridhe,
’s bhruidhinn mi, labhairt ris-san am briathran na h-iteige siùbhlaich:
“Ghineil ro-chliùtich Atreus, a thighearna nan sonn, Agamemnoin,
ciod e a nis an crannchur de bhàs na fad-dhóruinn thug buaidh ort?
Ach am Poseidon thug buaidh ort ’sna longan a’ dùsgadh ad aghaidh
droch osag ghaothan doirbh no na mhill fir naimhdeil air tìr thu,
togail bhó ’s threud àlainn no cogadh mu ’m baile no ’m mnathan?”
Sin mar a thubhairt mi, agus air ball fhreagair esan mi cantainn:
“Ghineil Dieus, a Mhic Lartes, Odusseus nam iomadach innleachd;


[TD 167]

dearbh cha Phoseidon thug orm-sa buaidh ’sna longan, a’ dùsgadh
droch osag ghaothan doirbh, ’s cha d’ mhill fir naimhdeil air tìr mi,
ach b ’e Aigistos, a’ tionnsgnadh mo bhàis ’s mo chrìche, chuir as domh
còmhla ri m’ mhnaoi, bean mhallaicht’, an déidh dha mo chuireadh gu thalla
’s dinneir thoirt domh, mar mharbhas neach bitheanta damh aig a’ bhuabhall.
Sin mar a fhuair mi ’m bàs a bu truaighe, ’s mu m’ thimchioll gun dìobradh
mharbhte mo chompaich cuideachd mar threudan mhuc tosg-gheala ’n aitribh
fir mhór-chumhachdaich, bheairtich aig banais no cuirm no fleadh soghail.
Thachair thu cheana bhith ’n làthair aig casgradh fhear lìonmhora mharbhte
’n còmhraig nan aon no ’n garbh-chath, ach sud a bu tùrsaich’ thu faicinn,
sinn a bhith laighe ’san talla mu ’n bhóla ’s mu bhòrdaibh làna,
agus an làr uil’ air ghoil leis an fhuil. Bu truaighe leam cluinntinn
glaodhaich Cassandra, nigh’n Phriam, chuir Clutaimnestré nam feall-innleachd
dhith umam fhìn. Bha mise ’s mi togail mo làmhan ’s gan leagail
sìos ris an làr, ’s mi caochladh air claidheamh, ach thionndaidh i cùlaibh,
galla na h-aghaidh mi-nàraich, ’s cha d’ dheònaich i, eadhon ’s mi siubhal
dh’ionnsaigh tigh Hàdes, mo shùilean a dhùnadh ’s mo bhilean a dhruideadh.
Faic, chan eil nì bheir barrachd air mnaoi an uamhas ’s mi-nàire,
té sam bith thionndas ’na h-inntinn a leithid de ghnìomharan olca,
amhuil mar thùr ise gnìomh bu mhi-chiatach agus mar dheilbh i
bàs d’a fear-pòsda fhéin. Shaoil mise gu dearbh gum b’ e m’ bheatha
tilleadh dhachaigh co dhiùbh do m’ chloinn ’s do mo sgalagan seirbhis,
ach le ro-olcas smuaintean a cridhe dh’ aom ise masladh
sìos oirre fhéin ’s mnathan bhitheas ’na déidh, eadhon ’n té bhios deagh-ghnìomach.”
Sin mar a thubhairt e; fhreagair mi fhìn e an uair sin, a’ cantainn;
“Ochan, b’ fhuathsach da rìribh mar dh’oibrich Dieus ’s farsuing torann
gràin air ginealaich Atreus tre rùintean mhnathan o ’n toiseach.
B’ ann air son Eilidh a chailleadh cuid mhór dhinn fhìn, is a nise
dheasaich Clutaimnestré beairt fhoille dhut fhéin, ’s tu fad’ uaipe.”
Sin mar a thubhairt mi, agus air ball fhreagair esan mi, cantainn:
“Uime sin nis na bi thusa na’s mó màld’ eadhon ri d’ chéile
feasda, ’s na foillsich dhi uile an sgeul a bhios agad deagh fhios air;
aon chuid innis, ach biodh a’ chuid eile dheth oirre-s’ am falach.
Ach cha tig casgradh ort-s’, Odusseus, co dhiùbh o do chéile,
chionn ’s gur ro-thuigseach, ’s eòlas math aic’ air comhairlean gliocais,
nighean Icarios Pénelopeia ro-chéillidh. Gu dearbha


[TD 168]

b’ òg-bhean phòsd’ i an t-ám dh’ fhàg sinn’ i, a’ falbh chun a’ chogaidh,
’s mac aig a broilleach, naoidhean, am fear a tha theagamh an dràsda
suidhe ’n àireimh nam fearaibh, mac sona, oir chì athair gaolach
esan air ruigheachd, is glacaidh e chuige athair, mar ’s còir dha.
Ach mo bhean-sa—cha d’ leig i mo leòr amhairc fiù air mo mhac dhomh;
roimh sin mharbh i mi fhìn. Rud eile cuiridh mi ’n céill dut,
’s beachdaich fhéin air; an uaigneas, ’s chan idir am follais, cuir d’ bhirlinn
steach gu tìr ghaolaich do shinnsr’, o nach earbsach tuilleadh na mnathan.
Nis siuthad, innis domh so agus cuir gu neo-chlaonach an céill e;
’n cluinn sibh mu bheò mo mhic-sa ’n Orchomenos fhathast no ’s dòcha
’m Pulos na gaimeimh, no Sparta, fonn leathann, ri taobh Mhenelaois?
oir chan ann idir marbh air an talamh tha ’n t-uasal Orestes.”
Sin mar a thubhairt e; fhreagair mi fhìn e an uair sin, a’ cantainn;
“C’ uim tha thu faighneachd sin dìom, Mhic Atreus, ’s gun fhios agam idir
aon chuid am beò e no marbh; is olc cainnt aotromas gaoithe.”
Sin mar bha sinne le cainnt bu ghruamach a’ freagairt a chéile,
seasamh gu tùrsach ’s a’ sileadh throm-dheur. Ach thàinig am ionnsaigh
spiorad Achilleus Mhic Phéleus ’s Antilochois uasail ’s Phatroclois
’s Aiais b’ fheàrr cruth is dealbh ach Mac Phéleus uasal de Ghreugaich.
Agus rinn spiorad mac luath-chasach Aiacois aithneachadh orm-sa,
’s labhair e rium, ’s e tuireadh, am briathran na h-iteige siùbhlaich:
“Ghineil Dieus, a Mhic Lartes, Odusseus nan iomadach innleachd,
dhuine raig, ciod an t-euchd ’s motha thùras tu tuilleadh ad inntinn?
Ciamar bha chridh’ agad teàrnadh a nuas gu tigh Hàdes, an tuinich
mairbh neo-mhothachail, tannaisg nan daoine bàsmhor th’ air fóghnadh?”
Sin mar a thubhairt e; fhreagair mi fhìn e an uair sin, a’ cantainn:
“O mhic Phéleus, Achilleus bu chumhachdaich’ fada d’ Achaibhich,
thàinig mi nuas air cheann gnothaich ri Teiresias, los e thabhairt
comhairl’ air bith dhomh mu dhòigh ’san tiginn gu Itaca chreagaich;
oir cha do dhlùthaich mi fhathast air fearann Achaibheach ’s cha d’ chuir mi
cas air ar dùthaich fhìn, ach ’s daonnan fo dhoilgheas mi. Riut-sa
riamh cha robh romhad ’s cha bhi ann ad dhéidh fear cho rathail, Achilleus;
roimhe mheas sinne, na h-Argaich, ’s tu beò, thu co-ionnan ri diathan,
agus a nis ’s leat cumhachd as mór air na mairbh, ’s tu ’san àit so.
Uime sin na bi caoidh mu do chaochladh idir, Achilleus.”
Sin mar a thubhairt mi, agus air ball fhreagair esan mi, cantainn:


[TD 169]

“Nise na breugaich co dhiùbh mu mo bhàs mi, Odusseus shuaicheant’;
b’ annsa leam, ’s mi air thalamh, bhith ’m sgalaig aig fear-eigin eile,
duine gun fhortan, a leithid ’s nach sealbhaicheadh móran de stòras,
seach a bhith riaghladh os cionn nam marbh gu léir tha air siubhal.
Nis siuthad, innis domh sgeul mo mhic mhórail ud; ’n d’fhalbh e do ’n chogadh
leibh no nach d’ fhalbh, gus am biodh e ’na chonnspunn? Mu Phéleus, an t-uasal,
aithris, guidheam, ma chuala tu nì; bheil e fhathast is urram
aige am measg nam Muirmideach lìonmhor, no bheil iad a’ tabhairt
eas-urraim dha feadh Hellais is Phtia, do bhrìgh ’s gum bheil greim air
eadar chas agus làmh aig an aois, oir cha mhise fear-cobhair
tuilleadh fo ghathan na gréin’, a leithid ’s a bha mi am latha
’n dùthaich fharsuing na Tròidh, nuair chasgair mi sluagh a bu tréine,
dìon nan Argach, Nan tiginn, mar bha, gu tigh m’ athar ach tamull,
dhèanainn gràineil an sin mo neart ’s mo làmhan do-chìosaicht’
dh’iomadh fear dhiùbh-san tha dèanamh dha fòirneirt ’s ’ga chumail o dhlighe.”
Sin mar a thubhairt e; fhreagair mi fhìn e an uair sin, a’ cantainn:
“Dearbh mu Phéleus uasal cha d’ fhiosraich mi dad, ach is fìrinn
dh’innseas mi uile, mar dh’iarr thu, mu d’ mhac Neoptolemos gaolach,
oir bu mhi fhìn thug air bòrd mo luing cothromaich esan á Scuros
dh’ionnsaigh nan Greugach deagh-chaisbheartach. Dearbh nuair bhiomaid a’ cnuasach
rùintean mu ’n bhaile Thròidheach, b’ e ’n ceud fhear daonnan a bhruidhneadh
’s iomrall cha deachadh e ’n cainnt. B’ e Nestor, samhuil nan diathan,
’s mise mhàin bheireadh buaidh air. Cho tric ’s bhiodh sinne b’ Achaibhich
cathadh air machair nan Tròidheach, chan fhanadh e riamh anns a’ mhór-shluagh
agus an dòmhladas dhaoine, ach ruitheadh e fada air thoiseach
’s géill cha tugadh e dh’ aon leis a’ mheanmn’ ud. Bu lìonmhor na gaisgich
mharbh e ’sa’ chòmhraig oillteil; chan aithris mise ’s chan ainmich
uil’ iad, an aireamh sluaigh a mharbh e, ’s e dìon nan Argach.
Ach mar a chuir e dhìth leis an umha MacThélephois gaisgeil,
Eurupulos! bu lìonmhor a chompaich na Cétich mu’n cuairt da
mharbhadh air tàilleabh gibhtean na mnà; b ’e ’n duin’ ud bu bhrèagha
chunnaic mi ’n deaghaidh Mhemnoin, an t-uasal. Nuair chuir sinn mu theàrnadh
sìos anns an each rinn Epeios, a’ chuid dinn a b’ fheàrr de na h-Argaich,
’s orm-sa bha leagte gach òrdugh, ar dian-leab fhalaich a dhùnadh
’s fhosgladh; an sin bha fir-ciùil nan Greugach ’s ar mormhairean eile
suathadh dheur ’s an casa crith fòpa, gach aon diubh; ach esan


[TD 170]

riamh cha d’ mhothaich mis’ idir a’ glasadh ’na ghrinn-chneas no suathadh
dheur o ghruaidhean; b’ ann ghuidheadh e orm-sa gu tric mi dh’ a leigeil
mach as an each agus chuireadh e làmh air dòrn-bheairt a chlaidheimh
’s sleagh an trom-umha, ’s e ’n geall air olc do na Tròidhich. An déidh sin,
nuair rinn sinn léirchreach baile cas Phriam, bha chuibhreann is duais mhath
aige ’na chois, ’s e falbh gu neo-chiùrrt’ air a’ bhirlinn, gun làmhach
fhaotainn o ’n umha gheur no leòn ’san dlùth-chath, mar ’s minig
thachras an cogadh; tha Ares a ghnàth air chuthach gu h-aimhreidh.”
Sin mar a thubhairt mi; bhuam cheum spiorad Achilleus nan luath-chas,
gineal Aiacois, sìos lian nan gasan le gàmagan móra,
aoibhneach o’n dh’innis mi dha gu robh mac ro-chomharraicht’ aige.
Nise bha spioradan eile nam marbh nach maireann a’ seasamh
tùrsach, ’s gach aon a’ farraid mu luaidhean fhéin, ach ’na ònar
sheas bhuam spiorad aiais Mhic Thelamoin’, feargach mu’n bhuaidh ud
bhuannaich mis’ aig na longan, ’s mi tagradh mu armaibh Achilleus
thairg a mhàthair thighearnail mar dhuais; b’ iad Pallas Aténe
’s clann nan Tròidheach thug breith mu ’n deidhinn. O nach robh mise
riamh air a’ bhuaidh thoirt a mach am farpuis de leithid na té ud!
chionn ’s gun d’ fhalaich an ùir air an sgàth-san a leithid de phearsa,
Aias bu bharrail araon an dealbh agus barrail an gnìomhan
thairis air Danabhaich eile an deaghaidh an uasail, MacPhéleus.
Theann mis’ air bruidhinn co dhiùbh ris am briathran air choimeas na meala:
“Aiais, mhic Thelamoin uasail, is léir nach robh ’n dàn dut do chorruich
rium-sa air sgàth nan arm, airm mhallaichte, leigeil air dhìochuimhn
eadhon ’s tu marbh; ’sna h-airm ud bu phlàigh thairg diathan d’ Argaich,
oir chaidh thus’ orra dhìth, do leithid de thùr-catha. Umad
’s sìor-ghalach Greugaich, ’s tu marbh, mar mu bheatha Achilleus Mhic Phéleus;
agus cha choireach neach eil’, ach air armailt nan sleaghairean Greugach
leag Dieus corruich gu h-oillteil is ort-s’ chuir e cuibhreann do chrìche.
Ach thig, a thighearna, an so, gus an cluinn thu seanchas is iomradh
uainne, agus cuir smachd air do chorruich ’s ro-fhearalas t’ uabhair.”
Sin mar a thubhairt; cha d’ fhreagair e idir mi, ach b’ ann a dh’fhalbh e
dh’ Erebos ’n deaghaidh chàich de spioraid nam marbh nach maireann.
Dh’aindeoin a chorruich bhiodh esan air bruidhinn an sin ’s mise ris-san,
ach bha mo chridhe ’n geall spioraid chàich nach eil maireann fhaicinn.
Sin nuair a chunnaic mi Mìnos, mac àlainn Dieus, ’s e a’ giùlan


[TD 171]

bachaill òir, a’ toirt breith air na mairbh ’na shuidhe, is iadsan
timchioll air agus a’ faighneachd an ceist mu ’m binnich le ’n tighearna,
suidhe ’s a’ seasamh feadh tall’ an Hàdes, tigh gheathachan farsuing.
Agus ’na dheaghaidh-san dhearc mi Orï̀on a b’ aibheiseach pearsa,
tional bheathaichean allaidh cruinn còmhla feadh cluain nan gasan,
iadsan a mharbh e fhéin air ám anns na monaidhean ùdlaidh,
’s aige ’na làmhan a chuaill’ uil-umha ’s do-bhriste gu sìorruidh.
Chunnaic mi Titüos fòs mac Talmhainn ro-chliùtich; ’na laighe
’n réidhlean a bha e, ’s e sìnt’ air fad naoi ròdan de dh’ fhearann,
dà chlamhan, fear air gach taobh dheth, ’nan suidhe reubadh a ghrùdhain;
tholl iad a steach do ’n chochull, gun esan ’gan snaoidheadh le làmhan
uaidhe; sin o’n dh’éignich e Hére, coimhleabach chliùteach
Dhieus, ’s i triall troimh Phanopeus nan cluaintean bòidheach gu Pùto.
Chunnaic mi Tantalos cuideachd a chòrr air, ’s e fulang chruaidh-phianta,
seasamh an linne, ’s ise a’ teannadh air suas chun na smigid.
Thogair e òl, ’s e pàiteach, ach gabhail gu òl cha deach aige,
chionn cho tric ’s a chromadh an t-aosd’ ud, ’s miann air gu òl deth,
b’ ionnan cho tric ’s bha ’m bùrn air a shlugadh gu neoini, ’s mu chasan
nochdadh an talamh dubh, agus dia ’ga thiormachadh tur air.
Chaitheadh croinn dhuilleach-àrda a’ nuas os a chionn an cuid toraidh,
craobhan ghràn-ubhall ’s pheur agus abhaill ’s àillidhe measan,
croinn mhilis fhìge ’s croinn ola fo bhlàth; cho tric is a shìneadh
riutha an t-aosd’ ud, a chum ’s gum beireadh e orra ’na làmhan,
shadadh a’ ghaoth iad an tricead sin suas ris na sgòthan sgleòdhach.
Chunnaic mi Sisuphos cuideachd a chòrr air, ’s e fulang chruaidh-phianta,
glacadh cloich le gach làimh, té b’ aibheiseach meud; is ’ga bruthadh
suas ri aonach le streap chas is làmh, ach nuair bhiodh e ’n impis
cur thar a’ mhullaich, an sin thilleadh truimead air ais i, ’s an tiota
chuireadh an ulbhag gun nàire na caran dith rithis gu còmhnard.
Bhruthadh esan suas air ais i le spàirn, agus shrùladh
fallus o cholainn a nuas, is dh’éireadh smùid as a chlaigeann.
Agus ’na dheaghaidh-san thug mi an aire do dh’ Earcall treunmhor,
shamhla; bha esan e fhéin am measg nan diathan neo-bhàsmhor,
gabhail aighir an cuirmean, ’s ’na mnaoi aige Hébe nan grinn-chas,
nighean an Dieus mhóir ’s Hére nan cuaran òir. Bha mu thimchioll
gleadhraich nam marbh, ’s iad a’ maidhmeadh ’s gach ceàrna, mar ghleadhraich eunlaith.


[TD 172]

Coltach ri oidhche dhoilleir a bha e, ’s e cumail a bhogha
rùisgte ’s crann air an taifeid, ag amharc dùr mar bhiodh duine
leigeadh aig ám sam bith saighead. Is b’ eitigh an iall-chrochaidh bh’ aige
timchioll a chléibh, an t-òr-chrice ’san d’ dhealbhadh obraichean ìongnaidh,
mathain ’s tuirc allaidh ’s leómhainn shùl-lasrach ’s tuasaidean ’s blàraibh,
muirt is marbhadh dhaoine. An deaghaidh a dheilbh na deilbheadh
esan rud sam bith eile, ’m fear thaisg an crios ud ’na ealain!
Dh’aithnich esan air ball mi an déidh dha sealladh dhìom fhaicinn
’s labhair e rium, ’s e tuireadh, am briathran na h-iteige siùbhlaich:
“Ghineil Dieus, a Mhic Lartes, Odusseus nan iomadach tionnsgal,
a dhuine bhochd, an droch crannchur tha thusa giùlan cuideachd,
leithid ’s bha mise ’g iomchar fo ghathan na gréine? Bu mhac mi
dh’Dhieus Mac Cronois, ach ’s dóruinn neo-chrìochnach a bh’ agam, oir rinneadh
m’fhastadh ri fear fada b’ shuaraich’ a dh’òrduich deuchainnean doirbh dhomh.
Chuir e air ám an so fhéin mi a thabhairt a’ choin leam, ’s cha d’ thùr e
deuchainn sam bith eile tuilleadh bu doirbhe na so dhomh. Thug mise
suas esan leam; b’ e Hermes thug iùl domh ’s Aténe nan liath-shùl.”
’N déidh sin a ràdh chaidh esan a rithis a steach gu tigh Hàdes.
Ach dh’fheith mise ’san làraich an sud, ach an tigeadh neach eile
dh’fhearaibh gaisgeil a chaochail o chian; is bhithinn air faicinn
barrachd a nis de na daoine bha romhainn, na dearbh fhir bu mhath leam,
Téseus ’s Peiritus, clann ro-chliùteach nan diathan, ach roimh sin
chruinnich mìltean de threubhan nam marbh le sgal uamhasach chugam,
agus ghlac glas-eagal mise gun cuireadh Persephone mhórail
mach a tigh Hàdes chugam ceann Gorgo, ’n uile-bhiast ghàbhaidh.
Chaidh mi an sin chun na luinge air ball is dh’òrduich mi m’ chompaich
iadsan iad fhéin dhol air bòrd ’s iad a dh’fhuasgladh a sìomanan-deiridh.
Dhìrich iadsan an gradadh a steach agus shuidh air na tobhtaibh.
Ghiùlain tonn an t-sruth ise a null air abhainn Ocèanois,
iomradh an toiseach ’ga caitheamh, is soirbheas brèagha an déidh sin.


[TD 173]

LAOIDH ODUSSEUS

Leabhar XII

GEÀRR-IOMRADH:

Tilleadh Odusseus as tigh Hàdes is adhlacadh Elpénoir; iomradh Circe d’ Odusseus air cunnartan a thurais dachaigh; mu na Seirénich, na creagan ris an cante Seachranaich; cunnart Sculla is Carubdis is an Eilein Thrìnacaich. Seòlar agus ruigear na Seirénich; rod agus ceò aig na Seachranaich; caolas Sculla is Carubdis; ionnsaigh Sculla air a chompanaich; ruigear an t-Eilean Trìnacach; marbhar crodh Eëlïos; iarrar dìoghaltas le Eëlïos; bheirear sin da bho Dhieus a bhriseas long Odusseus, a’ cur a dhìth na bha innte ach e fhéin; ruigidh esan eilean Calupso.

MÌNEACHADH:

Na Seachranaich—creagan gluasadach a bhiodh a bruthadh long eatorra.

Rinn (na ràimh) plubraich sìos air an t-sruth—Bha iad an ceangal ris an luing le lùban leathrach, is cha d’ chailleadh iad.

Oidhch’ a’ ghrad-theachd—Mu dheas thig an oidhche an tiota.

Obair le dubhain chroma air glacadh éisg—Chan itheadh gaisgich Hómair iasg ach leis an éiginn.

Eòrna geal—bhiodh iad a’ cur feum air eòrna anns na h-ìobairtean; o nach robh eòrna aca, bha iad a crathadh duillich an àite eòrna aig an ìobairt.


[TD 174]

Nis nuair a dh’fhàg an long sruth Ocèanois ’s a ràinig i tonnan
aigeal nan aiseag leathann is eilean Aia ’m bheil aitreabh
Madainne ùr-ghint’, a lianagan danns’ is éirigh na gréine,
ruith sinn an long an sin air a’ ghaineimh, an deaghaidh dhuinn ruigheachd,
’s thàinig sinn aisde sinn fhìn aig briseadh nam bàirlinnean mara.
Thuit sinn ’n sin an trom-dhùsal is dh’fheith sinn a’ mhadainn bhoillsgeach.
Nuair nochd ùr-ghinte madainn nan ròs-mheur, chuir mis’ air aghart
compaich thigh Circe thoirt chugainn a’ chuirp, Elpénor a chaochail.
Gheàrr sinn maidean gun dàil far an gobaiche shìneas an rubha
’s rinn sinn an tòrradh gu tùrsach, a’ sileadh throm-dheur. Nuair a loisgeadh
buileach an corp is armachd a’ chuirp, thog sinn càrn agus shlaod sinn
carragh air ’s stob sinn a ràmh deagh-chuimt’ air fìor-mhullach uaighe.
Nise bha sinne freasdal sin uile; cha tàinig sinn idir
nìos á tigh Hàdes gun fhios do Chirce, ach thàinig i glé ghrad
sgeadaichte; còmhla rithe bha mnathan-muinntir, a’ giùlan
arain leotha, móran de dh’fheòil, agus fìon dearg lasrach.
Labhair a’ bhaindia nèamhaidh ’nar measg, air seasamh ’nar meadhon:
“Fhearaibh dùra chaidh sìos, ’s sibh beò, gu ruig tallaidhean Hàdes,
marbh dà uair, ’s gur aon uair a bhàsaicheas daoine eile—
siùthadaibh, ithibh biadh agus òlaibh fìon’s sibh a’ fantainn
rè fad an latha ’n so fhéin; aig nochdadh na maidne a nì sibh
seòladh. foillsichidh mis’ an t-slighe is bheir mi gach earail,
chum ’s nach fuiling sibh trioblaid sam bith ’s nach faigh sibh dad ciùrraidh
aon chuid air muir no air tìr le deilbheadh dhroch innleachdan beudar.”
Sin mar a thubhairt i; dh’ùmhlaich ar cridheachan fearail-ne rithe.
Shuidh sinn mar sin fad an latha ’san ám gu dol fodha na gréine,
dèanamh cuirm d’ fhìon milis ’s de phailteas do-labhairt na feòla;
ach nuair a chromaich a’ ghrian ’s a thàinig duirche nan tràth oirnn,
chaidh na fir eile laighe aig sìomanan-deiridh na birlinn;
ghlac ise mis’ air làimh ’s chuir i ’m shuidhe mi astar o m’ chompaich
’s laigh i ri m’ thaobh is dh’fheòraich gach nì. Dh’innis mise na h-uile
dhi-se gu ceart, ’s b’ ann an sin labhair Circe thighearnail mar so rium:
“Sin nise crìoch air sud uile, ach éisd-sa mar dh’innseas mi fhìn dut,
agus mar chuireas am freasdal e fhéin e ’nad cheann. Na Seirénich
ruigeas tu ’n toiseach a chuireas fo gheasaibh gach duine thig chuca.
Fear sam bith théid ’nam faisge tre aineolas agus a chluinneas


[TD 175]

guth nan Seiréneach, cha seas bean no naoidheanan cloinne ri thaobh-san
tuilleadh, ’s e ruigheachd dhachaigh, ’s chan fhuran gàirdeachais nì iad;
ach ’s ann a bhios na Seirénich le binneas an òrain ’ga thàladh,
suidhe air réidhlean; ’s mór am meall dhaoine tha grodadh mu ’n cnàmhan
timchioll ’s an craiceann a’ caitheamh umpa. Ach iomair mach seachad
’s fùc céir mhìlsead na meala is suath i ri cluasan do chompach,
los nach cluinn fear de chàch. Ach thu fhéin—mas miannach leat éisdeachd,
ceangladh iad thusa ’san luath-luing, do chasan ’s do làmhan, ’nad sheasamh
dìreach, air tròbh’ a’ chroinn, is ris-san biodh snaimte cinn shìoman,
chum ’s gum faigh thu toil-inntinn, ’s tu ’g éisdeachd ri guth nan Seiréneach.
Agus ma bhios tu a’ guidh’ air do chompaich ’s ’gan òrduchadh t’ fhuasgladh,
ceangladh iadsan an sin thu an tuilleadh shìoman a bharrachd.
Ach nis an tràth nì do chompaich a mach seachad orra-san iomradh,
sin nuair nach aithris mi tuilleadh gu ceann dut an t-slighe bhios agad;
ach gabh fhéin cuideachd beachd oirre; bheir mi dhut iomradh air dà thé.
Tha air an aon té croch-chreagan sgàileach, is riutha tha raoiceil
bàirlinn mhór Amphitrite nan dubh-shùl. Na Seachranaich ghoireas
dhiùbh-san na diathan beannaicht’. An so cha téid seachad an ealtainn,
fiù nan calman sgèanach tha giùlan ambrósaidh d’ ar n-athair,
Dieus; ’s ann shìor-ghoidear aon diubh fhéin leis a’ charraig shleamhuinn,
ach bidh ar n-athair cur aoin eile riutha, a chum bhith ’nan àireimh.
So far nach d’shàbhail fhathast long dhaoine, té sam bith thig ann,
ach ’s ann bheir tonnan an t-sàil is siabaidhean lasraichean sgriosail
bòrdaibh shoitheach ’s cuirp dhaoin’ air falbh leotha ’n ceannaibh a chéile.
Dearbh b ’i sud fhéin an aon long chaitheamh nan cuantan a sheòl thart’
Argo, annsachd nan uile, ’s i seòladh o rìoghachd Aiétes;
ghrad-bhiodh i fhéin cuideachd tilgte an sud ri aghaidh nam mór-chreag,
ach dh’aisig Hére i seachad, o’n b’ ionmhuinn leatha-se Iason.
Agus an dà chreig ud eile—tha aon diubh le còrr-cheann a’ ruigheachd
dh’ionnsaigh na h-iarmailte farsuing, is sgò dhubh ’g iadhach mu’n cuairt di.
Sud cha sruth riamh dhith, ’s cha chòmhdaich soilleireachd adhair a ceann-se
’s t-samhradh no ’s t-fhoghar. Cha dìreadh fear bàsmhor ’s cha seasadh e oirre,
eadhon ge b’ fhichead cas bh’ air is làmh, oir ’s sleamhuinn a’ charraig,
ionnan ’s té lìomhta mu’n cuairt. ’Na meadhon tha uamha dhubh-neulach
siar ris an dubhar a’ tionndadh gu Erebos, Sin far an stiùireas
sibh-se bhur birlinn seachad, Odusseus shuaicheant’. Cha ruigeadh


[TD 176]

fiù fear ’na òg-neart ceann na h-uamha frògaich, a’ caitheamh
saighde le bogha null as a luing. An sud a tha Sculla
’s oillteil donnal a’ còmhnaidh; a guth-se gu dearbha chan éirich
uiread ’s guth cuilein air ùr-bhreith, ach ise—’s olc aibheiseach th’ innte,
’s aobhneas cha dèanadh neach rith’ air a faicinn, ged choinnicheadh dia i.
Oirre-s’ tha dà chois dheug, air m’ fhacal, ’s a h-uile té slaodach;
sia muineil fhìor fhada th’ aice, ’s is eitigh an ceann th’ air gach aon diubh,
’s annta-san fiaclan trì-shreathach, pailt ’s dlùth ’s iad lìonte le aog dubh.
Fodha gu meadhon a tha i ’san uamhaidh fhrògaich ’s a’ cumail
mach a cuid cheann as an aibheis ghàbhaidh, a’ rùrach mu ’n charraig,
’g iasgach phéileag is ròn anns an làraich ’s ma ghlacas i idir
biast eil’ air bith as mò de na mìltean tha Amphitrìte,
té nan trom-nuallan ag àrach. Seach sin cha tagair luchd-seòlaidh
riamh bhith air teicheadh neo-bheudar le ’n luing; tha ise toirt leatha
aoin fhir a ghnàth le gach ceann, ’ga ghlacadh o’n bhirlinn chiar-ghuaillich.
Chi thu chreag eil’ ud na’s ìsle; is dlùth air a chéil’ iad, Odusseus,
’s chaitheadh tu eatorra saighead. Tha oirre-se crann fada fìge,
blàthmhor fo dhuilleach, ’s foip’ tha Carubdis naomh slugadh ciar-bhùirn.
Trì tursan chaitheas i suas e ’san là, ’s trì tursan a shluigeas,
ìongnadh oillteil. Na tachradh tus’ ann, nuair bheireadh i slugadh,
oir chan e luaisgear na talmhainn a shaoradh o bheud thu; ach dlùthaich
fìor luath teann air creig Sculla is iomair do long a mach seachad;
’s fheàrr fada sianar ionndrainn ’san luing na h-uile fear còmhla.”
Sin mar a thubhairt i; fhreagair mi fhìn i ’n uair sin, a’ cantainn:
“Siuthad a nise, bhaindé, is innis neo-mhearachdach so dhomh;
ach am biodh dòigh air an seachnainn Carubdis sgriosach ud ’s dìoghaltas
fhaotainn air Sculla, co dhiùbh nuair a mhilleadh i orm mo chuid chompach?”
Sin mar a thubhairt mi; fhreagair a’ bhaindia nèamhaidh air ball mi:
“Dhuine dhùir, a bheil euchdan cogaidh nis cuideachd air t’aire
’s saothair? Nach géill thu fiù do na diathan neo-bhàsmhor? Cha bhàsmhor
ise, ach ’s donas neo-bhàsmhor i, borb, doirbh, fiadhaich, do-chaisgte,
’s dìon chan eil ann; teicheadh uaipe is fheàrr, oir ma nì thu dad maille
faisg air a’ chreig, ’gad éideadh, ’s e m’ eagal gun toir i a rithis
ionnsaigh ort ’s gun ruig i le uibhir de chinn thu ’s gun goid i
uibhir de d’ dhaoine. Ach stiùir gu ro-sgoinneil ’s gairm air a’ Gharbh-neart,
màthair Sculla ud rug i ’na plàigh do dhaoine, té chuireas
bacadh an uair sin oirre ’s nach dèan i a rithis ionnsaigh.


[TD 177]

Ruigidh tu ’n t-Eilean Trìnacach; ann tha ’gam feurach crodh lìonmhor
’s caoraich shultmhora Elios, sia tàin bhó is a liuthad
eile de threudan grinne de mheanbh-spréidh, caogad ’s gach fear dhiubh;
àl cha tig uapa, ’s cha mheath iad a chaoidh. Is buachaillean orra
gruagaichean cleachd-ghrinn, baindiathan, Lampetïé ’s Paëtùsa
rug an Näira nèamhaidh do dh’ Eëlios Huperï̀on.
’N déidh dhi am breith ’s an àrach, ma ta, chuir am màthair thighearnail
iadsan air imrich a dh’ionnsaigh an Eilein Thrìnacaich thuineadh
cian gu bhith gleidheadh crodh crom-adharcach ’s caoraich an athar.
Mas e ’s gum fàg thu iadsan gun dochair ’s do smuain air do shlighe,
ruigeadh sibh Itaca fhathast air ám, ge bu ghoirt bhiodh ur fulang;
ach ma nì thu dhaibh dochair, an uair sin cuiream mu d’ choinneimh
sgrios do do luing ’s do chompaich; ’s tu fhéin—ma shneachnas tu idir,
ruigidh tu anmoch, an droch cor; air call do chompanach uile.”
Sin mar a thubhairt i; ghrad-rinn madainn na h-òr-chathrach tighinn.
Shiubhail a’ bhaindia nèamhaidh an àird feadh an eilein an sin uam,
ach chaidh mi fhìn a dh’ionnsaigh na luinge ’s ghrìos mi mo chompaich
iadsan iad fhéin dhol air bòrd ’s iad a dh’fhuasgladh a sìomanan-deiridh.
Chaidh iad grad innte ’s shuidh air na tobhtaibh; air suidhe gu réidh dhaibh,
thug iad buillean le ’n ràimh air an liath-mhuir. Leinn chuir gu ’r leantainn
Circe nan grinn-chleachd, a’ bhaindia uamharr as daonda cànain,
’n deaghaidh na luing ciar-ghuailliche soirbheas, lìonadair sheòlaibh,
companach math. Rinn sinn suidh’, air saothair chur grad ri gach àirneis
feadh na birlinn, ’s bha ghaoth ’s am fear-stiùiridh ’ga cumail-se dìreach.
Labhair mi fhìn measg mo chompach an sin, ’s mi tùrsach am chridhe:
“Chàirdean, chan iomchuidh gum fiosraich aon no dithis ’nan ònar
fàisneachd chuir Circe, a’ bhaindia nèamhaidh, an céill domh, ach iomradh
bheir mi, chum ’s gum bi fios duinn mu ’n eug sinn no ’n teicheamaid, ’s dòcha
seachnadh a’ bhàis is cuibhreann ar crìche. B’ e ’n ceud rud a dh’iarr i
guth nan Seiréneach naomh ’s an réidhlean lusach a sheachnadh.
Mise mhàin thuirt i éisdeachd, ach ceanglaibh an sìomanan doirbh mi,
chum ’s gum fan mi an sud ’san làraich gun ghluasad, am sheasamh
dìreach, air tròbh’ a’ chroinn, is ris-san biodh snaimt’ na cinn thaodan.
Agus ma bhios mi a’ guidh’ oirbh agus ’gur n-orduchadh m’ fhuasgladh,
teannaicheadh sibh-se ’n sin mi an tuilleadh shìoman a bharrachd.”
Sin a bha mise ’g aithris, gach nì dheth, ’ga sheòladh do m’ chompaich;


[TD 178]

feadh so thàinig an long dheagh-dhèanta a dh’ionnsaigh an eilein,
eilean na dà Sheirénich, is soirbheas neo-bheudar ’ga grìosad.
Ghrad-sguir a’ ghaoth is thàinig balbh-fhèath, ’s dia tàladh na tuinne.
Dh’éirich mo chompaich ’s phaisg iad na siùil is thilg iad ’san luing iad;
shuidh iad an sin ris na ràimh ’s le ’n lìomh-ghiuthais ghealaich iad uisge.
Ach gheàrr mise le m’ gheur-umha roth mór céire ’na mhìrean
’s chum mi ’gam bruthadh le m’ threun-làmhan. Theothaich a’ chéir ann an tiota,
’s mór-neart ’ga grìosad ’s gath Eëlïos Huperö̀in, an tighearna.
Shuath mi ’n sin i ri cluasan mo chompach uile an òrdugh,
’s cheangail iadsan ’san luing mi, mo chasan ’s mo làmhan, ’s mi ’m sheasamh
dìreach, air tròbh’ a’ chroinn is ris-san shnaim na cinn thaodan;
agus air suidhe dhaibh fhéin, thug iad buillean le ’n ràimh air an liath-mhuir.
Ach nuair a bha sinn uapa cho fad’ ’s gheibh neach éisdeachd air glaodhaich,
sgiobalt’ a’ leantainn ar slighe, cha d’ ghluaiseadh long shiùbhlach an t-sàile
dlùth gun fhios a bhith aca-san, ’s dheachd iad binneas an òrain:
“Thig an so ’d shlighe, Odusseus iol-sgeulaich, a mhór-uaill Achaibheach,
stad do long, gus an cluinn thu ar guth-ne, oir riamh cha deach duine
seachad le luing dhuibh an so, co dhiùbh gus an cual e bho ’r beòil-ne
seinn ar guth mheala, ach ’s aoibhneas gheibh esan, mu’m falbh e, is barrachd
fòghluim, oir ’s eòl duinn uiread ’s a dh’ fhuiling na h-Argaich tre rùn dhia
’n Tròidh fharsuing, ’s eòl duinn na thachras air thalamh, muime nam mór-shlaugh.”
Sin mar a thubhairt, a’ leigeil guth àlainn, ’s mhiannaich mo chridhe
éisdeachd ’s dh’òrduich mi m’ chompaich m’ fhuasgladh, ’s mi sméideadh le m’ mhailghean;
ach lean iadsan air iomradh, a’ cromadh air aghart. Ag éirigh
ghrad-cheangail Eurulochos ’s Perimédes mi ’n sìomain a bharrachd
’s theannaich na’s mó. Nuair dh’iomair iad tharta-san agus nach cual sinn
guth nan Seiréneach no ’n òran na b’ fhaid’, thug mo chompanaich dhìleas
grad asd’ a’ chéir a shuath mi ri ’n cluasan ’s o m’ thaoid leig iad mise.
Ach nuair a dh’fhàg sinn a nis an t-eilean ud, chunnaic mi ’n tiota
ceò ’s tonn mhór an déidh sin ’s chuala mi fuaim. Ghabh mo chompaich
eagal, ’s a mach as an làmhan gun leum na ràimh ’s rinn iad plubraich
sìos air an t-sruth. Chuireadh stad air an luing ’san làraich, ’s nach robh iad
tuilleadh ag iomairt nan ràmh bàrr-caola ’nan làmhan le cabhaig.
Thòisich mi fhìn air falbh feadh na luinge, ’s a’ seasamh am fagus,
ghrìos mi mo chompaich, gach fear dhiubh, le briathran air choimeas na meala:
“Chàirdean, chan idir neo-fhiosrach a tha sinn air doilgheasan cheana,


[TD 179]

oir air mo làimh cha mhó an t-olc-s’ tha oirnn na an t-ám ud
chròthaich Cuclópach le fòirneart laidir an uamhaidh nam fròg sinn;
ach á sin fhéin le mo thapachd fhìn, le m’ innleachd ’s le m’ thuigse
thàr sinn, is saoileam gun cuimhnich sinn ’s dòch’ air so mar an ceudna.
Siùthdaibh a nise, ma ta ’s mar their mise éisdeamaid uile.
Buaileadh sibh-se le ’r liaghaibh air bàrcadh domhain na mara,
suidh’ air na tobhtaibh, a dh’ fhios ach an deònaich Dieus comas teichidh
idir o ’n sgrios so co dhiùbh ’s a sheachnadh. Dhut-sa, fhir-stiùiridh,
bheir mi an earail tha ’n so—ach cnuasaich ’nad chridh’ i, o’n tha thu
laimhseachadh stiùir na luinge—a mach as a’ cheò is an tonn ud
cum an soitheach ’s dèan-s’ air a’ chreig, air eagal ’s gun siab i
null ort do’n taobh ud gun fhios dut ’s gun caith i sinn dh’ionnsaigh na dunach.”
Sin mar a thubhairt; thug iadsan gu h-ealamh ùmhlachd do m’ bhriathran.
Ach mu Sculla cha duirt mi guth tuilleadh, an gonadh do-cheannsach,
chum ’s nach sguireadh mo chompaich ’s dòcha de ’n iomradh, a’ gabhail
eagail, ’s nach gabhadh iad fasgadh ’na broinn. B’ ann nuair sin a leig mi
cruaidh-earail Circe bho m’ chuimhn’, o’n dh’iarr i gun m’ éideadh idir;
ach chuir mi fhìn orm m’ armachd àlainn, ’s a’ glacadh am làmhan
dà shleagh fhada, dhìrich mi suas air clàr-toisich na birlinn,
chionn ’s gum b’ ann o ’n taobh sin bha dùil agam nochdadh a’ cheud uair
Sculla na Creige bhiodh giùlan do m’chompaich beud, ach a faicinn
idir cha b’ urra mi ’n àird sam bith, is sgithich mo shùilean
’g amharc ’sa’ h-uile h-ionad a dh’ionnsaigh na carraige ceòthair.
Sheòl sinne suas an caol, ag acain. Bha Sculla air aon làimh
’s thall bha Carubdis naomh air uisge saillte na mara
slugadh gu h-oillteil. Air m’ fhacal, cho tric ’s a sgeitheadh i mach e,
bhiodh i ri turaraich suas, air a measgadh uile troimh chéile
amhuil mar choir’ air braitseal; gu h-àrd bha ’n cobhar a’ tuiteam
nuas air mullaich na dà chreig, ach nuair a ghlutadh i rithis
uisge saillte na mara, b’ ann chìt’ i ’na broinn air a measgadh
uile; mu’n cuairt bha charraig ri bùirich oillteil, ’s gu h-ìosal
nochdadh an grunnd, dubh le gaineimh; bha glas-gheilt a’ glacadh mo chompach.
Oirre-se dh’amhairc sinne, ma ta, gabhail eagal ar sgriosa,
ach feadh sin ghlac Sculla orm sianar de m’ chompaich o ’n bhirlinn,
iadsan bu sgoinneile neart is làmhan. Air sùil a thoirt còmhla
dh’ionnsaigh na luath-luing ’s an déidh mo chompanach, chunnaic mi cheana


[TD 180]

’n casan ’s an làmhan, ’s iad fhéin air an togail an àird, is b’ ann orm-sa
dh’éigh iad, ’gam ghairm air m’ ainm ’n t-ám deireannach sin ’s iad ’gan claoidheadh.
Amhuil mar chaitheas iasgair air sròin le slait fhìor fhada biathadh,
foill dh’éisg bheaga, ’s e sadadh ’san fhairge adharc damh machrach;
glacaidh e ’s tilgidh e mach fear ag ospagaich. b’ ionnan ’s mar thogadh
iadsan ag ospagaich suas chun nan creag, ’s an sud aig an dorus
dh’ith i iad, sgreadail ’s a’ sìneadh an làmhan ’sa’ chòmhraig fhuathsaich
rium-sa. Sud rud bu truaigh’ dhearc mis’ air mo shùilean de ’n liuthad
saothair dh’fhuiling mi uile, ’s mi sireadh nan sligheachan mara.
Nis air na creagan a sheachnadh ’s Carubdis oillteil is Sculla;
ràinig sinn ’n déidh sin gu luath eilean bòidheach an dé far an d’fhiaraich
crodh grinn, ceann-leathann ’s móran de chaoraich shultmhora, treudan
Eëlïois Huperï̀oin. An sin, ’s mi fhathast ’san luing dhuibh
muigh air an fhairge, chuala mi geumnaich bhó tigh’nn gu ’m buabhall
’s méilich chaorach; dhrùidh air mo smuain guth Theiresias Thébich,
’m fiosaiche dall, is Circe Aiaich thug earail ro-theann domh
eilean Eëlïois a sheachnadh, aoibhneas nam bàsmhor.
Labhair mi fhìn measg mo chompach an sin, ’s mi tùrsach am chridhe:
“Cluinnibh na briathran so bhuam, a chompachaibh ’s doilgheasach fulang,
chum ’s gun inns mi dhuibh mu fhaisneachd Theiresias Thébich
’s Circe Aiaich; thug iadsan le chéile earail ro-theann domh
eilean Eëlïois a sheachnadh, aoibhneas nam bàsmhor,
oir b’ ann an sin thuirt iad bhitheadh an cunnart a b’ uamhasaich’ dhuinne.
Nis thar an eilein so iomraibh a’ bhirlinn dubh a mach seachad.”
Sin mar a thubhairt mi, agus bha iadsan ’s an cridheachan briste;
ach fhreagair Eurulochos mi le briathran guamach an tiota:
“’S dùr thu, Odusseus; tha d’ neart thar chàich, ’s cha sgìthich thu ’d cholainn
idir; ’s cinnteach a nis gur iarunn a th’ annad-sa uile,
thusa tha bacadh do d’chompaich, ’s an leòr aca sgìos ’s de chion cadail,
cas chur air tìr far an ceart uair a dhèanamaid suipeir bhiodh blasda
’n eilean iomshruthach; ’s ann tha thu ag iarraidh sinn fhalbhan mar tha sinn
rè fad oidhch’ a’ ghrad-theachd ’sa’ mhuir cheòthair, ruagte bho’n eilean.
’S ann as oidhcheannan dh’éireas droch gaothan, milltearan shoitheach;
cionnus a sheachnadh fear léirsgrios, mas e ’s gun tig idir a chlisge
sian gaoith deas no gaoith ’n iar droch-shéidich? ’S iadsan as trice
spealtas birlinn o cheil’ a dh’aindeoin nan diathan, ar tighearnan.


[TD 181]

Ach biomaid ’n dràsda co dhiùbh a’ géilleadh do dhuirche na h-oidhche
’s dèanamaid suipeir, a’ fuireach ri taobh na luath-luing; ’sa’ mhadainn
cuiridh sinn, ’n déidh dhol air bòrd, a mach i dh’ionnsaigh cuain fharsuing.”
Sin mar thuirt Euruloch, ’s dhà thug mo chompaich eile an aonta.
Dh’aithnich mi fhìn an sin gu robh freasdal a’ rùnachadh dòbheairt
’s bhruidhinn mi, labhairt ris-san am briathran na h-iteige siùbhlaich:
“Euruloch, tha sibh gu dearbha cur éiginn orm, ’s mi am ònar!
Ach a nis siùthdaibh uil’ agus mionnaichibh dhòmh-sa mionn làidir,
mas e ’s gun tig sinn air treud mór chaorach no tàin chruidh, nach marbh sibh
bó no caora ’n àite ’sam bith le droch bhaogan de chuthach,
ach ithibh soisneach am biadh thugadh dhuinn le Circe neo-bhàsmhoir.”
Sin mar a thubhairt mi; thug iad air ball bòid àicheidh, mar dh’iarr mi,
agus nuair thug iad am mionnan ’s a chuir iad crìoch air a’ bhòid ud,
chuir sinn an long dheagh-dhèant’ air chruaidh anns an acarsaid fhalaimh
faisg air fìor-uisg milis; a mach as an luing chaidh mo chompaich
’s dheasaich iad suipeir an uair sin dhaibh fhéin le ealantas eòlach.
Ach nuair a dh’fhògair iad uapa cion bìdh is dighe, an déidh sin
chuimhnich iad ’s ghuil iad an compaich ionmhuinn dh’ith Sculla, ’gan glacadh
mach as an luing, ’s b’ ann a’ caoineadh a bha iad nuair thàinig orr’ sèimh-shuain.
Nis air dà thrian na h-oidhche bhith ann, ’s air na reultan dhol thairis,
thog Dieus, trusaiche sgò, gaoth shéideach oirnn ’n gaillinn fhuathsaich,
’s dh’fhalaich e ’n neòil tìr ’s fairge maraon, ’s ghrìos oidhch’ o na speuran.
Nuair nochd ùr-ghinte madainn nan ròs-mheur, thug sinn gu cala
bhirlinn, ’ga tarruing suas do dh’uamhaidh fhrògaich a b’ ionad
ùrlaran bòidheach dannsa nan gruagach ’s an àiteachan suidhe.
Sin nuair thuirt mise facal ’nam measg, air dhomh coinneamh a thional:
“Chàirdean, chionn ’s gu bheil againn ’san luath-luing deoch agus annlan,
biomaid a’ seachnadh a’ chruidh ud, a chum ’s nach tachair dad olc dhuinn;
’s uamharr an dia do ’m buin iad, na caoraich shultmhor ’s an crodh ud,
seadh, do dh’ Eëlïos, fear a chì ’s a chluinneas na h-uile.”
Sin mar a thubhairt mi; dheònaich an cridheachan fearail-san ùmhlachd.
Rè fad mìosa gun lasachadh shéid gaoth deas, is cha d’éirich
aon ghaoth eile o sin, ach a mhàin gaoth ’n ear ’s a’ ghaoth deas ud.
Feadh ’s a bha aca-san biadh agus fìon dearg, chum iad am fad sin
seachnadh a’ chruidh, ’s iad an geall air am beatha, ach aon uair ’s gun theirig
min gu buileach o ’n luing, b’ ann a bhiodh iad a’ falbhan le ’n éiginn,


[TD 182]

’g obair le dubhain chroma air glacadh éisg agus eunlaith,
nì sam bith ruigeadh an làmhan, is acras a’ léireadh an goilean.
Sin nuair a choisich mis’ uap’ an àird troimh ’n eilean a dhèanamh
guidh’ air na diathan, a dh’fhios ach an nochdadh fear slighe dhomh dhachaigh.
Agus a nis nuair sheachainn mi m’ chompaich, ’s mi gabhail troimh ’n eilean,
’n déidh dhomh mo làmhan a nighe an àit an robh fasgadh o ’n ghaoith orm,
shìn mi ri guidh’ air na diathan gu léir tha ’n seilbh air Olumpos;
ach dh’aom iadsan an sin suain shèimh a nuas air mo rasgaibh,
’s thòisich Eurulochos air a chomhairle dhona do m’ chompaich:
“Cluinnibh na briathran so bhuam, a chompachaibh ’s doilgheasach fulang;
’s gràineil gu dearbh do dhaoine bochd, bàsmhor gach eug, ach le acras
dh’fhaotainn bàis is crannchur do chrìche—sin ’s truaighe gu buileach.
Ach a nis siùthdaibh, togamaid rogha crodh Elios is nì sinn
ìobairt do dhiathan neo-bhàsmhor tha gleidheadh na h-iarmailte farsuing.
Agus nam faodamaid Itaca, dùthaich ar sinnsre, a ruigheachd,
’s luath nì sinn teampull saidhbhir do dh’Eëlïos Huperìon
’s chuireamaid tabhartas ann de dh’ àilleagain lìonmhora, mhatha;
ach ma bhios fearg sam bith air mu fheudail nan adharc àrda,
’s miann ar birlinn a sgrios, ’s ma leanas càch measg nan dia e,
b’ fheàrr leam mo bheatha chall ’n déidh aon fhosgladh craois ris a’ bhàirlinn
seach bhith ùine fhada, ’s mi ’n eilean uaigneach, a’ cnàmhadh.”
Sin mar thuirt Euruloch, ’s dha thug mo chompaich eile an aonta.
Thog iad an tiota rogha crodh Eëlïois as an nàbachd,
chionn ’s nach b’ fhada o ’n luing chiar-ghuaillich a bhatar a’ fiarach
feudail ghrinn, cheann-leathann nan crom-adharc. Umpa-san sheas iad
’s ghuidh air na diathan, air ùr-dhuilleach spìonadh o dharach dhos àrda,
oir cha robh eòrna geal ac’ air bòrd na luinge deagh-thobhtaich.
Nis nuair a rinn iad an ùrnuigh ’s na sgòrnain a gheàrradh ’s am feannadh,
shnaidh iad asd’ earrannan shliasaid is phaisg iad an saill iad, a’ dèanamh
dà fhillidh, ’s chàirich iad orra feòil amh. Cha robh fìon ac’ gu dhòrtadh
sìos air na h-ìobairtean laist’, ach le uisg’ a’ dèanamh deoch-ofrail,
ròsd iad gach caolan. Nuair loisgeadh na sléisnean ’s a bhlais iad na mór-bhuill,
gheàrr iad a’ chuid eil’ am mìrean is spàrr iad air bharraibh nam bior iad.
B’ ann anns an uair sin fhéin thàr cadal suaimhneach o m’ rasgaibh.
Ghabh mi mo shlighe dh’ionnsaigh na luath-luinge ’s tiùrra na mara.
Ach nuair a bha mi nis dlùth air a’ bhirlinn chuimir, ’s mi tilleadh,


[TD 183]

thàinig mu ’n cuairt domh ’n sin boladh làidir saille, ’s a’ leigeadh
ochanaich asam, ghlaodh mi am fochair nan diathan neo-bhàsmhor:
“Dhieus ar n-athair, is càch dhibh, a dhiathan beannaichte, sìorruidh,
dearbh b’ e tàladh mo chreiche a rinn sibh le cadal aniochdmhor;
thionnsgainn mo chompaich ud orm gnìomh garbh ri linn bhith ’gam fheitheamh.”
B’ ealamh an teachdaire thàinig gu Eëlïos Huperìon,
Lampetïé nan gùn fad’ ag innse gun mharbh sinne ’n crodh air.
Thuirt e air ball am measg nan neo-bhàsmhor ’s corruich ’na chridhe:
“Dhieus ar n-athair, is càch dhibh, a dhiathan, beannaichte, sìorruidh,
thugaibh dìoghaltas a mach air compaich Odusseus Mhic Lartes
mharbh gu h-uaibhreach mo chrodh ’sam bithinn-sa gabhail toil-inntinn,
feadh ’s bha mi siubhal do’n iarmailt reultaich ’s nuair bhithinn a’ tionndadh
sìos o na speuran air m’ ais a dh’ionnsaigh na talmhainn a rithis.
Agus tha mise mi fhìn ’s mi coimhead nam muc so ’s ’gan gleidheadh
teàrnaidh mi steach gu tigh Hàdes is boillsgidh mi ’m fochair nam marbhaibh.”
Labhair ris-san an sin Dieus, trusaiche sgò, ’s e ’ga fhreagairt:
“Eëlïois, bi-sa deimhinn a’ boillsgeadh am measg nan neo-bhàsmhor
’s dhaoine bàsmhor air talamh nan gràn-phor; ach ’s luath air na fir ud
bhuaileas mise ’n luath-long le làmhaich de bheithir gheal dhealain
’m meadhon a’ chuain fhìon-daitht’ is sgoiltidh mi ’m mìrean o chéil’ i.”
Sin rud a chuala mis’ o Chalupso chùl-ghrinn; bha ise
cantainn gum b’ ann o Hermes an teachdaire chual is’ i fhéin e.
Nis nuair a theàrnaich mi sìos a dh’ionnsaigh na luinge ’s na mara,
chàin mi fear thall ’s fear a bhos, ’s mi seasamh am fagus, ach leigheas
idir cha b’ urrainn sinn fhaotainn; bha ’n crodh air am marbhadh a cheana.
Agus ri m’ chompaich ’san tiota bha diathan a’ nochdadh mhanadh;
dhìosgadh craicinn, ’s bha ’n fheoil mu bharraibh nam bioran a’ bùrean,
chuid bha ròsda ’s an t-amh, ’s thigeadh geum mar thigeadh o mhartaibh.
Rè shia làithean an sin bha mo chompanaich dhìleas a’ dèanamh
chuirm, an déidh dhaibh an rogha de mhartaibh Elios a thogail,
ach air do Dhieus Mac Cronois an t-seachdamh latha chur riutha,
thàinig an uair sin stad air a’ ghaoith bh’ air ghoil leis a’ ghaillinn,
’s ghrad-chaidh sinne air bòrd agus chuir sinn i dh’ionnsaigh cuain fharsuing,
’n déidh dhuinn na croinn a thogail ’s air tarruing an àird nan seòl geala.
Ach nis air dhuinn bhith fàgail an eilein ud agus nachd d’nochd ruinn
fearann eile sam bith, ach a mhàin an iarmailt ’s an fhairge,


[TD 184]

sin nuair a shuidhich MacCronois os cionn na birlinne neul dubh,
’s fodha chiairich an cuan. Ruith ise—cha b’ ann gu ro-fhada;
thàinig air ball ’sa’ bheucaich gaoth ’n iar air ghoil leis a’ ghailinn,
’s dà stagh-toisich a’ chroinn bhris sitheadh na gaoithe le chéile;
thilgeadh gach ball ’san taoim, ’s air ais thuit an crann agus bhuail e
ceann an fhir-stiùiridh an deireadh na luinge, ’s bhruan e ri chéile
cnàmhan a’ chinn uile còmhla; mar chluicheadair-chleasan thuit esan
fodha o ’n chlàr, is thréig anam fearail a chnàmhan. ’Sa’ cheart uair
thàirneanaich Dieus ’s chaith e beithir ’san luing; chuireadh ise ’na cuairteig
buileach, buailte le beithir an Dieus ’s bha i lìonte le pronnasg.
Thuit mo chompaich o ’n luing, agus coltach ri sgairbh mu ’n dubh-bhirlinn, n,
bha iad air ghiùlan nan tonn; thug freasdal uap’ an dol dachaigh.
Lean mis’ air falbh feadh na luing, gus an d’ fhuasgail bòc-thonn a taobhan
buileach o ’n druim; b’ ann rùisgte bha ’n tonn ’ga giùlan-se; sgath i
aisd’ aig an druim an crann; nis air-san bha laighe stagh-deiridh,
dèanta o chraiceann daimh, agus leis-san cheangail mi còmhla
’n druim ’s an crann; orra shuidh mi ’s thug gaothan sgriosail mi leotha.
Dìreach an déidh sin sguir a’ ghaoth ’n iar de bhith goil leis a’ ghaillinn,
’s thàinig orm grad gaoth deas, ’s i giùlan iomaguin do m’ chridhe,
chum ’s gun tomhaisinn cuan gu Carubdis sgriosail ud fhathast.
Sguabadh rè fad oidhche mi, ’s còmhla ri dìreadh na gréine
thàinig mi dh’ionnsaigh creag Sculla ’s Carubdis oillteil. Bha ise
’n déidh uisge saillte na mara a shlugadh, ’s bha mis’ air mo thogail
suas chun a’ chroinn fhada fhìge, ’s a’ greimeachadh air-san mar ialtaig,
lean mi ris dlùth; ach cha b’ urrainn mi taic dhaingean fhaotainn do m’ chasan
idir no seasamh; bha fhreumhan fad’ uam ’s a mheanglain an crochadh
fada shuas, feadhainn shìnteach is mhór ’s a’ sgàileadh Carubdis.
Chum mi gun lasachadh greim, gus an sgeitheadh Carubdis an ath-uair
aisde ’n crann ’s an druim; b’ i m’ ùrnuigh iad tighinn, is thàinig
anmoch; mu’n ám a dh’ éireas fear mach as a’ choinneimh gu shuipeir,
fear bhios a’ réiteach throd lìonmhor nam firionnach thagras còirean;
b’ ann ’sa’ cheart ám a nochd rium na cabair ud mach a Carubdis.
Leig mise tuiteam le m’ chasan ’s le m’ làmhan a nuas agus phlub mi
sìos am meadhon a’ bhùirn muigh ri taobh nan cabaraibh fìor mhór;
orra-san shuidh mi ’s le m’ dhà làimh fhìn troimh ’n t-sàl rinn mi ’n t-iomradh.
Sculla—cha d’ cheadaich athair nan dia is dhaoine dhi m’ fhaicinn
tuilleadh; an uair sin cha bhithinn air léirsgrios idir a sheachnadh.


[TD 185]

Sguabadh mi rè naoi làithean á sin, ’s air an oidhch’ air an deicheamh
dh’iomain na diathan do ’n Eilean Ogugach mi; sin far bheil còmhnaidh
baindia uamharr nan grinn-chleachd, Calupso as daonda cànain,
ghabh umam coibheil. Carson tha mi ’g innse ’n sgeòil so? oir cheana
dh’aithris mi ’n dé e dhut fhéin ’s do d’ mhnaoi ghasd’ ad thigh. Is cùis-ghráin leam
innse rithis an sgeòil bha roimhe air aithris ro-shoilleir.


[TD 186]

LAOIDH ODUSSEUS

Leabhar XIII

GEÀRR-IOMRADH:

Iongnadh nam Paidhàcach ri sgeul Odusseus; bheirear tuilleadh thìodhlac; gabhaidh e beannachd leotha is théid e air bòrd na luinge; caidlidh e gus an cuirear air tìr e an Itaca; fearg Phoseidoin ris na Paidhàcaich is nì e dìoghaltas orra; dùsgadh Odusseus ’na dhùthaich gun a h-aithneachadh; nochdadh Aténe an riochd cìobair. innsidh i dha gu bheil e an Itaca; cha chreid e i; a bhreugan rithe; le gàire innsidh i dha có i agus mu ’n chobhair a bheir i dha an aghaidh nan suirgheach; creididh e mu dheireadh gu bheil e an Itaca; falaichidh Aténe is e fhéin tìodhlacan nam Paidhàcach an uamhaidh; an sin cuiridh iad an comhairle ri chéile agus iarraidh Aténe air a dhol a dh’ionnsaigh a’ mhucair, Eumaios, cuiridh i Odusseus an riochd diol-déirce aosda, gus nach aithnich duine, fiù Eumaios fhéin, e.

MÌNEACHADH:

Porcus—dia mara.

Teampull nan gruagach ri’n can iad Snàmhaichean—’Sa’ Ghreugais <eng>‘néïades’ <gai>mar tha <eng>‘oreiades’ <gai>òighean nam beann.

beairtean cloiche—riochdan an cloich coltach ri beairtean fighe, ri bólaichean, is rudan eile; ’sa’ Bheurla <eng>‘stalagmite’.

<gai>O’n dhall thu mhac ionmhuinn—Poluphémos, mac Phoseidon, fear de na Cuclópaich.

Nighean Dieus, ban-saodaiche creiche—A’ bhaindia Aténe.


[TD 187]

Sin rinn e ràdh; chaidh iadsan an uair sin uile ’nam balbh-thosd,
’s ghlacadh le tàladh a chainnt iad feadh talla nam faileasan sgleòdhach.
Fhreagair Alcinus esan an sin agus so mar thuirt e:
“O Odusseus, o’n ràinig thu m’thigh làr-phraiseach, àrd-mhullach,
saoileam a chionn sin fhéin nach saobhar co dhiùbh thu ’nad thilleadh
dhachaigh, eadhon ge b’fhìor mhór t’fhulang. Ach ruibh-se, gach fear dhibh,
dh’òlas am thalla-s’a ghnàth fìon lasrach nan seanar ’s a dh’éisdeas
clàrsair—dhuibh-se bheir mi an t-òrdugh ’s an ràdh so; tha cheana
laighe an ciste dheagh-lìomhta do’n choigreach òr ioma-dhealbhach
’s aodach ’s gach gibht eil’ a ghiùlain luchd-comhairl’ Paidhàcach an so dha.
Nise siuthdaibh is thoireamaid mias ’s coire trì-chasach mór dha,
tìodhlac am fear. Gheibh sinne a rìs ath-dhìoladh, a’ tional
pàidhidh dhuinn fhìn feadh na dùthcha, oir ’s cruaidh gun toir aon fhear an asgaidh.”
Sin mar a thubhairt an t-Alcinus, ’s riutha-san thaitinn a bhriathran.
Thog càch orra an sin, gach fear gu dhachaigh, a laighe.
Nuair nochd ùr-ghinte madainn nan ròs-mheur, do’n luing ghrìos iad ’s thug iad
leoth’ a’ phrais, àilleagan laoch, ’s thaisg Alcinus, naomh-fhlath na cumhachd,
h-uile nì fo na tobhtaibh gu math, ’s e fhéin dol troimh ’n bhirlinn,
chum ’s nach grabadh iad duine d’a chompaich ’nan iomradh, an tràth bhith
’n cabhaig le ’n ràimh. Ghabh iadsan d’thigh Alcinus ’s choimhid ri cuirm ann.
Dh’ìobair Alcinus, naomh-fhlath na cumhachd, an sin air an sgàth-san
damh do Dhieus Mac Cronois nan neul dubh’ tha riaghladh nan uile.
Loisg iad na h-earrannan sliasaid is dh’ith iad cuirm bha ro-ghlòirmhor,
gabhail an aighir, ’s ’nam measg bha ’n clàrsair naomh a’ toirt ciùil daibh,
Démodocos bha measail ’san t-sluagh. Ach thionndadh Odusseus
tric a cheann ris a’ ghréin uile-dheàrrsaich, ’s e ’n cabhaig i chromadh,
chionn ’s gu robh thogradh cheana gu falbh. Mar ’s miannach gu shuipeir
duine d’an tarruing fad là dà dhamh fhìon-dathach an eilghe
crann-arainn altach; is aiteas da cromadh solus na gréine,
chum ’s gun téid e gu shuipeir, ’s bidh maill air a ghlùinean a’ coiseachd;
b’ionnan ’s cho ait le Odusseus bha cromadh solus na gréine.
Bhruidhinn e measg nam Paidhàcach, leannain nan ràmh, ann an tiota,
agus gu h-àraidh ri Alcinus dh’fhoillsich e rùn nuair a labhair:
“Alcinuis thriathail as suaicheant’ an ainm de na fineachan uile,
ìobraibh deoch ’s cuiribh uaibh mi gun bheud, is slàn cuideachd leibh-se;
oir ’s deas cheana na nithean a mhiannaich mo chridhe, an t-aiseag
’s tìodhlacan coibhneis—’s gum beannaich na diathan nèamhaidh iad sin domh.


[TD 188]

Faigheam, ’s mi tilleadh, mo bhean neo-mheangail a stigh, is mo chàirdean
slàn, is sibh-se tha fuireach an so, cumaibh aoibhneach ur teaghlaich
’s mnathan-pòsd’; thugadh dia gach àgh, ’s na biodh olc feadh na dùthcha.”
Sin mar a thubhairt e; dh’aontaich iad uile ris ’s dh’iarr iad an t-aoigh ud
aiseag dhachaigh, do bhrìgh ’s gun bhruidhinn e réir ’s mar bu chòir dha.
agus an sin ri ghille thuirt Alcinus cumhachdach facal:
“Phontonuis, ’s déidh dhut am ból’ a mheasgachadh, riaraich am fìon orr’
uile gu léir feadh an talla, gun guidh sinn air Dieus, an t-athair
’n toiseach, mu’n cuir sinn an t-aoigh so a dh’ionnsaigh dùthaich a shinnsre.”
Sin mar a thubhairt e; mheasgaich am Pontonus fìon cridhe meala
’s roinn e orr’ uil’ e, a’ seasamh gu dlùth. Dhòirt iadsan e, ’g ìobradh
deoch do na diathan beannaicht’ tha gleidheadh na h-iarmailte farsuing,
dìreach an sud o’n suidheachain. Dh’éirich an t-uasal Odusseus
agus an làimh Aréte gun chàirich e còrn dà-chuachach,
’s bhruidhinn e, labhairt rithe am briathran na h-iteige siùbhlaich:
“Guidheam slàn dut, a bhanrigh, gu sìor, gun tig aois agus bàs ort,
nithean tha tighinn air daoine. Tha mise dol dachaigh; faigh thusa
aiteas ’san tigh so bho d’chloinn is o d’shluagh ’s o Alcinus rìoghail.”
’N déidh sin a ràdh, chaidh Odusseus uasal a mach thar na starsaich.
Leis chuir Alcinus cumhachdach gille ’na chois a thoirt iùil da
dh’ionnsaigh na luath-luinge ’s tiùrra na mara; mar sin chuir Aréte
còmhla ris banoglaich, té dhiubh ’s brat air dheagh nigh’ aice ’s léine,
té ’le chuir i ’na chuideachd gu chiste làidir a ghiùlan,
agus bha aon eil’ a rìs a’ toirt fìon deirg leatha is arain.
Nis nuair a theàrnaich iad sìos a dh’ionnsaigh na luinge ’s na mara,
ghrad-ghabh luchd mórail an aisig sud uapa, gach deoch agus annlan,
’s thaisg iad ’san luing iad. D’Odusseus chàirich iad lìon-anart ’s plaide
sìos air clàr na luing’, los e chadal neo-dhusgach, ’na deireadh.
Suas ghabh esan is laigh e ’na thosd; shuidh càch air na tobhtaibh,
uile an òrdugh, ’s dh’fhuasgail iad taodan na luing’ o’n chloich thollta.
Aon uair ’s gun shìn iad gu ’n cùl ’s a shad iad muir suas leis na liaghaibh,
thuit air a ruisg-san an sèimh-chadal, suain ro-mhilis, neo-dhùsgach
’s dlùithe coltas ri bàs. Is an long—mar a shìneas air machair
ceithir eich fhirionn an cuing fo bhuillean na cuipe ag éirigh
suas uile-còmhla ’nan cruinn-leum ’s is aotrom a nì iad an t-slighe;
b’ionnan sin ’s di-se—dh’éireadh a deireadh, ’s ’na deaghaidh bha caoir-ghoil


[TD 189]

ciar-thonn an t-sàil ioma-shloisrich, ’s i ruith gu ro-chinnteach an còmhnaidh;
rithe cha chumadh fiù seabhag sheilg as luaithe de dh’eunlaith.
Dìreach mar sin—a bha ise ruith aotrom, ’s i reubadh thonn mara,
giùlan fir b’ionnan is diathan ’na rùintean, fear dh’fhuiling roimh ’n là sin
pianta ro-lìonmhor a’ dol troimh chogaidhean dhaoine ’s troimh gharg-thuinn,
ach bh’aig an ám sin a’ cadal gun ghluasad fo dhìochuimhn na dh’fhuiling.
Dìreach nuair dh’éirich an reul ro-dheàlrach ’s tric’ thig ag aithris
solus na maidn’ ùr-ghinte, ’san ám sin dhlùthaich do’n eilean
birlinn chaitheamh a’ chuain. Tha cal’ àraidh le seann fhear na mara,
Porcus, an dùthaich Itaca; aice tha da rubha ghobach,
cas chun a’ chuain ’s a’ claonadh do’n chala; tha iadsan a’ snaoidheadh
garbh-thonn ghaothan droch-shéideach a muigh, ach a stigh gun an ceangal
fuirichidh longan deagh-thobhtach, nuair ruigeas iad iomall na cala.
Nis tha aig ceann na cala crann ola fad-dhuilleach ’s faisg air
uamha thàlaidheach, dhoilleir as teampull nan grugach ri ’n can iad
Snàmhaichean; innt’ tha pigean dà-chluasach’s bólaichean cloiche
agus a bharrachd an sin tha seilleana taisgeadh am meala;
innte tha beairtean cloiche ro-mhór, ’s orra fighidh na gruagaich
bratan de phurpur na mara as ìongnadh ri ’m faicinn; tha innte
uisge sruthadh gu sìor; dà dhorus cuideachd tha oirre,
aon diubh gu tuath’s ion-theàrnta do dhaoine, ’s a rìs fear gu deas dith
’s naoimhe; chan inntrig daoin’ air-san idir; ’s e ròd nan neo-bhàsmhor.
Sin far na dh’iomair iadsan a steach, ’s iad eòlach air roimhe.
Ruith is’ air tìr gu fad a leith uile ’na deann, oir cho luath sin
ghriost’ i le làmhan nan ràmhaich. Chuir iadsan o’n bhirlinn dheagh-thobhtaich
cas air tìr agus thog iad o’n t-soitheach an toiseach Odusseus
còmhla ri phlaide rìomhaich ’s a lìon-anart. Sìos air a’ ghaineimh
shìn iad e, ceannsaicht’ le cadal, is thog iad a’ mhaoin a mach aisde
bhuilich Paidhàcaich mhórail tre ghràs Aténe a’ mhór-chridh’
air-san, ’s e siubhal dachaigh; sud thaisg iad aig bun a’ chroinn ola
còmhla o’n cheum, los nach spùinneadh fear-turais iad ’s dòcha tighinn
orra, mu’m mosgladh Odusseus; an sin chaidh iad fhéin air ais dachaigh.
Nis cha d’leig luaisgear na talmhainn air dhìochuimhn na bagraidhean rinn e
’n tòs air Odusseus, samhuil nan dia, is dh’fhidir e rùn Dieus:
“Dhieus ar n-athair, a chaoidh cha bhi mise co dhiùbh measail tuilleadh
measg nan diathan neo-bhàsmhor, an uair nach toir daoine dhomh urram,


[TD 190]

seadh, na Paidhàcaich, na dearbh fhir ’s de m’ ghineal fhìn; oir a chianaibh
shaoil mi gum b’ann ’n déidh móran droch fhulang a thigeadh Odusseus
dachaigh—a thilleadh cha robh mi toirt uaidhe buileach, o’n dh’aontaich
’s gheall thusa ’n tòs—ach thug iadsan ’na chadal air luath-luing air chuan e,
’s chuir iad air tìr e ’n Itaca, bronnadh air ghibhtean do-labhairt,
òr is umha ’nam pailteas is aodaichean fighte gu lìonmhor,
uibhir ’s nach coisneadh Odusseus riamh as an Tròidh, ged a fhuair e
tilleadh gun bheud, air faotainn a chuibhrinn dlighich o’n chobhart.”
Labhair ris-san an sin Dieus, trusaiche sgò, ’s e ’ga fhreagairt:
“Ochan, a luaisgear na talmhainn, fhir ’s farsuing cumhachd, thu ràitinn
leithid de chainnt! Chan eil diathan a’ tabhairt eas-urraim dhut idir;
’s doirbh bhiodh eas-urram a chàradh air dia as sine ’s as uaisle.
Ach de dhaoine—mas e ’s gum bheil neach nach toir urram sam bith dhut,
’g aomadh le chumhachd ’s le neart, ’s leat dìoghaltas uair sam bith’n déidh so.
Dèan mar ’s miannach leat, is mar thig ri d’ chridhe gu taitneach.”
Fhreagair Poseidon, luaisgear na talmhainn, esan an uair sin:
“B’ealamh dh’fhaodainn-s’ a dhèanamh, a dhé nan neul dubh, mar their thu,
ach ’s i do chorruich fhéin tha mi ’g oillteachadh daonnan ’s a’ seachnadh.
Nise gidheadh, ’s math leam birlinn ro-ghrinn nam Paidhàcach a sgathadh,
tilleadh o’n aiseag, ’san fhairge cheòthair, gun stadar ’san tiot’ iad
’s aiseag dhaoin’ a dhìobradh, is sgàilidh mi ’m baile le mór-bheinn.”
Labhair ris-san an sin Dieus, trusaiche sgò, ’s e ’ga fhreagairt:
“Ghaolaich, so mar ’s fheàrr, ar leam-s’, e; nuair dhearcas am pobull
uile o’n bhaile ’n long ’ga h-iomradh, dèan faisg air an fhearann
sgeir dhith bhios coltach ri luath-luing, a chum ’s gun lìonar le ìongnadh
daoine gu léir, ach na sgàil am baile le beinn orra idir.”
Nis air do luaisgear na talmhainn Poseidon an nì sin a chluinntinn,
chaidh e dh’ionnsaigh Scheria, far ’m bheil na Paidhàcaich, is dh’ fhan ann.
Thàinig long chaitheamh a’ chuain glé fhaisg, ’s i ’ga h-iomairt gu h-aotrom;
dlùth dhi chaidh luaisgear na talmhainn, ’s ’ga sgailceadh le leagadh a bhoise,
rinn e ’na sgeir i ’s fhreumhaich e sìos i, ’s air falbh thog e fhéin air.
Thòisich air labhairt ri chéil’ am briathran na h-iteige siùbhlaich
gaisgich chliùteach nan luingeas an sin, Paidhàcaich nam fad-ràmh;
so mar a theireadh fear ’s fear dhiubh, ’s e ’g amharc fir eile ’na làthair:
“O mise, có air bith cheangail a’ bhirlinn shiùbhlach ’san fhairge
’n ám bhith ’ga h-iomradh dhachaigh, ’s i cheana tigh’nn uile am fhradharc?”


[TD 191]

Sin mar a theireadh fear ’s fear, ach mu sud cha robh fios daibh mar rinneadh.
Bhruidhinn Alcinus riutha ’s nam measg thuirt e facal, a’ cantainn:
“Ochan, ’s ann nise le cinnt tha fàisneachd shean a’ tigh’nn chugam,
cainnt m’athar fhìn bhiodh ag ràdh gun robh gamhlas ruinn aig Poseidon,
chionn ’s gum bu sinn luchd-aisig neo-bheudar nan uile, ’s gun sgathadh
esan air ám, thuirt e, birlinn ro-ghrinn Paidhàcach, a’ tilleadh
dhachaigh o aiseag, ’san fhairge cheòthair, ’s gun sgàileadh e ’m baile
timchioll le mór-bheinn oirnn. Mar sin bhiodh an t-aosd’ ud a’ cantainn;
sin tha ’n dràsda ’ga choimhlionadh uile. Ach siuthdaibh, mar their mi,
éisdeamaid uile; de dh’ aiseag dhaoine, nuair thig fear d’ar baile,
sguiribh, ’s ìobramaid dà dhamh shònraichte dheug do Phoseidon,
dh’fhios ach an gabh e truas ruinn ’s nach sgàil e ar baile le ro-bheinn.”
Sin mar a thubhairt e; dh’oilltich iad ’s rinn iad ullamh na daimh-dha.
Sud mar ghuidh air an tighearna Poseidon, a’ seasamh mu’n altair,
ceannardan ’s mormhairean tìr nam Paidhàcach. An dùthaich a shinnsre
mhosgail Odusseus uasal o chadal ’s cha d’aithnich e ’n t-àite—
b’fhad’ bha e nis air falbh—oir dh’aom uime Pallas Aténe,
nighean Dieus, ceò, chun ’s gun dèanadh i esan neo-aithnicht’
’s h-uile dad innse dha, dh’eagal ’s gun aithnicheadh bean e no càirdean
’s muinntir a’ bhaile, mu’n dìoladh na suirghich am peacadh gu h-iomlan.
B’ ann a chionn sin a dh’amhairc gach nì air dhreach eile d’ an tighearna,
frith-rathaid shìnteach, cas-chreagan ’s calaidhean fasgadh gach luinge
’s craobhan blàthmhor. Leum e ’na sheasamh ’s air dùthaich a shinnsre
dhearc e. Leig e an sin as ochan, ’s le leagadh a bhasan,
sgailc e dhà shliasaid fhéin is labhair e facal, a’ tuireadh:
“O mise! Có na daoine a thàinig mi nise d’an dùthaich?
’N iad luchd fòirneartach, fiadhaich gun eòlas air reachdan a’ cheartais,
no bheil iad faoilidh ri coigrich is eagal nan dia air an inntinn?
C’àit bheil mi giulan an uiread so mhaoin, ’s ce ’n t-ionad sam bheil mi
falbhan mi fhìn? Nach d’fhan i an sud an tìr nam Paidhàcach!
Bhithinn-s’ an sin air fear eile de rìghrean ro-làidir a ruigheachd
bheireadh coibhneas domh ’s aiseag gu m’thigh. Ach nise chan fhios domh
àit an taisg mi a’ mhaoin so, is dearbh chan fhàg mi an so i,
dh’eagal ’s gun téid i ’na faodail do chàch orm. Ochan, cha b’idir
tuigseach no ceart’s gach nì bha mormhairean ’s cinn nam Paidhàcach
thug mi air falbh gu tìr eile; ’s gheall iad gu deimhinn mo thabhairt


[TD 192]

leotha gu Itaca shoilleir, ’s cha d’rinn. Dèanadh Dieus orra dìoghaltas,
dia luchd-aslachaidh, esan tha coimhead chàich mar an ceudna
’s dhìolas air peacach. Ach so! nis cunntam ’s faiceam a’ mhaoin so,
dh’eagal gum bheil iad air dad a thoirt uam, ’s iad air falbh air a’ bhirlinn.”
’N déidh sin a chantainn, chunntais e choireachan trì-chasach fìor ghrinn
’s òr ’s a mhiasan is aodach brèagh fighte. Cha d’ionndrainn e nì dhiubh,
ach b’ann a thug e gu caoineadh le tromthuireadh dùthaich a shinnsre,
falbhan ri tiùrr an t-sàil ioma-shloisrich. Ris dhlùthaich Aténe,
coltach ’na cruth ri òigear, ri cìobair air treud, fear ro-fhìnealt,
leithid ’s bhios mic nan triath. Bha falluing dhùbhailt’ dheagh-dhèanta
oirre m’ a ghuaillibh is cuarain fo slìom-chasan ’s craoiseach ’na làmhan.
Dhi-se mhothaich Odusseus le sòlas ’s ghabh e ’na coinneimh;
bhruidhinn e, labhairt rithe am briathran na h-iteige siùbhlaich:
“Charaid, o’s tusa ’n ceud fhear ri ’n d’ rinn mi tachairt ’san àit so,
fàilte, ’s na bitheadh ort mìorum sam bith tigh’nn am chòmhdhail, ach gléidh so
’s gléidh mi fhìn; oir guidheam-sa ort-sa mar dhia, tigh’inn gu d’ ghlùnean.
Innis domh so mar an ceudna gu fìor, ’s gum bi aithne mhath agam;
ciod i ’n tìr ’s ce ’n dùthaich so, ’s có na fir th’innte a’ còmhnaidh?
Ach an i aon math dh’fhaoidt’ de na h-eileanan soilleir no rubha
mòr-thìr throm-thoraich tha laighe ’na shìneadh air broilleach na fairge?”
Labhair baindia nan liath-shùl Aténe ris-san an uair sin:
“’S leanabail thusa, choigrich, no ’s cian an t-ionad o’n tàinig,
mas i ’n tìr so co dhiùbh tha thu faighneachd. Chan eil i cho buileach
idir gun ainm, ach ’s ann a tha aithn’ oirr’ aig daoine ro-lìonmhor,
liuthad araon ’s tha còmhnaidh aig éirigh na gréine ’s na maidne,
’s liuthad ’s tha siar ri dubhar nan sgleò. Is creagach gu dearbh i,
agus chan idir ion-shiubhal do dh’ eich; chan fharsuing a tha i,
ach cha ro-bhochd i na’s mò, oir tha coirce mìorbhaileach innte
’s fìon, ’s tha frasan ’s dealt ùrar a ghnàth oirre; ’s muime mhath dh’fhiarach
ghobhar i ’s cruidh; tha gach coill is fuarain uisgeachaidh buan innt’.
Sin dut, a choigrich am fàth ’m bheil ainm na h-Itaca ruigheachd
eadhon gu dùthaich na Tròidh their iad ’s cian o’n fhearann Achaibheach.”
Sin rinn i ràdh; ghlac sòlas Odusseus foighidneach, uasal;
b’ait e á dùthaich a shinnsre, mar dh’innis da Pallas Aténe,
nighean Dieus, fear na targaid; is bhruidhinn e, labhairt rithe
’m briathran na h-iteige siùbhlaich; cha d’ aithris e ’n fhìrinn, ach chum e
sgeul air ais uaipe, ’na chliabh a ghnàth ’g iomairt rùn iomadh seòltachd:


[TD 193]

“Itaca—chluinninn mu Itaca eadhon an Créte fharsuing
fad’ thar an t-sàil. A nis tha mi fhìn air teachd leis a’ mhaoin so;
fàgail do m’chloinn uiread eile, ’s ann tha mi air fògradh, o’n mharbh mi
mac gaoil Idomeneus, an t-Orsiloch luath-chasach bhuidhneadh
buaidh le chlis-chois air fir dh’itheas aran an Créte fharsuing.
Mharbh mi e, chionn ’s gum bu mhiann leis an cobhartach Tròidheach ud ghoid uam
uile, ’s mi fhìn air a sgàth sin air piantan fhulang, ’s mi dèanamh
slighe troimh chogaidhean dhaoine ’s troimh gharg-thuinn; bha sin o nach tug mi
fàbhar seirbhis d’a athair-san ’n dùthaich nan Tròidheach, ach stiùir mi
companaich eile. Ma ta, chaith mis’ air, ’s e teàrnadh o’n mhachair,
sleagh phràis-rinneach, a’ gabhail air fàth ris a’ cheum le mo chompaich.
B’oidhche ro-dhoilleir bha còmhdach nan speur; cha d’mhothaich neach dhuinne,
’s thug mi bheatha gun fhios deth. Ach nise ’n déidh dhomh a chur-san
eug leis a’ gheur-umha, gabhail an tiota dh’ionnsaigh am birlinn,
ghuidh mi air Poinich mhórail is thug mi dhaibh cobhartach càilmhor;
orra-san ghrìos mi mo thabhairt air bòrd ’s mo sheòladh gu Pulos,
no gu ruig Elis bhòidheach am bheil na h-Epeidhich a’ riaghladh.
Ach b’ann a shiab neart gaoithe bho sin fad’ an aghaidh an toil iad,
agus gun iarraidh mo mhealladh. An déidh ar saobhadh o’n àit ud,
ràinig sinn so air an oidhche; air éiginn a rinn sinn an t-iomradh
steach do’n chala, is smuain cha robh againn air suipeir, ro-fheumach
ithe ’s gu robh sinn, ach ghabh sinn o’n luing ’s laigh sinn uile mar bha sinn.
Orm-sa ’n sin thàinig clos séimh, ’s mi sgìth. Thug iadsan o’n t-soitheach
’s chàirich iad sìos mo mhaoin far na laigh mi fhìn air a’ ghaineimh.
Chaidh iad an uair sin air bòrd ’s gu dùthaich dheagh-shuidhichte Shìdoin
thog iad orra; bha mis’ air m’fhàgail, ’s mi tùrsach am chridhe.”
Sin mar a thubhairt e; bhris air baindia nan liath-shùl Aténe
snodha gàire, ’s chniadaich i esan le làimh, ’s i ’na cruthachd
coltach ri mnaoi, té àrd mhaiseach ’s eòlach air obraichean grinne,
’s bhruidhinn i, labhairt ris-san am briathran na h-iteige siùbhlaich:
“Seòlta ’s cealgach bhiodh esan a rachadh ’s gach foill seachad ort-sa,
eadhon ge dia dhèanadh tachairt riut; dhùr-fhir nan innleachdan dealbhach,
thusa ’s neo-shàsaichte ’m foill, cha bu dual dut, ma ta, sgur de d’ charaibh,
dh’aindeoin ’s gum bheil thu ’nad dhùthaich fhéin, is de bhriathran na ceilge
’s ionmhuinn o ghrunnd do chléibh leat. Ach siuthad, na biomaid nis tuilleadh
bruidhinn air so, ’s gun aithne dhuinn seòltachd le chéile, o’n ’s tusa


[TD 194]

’s fheàrr fad’ am measg dhùl bàsmhor uile le d’chomhairle ’s t’fhacail,
agus tha agam-sa cliù measg dhiathan uile le m’ sheòltachd
’s innleachd. Nach d’rinn thusa, fiù thusa, aithne air Pallas Aténe,
nighean Dieus, mis’ tha dlùth-sheasamh riut ’s gach saothair ’s ’gad ghleidheadh
ghnàth ’s rinn thu ionmhuinn fòs aig a h-uile Paidhàcach? A nise
thàinig mi ’n so a dheilbh leat innleachd ’s a dh’ fhalach an stòrais
chuir na Paidhàcaich mhórail tre m’thoil-sa ’s mo rùn leat, ’s tu siubhal
dhachaigh, ’s a dh’innse gach àmhghair as dàn dut a ghiùlan ad aitribh.
Fuiling thus’ iad, ge b’ann air éiginn, ’s na innis do dh’aon neach,
dhuine sam bith no do mhnaoi, gun d’thill thu bho d’sheachran, ach fuiling
doilgheasan lìonmhor ad thosd, ’s tu gabhail gach fòirneirt o dhaoine.”
Labhair rithe ’ga freagairt Odusseus nan iomadach tionnsgal:
“Bhainde, ’s doirbh e do dhuine tha bàsmhor, ged bhiodh e ro-thuigseach,
t’aithneachadh, nuair thig e ’d chòmhdhail, oir cuiridh tu coltas sam bith ort.
So ’s aithne dhomh-sa gu math, gum bu chaomhail rium thu roimh ’n ám so,
feadh ’s bha sinn, mic nan Achaibheach, a’ cogadh an dùthaich na Tròidhe.
Ach nuair sgap dia na h-Achaibhich, o’n ám sin chan fhaca mi thusa,
nighean Dieus, ’s cha d’dhearc mi thu tigh’nn air mo bhirlinn gu snaoidheadh
teinn uam, ach b’ann bha mi falbhan le m’chridhe reubte am bhroilleach
riamh gus na dh’fhuasgail na diathan o chàs mi, seadh, gus na mhisnich
t’fhacail mi ’n dùthaich phailt nam Paidhàcach ’s gun tug thusa ’n dùn mi.
Nis air sgàth t’athar guidheam ort—saoileam nach Itaca shoilleir
ràinig mi ach a bhith gluasad feadh tìr eile; ’s ann a tha thusa
fanaid, saoileam, ’s tu ’g ràdh sin, a chum ’s gum meall thu mo chridhe—
innis domh ’n tàinig mi deimhinn gu dùthaich ghaoilaich mo shinnsre.”
Fhreagair baindia nan liath-shùl Aténe esan an uair sin:
“’S daonnan agad-s’ a leithid de smuain ad bhroilleach; ’s ann dìreach
chionn so fhéin nach urrainn mi t’fhàgail, ’s tu truagh dheth, o’n thà thu
modhail is geur-chuiseach ’s daingean ad inntinn, oir b’ait bhiodh fear eile
thigeadh o sheachran a’ grìosad gu clann ’s bean fhaicinn ’na fhàrdaich.
Leat-sa cha mhiann idir farraid no cluinntinn, co dhiùbh gus an dearbh thu
’n tuilleadh do bhean tha, mar bhà, suidh’ ad thalla ’s is brònach an còmhnaidh
chaithear leath’ oidhche ’s latha, ’s i sileadh dheur. Cha robh mise
riamh mi-chreidmheach mu so, ach b’fhios domh am chridhe gum biodh tu
tilleadh air call do chompach gu léir; ach dhiùlt mi gun teagamh


[TD 195]

còmhstrith ri bràthair m’athar Poseidon a thaisg riut ’na chridhe
mìorun, ’s e feargach o’n dhall thu mhac ionmhuinn. Ach seallam, gun creid thu,
cathair Itaca dhut; is so acarsaid seann fhear na mara,
Porcus, ’s aig ceann na cala ’n crann ola fad-dhuilleach, ’s dlùth dha
’n uamha thàlaidheach, dhoilleir as teampull nan gruagach ri’n can iad
Snàmhaichean; sin dut an còs farsuing, croch-mhullach, ’n t-àit am biodh tusa
toirt do na gruagaichean móran de dh’ìobairtean éifeachdach cheud damh.
Agus tha agad an sud Beinn Néritoin còmhdaichte ’n coille.”
’N déidh sin a ràdh, sgap a’ bhaindia an ceò, is chunnacas am fearann.
Ghlacadh le sòlas an sin an t-Odusseus foighidneach, uasal;
b’ait e á dhùthaich fhéin agus phòg e talamh nan gràn-phòr.
Rinn e air ball ris na gruagaichean ùrnuigh, ’s e togail a làmhan:
“Ghruagaichean, òighean an t-snàimh, a nigheanan Dieus, cha robh mise
’n dùil gum faicinn am feasd’ sibh, ach nise le m’ùrnuighean caomha
fàilt oirbh, ’s tìodhlacan cuideachd, mar roimhe, bheir mi, ma leigeas
nighean Dieus, ban-saodaiche creiche, le deagh ghean gum bithinn
maireann mi fhìn, ’s ma thogas i mac mo ghaoil domh gu ìre.”
Labhair baindia nan liath-shùl Aténe ris-san an uair sin:
“Dòchas math dhut, is sin na biodh idir ’na chùram air t’inntinn;
ach do chuid stòir—sin taisgeamaid ’n iomall na h-uamha naoimhe
nise gun dàil, ’sa’ cheart ionad’s am fuirich a’ mhaoin so dhut tèaruint’,
’s biomaid fhìn a’ meòrach air alt ’s gun tig soirbheachadh ro-mhath.”
’N déidh sin a chantainn, a steach do ’n uamhaidh dhoilleir chaidh bhaindia,
feuchainn nan àitean falaich troimh ’n chòs, is ghiùlain Odusseus
faisg dhi gach nì, an t-aodach deagh-dhèanta’s an t-umha do-chaitheamh
agus an t-òr, rudan thug na Paidhàcaich dha. Thaisg e gu math iad,
’s clach ris an dorus chuir Pallas Aténe, nigh’n Dieus, fear na targaid.
Nis air dhaibh suidh’ aig bun na craoibh’-ola naoimhe ’nan dithis,
theann iad ri beachdachach smaointean mu sgrios do na suirghichean uaibhreach
’s eatorra thòisich air bruidhinn Aténe, baindia nan liath-shùl:
“Ghineil Dieus, a Mhic Lartes, Odusseus nan iomadach tionnsgal,
beachdaich mar leagas tu cudthrom do làmh air na suirghich mi-nàrach,
iadsan tha nis trì bliadhn’ a’ riaghladh feadh t’aitribh ’s a’ dèanamh
suirgh’ air do mhnaoi, samhuil baindé, a’ tairgsinn an tìodhlacan pòsaidh.
Bheir i, ge sìor-ghul ’na cridhe mu d’thilleadh-sa, dòchas daibh uile
’s gealladh am fear, a’ cur bhrath, ’s a h-inntinn a’ sireadh rud eile.”


[TD 196]

Labhair rithe ’ga freagairt Odusseus nan iomadach tionnsgal:
“Ochan, ’s cinnteach a nis gun robh mi air faotainn am dhachaigh crìoc
crìoch dhona bàs Agamemnoin Mhic Atreus, mur d’innis thu fhéin domh,
bhaindia, gach nì gu ceart. Ach siuthad a nis agus deilbh dhomh
innleachd, gum faigh mi orra mo dhioghaltas; seas thusa dlùth dhomh,
cur annam meanmna na misnich móire, mar bha nuair a bhris sinn
baidealan deàrrsach Thròidh. Nan seasadh tu, bhaindia nan liath-shùl,
leam leis an dealas sin, chogainn-s’ leat eadhon ri trì cheud gaisgeach,
bhaindia thighearnail, an tràth bhiodh tu fòirinn orm le do dheagh ghean.”
Fhreagair baindia nan liath-shùl Aténe esan an uair sin:
“Dearbh seasaidh mise co dhiùbh leat, ’s o m’chuimhne cha téid thu nuair nì thu
saothair mu sin; ’s iomadh neach de na suirghich tha ’g ithe do stòrais
steallas, saoileam, an tàlamh do-thomhas le fhuil is le eanchainn.
Ach a nis siuthad, dèanam neo-aithnicht’ do dhaoine gu léir thu;
Seacaidh mi’d bhallaibh sùbailt’ do ghrinn-chneas ’s caochlaidh mi bàinead
t’fhuilt as do cheann, is cuiridh mi umad a leithid de dh’fhalluing
’s ghràinicheas duine ’ga faicinn, ’s i ort; do shùilean bu bhòidhche
roimhe so nì mi duaichnidh, gum mì-chiatach shaoileas na suirghich
uil’ thu ’s do chéile-phòsda ’s am mac a dh’fhàg thu ’nad thalla.
Theirig fhéin ’sa’ chiad dol a mach do’n àireach, fear-coimhid
th’agad os cionn do mhucan ’s tha cheart cho bàidheil ’na smuaintean
riut-sa ’s a bha ’s is caomh leis Pénelopeia dheal-chridheach
agus do mhac. Gheibh thu esan ’na shuidhe làimh ri do mhucan,
’s iadsan ag ionaltradh taobh Creag na Feannaig ’s mu uisg’ Aretùsa,
’g ithe chnothan càilmhor ’s ag òl bùirn chéir, nithean thogas
bloineag sultmhor air mucan. An sin suidh leis ’s faighnich gach nì dheth
’s fan gun téid mise gu Sparta nan ainnir bòidheach, gun gairm mi
Télemach, mac do chridhe-s’, Odusseus; tha esan air falbh ort
dh’ionnsaigh Sparta cluan-fharsuing is Mhenelais, ’s dùil aige forfhais
dhèanamh mu sgeul ort fhéin, ach am faodadh tu fhathast bhith maireann.”
Labhair rithe ’ga freagairt Odusseus nan iomadach tionnsgal:
“C’uim nach do dh’innis thu dha, ’s gur fiosrach thu fhéin air na h-uile?
’N ann gum bi esan cuideachd a’ fulang phiantan a’ falbhan
’s dòcha thar na mara neo-bhuaint’, is luchd eile ’g ithe a stòrais?”
Fhreagair baindia nan liath-shùl Aténe esan an uair sin:
“Nis na biodh esan co dhiùbh gu mór air do smuain. Thug mi fhìn da
coimhideachd, chum ’s gun coisneadh e cliù math dol ann, ’s chan eil saothair


[TD 197]

idir air; ’s ann tha e suidhe gu soisneach an talla Mhic Atreus,
’s pailteas do-labhairt a’ laighe ri làimh. Gun teagamh tha òigridh
gabhail fàth air le ’n luing dhuibh, ’s iad titheach a mharbhadh, mu’n ruig e
dùthaich a shinnsre; ach sin cha chreid mi; ’s iomadh fear roimh sin
bhios aig an ùir de na suirghich tha ’g ithe ort do chuid stòrais.”
’N déidh sin a chantainn, ma ta, rinn Aténe beanadh le slait da.
Sheac i ’na bhallaibh sùbailt’ a ghrinn-chneas ’s chaochail i bàinead
fhuilt as a cheann ’s mu cholainn gu léir chuir i craiceann fir aosda;
dhuaichnich i shùilean bu bhòidhche roimh sin is thilg i mu ’n cuairt da
aodach eile, luid shuarach is léine, ’s iad salach is tolltach,
gàrraicht’ le ceò breun; chuir i an sin uime bian aighe siùbhlaich,
bian mór, lom, ’s thug i bata dha ’s màileid mhì-dhealbhach, iol-tholltach
’s iall-chrochaidh oirre. Mar sin rinn an dithis ud tionnsgnadh, mu’n dhealaich.
Chaidh ise ’n uair sin gu Sparta, fonn àlainn, air tòir mac Odusseus.


[TD 198]

LAOIDH ODUSSEUS

Leabhar XIV

GEÀRR-IOMRADH:

Ruigidh Odusseus Eumaios; Comhartaich nan con is seòltachd Odusseus; gabhar uime gu math le Eumaios gun fhios aige có è; gearan Eumaiois air na suirghichean agus a chaoidh mu Odusseus; their Odusseus gu faod maighstir Eumaiois a bhith beò; mì-chreideas Eumaiois agus eagal mu Thélemach; ceistean Eumaiois mu ’n déirceach a thàinig chuige; breugan Odusseus uime fhéin agus a sgeul fada mu chogaidhean is mu sheachran; bheirear deagh shuipeir dha; tha oidhche fhuar ann, agus innsidh Odusseus sgeulachd gus an toir an mucair barrachd aodaich dha; théid iad a laighe.

MÌNEACHADH:

Na suirghich, mic samhuil dhiathan—Ged a b’olc iad, b’uaislean iad, rìghrean is mic rìghrean.

Eilidh—Bean Mhenelàois, righ Sparta, a dh’adhbhraich cogadh na Tròidh.

Dìol d’Agamemnon—Pàidheadh o na Tròidhich dha mar cheannard nan Greugach air son goid bean a bhràthar.

Geatachan Hàdes—Am bàs.

Treubh Arceisios—b’e seanair Odusseus.

Thàinig cobhartach orm bha ro-mhór—Bha taghadh cobhairtaich aig an triath agus gheibheadh e cuid eile nuair chuirte croinn.

An toisg ud bu ghràineil—Ionnsaigh nan Greugach air Tròidh.

Idomeneus—Ceannard nan Créteach aig Tròidh.

Libüé—Libya.

Dodóna—Aite an taobh siar na Gréig far an robh teampull aig Dieus.

Aitólach—Fear o Aitólia an taobh siar na Gréig.

Aon diubh (earrann feòla) chuir e a thaobh do na Gruagaichean ’s Hermes, mac Maia—Bha adhradh àraidh aig na Gruagaichean an Itaca, agus b’e Hermes dia chìobairean.


[TD 199]

Choisich Odusseus o’n chala a dh’ionnsaigh an fhrith-rathaid starbaich
suas feadh an àite choilltich troimh mhullaich far ’n sheall da Aténe
seòl air a’ mhucair uasal bu chùramaich’ fada mu stòr-san
measg nam fear-muinntir a choisinn Odusseus uasal o chreachaibh.
Fhuair e esan ’na shuidh’ aig beulaibh an tighe far ’n thogadh
lann mhór, àrd leis an àit ioma-fhadharcach, té a bha bòidheach,
cruinn; thog an t-àireach fhéin i do mhucan a thriath le cloich threachailt’,
’s esan air falbh—sin an cleith air a’ bhaintighearna ’s Lartes, an t-aosda.
Chrùn e le droighinn i ’s chuir e bho cheann gu ceann fad an t-siubhail
puist dhlùth, phailt a muigh, ’n déidh cridhe daraich sgath timchioll.
Taobh stigh na lainn rinn e dà fhail dheug, ’s iad faisg air a chéile,
leapan d’a mhucan. ’S gach té chumadh caogad mhuc nan seid ùrach,
cràintean air breith; bha na cullaich a’ laighe muigh; b’iad bu ghainne
fada, o’n chuireadh na suirghich, mic samhuil dhiathan, ’gan ithe,
iadsan an lughad, oir b’àbhaist do’n mhucair bhith sìor-chur d’an ionnsaigh
rogha nan cullach deagh-bhiadhta gu léir. Trì chiad is trì fichead
dhiùbh-san a bh’ ann. Ri’n taobh chaidil coin bha mar bheathaichean allaidh,
ceithir thog àireach nam muc, am prìomh-fhear measg dhaoine. Bha esan
cumadh chuaran mu chasan, air seice dheagh-lìtheach daimh ghearradh;
thriall càch cheana, fear thall ’s fear a bhos, leis na mucan ’nan treudan,
triùir dhiubh; an ceathramh chuir esan tre éiginn air falbh chun a’ bhaile
shaodachadh cullaich dh’ionnsaigh nan suirgheach uaibhreach gus ìobairt
dhèanamh ’s gun sàsaicheadh iadsan iad fhéin an càil le chuid feòla.
Dhearc coin na tabhannaich géir’ air Odusseus a chlisgeadh is ruith iad
chuige comhartaich; shuidh an t-Odusseus le sheòltachd is leig e
bhat’ as a làimh. Bhiodh e ’n sud aig àirigh fhéin ’n deaghaidh dochair
mhì-chiatach fhulang, ach mach air a’ gheata, ’gan leantainn le luatha-chas,
ghrad-ghrìos am mucair, ’s e leigeil o làimh na seice; ’gan spochadh
ruaig e na coin bhos is thall le fras chlach, is thuirt e r’a thighearna:
“Sheanair, is beag gu dearbh nach do stròic mo choin a chlisg’ thu,
’s bhiodh tu air masladh chur orm; thug na diathan domh doilgheasan eile
cuideachd ’s cùis-osnaich; mu m’ thriath, samhuil dé, tha mi suidhe a’ caoineadh
tùrsach, ’s is ann do chàch tha mi togail mhuc biadhta gu’n ithe,
’s esan ’ga iomain, theagamh ag iargain a bhidhidh, gu dùthaich
’s baile luchd cànain eile, mas beò idir fhathast ’s a’ faicinn
solus na gréine. Ach lean mi ’s tiugainn do m’ bhothan, a sheanair,


[TD 200]

chum ’s gun sàsaich thu d’chridhe le fìon is aran, mu’n inns thu
c’àit as am bheil thu ’s cia lìonmhor na h-àmghair tha thu air fulang.”
’N déidh sin a chantainn, threòraich am mucair uasal e ’n bhothan;
chuir e ’na shuidh’ e, air dha thoirt a steach, agus sgaoil e tiugh-bharrach
fodha, ’s air uachdar sin chàirich e craiceann goibhr’ allaidh molaich,
coilce leis fhéin bha mór agus dlùth. Rinn Odusseus sòlas,
chionn ’s gun ghabh e mar sud ris, is labhair e facal, a’ cantainn:
“Charaid, gun tugadh Dieus is càch de na diathan neo-bhàsmhor
dhut-sa na’s àill leat gu sònraicht’, o’n ghabh thu gu d’ thigh mi le deagh ghean.”
Labhair thusa ’ga fhreagairt, Eumaiois, àirich nam mucan:
“Choigrich, cha cheart e dhòmh-sa, ged thigeadh fear ’s suarach seach thusa,
coigreach a dhìmeas. O Dhieus tha coigrich uile is déirich;
’s fiamhach a ghnàth nuair bhitheas fir òg’ orra righladh ’nan triathan.
’S deimhinn gun ghrab na diathan a theachd-san co dhiùbh, fear a bheireadh
coibhneas gu dòigheil dòmh-s’ is maoin, mar bheir tighearna deagh-chridheach
ghnàth d’ a sgalaig tigh ’s pòrsan is céile bu lìonmhor a suirghich,
sgalag a shaothraicheas cruaidh dha ’s d’am beannaich dia le sin obair,
ionnan ’s mar bheannaichear dhòmh-s’ an obair so dh’ fhanas mi rithe.
Chionn sin a bhitheadh mo thriath air còmhnadh gu mór leam, nan d’fhàs e
aosd’ an so; ach chaidh esan a dhìth, mar b’fheàrr leam gun deachaidh
sliochd Eilidh, leagte gu’n glùinean, o’n ’s lìonmhor na laoich a leag ise
’n glùinean fòpa; oir dh’fhalbh esan cuideachd gu Ilios nan sàr-each
chogadh ri muinntir Thròidh air tailleabh dìol d’Agamemnon.”
’N déidh sin a chantainn, ghrad-dhruid e a léine còmhla le chrioslaich
’s ghabh e dh’ionnsaigh nam fail ’san robh treubhan nam muc air an crothadh.
Asd’ thug e dhà, ’gan glacadh, is mharbh e le cheil’ iad is dhath e,
agus ’gan gearradh ’nam mìrean, gun spàrr e air bharraibh nam bior iad.
’N deaghaidh an ròsdadh gu léir, thug e ’s chuir e iad làimh ri Odusseus,
teth leis na bioran, mar bhà, ’s chrath e eòrna geal air an uachdar.
Mheasgaich e fìon bh’ air mìlsead na meals ’n corn de dh’ fhiodh eidhne
’s shuidh e fhéin mu choinneimh is thubhairt e ris-san, ’ga bhrodadh:
“Ith nis, a choigrich, an lòn th’ aig sgalagan, sitheann nan uircean;
’s cullaich bhiadht’ tha na suirghich ag ithe, gun smaointean ’nam broillich
aca air dìoghaltas dé no air truas. Gu dearbha cha taitneach
dh’ dhiathan beannaichte gnìomhan aniochdmhor, ach ceartas dhaoine


[TD 201]

’s toigh leotha ’s gnìomharan còir. Fiù daoine naimhdeil ’s droch-rùnach
ghluaiseas air fearann chàich ’s d’ an tòir Dieus creach—’n deaghaidh an longan
lìonadh, togaidh iad orra gu’n tighean—orra-san cuideachd
tuitidh cruaidh-eagal dìoghaltais ’nan cridheachan. Ach tha na fir so
’s fios aca ’s chual iad guth dé, bhas searbh-san, o’n dhiùltas iad suirghe
dhèanamh gu dòigheil no tilleadh gu ’m fearainn fhéin, ach a’ stròiceadh
maoin le anbarr foirneirt gu soinsneach ’s gun chaomhnadh air bith oirr’,
chionn air gach oidhche ’s là thig o Dhieus chan aon bheathach ìobairt
mharbhas iad riamh no dhà leotha fhéin, ach le anbarr an fhòirneirt
sàraidh iad ’s caithidh iad fìon, oir bha mhaoin-san do-labhairt da rìribh,
’s aon chuid an Itaca fhéin no ’sa’ mhòr-thir dhuibh cha robh uiread
ris-san aig aon de na gaisgich; chan uiread maoin fhichead còmhla.
Innsidh mise dhut; da thàin dheug tha aige ’sa’ mhòr-thir
’s uibhir de threudan chaorach is bhuidhnean sgapach de ghobhair
’s uibhir de mhucan biathar le bhuachaillean fhéin is le coigrich.
Biathar an so aig an oir aon treud sgapach deug d’a chuid ghobhar,
’s deagh fhir a’ fair’ orra. Asda gach là bheir gach duine g’an ionnsaigh
daonnan am beathach a shaoilear as fheàrr de na gobhair dheagh-bhiadhta.
Agus tha mis mi fhìn ’s mi coimhead nam muc so ’s ’gan gleidheadh
’s cuiridh mi chuca, ’ga thaghadh gu math, ’m fear ’s fheàrr de na cullaich.”
Sin rinn e ràdh; dh’ith esan an t-sitheann gu dòigheil is dh’òl e
fìon le deal-chàil ’s gu tosdach, ’s e sìolachadh uilc do na suirghich.
Ach nuair a ghabh e a lòn ’s a riaraich e chàil leis an annlan,
lìon e d’ Eumaios cuideachd an cup’ o’n d’ òl e is thug e
dha làn fìon’ e—ghabh esan e ’s rinn e ris sòlas ’na chridhe—
’s bhruidhinn e, labhairt ris-san am briathran na h-iteige siùbhlaich:
“Charaid, ach có cho ro-shaidhbhir is cumhachdach ’s their thu a cheannaich
thusa le chuid? An duirt thu gun dh’eug e mu dhìol d’Agamemnon?
Innis domh dh’fhios an aithne dhomh idir a leithid de dhuine;
theagamh ’s aig Dieus tha fhios so ’s aig càch de na diathan neo-bhàsmhor,
’n toirinn dut brath air o fhaicinn; thar iomadh ceàrna bha m’sheachran.”
Fhreagair àireach nam muc e an uair sin, prìomh-fhear measg dhaoine:
“Sheanair, chan iompaicheadh aon neach a thigeadh o sheachran le naidheachd
air-san a bhean ’s a mhac gaoil; ’s ann dh’innseas luchd-seachrain air thuairmse
breugan, ’s iad feumach air furtachd, ’s cha mhath leotha fìrinn aithris.
Duine sam bith thig a’ seodal gu dùthaich Itaca, théid e


[TD 202]

dh’ionnsaigh mo bhaintighearna ’s abraidh e mealltachd; gabhaidh is’ uime
coibhneil, a’ farraid gach nì, ’s tuitidh deòir bho rasgaibh a’ tuireadh,
rud as àbhaist do mhnaoi, nuair chaillear thairis a céile.
B’ealamh, a sheann fhir, a thàthadh tu fhéin saobh-iomradh an eagar,
dh’fhios ach an tugadh neach cleòca dhut ’s léine mar chòmhdach. Ach esan—
shlaodadh, ’s fheudar, a chraiceann o chnàmhan le coin ’s eòin shiùbhlach
cheana, ’s anam air fhàgail, no dh’itheadh éisg anns a’ chuan e,
’s laighidh an sud air cladach chnámhan, suaint’ an tiugh-ghaineimh.
Sin mar a dh’eug e ’n sud, agus dh’fhàgadh àmhghair d’ a dhìlsean
uile ’s gu h-àraidh dhòmh-sa, oir triath eile tuilleadh cho caomhail
ris-san chan fhaigh mi ’n àit air bith ruigeas mi, eadhon ged théid mi
rìs gu tigh m’athar ’s mo mhàthar ’san d’rugadh ’s a thogadh mi ’n tùs leo.
Umpa-san fhéin nis tuilleadh chan uiread mo chaoidh, ge bu mhiann leam
sealladh fhaicinn le m’shùilean diubh rithis, ’s mi ’n dùthaich mo shinnsre;
ach ’s ann tha iargain Odusseus a dh’fhalbh ’gam ghlacadh; gu dearbha
’s nàr leam uiread is ainm-san a ràdh, ge nach leinn e, a choigrich,
—oir thug e gaol ro-mhór dhomh is ùidh bho chridhe am barrachd—
ach ’s athair urramach chanas mi ris-san ge cian uam a tha e.”
Labhair an uair sin ris-san Odusseus foighidneach, uasal:
“Charaid, o’n tha thu ’g àicheadh gu buileach ’s a’ cantainn nach tig e
tuilleadh, ’s do chridhe ghnàth mi-chreidmheach, chan idir air thuairmse
ach leis na mionnan their mise gun till Odusseus a rithis.
Duais an deagh sgeòil biodh agam ’san tiot’ thig e dhachaigh bho shiubhal;
còmhdaich mi ’n aodach grinn, an cleòca ’s léine, ach roimh sin
aon rud cha ghabhainn, ge mór tha mo dhìth, oir ’s ionnan cho fuathach
leam-sa ri geatachan Hàdes fear ghéilleas d’ a bhochdainn ’s their mealltachd.
Nis air Dieus an tùs am measg dhia ’s air bòrd fear an tighe
’s teinntean Odusseus uasail a ràinig mi, coimhlionar deimhinn
amhuil ’s mar their mi so uile. ’Sa’ bhliadhna so fhéin thig Odusseus;
tillidh e dhachaigh aig toiseach no deireadh na gealaich is gheibh e
dìoghaltas air neach air bith ’n so tha dìmeas a mhnà ’s a mhic shuaicheant’.”
Labhair thusa ’ga fhreagairt, Eumaiois, àirich nam mucan:
“Sheanair, cha dìol mise ’n duais sin, ’s cha mhò thig Odusseus d’ a dhachaigh
tuilleadh. Ach òl am fìon gu soisneach, ’s biomaid ri seanchas
eile seach so, ’s na cuir e am chuimhn’, oir da rìribh is tùrsach
cridhe mo chléibh, nuair chuireas neach tighearna mo ghaoil ann am chuimhne.


[TD 203]

Ach mionnan—fàgaidh sinn sin, is tilleadh Odusseus d’a dhachaigh
ionnan mar ’s miann leam fhìn ’s le Pénelopeia ’s an t-aosd’ ud,
Lartes, ’s Télemach, ìomhaigh nan dia. A nise mu’n mhac so
shìolaich Odusseus tha bròn do-mhùcht’ orm. ’N tràth thog na diathan
esan mar ghallan ’s a theirinn nach biodh e na’s tàire measg dhaoine
dad na athair gràdhach, ’s e ion-mholt’ an cruth is an ìomhaigh,
mhill fear de dhiathan neo-bhàsmhor no dhaoine seagh cothromach ann-san,
’s chaidh air tòir fios mu athair do Phulos ro-naoimh. Ach a’ gabhail
fàth air, ’s e tilleadh do ’n tigh, tha na suirghich mhórail, gun sgriosar
treubh Arceisios, samhuil nan dia, gun ainm as an dùthaich.
Ach ’s ann a dh’fhàgas sinn esan ’s an glacar no ’n teich e ’s gun sìn Dieus
thairis a làmh air. Ach siuthad is inns thusa t’àmhgharan fhéin domh,
sheann fhir, ’s aithris domh so gu fìor, ’s gum bi aithne mhath agam;
có thu de dhaoine ’s cia as dut? C’àit bheil do bhaile ’s do dhìlsean?
Ciod i a’ ghnè luinge ’n tàinig thu, ’s ciamar a thug an luchd-seòlaidh
dh’ionnsaigh Itaca thusa, ’s có bha ’d a’ tagairt gum b’ iadsan?
oir cha b’ ann idir air chois a thàinig thu, saoileam, do ’n àite.”
Labhair ris-san ’ga fhreagairt Odusseus nan iomadach tionnsgal:
“Dearbh, ’s mi fhìn chuireas sin gu fìor neo-chlaonach an céill dut.
Biadh a bhith nis rè ùin againn’s fìon milis ghabhail ar dìota
foiseil ’sa’ bhothan, ’s càch bhith ri ’n gnothach, cha b’fhurasd’ an uair sin
chrìochnaichinn aithris fad bliadhna gu léir mu uil’ àmhghair mo chridhe,
liuthad saothair ’s a dh’fhuiling mi uile tre àilgheas nan diathan.
’S ann as Créte fharsuing a thagras mi bhith thaobh sloinnidh,
mac duine shaidhbhir. Bha móran de mhic eile cuideachd a rugadh
’s thogadh ’san dachaigh, sliochd dligheach o chéile; ach mise—b’ i mhàthair
rug mi coimhleabach cheannaicht’, ach ionnan ’s a’ chlann rugadh laghail
mheasadh le Castor Mac Hulacs mi, esan o’n tagar mi m’ghineadh,
neach fhuair urram mar dhia ’san ám anns an tìr measg nan Créteach
bhrìgh sonais ’s beairteis ’s mhac allail. Ach ghiùlain cuibhreann an aoig e
leatha thigh Hàdes; roinn a mhic àrd-chridheach eatorr’ a bheò-shlaint
’s thilg iad croinn oirre; dhònh-s’ thug iad fìor bheagan; shuidhich iad tigh orm.
Thug mi céile bho dhream bu phailt am fortan air tàilleabh
m’airidheachd fhìn, o nach robh mi mi-sgoinneil no ’m dhìobaire cogaidh.
Nis tha sin uile air m’fhàgail, ach saoileam gun aithnich thu ’n coirce,
faicinn na h-asbhuain fhéin, oir le cinnt ’s ro-throm orm dòruinn.


[TD 204]

Dearbh thug Arés ’s Aténe dhomh cruadal a sgathadh fhear gaisgeil
’s misneach; nuair bhithinn a’ taghadh gu fair’ fhalaich maithean bu tréine,
sìolachadh uilc do nàimhdean, cha bhàs bhiodh mo chridhe fearail
riamh a’ faicinn mu choinneimh, ach fad’ air thoiseach orr’ uile
mharbhainn, a’ leum air le m’shleagh, fear de m’nàimhdean a ghéilleadh air chois domh.
Sin mar a bha mi an cogadh; ach obair is cuideachadh tighe
thogas clann bhòidheach cha taitneadh rium bonn; b’ann thaitneadh rium daonnan
cogaidhean ’s luingeis ràmhach is craoisich dheagh-lìomhta is saighdean,
nithean aimhleis tha ghnàth ’nan cùis-bhall-chrith co dhiùbh do luchd eile.
Leam-sa bu taitneach na nithean chuir freasdal theagamh am inntinn;
chionn gheibh daoine ’n còmhnaidh bho chaochladh ghnothach an aiteas.
Nise mu’n d’ sheas mic Ghreugach air fearann na Tròidhe, bu cheannard
dhaoine ’s long luath mi naoi tursan an aghaidh eilthireach, ’s thàinig
cobhartach orm bha ro-mhór. As thaghainn na fhreagradh mo chàileachd
’s gheibhinn móran an déidh sin o’n chrannchur. Ghrad-mheudaich mo stòras
’s dh’fhàs mi urramach, uamharr am measg nan Créteach an lorg sin.
Ach nuair dh’òrduich Dieus ’s farsuing torann an toisg ud bu gràineil,
té leag fòpa glùinean fhear lìonmhora, chum iad air grìosad
orm-sa ’s air Idomeneus, fear ro-allail, iùl thoirt d’an longan
dh’Ilios, ’s cha b’fheum sam bith diùltadh, oir doirbh a bha beul an t-sluaigh oirnn.
Chog sinn an sud naoi bliadhna, mic Ghreugach; ’san deicheamh a’ tur-chreach
baile Phriam, thog sinn oirnn anns na longan, ’s sgap dia na h-Achaibhich.
Nis b’ann domh fhìn, am fear truagh, a thùr Dieus Comhairleach doilgheas.
Aon mhìos dh’fhan mi, ’s mi mùirneach le m’chéile-phòsda ’s le m’theaghlach
agus le m’ mhaoin, ach an sin thug mo chridh’ orm iompaidh gu seòladh
dh’ionnsaigh na h-Eiphit le m’ chompaich, mic samhuil dhia, air mo longan
chur an deagh uidheam. Naoi soithich chuir mi ’n uidheam, ’s gu h-ealamh
chruinnich an sluagh. Sia làithean ri cuirm bha mo chompanaich dhìleas
’n déidh sin, agus mi fhìn a’ toirt daibh bheathach lìonmhor gu ìobairt
thoirt do na diathan is fleadh a dhèanamh dhaibh fhéin. Air an t-seachdamh
chaidh sinn air bòrd, ’s le ghaoith ghlain, àrd-shéidich o’n tuath rinn sinn seòladh
furasda, ionnan ’s le sruth, mach o Chréte fharsuing. Cha d’mhilleadh
aon de mo shoithichean orm, ach b’ ann gun sgiorradh, gun eucail
shuidh sinn, ’s a’ ghaoth ’s na fir-stiùiridh ’gan cumail-san ’n cùrsa dìreach.
Ràinig sinn Eiphit nan grinn-shruth ’sa’ chóigeamh latha, is chuir mi
stigh an abhainn na h-Eiphit air acair mo shoithichean cuimir.
Sin nuair a dh’ òrduich mise mo chompaich dhìleas gum fanadh


[TD 205]

iadsan ri taobh nan longan an sud ’s na longan a ghleidheadh,
’s ghrìos mi air beachdairean falbh feadh nan cnocan fradhairc. A’ tabhairt
géill d’an uabhar ’s ag aomadh le miann, bha mo chompaich an tiota
creachadh fearainn ro-bhòidheach nan Eiphiteach; thug iad o’n tighean
mnathan ’s leanaban gun chainnt is mharbh iad na fir, ach ghrad-ràinig
glaodh chun a’ bhaile. A’ cluinntinn na h-éighich aig nochdadh na maidne,
thàinig iad, ’s lìonadh a’ mhachair gu léir le’n coisichean ’s carbaid
’s deàrrsadh umha. Am chompaich-s’ chuir Dieus, fear-caitheimh nam beithir,
ruaig dhona, ’s aon diubh cha làmhadh mu’n coinneimh-san fuireach ’sa’ chòmhraig,
chionn sheas gàbhadh mu’n cuairt air gach taobh. Bu lìonmhor na mharbh iad
dhinne an sin leis a’ gheur-umha, ’s cuid thug iad beò leotha dhachaigh
dh’obair gun taing dhaibh. Am chridh-s’ b’e Dieus fhéin chruthaich an rùn so
—O nach d’fhuair mi am bàs ’s mo chrìoch an sud anns an Eiphit!
oir b’i an trioblaid dh’fheith fhathast rium—chuir mi mo chlogad dheagh-dhèanta
grad o mo cheann ’s mo thargaid o m’ghuaillibh; thilg mi mo shleagh uam
mach as mo làimh ’s ghabh mi fhìn an coinneimh carbad an àrd-rìgh
’s phòg mi a ghlùineanm a’ breith orra. Theasraig esan ’s ghabh truas rium;
chuir e mi ’m shuidhe ’na charbad is thug e gu thigh mi, ’s mi sileadh
dheuraibh. Gu dearbh bu ro-lìonmhor na leumadh le ’n craoisichean uinnsinn
chugam, ag iarraidh mo mharbhadh, oir b’anbarrach feargach a bha iad;
ach chum esan iad uam, is uamhas roimh chorruich an Dieus air,
triath nan coigreach tha ghnàth gu ro-dhiùmbach de ghnìomharan olca.
Dh’fhan mi seachd bliadhna ’n déidh sin an sud, ’s bu phailt bha an stòras
chruinnich mi measg fir na h-Eiphit, oir bheireadh iad uile dhomh tìodhlac.
Ach nuair a thàinig a nis an ochdamh bliadhna ’na cuairt orm,
thàinig Poineach do’n dùthaich an sin, fear a b’eòlach air mealltachd,
cealgair bh’ air móran dhòbheairt a dhèanamh cheana air daoine.
Thug esan leis mi, ’gam shaobhadh, gun d’ ràinig sinn fearann nam Poineach,
àite ’n robh thigh-san ’s a mhaoin, is dh’fhan mi gu coimhlionadh bliadhn’ ann
còmhla ris-san. Ach nis nuair bha crìoch tigh’nn air mìosan is làithean,
’s bliadhna tilleadh ’na cuairt air a h-ais, ’s nuair thàinig oirnn ràithean,
chuir e air birlinn chaitheamh nan cuam gu tìr Libüé mi,
comh’rleachadh bhreug, gun giùlaininn cuide ris luchd, ach da rìribh
chum ’s gun reiceadh e ’n sud mi ’s gum faigheadh e prìs bhiodh do-labhairt.
Lean mi esan ’san luing, ’s b’ ann tre m’ éiginn, ge b’ amharusach bha mi.
Ruith i ’n deagh ghaoith àrd-shéidich o’n tuath troimh mheadhon na fairge


[TD 206]

taobh tuath Chréte, is Dieus a’ meòrachadh sgrios do na fearaibh.
Ach nuair a bha sinn a’ fàgail Chréte a nis ’s nach do nochd ruinn
fearann eile sam bith, ach a mhàin an iarmailt ’s an fhairge.
sin nuair a shuidhich Mac Cronois os cionn na birlinne neul dubh,
’s fodha chiaraich an cuan. An sin anns an dearbh thiota cheudna
thàirneanaich Dieus ’s chaith e beithir ’san luing; chuireadh ise ’na cuairteig
buileach, buailte le beithir an Dieus, ’s bha i lìonte le pronnasg.
Thuit mo chompaich o ’n luing, agus coltach ri sgairbh mu ’n dubh-bhirlinn,
bha iad air ghiùlan nan tonn; thug freasdal uap’ an dol dachaigh.
Dhòmh-sa ’n dòruinn mo chridhe b’e Dieus fhéin chàirich am làmhan
rò-chrann na luinge ciar-ghuaillich, gun tàrainn fhathast o dhoilgheas.
Uime-san shuain mi mi fhìn, ’s theann gaothan sgriosail ri m’ ghiùlan.
Sguabadh mi rè naoi làithean; an duirche na oidhch’ air an deicheamh
dh’iomain tonn mhór a’ cur char dhith mì thìr nan Tesprótach, far’n ghabh rium
Peidon gaisgeil, rìgh nan Tesprótach, gun duais, oir b’e mhac-san
thàinig ’s ’gam thogail air làimh, ’s mi marbht’ le sgìos ’s leis an reothadh,
thug mi cuide ris dachaigh, gun tàinig e dh’ionnsaigh tigh athar,
’s chuir e orm cleòca ’s léine mar chòmhdach. Sin far an d’fhuair mi
brath air Odusseus; thuirt Peidon gun tug e aoigheachd is baidh dha,
tilleadh gu dùthaich a shinnsre, is sheall e dhomh neudachd na maoine
chruinnich Odusseus, òr ’s prais ’s iaruinn na saothaire móire.
Bhiathadh e ’n ath ghlùn dh’ionnsaigh deich ginealaich; uibhir sin bh’ aige
d’ulaidhean taisgte laighe an lùchairt an triath. Chaidh Odusseus,
thuirt e, dh’ Dhodóna a chluinntinn o chraobh dhé, darach nan àrd-dhos,
comhairle Dhieus mar thilleadh e dh’Itaca, dùthaich an toraidh,
uaigneach no follaiseach, ’n déidh dha bhith uaipe cheana cho fada.
Mhionnaich Peidon rium fhìn, ’s e dòrtadh ofrail ’na thalla,
soitheach bhith shìos air a tarruing is compaich deas aig na ràimh dha
bheireadh dha aiseag gu dùthaich ghaolaich a shinnsre. Ach thug e
aiseag dhomh fhìn roimh sin, oir bha long le Tesprótaich mar thachair
falbh gu Dùlichion, tìr an trom-chruithneachd. A dh’ionnsaigh sin dh’iarr e
m’ aiseag gu dòigheil d’ Acastos, an rìgh. Ach riutha-san thaitinn
umam-s’ droch rùn, ’s gun ruiginn gu tur fhathast duilgheadas dòruinn.
Nis nuair a sheòl long chaitheamh a’ chuain fad’ o thìr, umam-s’ thùr iad
latha mo bhraighdeanais; thug iad dhìom m’ aodach, mo cleòca ’s mo léine,
’s thilg iad umam luid shuarach eile is léine, ’s iad tolltach,


[TD 207]

dìreach na chì thu fhéin. ’San fheasgar ràinig iad fearann
Itaca soilleir. Sin far na cheangail iad mise gu daingean
shìos ’sa’ bhirlinn dheagh-thobhtaich le taodan deagh-thoinnte, ’s air teàrnadh
aisde iad fhéin, ghabh iad suipeir le cabhaig aig tiùrra na mara.
Uam-sa lasaich na diathan fhéin mo cheangail gu furasd’;
theàrnaich mi ’m fàradh lìomhta, air falach mo chinn le mo luideig,
’s chuir mi mo bhroilleach ri sàl; an sin rinn mi m’ iomradh le m’ àmhan,
snàmh a null, agus bha mi air tìr gu ro-luath fad’ o’n dream ud.
Dìreadh an sin far ’n robh badan de choille lusanaich, laigh mi
crùbte; chaidh iadsan gu falbhan le ochanaich mhóir, ach cha d’shaoil iad
buannachdail dhaibh bhith sireadh na b’fhaide air aghart is thog iad
orra a rìs air an ais air an luing; b’iad na diathan a dh’fhalaich
mise gu soirbh le’n deòin ’s a stiùir mi, ’gam thabhairt gu fàrdaich
duine thuigsich, oir theagamh ’s mo chrannchur bhith beò tamull fhathast.”
Labhair thusa ’ga fhreagairt, Eumaiois, àirich nam mucan:
“Thruaghain nan coigreach, ghluais thu da rìribh mo chridhe ag aithris
sin uile, uiread ’s a dh’ fhuiling thu ’s meud do sheachrain, ach saoileam
ceàrr sud co dhiùbh, ’s chan iompaich thu mise ’g innse do naidheachd
thaobh Odusseus. C’uim ’s fheudar dhut, leithid ’s am bheil thu, bhith ’g aithris
bhreug air thuairmse? ’S math as fios dòmh-sa mu thilleadh mo thighearna
agus gun chinn e gu tur ’na chuis-ghràin do na diathan, gach aon diubh,
chionn ’s nach d’mharbh iad e idir measg Thròidheach no ’n làmhan a chàirdean,
’n deaghaidh dha ceirsl’ a’ chogaidh a thachras. An sin bhiodh na Greugaich
uile air càrn da thogail, is bhiodh e air mór-alladh chosnadh
fòs d’a mhac fhathast. A nis ghlac na Glacairean suas gun sgeul e.
Ach ’s ann tha mise ’n taic nam muc air chul is cha téid mi
sìos do’n bhaile, mur grìos orm ’s dòcha mi thighinn d’a h-ionnsaigh
Pénelopeia ro-chéillidh, an tràth thig o thaobh-eigin naidheachd.
Ach ’s ann a shuidheas iad dlùth ’s iad a’ faighneachd cheist mu sin uile,
iadsan araon tha tùrsach mu’n tighearna dh’fhalbh a chionn fhada,
’s iadsan tha ’g ith ’a stòrais gun dìoladh. Ach leam-sa cha mhiannach
faighneachd no farraid, o’n là ud thur-mheall Aitólach le sgeul mi.
Thàinig e dh’ionnsaigh mo thighe an déidh duine mharbhadh ’s air seodal
thairis air móran de ’n t-saoghal, is ghabh mise uime gu bàidheil.
Thuirt e gum fac’ e Odusseus le Idomeneus ann an Créte,
càradh a longan a bhris na siantan air ’s thigeadh e ’s t-samhradh,


[TD 208]

thuirt e, no ’s t-fhoghar le chompaich, mic samhuil nan dia, ’s e a’ giùlan
móran maoine. Is thus’, a sheanair ro-bhrònaich, o’n stiùireadh
chugam le dia thu, na toilich ’s na tàlaidh mi idir le breugan,
chionn ’s nach ann do bhrìgh sin bheir mise dhut urram no aoigheachd,
ach gabhail eagail roimh Dhieus, triath aoigh, ’s o’n tha truas agam riut-sa.”
Labhair ris-san ’ga fhreagairt Odusseus nan iomadach tionnsgal:
“Dearbh, is seòrsa de chridhe mi-chreidmheach a th’ agad ad bhroilleach,
chionn ’s nach tug mi ort iompaidh no creidsinn, eadhon ged mhionnaich.
Ach a nis siuthad, dèanamaid cùmhnant, ’s bidh againn la chéile
rithis mar fhianuisean duinn na diathan tha ’n seilbh air Olumpos.
Mas e ’s gun till do thriath-sa do’n fhàrdaich so, còmhdaich mi ’n cleòca
’s léine, ’s aisig mi dh’Dhùlichion, àit tha a mhiann air mo chridhe;
ach mur till do thriath mar a their mi, cuir annam do thràillean
’s cuir le creig mhóir mi, gun seachainn fear-deirc’ eile cuideachd a’ mhealltachd.”
Labhair an sin ri Odusseus am mucair uasal, ’ga fhreagairt:
“Choigrich, sin mar bhiodh cliù math is rath measg dhaoin’ orm an dràsda
’s fhathast, fear thug thu d’ a bhothan ’s thug aoigheachd dhut ’s chuir gu bàs thu
rithis ’s a ghoid uat do bheatha! Le coguis mhath dhèanainn ùrnuigh
’s sin do Dhieus Mac Cronois! Ach so ám suipeir; mo chompaich
ghrad bhith ’s tigh so ’s gun dèanamaid suipeir bhlasda ’sa’ bhothan.”
Sin mar bha iadsan a’ còmhradh ri chéile. Dhlùthaich na mucan
’s àirich nam muc; nuair dhùin iad feadh àitean an gnàiths iad gu laighe,
dh’ éirich gnòsail do-labhairt o mhucan a’ gabhail gu’n seidean.
Ach ri chuid chompach an sin dh’éigh àireach uasal nam mucan:
“Thugaibh dhomh rogha nam muc, gus am marbh sinn do’n choigreach o’n chéin e,
agus a bharrachd gum buannaich sinn fhìn tha cian fulang dòruinn
thaobh nam muc tosg-gheala, ’s càch ag ithe ar saothrach gun dìoladh.”
’N déidh sin a ràdh, bhris e fiodh leis an umha aniochdmhor. Thug càch dha
cóig-bhliadhnach fìor-reamhar muice a steach is chuir iad an sin e
sheasamh ri taobh an teinntein; cha d’fhàg am mucair air dhìochuimhn
idir na diathan neo-bhàsmhor, oir chleachd e deagh thuigse, ach chaith e
gaoisid chinn na muic tosg-ghil ’san teine an toiseach mar cheud òrd
’s ghuidh air na diathan uile gun tilleadh Odusseus na mór-chéill
rìs gu thigh fhéin. Ag éirigh gu àirde, thug e, do’n chullach
buille le speilg dharaich dh’fhàg e o’n sgoltadh, is as chaidh a bheatha.
Gheàrr iad a sgòrnan ’s dhàth iad e ’s rinn iad deth bloighean an tiota.


[TD 209]

Chàirich am mucair ’san t-saill reamhair feòil amh, a’ tabhairt an toiseach
cuid as gach ball; chaith e sud ’san teine, air crathadh min eòrn’ air,
gheàrr iad a’ chuid eile ’m mìrean is spàrr iad air bharraibh nam bior iad;
ròsd iad ro-ealant’ iad, thug iad dheth uil’ iad is chuir iad air clàir iad
còmhla gu léir. Sheas am mucair a roinn—bu ro-cheart e ’na chridhe—.
Rinn e seachd pàirtean diubh uile, ’gan snaidheadh. aon diubh le ùrnuigh
chuir e a thaobh do na gruagaichean ’s Hermes, mac Maia, is roinn e
càch air gach fear; le druim fada, sìnteach a’ chullaich gheal-thosgaich
thug e an t-urram d’ Odusseus is chliùthaich e spiorad a thighearna.
Labhair Odusseus nan iomadach tionnsgal an sin ris, ag ràdhtainn:
“Guidheam, Eumaiois, gun cinn thu cho gaolach le Dieus ar n-athair
’s leam-sa, chionn thu thoirt urraim d’am leithid le beannachdan matha.”
Labhair thusa ’ga fhreagairt, Eumaiois, àirich nam mucan:
“Ith, fhir neo-rathail de choigrich, ’s bi ait as a’ bhiadh so, a leithid
’s th’ againn; ’s e dia bheir aon rud ’s a dh’fhàgas uainn an rud eile,
nì ’sam bith ’s math leis ’na chridhe, oir ’s aige tha cumhachd nan uile.”
’G ràdh sin, loisg e na h-ìobairtean tòis do na diathan sìorruidh;
dh’ìobair e ’n sin fìon lasrach is chuir e an làmhan Odusseus,
creachadair bhailtean, a’ chuach, ’s ri taobh earrainn fhéin rinn e suidhe.
Riaraich Mesaulios orr’ aran; leis fhéin a shealbhaich am mucair
esan, ’s a thighearna cheana air falbh, gun fhaighneachd o’n bhanrigh
’s Lartes an t-aosda; bho Thaphaich a cheannaich e ’n duine le mhaoin fhéin.
Shìn iad an làmhan a dh’ionnsaigh an annlain bha deas air am beulaibh,
agus nuair dh’fhògair iad uapa cion dighe is bìdh, thug Mesaulios
uap’ an t-aran, is sàsaicht’ le feòil ’s aran, thogair iad laighe.
Thàinig orr’ oidhche chiar-ghealaich is dhoirbh an sin, is bha uisg’ ann
rè fad na h-oidhche, ’s shéid as an iar a’ ghaoth mhór a tha sìor-fhliuch.
Bhruidhinn Odusseus ’nam measg an sin, ’s e feuchainn a’ mhucair,
dh’fhios ach an toireadh e chleòca dheth idir ’s thoirt dà no am brodadh
aon d’a chompaich gu sin, oir b’anbarrach cùramach uim’ e:
Eisd nis, Eumaiois, ’s a chompachaibh eil’ uile; ’n déidh facal iarrtais
innsidh mi sgeul, oir ’s e fìon, deoch bhoil’, tha ’gam ghrìosd; is esan
bhrodas gu seinn fear, ge mór bhios a thùr, ’s gu gàireachdaich mhaothail,
’s chuireas gu danns’ e ’s gu cainnt leigeil uaidhe b’fheàrr bhith gun labhairt.
Ach nis o’n thog mi idir mo rabhd, cha chum mi an cleith e.
O nach b’ òg mi ’s mo neart cho seasmhach ’s nuair thug sinn feachd falaich


[TD 210]

suas ris an Tròidh, ’ga réiteach! B’ Odusseus is Menelas Atreus
stiùir e, ’s leotha bu mhis’ an treas ceannard; b’iad fhéin rinn mo chuireadh.
Ach nis an déidh dhuinn tighinn do’n chathair ’s do’n bhalla chas, laigh sinn
timchioll an dùin ’n tiugh-phreasan feadh luachrach ’s boglaich, crùbte
sìos fo ’r n-airm. Nuair thuit a’ ghaoth tuath, thàinig oidhche bha doirbh oirnn
’s chaidil iad soisneach, an guaillean fo chòmhdach nan targaid; ach mise—
dh’fhàg mi, ’s mi tighinn, mo chleòc’ aig mo chompaich le m’ ghòraich’, ’s nach d’shaoil mi
fuachd thigh’nn a dh’aindeoin sin; b’ann a lean mi gun nì ach mo sgiath iad
’s aparan soilleir. An tràth bha ’n treas cuid de’n oidhche ann cheana
’s reultan air gluasad thairis, an sin thuirt mi fhìn ri Odusseus,
tabhairt da uinnleig, ’s e dlùth—thug esan domh éisdeachd gu h-ullamh—
“Ghineil Dieus, a Mhic Lartes, Odusseus nan iomadach innleachd,
’s deimhinn nach measg nam beò bhios mi tuilleadh; tha ’m fuachd so ’gam mharbhadh,
chionn ’s nach eil cleòc’ agam; b’iomrall chuir dia mi, gum bithinn am freasdal
léin’ a mhàin, ’s a nis chan eil aon dol as agam tuilleadh.”
Sin rinn mi ràdh; ghabh esan an tiot’ an rùn so ’na inntinn,
leithid ’s a bha e araon chum comhairle thionnsgnadh ’s gu cogadh:
“Clos ort an dràsda, mu’n cluinn aon eil’ thu am measg nan Achaibheach.”
’G ràdh sin, thog e air uilinn a cheann is labhair e facal:
“Eisdibh, a chàirdean; o dhia thàinig bruadar d’am ionnsaigh am chadal;
’s fìor fhad’ o ’r longan a tha sinn air tighinn; ach duine bhith agam
bheireadh leis brath d’ Agamemnon Mac Atreus, aoghair nam pobull,
dh’fheuch an grìosadh e barrachd fhear fhathast gu teachd o na longan.”
Sin mar a thubhairt e; dh’éirich an uair sin Töas Andraimoin,
grad, ’s chuir e bhuaidh’ a chleòca de phurpur ’s shìn e ’na dheann-ruith
dh’ionnsaigh nan long; laigh mise ’na aodach-san ait, gus na bhoillsg oirnn
madainn na h-òr-chathrach. Nis nach b’ òg mi ’s mo neart bhith cho seasmhach!
bheireadh neach cleòca dhomh ’n àirigh nam mucair tre choibhneas ’s meas deagh fhir;
ach ’s ann tha daoine ’gam dhìmeas, is éideadh truagh air mo cholainn.”
Labhair thusa ’ga fhreagairt, Eumaiois, àirich nam mucan:
“Sheanair, ’s gasda da rìribh an sgeul a dh’aithris thu, ’s facal
idir cha d’abair thu seach na tha ceart, no gun bhuannachd; a chionn sin
aon chuid éideadh no nì air bith eile ’s iomchuidh gum faigheadh
achuingeach, fiosraiche dheuchainn, ’s e tachairt ’nar measg, cha bhi dhìth ort,


[TD 211]

nis; ach ’sa’ mhadainn co  dhiùbh bidh tu haoiseadh do luideagan fhéin ort,
oir chan eil cleòcannan lìonmhor an so is caochlaidhean léintean
chòmhdach neach, ach a mhain té am fear. Ach aon uair ’s gun till ruinn
mac cridh’ Odusseus, ’s esan bheir cleòca dhut ’s léine gu d’ chòmhdach
’s aiseag do dh’àite sam bith far ’n iarr do mhiann is do chridhe.”
’N déidh sin a chantainn, leum e an àird, is faisg air an teine
chuir e dha seid is chaith e oirr’ craicinn chaorach is ghobhar.
Sin far na shìn Odusseus; air uachdar thilg esan plaide
mhór agus thiugh bha laigh’ aige fhéin ri làimh mar ath-aodach,
chum a chur air gu chòmhdach, nuair dh’éireadh doireann bhiodh fuathsach.
Sin mar a chaidh an t-Odusseus a laighe an sud, agus faisg air
laigh na fir òga; cha d’thaitinn a leabaidh bhith ’n sud ris a’ mhucair,
laighe astar o mhucan, ach chuir e e fhéin ann an uidheam,
chum dol a mach. Bha Odusseus ait, o’n bha cùram d’a stoc-san
aige am barrachd, ’s e cian. Mu ghuaillibh treun chaith am mucair
geur-lann an tùs ’s chuir e cleòc’ uime, dìdean o ghaoith, fear bha fìor thiugh.
Suas thog e leis bian goibhre, té mhór dheagh-bhiadhta, is ghlac e
sleagh bhiorach, dìon o dhaoine ’s o choin, ’s chaidh e laighe far’ ’m b’ àbhaist
mucan nan geal-thosg bhith cadal am fasgadh gaoith tuath fo chreig fhrògaich.


[TD 212]

LAOIDH ODUSSEUS

Leabhar XV

GEÀRR-IOMRADH:

Tadhal Aténe air Télemach an Sparta; a comhairle mu dhol dachaigh is mar sheachnas e faire-fhalaich nan suirghich; gabhaidh e beannachd le Menelȃ̀os is le Eilidh agus gheibh e coibhneas is tìodhlacan uapa; mìnichear manadh le Eilidh; togaidh Telemach is Peisistratos orra is dealaichidh iad faisg air Pulos; thig am fàidh Teoclumenos, ag iarraidh aisig air Télemach; gabhar air bòrd e, agus seachnaidh an long faire-fhalaich nan suirgheach.

MÌNEACHADH:

Còrn dà-chuachach—Cupa gu h-àrd is cupa aig a’ bhonn; their cuid gur e còrn dà-chluasach bu chòir a ràdh.

Thaisg e ’sa’ bhocs’ iad—Mar a theireamaid ’bocsa na cartach’.

Fuath-chreiche aitreabh—’Sa’ Ghreugais<eng>‘dasplétis erìnus’; <gai>chan eil cinnt mu’n eadar-theangachadh, ach saoilear gur ciall da ‘fuath no spiorad-millidh theaghlach no thigh.’

Thug e dhachaigh d’ a bhràthair céile—B’e a bhràthair Bias agus b’e a’ chéile Péro, nighean Néleus. Tha an sgeul air innse cuideachd ’san xi leabhar deug de Laoidh Odusseus.

Air tàilleabh tìodhlacan mnatha — Thug Poluneices slabhraidh-mhuineil òir d’ Eriphùle, bean Amphiaraois, gu toirt air a céile dol gu cogadh ’sna mharbhadh esan is móran eile.

Dh’fhios ach an sìn neach cuach rium is gréim—i.e. biadh is deoch.

Faich’ iaruinn nan speur—Bha obair iaruinn ùr aig an ám; theagamh gun do choltaich iad a dhath ri dath an adhair ghuirm.

Là an dunaidh—là a’ bhàis, theirte cuideachd ’an droch là’, ‘latha na daorsa’ daorso; ‘latha a thillidh’ a thilleadh.

Seabhag, teachdair siùbhlach Apollooin—B’ Apollon dia na fiosachd.


[TD 213]

Nis chaidh Pallas Aténe gu Sparta nan réidhleanan farsuing
ghrìosad mac suaicheant’ Odusseus a’ mhór-chridh’ gu tilleadh ’s a chuimhne
bhrodadh gu falbh. Is fhuair i Télemach ’s mac allail Nestoir
cadal an aghaidh tigh Mhenelais chliùtich, Mac Nestoir fo cheannsal
mìn-shuain, ach Télemach—air-san cha b’shéimh-shuain idir bha laighe;
b’ann a bha iomaguin mu athair feadh ám naomh-shàchair na h-oidhche
cumail ’ga dhùsgadh. A’ seasamh ri thaobh thuirt Aténe nan liath-shùl:
“Thélemach, seachran cian o do dhachaigh chan iomchuidh dhut tuilleadh,
fàgail do mhaoin ’s fhear cho uaibhreach ad thigh; tha cunnart gun roinn iad
’s dòcha ’s gun ith iad do chuid, ’s tu fhéin dol air thuras mi-tharbhach.
Ach bi grìosad gu luath air Menelas, laoch math ’sa’ ghàir-chath,
t’aiseag, gum faigh thu do mhàthair neo-mheangail fhathast ad dhachaigh,
oir tha a h-athair ’s a bràithrean ag iarraidh a nis oirr’ i phòsadh
Eurumach; ’s esan tha barradh nan suirgheach uile le dhuaisean
’s mheudaich e thìodhlacan pòsaidh. ’S math dh’fhaodte gun toir i bho t’aitribh
ulaidh do t’aindeoin, oir’s fios dut mar ’s beus do chridhe na mnatha;
tigh an fhir phòsas i dh’iarras i mheudachadh, ’s clann bh’aice roimhe
’s ceud fhear pòsda cha chuimhnich ’s chan fhidir i tuilleadh, ’s nach beò e.
Dh’fhaodadh tu fhéin dol is earbsa gach ni ri té bhios tu saoilsinn
’s fheàrr de do mhnathan-muinntir, gum foillsich dhut dee bean chlùteach.
Nì eile cuiridh mi ’n céill dut, ’s thoir thusa fainear e ’nad inntinn;
’s ann tha na suirghich as uaisle ’gad fhaire dh’aon ghnothach an caolas
Itaca ’s Shamois chreagaich, ’s iad titheach do mharbhadh, mu’n ruig thu
dùthaich do shinnsre; ach sin cha chreid mi; ’s iomadh fear roimh sin
bhios aig an ùir de na suirghich tha ort-sa ’g ithe do stòrais.
Ach bi cumail do bhirlinn dheagh-dhèanta fad’ o na h-innsean,
’s seòl air an oidhche cuideachd, is cuiridh i soirbheas ad dheaghaidh,
’n té de dhiathan neo-bhàsmhor tha cumail a sùl ort ’s ’gad ghleidheadh,
Nis nuair ruigeas tu ceud chladach Itaca, grios chun a’ bhaile
bhirlinn ’s do chompaich uil’, ach ruig fhéin an toiseach an t-àireach,
esan ’s fear-coimhid do mhuc ’s tha cho bàidheil riut-sa ’s a bha e.
Caidil an oidhch’ an sin ’s grìos esan a steach chun a’ bhaile
dh’innse do Phénelopeia ro-chéillidh an naidheachd gum bheil thu
tèaruint’ aice ’s gum bheil thu air tilleadh air t’ais o Phulos.”
’N déidh sin a chantainn, chaidh ise dh’Olumpos àrd, agus mhosgail
esan Mac Nestoir o shéimh-shuain, ’ga bhrodadh le breab is ag ràdh ris:


[TD 214]

“Dùisg, a Pheisistratois Nestoir; thoir chuige ’s cuingich fo ’n charbad
gearrain nan slàn-ladhar, chum ’s gun crìochnaich sinn cuid de ar slighe.”
Labhair Peisistratos Nestoir an uair sin ris-san ’ga fhreagairt:
“Thélemach, miannach ’s gum bheil sinn gu ’r slighe, cha chomasach idir
steudan a stiùireadh troimh ’n oidhche dhuibh, dhoilleir; bidh mhadainn an tiot’ ann.
Ach fan gun giùlain an laoch, Mac Atreus cliùiteach nam pìcean,
Menelas, gibhtean ’s gun cuir e ’sa’ charbad iad ’s caomh-fhacal furtachd
labhairt, mu ’n aisig e bhuaidh’ sinn, oir ’s esan bhios aoigh fad a làithean
cuimhneachadh, biadhtaiche choigreach a chum ris aoigheachd is coibhneas.”
Sin rinn e ràdh; air ball thàinig madainn na h-òr-chathrach, ’s orra
dhlùthaich Menelas, laoch math ’sa’ ghàir-chath, ag éirigh o leabaidh
’n àird o shlios Eilidh nan grinn-chiabh. Nuair mhothaich mac gaolach Odusseus
dha-san, chuir e le cabhaig a léine rìomhach mu cholainn;
’s thilg e a bhrat, falluing mhór, air a ghuaillibh treuna, an gaisgeach;
ghabh e a mach air an dorus, ’s a’ seasamh faisg air Mac Atreus,
labhair Télemach ris, mac gaolach Odusseus fhlathail:
“Dhalta Dhieus, a Mhic Atreus, a Mhenelais, phrìomh-fhir nam pobull,
aisig uat mi gun dàil gu dùthaich ghaolaich mo shinnsre,
oir tha mo chridhe cheana ag iargain tilleadh gu m’dhachaigh.”
Fhreagair Menelas, laoch math ’sa’ ghàir-chath, esan an uair sin:
“Thélemach, ’s mise co dhiùbh fear nach cum idir fada an so thu,
’s cabhag gu tilleadh ort, ’S diùmbach mi cuideachd de bhiadhtaiche eile
chleachdas ro-choibhneas ’s ro-fhuath; is measarrachd ’s fheàrr anns na h-uile.
’S olc co-ionnan neach ghrìosas an t-aoigh nach deònach air fàgail
’s bhacas an cabhagach; ’s dlighe an aoigh th’ agad bàidh, ach, mas miann leis,
aiseag. Ach fan gun giùlain mi mach ’s gun cuir mi ’sa’ charbad
tiodhlacan grinn ’s gum faic thu fhéin iad, ’s gun toir mi do m’mhnathan
òrdugh dinneir a dhèanamh ’san talla o’n phailteas tha ’s tigh so.
’S adhbhar urraim araon e ’s òirdheirceas ’s buannachd gun gabh sibh
dìnneir, mu’n siubhail sibh dùthaich tha mór, neo-chrìochnach. Mas math leat
cuairt chur troimh mheadhon Argois is Hellais, ’s gum falbh mis’ ad chomunn,
cuiridh mi eich dhut fo chuing ’s bheir mi iùl dut gu bailtean dhaoine;
agus cha chuirear air falbh sinn le duine mar ràinig, ach bheir e
aon rud co dhiùbh gu thoìrt leinn, fear de choireachan trì-chasach deagh phràis,
’s docha, no mias, corn òir, no caigeann mhuileid le chéile.”
Labhair Télemach ciallach an uair sin ris-san o ’ga fhreagairt:


[TD 215]

“Dhalta Dhieus, Mhenelä̀ois Mhic Atreus, a phrìomh-fhir nam pobull,
’s math leam dhol dachaigh a nis; cha d’fhàg mi am dheaghaidh, ’s mi tighinn,
duin’ air mo mhaoin ’na fhear-gleidhidh, is dh’fhaodte feadh ’s shireas mi m’athair,
samhuil nan dia, gun caillear mi fhìn no deagh thasgaidh o m’thigh orm.”
Ach air do Mhenelas, laoch math ’sa’ ghàir-chath, an nì sin a chluinntinn,
thuirt e r’a mhnaoi air ball ’s ri mhnathan-muinntir iad dinneir
dhèanamh ’san talla o’n phailteas bha stigh. Agus thàinig gu dlùth dha
mac Bhöétois, Eteoneus, ag éirigh o leabaidh, ’s nach b’fhada
bhuaidhe-san thuinich e. Ris-san thuirt Menelas, laoch math ’sa’ ghàir-chath,
tein’ fhadadh ’s feòil a ròsdadh, ’s cha tug e eas-ùmhlachd air cluinntinn.
Theàrnaich e fhéin, ’s cha b’ann ’na aonar, gu seòmar cùbhraidh;
còmhla ris dh’fhalbh Megapentes is Eilidh. An déidh dha an t-àite
ruigheachd far’n laigh a chuid ulaidh taisgte, an sin thagh Mac Atreus
còrn dà-chuachach ’s dh’òrduich e mhac Megapentes e ghiùlan
bóla airgid. Sheas Eilidh r’ a cistean; sin far ’n robh aice
gùintean a rinn i fhéin, ’s iad buileach de ghréis-obair dhealbhaich.
Dhiùbh-san thog Eilidh, an t-sàr-bhean, am fear bu ghrinne ’na ghréiseadh
agus bu mhò ’s thug i leath’ e; bha soills’ mar rionnaig dheth, ’s b’ ìsle
laigh e na càch. An sin thog iad orra troimh ’n tigh, gus an tàinig
dh’ionnsaigh Thélemach; ris-san thuirt Menelas Bàn facal seanchais:
“Thélemach, dearbh thoireadh Dieus, fear-pòsd’ garbh-thartarach Hére,
dhut-sa do thuras, mar ’s miann le d’chridhe, gu crìch. As na gibhtean
th’agam a’ laighe taisgt’ am thigh bheir mi dhut fear as bòidhche,
prìseile; bheir mi dhut bóla deagh-dhèanta; ’s de dh’airgiod e uile
’s oirean air snasaicht’ le òr, obair Hephaistois; thug an gaisgeach
Paidimos, rìgh nan Sidónach e dhomh, nuair dh’fhasgaidh a thigh mi,
tilleadh dhachaigh an taobh ud. ’S ann dut-sa bu mhath leam so thabhairt.”
’N déidh sin a ràdh, ’na làmhan-san chàirich Mac Atreus, an gaisgeach,
còrn dà-chuachach, ’s ghiùlain an treun Megapentes is chuir e
’m bóla deàlrach airgid an sud air a bheulaibh. Sheas faisg dha
Eilidh nan gruaidhean bòidheach, ’s an gùn ’na làmhan, is thubhairt;
“Builichidh mise cuideachd ort tìodhlac, mhic ghaoil, agus so e,
cuimhneachan làmhan Eilidh gu latha do bhainnse ro-mhiannaicht’,
éideadh do d’ mhnaoi; gu sin aig do mhàthair ionmhuinn ’san aitribh
laigheadh e. Agus gun b’ ait bhios do thighinn fhéin, tha mi guidhe,
dh’ionnsaigh do thalla dheagh-thogte ’s a dh’ionnsaigh dùthaich do shinnsre.”


[TD 216]

’N déidh sin a ràdh, chuir i dha e ’na làimh, ’s ghabh esan gu h-ait e.
Ghabh Peisistratos gaisgeil na tìodhlacan ’s thaisg e ’sa’ bhocs’ iad,
’g amharc orr’ uile le ìongnadh. Thug Menelas Bàn na fir ’n déidh sin
dh’ionnsaigh an tighe, ’s shuidh iad an sin air cathraichean ’s seisean.
Ghiùlain bean-mhuinntir uisg’ làmh an cuinneig ghrinn òir agus dhòirt i
sìos e ’m méis airgid gu ionnlaid is tharruing i ’m fagus bòrd lìomhta.
Ghiùlain bean spéiseil tighe dhaibh aran is chuir i ri ’n làimh e
’s móran annlain a bhàrr air, a’ toirt o na bh’ aice gu fialaidh.
Dlùth dhaibh bha Mac Bhöétois a’ gearradh feòla is roinn e
earrannan orra, ’s dhòirt mac Mhenelais chliùitich am fìon daibh.
Shìn iad an làmhan a dh’ionnsaigh an annlain bha deas air am beulaibh;
agus nuair dh’fhògair iad uapa cion dighe ’s bìdh, b’ann an tràth sin
chuingich Télemach ’s mac allail Nestoir na h-eidh, is air dìreadh
suas air a’ charbad dhealbhach, o’n ghrian-thigh ro-fhuaimneach ’s o’n gheata
ghluais iad. ’Nan déidh chaidh Mac Atreus, am Menelas Bàn, is ’na dheas-làimh
fìon cridhe meal’ aige ’n òr-chuaich, gun dòirteadh iad ofrail mu ’m falbhadh.
Sheas e air beulaibh nan each is labhair e, tomhadh sud riutha:
“Beannachd le chéile dhuibh, ògaibh, ’s do Nestor, aoghair nam pobull,
thoiribh mo bheannachd, oir dearbh bu chaomhail e rium-sa mar athair,
feadh ’s bha sinn, mic nan Achaibheach, a’ cogadh an dùthaich na Tròidhe.”
Labhair Télemach ciallach an uair sin ris-san ’ga fhreagairt:
“Seadh, dhalta Dhieus, so innsidh sinn da-san uile, air ruigheachd,
ionnan ’s mar their thu. Nach bithinn-s’ cho cinnteach gum faighinn Odusseus
stigh, air dhomh Itaca ruigheachd, is aithris mar fhuair mi gach coibhneas
uat-sa, mu’n tàinig mi, ’s iomadh gibht thaisgte’ mhath air mo ghiùlan!”
Agus air dha sinn a ràdh, thàinig eun chuige deiseal air iteig,
ielair ’s na h-ìnean gèadh geal aice b’aitbheiseach meudachd,
fear as an lainn ’s e tàtach; lean fir agus mnathan i, ’g éigheach;
thàinig ise gu dlùth dhaibh is shaighd i air beulaibh a’ charbaid,
deiseal; rinn iadsan sòlas, ’ga faicinn, ’s bhlàthaich ’nam broillich
uile an cridheachan. Thòisich Peisistratos Nestoir ri càinnt riu:
“Dhalta Dhieus, gabh beachd, a Mhenelais, phrìomh-fhir nam pobull,
ach am b’ann duinne nochd Dieus an comharradh so, no ’m b’ ann dut-sa.”
Sin mar a thubhairt e, ’s mheòraich am Menelas, annsachd an Ares,
ciamar a mhìnicheadh esan da sud mar bu chòir dha, ’ga thuigsinn.
Ach ghabh Eilidh nan gùn fad’ an cothrom roimhe is thubhairt:


[TD 217]

“Eisdibh rium-sa, ’s bheir mise dhuibh fiosachd mar chuirear am inntinn
sin leis na diathan neo-bhàsmhor ’s mar shaoileas mi thig e gu buil duibh;
ionnan ’s mar ghlac an té so an gèadh bha ’ga àrach ’san aitribh,
tighinn o’n bheinn ’san robh aic’ a sloinneadh ’s a gineadh, is amhluidh
thilleas Odusseus dachaigh is gheibh e dìoghaltas, an deaghaidh
seachrain mhóir is móran de dh’olc fhulang, no tha e ’n dràsda
cheana ’na thigh, ’s e sìolachadh uilc do na suirghichean uile.”
Labhair Télemach ciallach an uair sin rithe ’ga freagairt:
“Dèanar mar sin le Dieus, fear-pòsda garbh-thartarach Hére;
bhithinn-s’ an sud cuideachd bhrìgh sin ag adhradh dhut-sa mar bhaindia.”
’G ràdh sin, leag e a’ chuip air na h-eich; shaighd iadsan gu fìor ghrad
mach troimh ’n bhaile a dh’ionnsaigh na machrach ’nan deann-ruith le dealas
’s chrath iad a’ chuing fad an latha, ’ga cumail an greim air gach ceann dith.
Chromaich a’ ghrian agus thòisich na sligheachan uile air ciaradh.
Ràinig iad Perai ’s tigh Dhiocles Orsilochois, mac ghin Alpheios;
sin far na chaidil iad oidhche, ’s chuir esan cuid aoigh air am beulaibh.
Nuair nochd ùr-ghinte madainn nan ròs-mheur, chuir iad na gearrain
rithis fo’n chuing is suas chaidh iad fhéin air a’ charbad dhealbhach.
Ghluais iad a mach as a’ ghrian-thigh ro-fhuaimneach ’s o’n gheata, is thug e
buille de’n chuip do na gearrain gu falbh. Cha b’aindeonach iadsan
sìneadh air réis ’s bu luath a ràinig iad baile cas Phulois.
Thòisich Télemach seanchas an sin ri mac Nestoir, ag ràdh ris:
“Ach, a mhic Nestoir, an tugadh tu gealladh dhomh ’s m’iarrtas a dhèanamh?
Their sinn gur càirdean sinn riamh fad an ama bho chomunn ar sinnsre;
’s comhaoisean cuideachd sinn, ’s cuiridh an turas so eadhon na’s fhaide
sinn an co-aontachadh inntinn. Na toir mi null seach an soitheach,
dhalt’ Dhieus; fàg mi an so, gus nach cum am bodach ’na thigh mi,
’s miann air bhith coibhneil, ge b’oil leam, ’s gum feum mise tilleadh car ealamh.”
Sin mar a thubhairt e; mheòraich MacNestoir ’na inntinn ach ciamar
ghealladh ’s a dhèanadh e dha e gu ceart. So shaoil e ’s e smuaintinn,
b’fheàrr dha; thionndaidh e eich ris an luath-luing ’s tiùrra na mara;
mach thug e ’s chuir e an deireadh an t-soithich na tìodhlacan grinne,
aodach is òr, na nithean a thug am Menelas da-san,
’s labhair e ris, ’ga ghrìosad, am briathran na h-iteige siùbhlaich:
“Theirig a nis le cabhaig air bòrd ’s iarr sin air do chompaich
uile, mu’n ruig mise ’n tigh ’s gun innis mi ’n naidheachd do’n bhodach.


[TD 218]

’S math a tha fhios so agam-s’ am inntinn ’s am chridhe; cha leig e
bhuaidh’ thu; cho ceannsalach sin tha spiorad an fhir ud; ’s ann thig e
dìreach an so gu d’chuireadh e fhéin, ’s ar leam-sa nach till e
falamh air ais, oir ’s mór bhios de chorruich a dh’aindeoin sin fhéin air.”
’N déidh sin a chantainn, ma ta, air an ais chuir e eich nam mong àlainn
dh’ionnsaigh baile nam Pulach ’s bu luath dha ruigheachd an tighe.
Ach thug an Télemach òrdugh d’ a chompaich, ’gam brodadh ’s a’ cantainn:
“Cuiribh na buill sin an òrdugh ’san luing dhuibh, a chompachaibh, ’s biomaid
dìreadh air bòrd sinn fhìn, gus an crìochnaich sinn cuid de ar slighe.”
Sin rinn e ràdh; thug iadsan gu fìor ealamh éisdeachd dha ’s ùmhlachd
’s uime sin chaidh an tiot’ air bòrd is shuidh air na tobhtaibh.
B’ann ris an obair sin bha e aig deireadh na luinge ’s ri ùrnuigh
’s ìobradh d’Atene, nuair thàinig am fagus da duine á tìr chéin,
fògraich’ as Argos an déidh fear a mharbhadh; b’fhiosaich’ e, ’n sloinneadh
glùn o Mhelampus bha roimh sin air ám a’ còmhnaidh am Pulos,
màthair chaorach, fear saidhbhir a’ tuineadh an lùchairt ro-bharrail
measg fhearaibh Phulois. Ach chaidh e an sin gu dùthaich luchd eile,
teicheadh o fhearann a shinnsr’, o Néleus a’ mhór-chridhe, duine
b’àrdanaich’ measg nam beò; chum esan gu coimhlionadh bliadhna
móran maoin’ air le fòirneart, ’s e fhéin an tigh Phulacois, ceangailt’
aca an geimhlean doirbh, a’ fulang chruaidh-phian mu nigh’n Néleus
’s trom-chuthach chuireadh air-san ’na spiorad le Fuath-chreiche aitreabh.
Sheachainn Melampus a dh’aindeoin am bàs is shaodaich e Phulos
daimh an ro-bhùirein a mach as Pulace ’s dhìol e air Néleus,
samhuil nan dia, obair mhi-chiatach ’s thug e dhachaigh d’a bhràthair
céile. Ach dh’fhalbh e gu dùthaich luchd eile, gu innis nan gearran,
Argos, oir b’ann an sin bha chrannchur bhith còmhnaidh, ’s e riaghladh
mór-shluaigh Argaich. ’S an àite sin phòs e céile is thog e
lùchairt àrd-mhullaich. Ghin e Antiphates ’s Mantios, mic làidir;
ghin an t-Antiphates Oicleus a’ mhór-chridhe, ’s Oicleus Amphiaraos,
brosnaiche slòigh, d’an tug Dieus, fear na targaid, ’s Apollon am barrachd
coibhneas gach gràidh o’n chridh’, ach cha d’ràinig e starsach na h-aoise;
fhuair e am bàs an Tébe air tailleabh tìodhlacan mnatha.
Uaidhe-san ghineadh mic, Amphiloch ’s Alcmaon. Agus Mantios—
b’esan a ghin Polupheides is Cleitos; ach ghlacadh tre mhaise
Cleitos le Madainn na h-òr-chathrach, chum e bhith measg nan neo-bhàsmhor;


[TD 219]

nis a thaobh Pholupheides an àrd-chridhe—rinn an t-Apollon
dheth-san am fiosaiche b’fheàrr fad’ de dhaoine, o’n bhàsaich Amphiaraos;
b’esan rinn imrich d’Hupeiresïé, gabhail feirge ri athair,
agus an sin bha e còmhnaidh ’s ri fiosachd do’n t-saoghal gu h-iomlan.
Mac-san, ma ta,—b’e ainm Teoclumenos—thàinig d’ a ionnsaigh
’s sheas e ’san ám sin faisg air Télemach fhuair e ri ùrnuigh
agus ri ìobradh fìon’ aig cliathaich na luath-luing duibhe;
’s bhruidhinn e, labhairt ris-san am briathran na h-iteige siùbhlaich:
“Charaid, o’n tha mi ’gad fhaotainn a’ losgadh ìobairt ’san àit so,
guidheam air sgàth nan ìobairt ’s an dé ’s do phears’ fhéin is do chompach
leanas tu; innis domh so gun mhearachd, ’s mi farraid, ’s na ceil e;
có thu de dhaoine ’s cia as dut? C’àit bheil do bhaile ’s do dhìlsean?”
Labhair Télemach ciallach an uair sin ris-san ’ga fhreagairt:
“Dearbh ’s mise dh’innseas sin dut gu fìor neo-chlaonach, a choigrich;
’s ann as Itaca thaobh sliochd thà mi, ’s is m’athair Odusseus,
ochan! nam beò e, ach nis ’s ann chailleadh e cheana le bàs olc.
’S fàth mu’n tàinig mi ’n dràsda, toirt leam mo chompach ’s mo luing duibh,
chum ’s gum fidir mi sgeul air m’athair a dh’fhalbh o chionn fhada.”
Labhair ris-san an sin Teoclumenos ìomhaigh nan diathan:
“Sin mar tha mise—triall o mo dhùthchas; mharbh mi fear-cinnidh;
’s lìonmhor a bhràithrean ’s a dhaimhich feadh Argois, innis nan gearran,
agus is mór an cumhachd am measg nan Achaibheach. Air seachnadh
bàis o na fir sin ’s dubh-aoig, tha mi teicheadh, oir theagamh gur crannchur
nis domh bhith falbhan feadh dhaoine. Ach cuir air do luing mi, o ’s ort-sa
guidheam, fògraich’, mu’n cuir iad gu bàs mi, oir, saoileam, tha ’n tòir orm.”
Labhair Télemach ciallach an uair sin ris-san ’ga fhreagairt:
“Dearbh cha spàrr mi air falbh thu bho m’bhirlinn chothromaich, ’s miann ort
tighinn; ach lean mi, ’s gheibh thu an sud leithid ’s th’ againn de dh’aoigheachd.”
’N déidh sin a ràdh, ghabh e bhuaidh’ an t-sleagh umha; air clàr na luing cuimir
shìn e i ’s dhìrich e fhéin air bòrd long chaitheamh nan cuantan.
Shuidh e ’na deireadh an sin, ’s Teoclumenos chuir e r’a thaobh fhéin;
dh’fhuasgladh na taodan-deiridh le càch. Thug Télemach òrdugh,
grìosad a chompach, gu breith air na buill; dh’éisd iadsan gu h-ealamh.
Thog iad an àird an crann giuthais is sheas iad e ’n toll anns an trobha
’s cheangail iad sìos e le staghan an toisich; na siùil gheala shlaod iad
suas le iallaibh deagh-thoinnte de chraiceann daimh. Chuir Aténe,


[TD 220]

baindia nan liath-shùl, soirbheas ’nan deaghaidh ’gan leantainn ’s e sitheadh
garg troimh ’n speur, ’s gun ruitheadh an long gu fìor ghrad a’ taisdeal
sàl-uisg’ a’ chuain. Chaidh iad seachad air Crunoi ’s Calcis shruth-bhòidhich.
Chromaich a’ ghrian agus thòisich na sligheachan uile air ciaradh.
Dhlùthaich i, grìosta le soirbheas an Dieus, ri Peai agus seachad
thairis air Elis àlainn am bheil na h-Epeidhich a’ riaghladh,
agus a rìs á sin chuir e ceann ris na hEileana Geura,
cnuasachadh smaoin ’san ám ach an seachnadh e bàs no an glact’ e.
Nise ri ’n suipeir ’sa’ bhothan bha ’m mucair uasal ’s Odusseus,
agus ri ’n taobh bha càch de na fir a’ gabhail an suipeir.
Ach nuair a dh’fhògair iad uapa cion bìdh agus dighe, ’nam measg-san
labhair Odusseus, ’s e feuchainn a’ mhucair ’s an gabhadh e dòigheil
fhathast ris ’s iarraidh air fuireach an sud, no ’n grìosadh e ’n bhail’ e:
“Eisd, Eumaiois, a nis is sibhe’, a chompachaibh uile;
’s miann leam dol uaibh’ do’n bhaile ’sa’ mhadainn a shireadh na déirce,
chum ’s nach caith mi gu buileach do stòr ort fhéin ’s air do chompaich.
Ach thoir dhomh comhairle mhath ’s cuir cuide rium treòraiche gasda
bheir mi an sud. Bidh mi fhìn le m’ éiginn a’ falbhan troimh ’n bhaile,
dh’fhios ach an sìn neach cuach rium is gréim, ’s dol gu lùchairt Odusseus,
samhuil nan dia, bheirinn naidheachd do Phénelopeia ro-chéillidh
’s reachainn am measg nan suirgheach, fir uaibhreach, dh’fhios ach an toir iad
dinneir dhomh, ’s annlan ac’ an ro-phailteas. ’S luath dhèanainn gleusda
leithid de dh’obair ’nam measg ’s a dh’iarradh iad. Their mi gu saor riut,
’s thoir-sa fainear e ’s éisd rium; tre ghràs an teachdair Hermeias
chuireas dreach ’s cliù air obair gach fir, an gnothach fhear-muinntir
aon neach eile cha chumadh rium ceum, gu cur teine gu math air,
sgoltadh fiodh chrìn, roinn feòla, gu rosdadh ’s dòrtadh an fhìona,
leithid de ghnothaichean seirbhis ’s bhios mithean a’ dèanamh do mhaithean.”
Thuirt thu le mór-thruas ris-san, Eumaiois, àirich nam mucan:
“O mise, charaid! C’uim tharmaich an smuain sin ad inntinn? Air m’fhacal
’s tusa co dhiùbh fear tha ’g iarraidh do bhàis ’san làraich, mas miann leat
gabhail da rìribh measg còmhlan nan suirgheach tha ’n uabhar ’s am fòirneart
ruigheachd faich’ iaruinn nan speur. Chan idir do leithid-s’ luchd-muinntir
fòpa-san; ’s òigearan còmhdaicht’ an cleòcannan ’s léintean gu ciatach,
slìom-cheannach daonnan ’s glan-ghnùiseach na fir bhios ri muinntireas daibh-san,
’s trom tha ’m bùird dheagh-lìomhta le feòil is fìon is aran.


[TD 221]

Siuthad, fan, oir cha dorranach aon chuid mi fhìn no fear eile
measg nan compach a th’agam thu dh’fhuireach ’nar dail. Ach nuair thilleas
mac cridh’ Odusseus, ’s esan bheir cleòca dhut ’s léine gu d’ chòmhdach
’s aiseag do dh’àite sam bith far ’n iarr do mhiann is do chridhe.”
Thug e an sin da freagairt, Odusseus foighidneach, uasal:
“Guidheam, Eumaiois, gun cinn thu cho gaolach le Dieus ar n-athair
’s leam-s’, o’n chaisg thu bho m’fhalbhan is m’acain sheirbh mi. Na seachran
aon nì eile cha mhiosa do dhaoin’, ach air sgàth ’n goile mallaicht’
’s ann tha droch àmhgharan aca—fear thachras da seachran is beud ’s pian.
Nis o’n tha thu ’gam chumail ’s ag iarraidh mi fheitheamh-san, siuthad,
innis mu dheidhinn màthair Odusseus fhlathail domh ’s athair
dh’fhàg e air starsach na h-aois, ’s e falbh, ach am bheil iad air mhaireann
fhathast fo ghathan na gréine, no marbh ’s a nis an tigh Hàdes.”
Labhair an uair sin ris-san am mucair, prìomh-fhear measg dhaoine:
“Dearbh ’s mise dh’innseas sin dut gu fìor neo-chlaonach, a charaid,
’S beò Läertes, ach ’s daonnan a’ guidh’ air Dieus e gum meathadh
anam o cholainn, oir ’s fuathsach a chaoidh mu mhac a chaidh uaidhe
agus mu chéile phòsd’, té na h-inntinn glice, a léir e
sonraicht’, a’ seacadh as, ’s a-chuir e an seangarrachd thràthail.
Chaochail ise tre bhròn mu mac cliùteach le bàs goirt—na eugadh
duine mar sud bu charaid domh fhìn ’s dhèanadh gnìomharan càirdeil,
fear bhiodh a’ còmhnaidh an so! Nis am feadh ’s bha is’ ann, ge bu bhrònach,
fhad sin bu mhath leam a faighneachd ’s a farraid, o’n dh’àraich i fhéin mi
cuide ri Ktimene ghrinn nan gùn fad’, an nighean a b’òige
rug i; leatha-se thog i mi, ’s glé bheag bu lugha bha spéis domh.
Ach nuair a ràinig sinn ìre ro-mhiannaicht’ ar n-òige le chéile,
chuir iad an sin ise phòsadh gu Samos ’s fhuair iad na mìltean.
Chòmhdaich i mise le cleòc’ is léine, aodaichean fìor ghrinn,
’s chuir i mi dh’ionnsaigh na machrach, a’ tabhairt domh chuaran do m’chasan;
thug i bho cridhe dhomh gaol bha mór. Na nithean sin tha mi
nis ag ionndrainn. Gidheadh, air m’obair fhìn ris am bheil mi
cuiridh na diathan beannaicht’ domh àirde; bho toradh-se fhuair mi
biadh is deoch ’s rud a thoirt do dh’fhir spéiseil. O’n bhanrigh cha chomas
caomh-ghuth chluinntinn no gnìomh, o’n thuit plàigh air an tigh, na fir uaibhreach;
’s mór tha ionndrainn nan sgalag air bruidhinn am fochair na banrigh
’s faighneachd gach nì ’s bhith ’g ithe ’s ag òl ’s a’ toirt rud-eigin cuideachd


[TD 222]

’n déidh sin do’n mhachair, a leithid ’s a bhlàthaicheas cridheachan sgalag.”
Labhair ris-san ’ga fhreagairt Odusseus nan iomadach tionnsgal:
“Ochan, nach beag bha thu fhéin, Eumaiois, àirich nam mucan,
’n tràth chuireadh seachran fad’ ort o d’ phàrantan ’s dùthaich do shinnsre!
Siuthad, innis domh so agus cuir gu neo-chlaonach an céill e;
’n tur-chreach a thàinig air baile nan sligheachan farsuing an d’ fhuirich
t’athair ’s do mhàthair thighearnail, no ’n d’fhàgadh tusa ’nad ònar
muigh ri crodh no ri caoraich ’s gun ghlac fir naimhdeil thu ’n luingeis
’s reic iad thu dh’aitreabh an fhir so ’s gun tug e prìs ort a b’fhiach thu?”
Labhair an uair sin ris-san an mucair, prìomh-fhear measg dhaoine:
“Charaid, a chionn thu bhith faighneachd nan nithean sin dhìom is ’gam feòrach,
éisd nis ad thosd ’s bi subhach is suidh ag òl do chuid fìona.
’S iongantach fada a nis na h-oidhcheannan; faodaidh neach cadal
’s faodaidh e éisdeachd le aiteas ri sgeul. Cha stàth dhut roimh mhithich
laighe; is sgìos eadhon fad-chadal fhéin; ach de chàch—am fear ghrìosas
togradh a chridh’ e, mach e is caidleadh! Aig nochdadh na maidne
leanadh e mucan a mhaighstir an deaghaidh a bhidhidh. Ach sinne—
faigheamaid toil ’sa’ bhothan o àmhgharan goirte a chéile,
cuimhneachadh orra, ’s ag ithe ’s ag òl, oir ’nan déidh gheibh an duine
aiteas eadhon o phiantan—fear fhuair cheana mór-fhulang ’s seachran.
Ach sud cuiridh mi ’n céill dut, an nì tha thu faighneachd ’s a’ farraid.
Eilean àraidh tha ann, ma chual thu guth air, ’s is ainm da
Suria, tuath air Ortugïé, far bheil tionndadh na gréine,
eilean nach idir cho fìor làn sluaigh, ach ’s math e, deagh innis
chaorach’s chruidh, làn fìon agus pailt an cruithneachd, gun acras
riamh a’ teachd air an t-sluagh; cha mhò tha euslainte dhéisneach
eile air dùilean bochd, bàsmhor; ach nuair ruigeas treubhan dhaoine
aois feadh a’ bhaile, thig chuc’ Apollon, triath a’ bhogh’ airgid,
’s Artemis agus le ionnsaigh de’n gathan farasda, mìne
cuiridh iad eug iad. Ann tha dà bhaile; ’s roinneadh na h-uile
eatorra; orra le chéile bha m’athair-sa Ktésios a’ riaghladh,
Ktésios Mac Ormenois, duine bu choltach ri diathan neo-bhàsmhor.
Thàinig Poinich an sin, fir ainmeil nan luingeas, luchd-ceilge,
giùlan ’nan luing dhuibh mìltean de dh’annasan. Bhà an tigh m’athar
boirionnach Poineach, té mhór mhaiseach ’s ealant’ air obraichean grinne.
Aisd’ thug Poinich nan iol-phrat an car; b’ann an toiseach, ’s i nighe


[TD 223]

faisg air an luing, laigh fear leatha an sùgradh gaoil, rud a mheallas
cridheachan bhoirionnach maoth, fiù té ’nam measg tha deagh-ghnìomhach.
Chuir e an déidh sin ceist có ì ’s ce ’n t-ionad o’n tàinig.
Sheall ise dha gu ro-sgiobalt’ an sin tigh àrd-mhullach m’athar:
“’S ann as dùthaich a’ phràis phailt, Sìdon, a thagras mi thà mi;
’s nighean mi dh’Arubas, neach a tha bheairteas a’ sruthadh thairis;
ach ghlac Taphaich, fir-reubainn, mi teàrnadh o’n mhachair, ’s ’gam ghiùlan
chuige so, reic iad thigh ’n fhir so mi, ’s thug e prìs daibh a b’fhiach mi.”
Labhair an uair sin rithe am fear ud a laigh leath’ an uaigneas:
“Nis an rachadh tu rithis air t’ais leinne dh’ionnsaigh do dhachaigh,
chum tigh àrd-mhullach t’athar ’s do mhàthar fhaicinn is iadsan
cuideachd, oir ’s beò iad fhathast le cinnt, is ainm dhiubh bhith beairteach.”
Bhruidhinn a’ bhean ris an uair sin ’s thug i dha freagairt, a’ cantainn:
“Dh’fhaodadh sin a bhith cuideachd, nan deònaicheadh sibhs’, a luchd-seòlaidh,
dearbhadh a thabhairt le mionnan gun toir sibh gun bheud mi do m’dhachaigh.”
Sin mar a thubhairt i; mhionnaich iad uile ri sin, mar a dh’iarr i,
agus nuair thug iad am mionnan ’s a chuir iad crìoch air a’ bhòid ud,
bhruidhinn a’ bhean a rithis ’nam measg agus thuirt i, ’gam freagairt:
“Clos a nis oirbh; na bruidhneadh fear rium d’ur compaich, ’s e tachairt
orm air an t-sràid no dh’fhaoidte mu ’n tobar, mu’n téid neach do’n lùchairt
’s innse do’n bhodach ’s gun ceangail e mise ’n slabhraidhean cruaidhe,
gabhail amharuis, ’s mu’n tùr e sgrios duibh-se. Ach cumaibh ’nur broillich
m’earail is grìosaibh ceannach ur bathair; ach nuair bhios ur soitheach
lìonte le stòr, ruigeadh brath mi an sin gu luath chun an talla;
bheir mi òr leam cuideachd a thig fo m’làmhan, ’s bu dheònach
bheirinn a bhàrr faradh eile, oir th’agam, ’ga thogail ’san lùchairt,
mac mo dheagh mhaighstir, cho pongail ’s a th’ann, ’s bidh e ruith chun an doruis
cuide rium; bheirinn esan ’san luing leam, ’s choisneadh e dhuibh-se
mìltean am pris, ge b’e c’àit an reic sibh feadh dream chainnt eil’ e.”
’N déidh sin a ràdh, chaidh ise a dh’ionnsaigh na lùchairte bòidhich.
Dh’fhuirich iadsan an sud ’nar dùthaich rè fad na bliadhna,
malairt ’s cur móran bathair ’san luing. Ach a nis nuair bha luchdaicht’
leoth’ a’ bhirlinn gu tilleadh, an sin chuir iad teachdair a bheireadh
brath chun na mnà. B’e fear fiosrachaidh mhóir a ràinig tigh m’athar,
slabhraidh òir aige ’s eadar gach tinne dhith ceanglaichean òmair.
Feadh ’s bha mo mhàthair thighearnail ’s a mnathan ’san talla ’ga feuchainn,


[TD 224]

’g amharc oirre ’s a’ tairgsinn da prìs, chlaon esan gun fhacal
rithe-s’ a cheann. Air toirt sanas a’ chlaonaidh sin, dh’fhalbh e do’n t-soitheach,
’s ghlac ise mis’ air làimh agus thug i mi mach as an lùchairt.
Fhuair i ’n aghaidh an tighe na cuachan ’s na bùird bh’aig luchd-cuirme,
fir a bha saothrachadh cuide ri m’athair ’s bh’air falbh chun an t-seisein
’s deasbud an t-slòigh; dh’fhalaich ise gu luath trì cùirn fo a h-earradh
’s ghiùlain i mach iad, ’s mise ’ga leantainn an gòraiche m’inntinn.
Chromaich a’ ghrian agus thòisich na sligheachan uile air ciaradh.
Thàinig sinne, ’s bu luath sinn a’ siubhal, do’n acarsaid ainmeil;
sud far ’n robh long nam Poineach, té shiùbhlach an t-sàile; chaidh iadsan
’n déidh sin air bòrd is sheòl iad na sligheachan mara, air sinne
thabhairt oirre le chéile. Chuir Dieus leotha soirbheas ’na deaghaidh.
Rè shia làithean a sheòl sinn, a dh’oidhche ’s a là mar an ceudna,
ach air do Dhieus Mac Cronois an t-seachdamh latha chur riutha,
bhuaileadh an sin a’ bhean ud le Artemis, caitheadair shaighead,
’s thuit i le glag ’san taoim mar steàrnal a’ chuain. Chaith iad ise
mach gu cinntinn ’na faodail do ròin is éisg, agus dh’ fhàgadh
mise, ’s mi tùrsach am chridhe. Thug gaoth ’s muir iadsan, ’gan iomain,
dh’ionnsaigh Itaca; sin far na cheannaich Lartes le mhaoin mi;
b’ann ’san dòigh sin a dhearc mise ’n tìr so le m’ shùilean an toiseach.”
Fhreagair Odusseus, gineal an Dieus, e ’n uair sin, a’ cantainn:
“Ghluais thu da rìribh mo chridhe am chliabh, Eumaiois, ag aithris
sin uile, uiread ’s a dh’fhuiling thu phiantan, ach ort-sa gun teagamh
chuir Dieus math leis an olc, o’n ràinig thu ’n déidh iomadh saothrach
tigh duine mhàlda chumas do bhiadh ’s do deoch riut gu dòigheil,
agus tha beatha mhath agad, ach mise—’s lìonmhor na bailtean
dhaoine shiubhail mi thart’ am sheachran, mu’n tàinig mi ’n taobh so.”
Sin mar bha iadsan a’ cumail a leithid de chòmhradh ri chéile;
laigh iad a chadal, ’s cha b’ fhada bha ’n ùine, ach geàrr, oir an tiota
thàinig madainn na sàr-chathrach. Nis aig an fhearann bha compaich
Thélemach lasachadh sheòl is leag iad an crann ann an gradadh,
’s dh’iomair iad steach leis na ràimh i a dh’ionnsaigh na h-acarsaid; thilg iad
aisd’ a’ chruaidh agus cheangail iad sìos a cuid shìomanan-deiridh;
theàrnaich iad fhéin cuideachd aisd’ aig briseadh nam bàirlinnean mara
’s shìn iad air deasachadh dinneir dhaibh fhéin ’s fìon lasrach a mheasgadh.
Agus nuair dh’fhògair iad uapa cion dighe ’s bìdh, b’ann an déidh sin


[TD 225]

thòisich Télemach ciallach air bruidhinn ’nam measg agus thubhairt:
“Seòlaibh-se nis an long dhubh do’n bhaile, ’s théid mise do ’n mhachair
dh’ionnsaigh nam buachaill; ’san fheasgar an déidh mo thuathanais fhaicinn,
teàrnaidh mi sìos do ’n bhaile; am màireach a chuirinn mu’r coinneimh
duals ur turais, deagh dhinneir de dh’fheòil ’s fìon milis ri pòit air.”
Labhair ris-san an sin Teoclumenos, ìomhaigh nan diathan:
“C’àit am bheil mise, mhic ghaolaich, ri dol? Có ruigeas mi fhàrdach
measg nan daoine d’am buin a’ chumhachd feadh Itaca creagaich?
’N ann gu do mhàthair-sa dìreach a théid mi ’s a dh’ionnsaigh do thighe?”
Labhair Télemach ciallach an uair sin ris-san ’ga fhreagairt:
“Ach seòl eile bhith oirnn, b’ann gu’r tigh-ne dh’iarrainn-s’ ort gabhail,
oir chan eil ionndrainn sam bith ann de bheathachadh aoigh, ach bu mhiosa
dhut-s’ e, a chionn ’s gum bi mise bho ’n tigh ort, ’s chan fhaicear le m’mhàthair
sìon dìot; cha tric bhios i idir a’ nochdadh ’san tigh do na suirghich;
’s ann tha i figh’ air beairt an seòmar mullaich car uapa.
Ach bheir mi fios air fear eile dhut, ’s dh’fhaodadh tu esan a ruigheachd,
Eurumach, mac allail Pholubois ghlic, air an amhairc an dràsda
Itacaich ionnan ’s mar dhia, oir ’s esan ’s uaisle gu fada
’s fear’s muth’ miann mo mhàthair a phòsadh is duais an Odusseus
fhaighinn da fhéin; ach mu sin tha fios aig Dieus, an t-Olumpach
dh’fhanas ’san speur, an cuir e roimh phòsadh orr’ latha an dunaidh.”
Agus air dha sin a ràdh thàinig eun chuige deiseal air iteig,
seabhag, teachdaire siùbhlach Apolloin, ’s ’na h-ìnean bha calman
aice ’ga reubadh ’s i leigeil nan itean sìos chun na talmhainn
eadar Télemach fhéin ’s an long. ’Ga ghairm o na compaich,
ghlac Teoclumenos esan air làimh agus labhair e, cantainn:
“Thélemach, dearbha cha b’ann gun toil dé thàinig eun ort air iteig
deiseal, oir dh’aithnich mi fhìn, ’ga fhaicinn mu m’choinneimh, gur manadh
bh’ann. Na bhur teaglach fhéin chan eil aon air bith eile na’s rioghail’
’n dùthaich Itaca; ’s sibhs’ an fheadhainn bhios làidir gu suthain.”
Labhair Télemach ciallach an uair sin ris-san ’ga fhreagairt:
“O nach bitheadh am facal sin coimhliont’, a charaid! An lorg sin
dh’fhiosraicheadh tusa gu luath mo choibhneas is iomadach tìodhlac
uam-sa air chor ’s gun abradh gur beannaicht’ thu fear thig ad chòmhdhail.”
’G ràdh sin, theann e ri bruidhinn ri chompanach dìleas, Peiraios:
“’S tusa, Pheiraiois Mhic Chlutois, as dìlse ’n gnothaichean eile


[TD 226]

dhòmh-sa de m’chompaich gu léir a lean mi gu Pulos, ’s a nise
treòraich, guidheam, an t-aoigh so dh’ionnsaigh do thighe is tabhair
aoigheachd gu dòigheil dhà agus spéis, gus an till mi a rithis.”
Labhair an sin ris, ’ga fhreagairt, Peiraios, sleaghaire cliùteach:
“Seadh, a Thélemach; eadhon ged dh’fhanadh tu fhéin tamull fad’ ann,
’s mise bheir aire dha-san, is ionndrainn aoigheachd cha bhì air.”
’N déidh sin a ràdh, chaidh e suas air an luing agus dh’òrduich e chompaich
iadsan iad fhéin dhol air bòrd ’s iad a dh’fhuasgladh a sìomanan-deiridh.
Dhìrich iadsan an gradadh a steach agus shuidh air na tobhtaibh.
’S Télemach—cheangail e ’n sin fo chasan a chuaranan àlainn
’s ghlac e shleagh threun bha gobaicht’ le umha bho chlàraibh na luinge,
’s dh’fhuasgail càch a sìomanan-deiridh. ’Ga brathadh do’n fhairge,
sheòl iad do’n bhaile, mar dh’iarr mac gaolach Odusseus fhlathail,
Télemach; thug a chasan air aghart esan, a’ coiseachd
luath, gus an d’ràinig e ’n lann an robh aige ro-lìonmhorachd mhucan,
’s mucair a’ cadal ’nam measg, fear gasda bu bhàidheil r’ a thriathan.


[TD 227]

LAOIDH ODUSSEUS

Leabhar XVI

GEÀRR-IOMRADH:

Fàiltichear Télemach le Eumaios; faighnichidh e có è an coigreach; aireachas Thélemach nach urrainn e a thoirt do’n lùchairt air tàilleabh nan suirgheach; cuirear Eumaios gu Pénelopeia a dh’innse gu bheil Télemach an Itaca; nochdaidh Aténe ri Odusseus, bheir i mach e is nì i duine uasal an àite diol-déirce dheth; théid e a steach, ìongnadh is imcheist Thélemach; cuiridh iad an comhairle ri chéile mu mharbhadh nan suirgheach.

Innleachdan ùra nan suirgheach gu Télemach a mharbhadh; càineadh Antinuis le Pénelopeia is freagairt Eurumach; tilleadh Eumaiois do’n àirigh; tionndaidhear Odusseus a rithis ’na dhiol-déirce.

MÌNEACHADH:

Là a’ thillidh—Their Homar so uaireannan an àite ‘a thilleadh’; ‘an droch là’ an àite ‘latha a’ bhàis! ‘là na dunaidh’ an àite ‘la a’ bhàis! ‘là na daorsa’ an àite ‘daorsa!

Am chridhe neo-mheangail—Their Greugaich Homair rudan mar so tric; cha robh nàire orra mar a bhios oirnne.

Thaisg mi a mach as a’ cheò iad—Bha na h-airm anns an talla mhór, agus bha esan cho làn ceò ri tigh dubh.

Fidreamaid rùn nan diathan an toiseach—Bha iomadh dòigh aig na Greugaich air sin a dhèanamh, ceasnachadh fhiosaichean, sealltainn air siubhal eun, dol gu teampull mar a bha Delphi no Dodóna.

Chùm e rium fìon dearg—Chuir iad uisge ’san fhìon agus dheanadh iad cho lag e ’s gum b’ urrainn leanabh òl.


[TD 228]

Nise ’sa’ bhothan ’nan dithis bha mucair uasal ’s Odusseus
greidheadh braiceisd ’sa’ mhadainn an déis daibh teine a lasadh;
chuir iad na buachaillean cheana a mach leis na mucan ’nan treudan.
’S Télemach teannadh orra, rinn coin na tabhannaich géire
sodal gun chomhart timchioll air. Mhothaich an t-uasal Odusseus
sodal nan con, is thàinig mu chluasan tartaraich chasan.
Thuirt e gu grad ri Eumaios am briathran na h-iteige siùbhlaich:
“’S cinnteach, Eumaiois, gur compach tha tighinn an so ort, no dh’fhaoidte
eòlach eile, a chionn’s nach ann ri comhart ach sodal
timchioll uim’ tha na coin; tha mi cluinntinn tartair o chasan.”
’S gann a theireadh fhathast gach facal nuair sheas a mhac gaolach
dìreach ’sa’ gheata; suas leum àireach nam mucan le ìongnadh,
’s mach as a làmhan thuit uaidhe na soithichean bh’aige ri obair
measgadh an fhìona lasraich. An coinneimh a mhaighstir gun ghabh e
’s phòg e a cheann ’s a dha làimh ’s a shùilean bòidheach le chéile,
’s trom thuit uaidhe na deòir. Mar chuireas athair le coibhneas
fàilt air a mhac, nuair a thig e ’san deicheamh bliadhna bho thìr chéin,
aon mhac rugadh ’s athair fad’ as, fear a dh’fhuiling e móran
phiantan uime; mar sin phòg àireach uasal nam mucan
Télemach uile, ’ga iadhadh mu’n cuairt, mar gun teàrnte bho ’n eug e,
’s labhair e ris, ’s e tuireadh, am briathran na h-iteige siùbhlaich:
“Thàinig thu, Thélemach, sholuis as mìlse; ar leam-sa nach fhaicinn
tuilleadh thu, aon uair ’s gun shiubhail thu bhuainn leis a’ bhirlinn gu Pulos.
Siuthad, thig nis a steach, a mhic ghaolaich, ’s gum faigh mi toil-inntinn,
’g amharc ort-sa, ’s tu stigh ’s air ùr-thigh’nn o cheàrnaidhean eile.
Dearbh cha mhinig dhut idir bhith tadhal na machrach ’s nam buachaill;
’s ann tha thu fantainn mu’n bhaile, oir so theagamh thaitinn ri d’chridhe,
sùil a chumail a ghnàth air gràisg léirsgriosaich nan suirgheach.”
Labhair Télemach ciallach an uair sin ris-san ’ga fhreagairt:
“Sin mar a bhitheas, a ghoistidh; ach umad-sa tha mi air tighinn,
chum ’s gum faic mi thusa ’s gun cluinn mi do sgeul ’s bheil mo mhàthair
fhathast a’ fuireach am thigh, no na phòs fear eile i cheana,
’s leabaidh Odusseus, dh’fhaoidte, a’ seasamh le lìontanan grannda
dhamhan eallaich ’ga còmhdach chion dhaoine bhith innte a’ cadal.”
Labhair an uair sin ris-san am mucair, prìomh-fhear measg dhaoine:
“Dearbh ’s i fhéin a tha fantainn ad thigh-sa le fulangas cridhe,


[TD 229]

caoineadh, ’s is brònach a chaithear a ghnàth leatha là agus oidhche.”
’N déidh sin a ràdh, ghabh e bhuaidh’ an t-sleagh umha. A steach choisich esan
’s cheum thar na starsaich cloiche. ’Na choinneimh, ’s e tighinn air aghart,
ghluais a mach, a’ toirt géill da, o shuidheachan athair, Odusseus,
ach ghrab Télemach thall o’n taobh eil’ e, ag ràdh mar so ris:
“Choigrich, dèan suidhe; gheibh sinne an àit-eigin eile ’nar n-àirigh
àite suidhe; r’ar taobh tha duine chuireas fear sìos duinn.”
Sin mar a thubhairt e; dh’fhalbh Odusseus is shuidh e a rithis;
sgaoil am mucair fo Thélemach gorm-bharrach ’s rùsg air a h-uachdar;
sud far na shuidh mac gaolach Odusseus an sin. chuir am mucair
sìos air am beulaibh clàir d’fheòil ròsda dh’fhàg iad an latha
roimh sin aig biadh is chàrn e am bascaidean aran gu h-ealamh
làimh riutha, ’s mheasgaich e fìon bh’air mìlsead na meala ’n cup eidhne;
shuidh e fhéin an uair sin mu choinneimh Odusseus fhlathail.
Shìn iad an làmhan a dh’ionnsaigh an annlain bha deas air am beulaibh,
agus nuair dh’fhògair iad uapa cion dighe ’s bìdh, b’ann an déidh sin
thòisich Télemach seanchas ri àireach uasal nam mucan:
“Ghoistidh, cia as a thàinig an coigreach so chugad is ciamar
thug an luchd-seòlaidh e dh’Itaca ’s có bha ’d a’ tagairt gun b’iadsan?
oir cha b’ann idir air chois a thàinig e, saoileam, do’n àite.”
Labhair thusa ’ga fhreagairt, Eumaiois, àirich nam mucan:
“Dearbh ’s mi fhìn a dh’innseas sin uile, mhic, dhut le fìrinn.
’S ann as Créte fharsuing tha’n duine tagairt a shloinnidh;
’s lìonmhor na bailtean dhaoine d’an tugt’, tha e g’ ràdh, air chuairt e
falbhan air seachran; sud mar a dheilbh dia ’n crannchur sin da-san.
Agus an ceart uair ràinig e, teicheadh o bhirlinn Thesprótaich,
m’àirigh-sa, ach bidh mise ’ga chur ’nad làmhan-sa; dèan ris
ionnan ’s mar ’s math leat, oir tha e ag ràdh gur achuingeach ort-s’ e.”
Labhair Télemach ciallach an uair sin ris-san ’ga fhreagairt:
“Dearbh, Eumaiois, is beumadh do m’chridh’ a’ chainnt sin a thuirt thu.
Ciamar a ghabhas mise an t-aoigh so a steach gu mo dhachaigh?
chionn tha mi òg mi fhìn ’s chan earb mi fhathast am làmhan
fear chumail uam, nuair dh’fhàsas e feargach an toiseach, ’s mo mhàthair—
da rud tha cridhe ’na cliabh a’ meòrach, am fan i leam-sa
’n so, ’s i cumail an tighe le spéis do leabaidh a céile
’s seanchas an t-slòigh no ’n lean i a nis am fear ’s uaisle tha suirghe
oirre ’san tigh de na Greugaich ’s bheir barrachd de thìodhlacan pòsaidh.


[TD 230]

Ach air mo làimh, mu’n aoigh so, o’n ’s t’fhàrdach-sa ràinig e, nì mi
còmhdach chur uime de chleòc’ is léine, aodaichean grinne;
bronnaidh mi lann da fhaobhair air ’s cuarain d’ a chasan is bheir mi
aiseag gu àite sam bith dha far’n iarr a mhiann is a chridhe.
Ach mas math leat, gabh fhéin deth cùram, ’ga chumail ’nad àirigh,
’s cuiridh mise dha aodach an so ’s gach aran gu ithe,
chum ’s nach tur-chreach e do stòr ort fhéin ’s air do chompaich. Do’n àit ud
’s mise co dhiùbh fear nach leigeadh e, ghabhail an caidreabh nan suirgheach,
chionn’s gum bheil fòirneart ro-chuthaich ’nam beachd, mu’n dèan iad air tarcuis,
’s orm-sa bidh duilichinn uamhraidh oir ’s doirbh e do dhuine, ge sgairteil,
nì dhèanamh measg fhearaibh lìonmhor, o’n ’s cumachdaich’ iadsan gu deimhinn.”
Labhair an uair sin ris-san Odusseus foighidneach, uasal:
“Charaid, o’s cinnteach gur còir dhomh do fhreagairt cuideachd, air m’fhacal
reubadh mo chridh’ a’ cluinntinn mar their sibh suirghich bhith tionnsgnadh
cuthaich ad thigh, ge b’oil le do leithid-sa. Innis a nis domh
’n ann le do dheòin tha thu aca fo chìs, no ’n ann ort-sa tha ’m pobull
leigeil an gràin feadh na tìr, a’ leantainn manadh an fhreasdail;
no ’m beil gearan sam bith air do bhràithrean agad am motha
dh’earbas neach ’s iad a’ gleac dha am blàr, ged dh’éireas trod mhór air?
O nach robh mise cho òg leis an rùn so, air neo gum bu mhac mi
ghin an t-Odusseus uasal, no esan e fhéin, tigh’nn o sheachran,
chionn tha cuibhreann dòchais ann fhathast; grad-ghearradh an uair sin
eilthireach dhìom an ceann, mur tiginn mar phlàigh air na fir ud
uile gu léir, air dhomh lùchairt Odusseus Mhic Lartes a ruigheachd.
Ach mas è ’s gun cuireadh iad as domh le mór-shluagh ’s mi ’m ònar,
b’fheàrr leam bhith marbh, air mo chasgradh am aitribh fhìn, na bhith daonnan
faicinn nan gnìomharan grannda so, aoighean ’gan starradh is daoine
slaodadh bhan-muinntir gu déisneach feadh sheòmraichean grinne is sgapadh
fìona, mar thà, gun chùram an gnothach nach coimhlionar feasda.”
Labhair Télemach ciallach an uair sin ris-san ’ga fhreagairt:
“Dearbh ’s mise dh’innseas sin dut gu fìor neo-chlaonach, a charaid.
Aon chuid corruich air bith chan eil rium no gràin aig a’ phobull
uile gu léir, ’s chan eil gearan air bràithrean agam am motha
dh’earbas neach ’s iad a’ gleac dha am blàr, ged dh’éireas trod mhór air;
oir ’s ann a dh’fhàg Mac Cronois ar sliochd-ne ’nan aoin air an dòigh so;
b’aon mhac Lartes e shìol an Arceisios, ’s b’aon mhac Odusseus


[TD 231]

ghin athair fhéin; ’s mi fhìn an t-aon mhac ghin an t-Odusseus
’s dh’fhàg e stigh mi gun mhealtainn; ’s ann uime sin fhéin tha an dràsda
daoine droch-rùnach ro-lìonmhor am thigh, oir a liuthad de mhaithean
’s riaghlas’s na h-innsean, an Dùlichion, Same ’s Sacuntos nan coilltean,
’s liuthad ’s as triathan feadh Itaca creagaich, tha ’n àireamh sin uile
suirgh’ air mo mhàthair ’s a’ caitheamh mo stòir. Cha diùlt ise banais
’s fuath leatha ’s crìoch chan urrainn i dhèanamh; tha iadsan le’n ithe
cur mo chuid stòir an lughad, ’s mi fhìn cuideachd sgathaidh iad dh’aithghearr.
Ach ’s ann gu deimhinn air glùinean nan dia tha na nithean so laighe.
Ghoistidh rach thusa gu h-ealamh gu Pénelopeia dheal-chridhich
’s innis gur teàruint’ mi aice ’s air tilleadh air m’ais as Pulos.
Fanaidh mise ’san làraich, ach till thusa ’n so, air do naidheachd
aithris di-se a mhàin; de chàch de na Greugaich na cluinneadh
aon eile nì, oir ’s mór na tha tionnsgnadh am aghaidh-sa dòbheairt.”
Labhair thusa ’ga fhreagairt, Eumaiois, àirich nam mucan:
“Tuigeam, brithnicheam; sin tha thu ’g iarraidh air neach a tha air’ air.
Ach siuthad, innis domh so agus cuir gu neo-chlaonach an céill e;
’n téid mi thoirt brath ’san aon turas cuideachd a dh’ionnsaigh an truaghain,
Lartes bha fad an ama, ge mór a bhròn mu Odusseus,
’g amharc ri fhearainn ’s ag ithe ’s ag òl le chuid sgalag ’na aitribh,
’n tràth bhiodh a chàil ’ga ghrìosad, ach nis o’n ám a rinn thusa
’n turas ’san luing gu Pulos, ’s ann their iad nach ith e ’s nach òl e
tuilleadh mar b’àbhaist, ’s cha mhò tha e ’g amharc ri fhearainn ach suidhe
tuireadh le ochan is acain, is fheòil a’ caitheamh mu chnàmhan.”
Labhair Télemach ciallach an uair sin ris-san ’ga fhreagairt;
“’S duilich sin, ach a dh’aindeoin, ge goirt leinn, fàgamaid esan;
oir nam biodh taghadh gach roghainn aig dùilean bàsmhor, b’e ’n ceud rud
thaghamaid là tillidh m’athar. Ach aon uair ’s gun innis thu ’n naidheachd,
till air t’ais ’s na bi falbhan feadh mhachair an tòir air Läertes;
’s can ri m’mhàthair i té as bean-tighe measg nam ban-muinntir
ghrìosad gu dìomhair gun dàil, ’s bheireadh ise ’n naidheachd do ’n t-seann-fhear.”
’G ràdh sin, bhrosnaich e ’m mucair. Ghlac esan a chuarain ’na làmhan
’s ’n déidh dha an ceangal fo chasan, a dh’ionnsaigh a’ bhaile gun deach e.
Ach cha b’ann idir, ma ta, gun fhios do dh’Aténe a shiubhail
àireach nam muc, Eumaios, ach thàinig i dlùth ’s i an cruthachd
coltach ri mnaoi mhóir, mhaisich, té ealant’ air obraichean grinne.


[TD 232]

Sheas i roimh gheat’ a’ bhothain, ’ga nochdadh fhéin do dh’Odusseus,
ach cha d’mhothaich ’s cha d’dhearc an Télemach oirre mu choinneimh,
oir chan ann idir do ’n mhór-chuid a nochdas na diathan gu soilleir.
Chunnaic Odusseus ’s na coin i, ’s cha chomhartaich rinn iad ach teicheadh
null troimh ’n àirigh le grunsgal. Ach chlaon Aténe a mailghean
’s thuig an t-Odusseus uasal. A mach as an aitribh a ghabh e
seach balla mór na lainn ’s sheas e roimhpe. Ris thuirt Aténe:
“Ghineil Dieus, a Mhic Lartes, Odusseus nan iomadach innleachd,
foillsich a nis do sgeul do do mhac gun dàil is na ceil e,
chum ’s gum bi sibh air bàs is crìoch do na suirghich a réiteach
còmhla, mu’n téid sibh a dh’ionnsaigh a’ bhaile ro-chliùtich. Chan fhada
bhuaibh le chéile bhios mise mi fhìn, ’s mi air mhire gu còmhraig.”
Sin thuirt Aténe ’s bhuail i slat òir air. Chuir i an toiseach
brat deagh-nighte ’s léine mu chom agus mheudaich i chruthachd
’s òige. Dh’fhàs e dubh-neulach a rithis, ’s lìonadh a ghruaidhean
’s chiaraich an fheusag mu smig. Air dhi-se, ma ta, sin a dhèanamh,
thog i oirr’ air a h-ais, ’s chaidh Odusseus a steach chun a’ bhothain.
Ghabh a mhac ìongnadh dheth ’s fiamh gum bu dia e; dh’amhairc e bhuaidhe
’s bhruidhinn e, labhairt ris-san am briathran na h-iteige siùbhlaich:
“’S tuar eil’, ar leam, tha thu nis air nochdadh seach roimhe, a choigrich;
’s aodach eile tha ort, ’s chan ionnan tuilleadh do chraiceann.
“’S cinnteach gur aon thu de dhiathan tha gleidheadh na h-iarmailte farsuing;
ach bi rium gràsmhor, a chum ’s gun tairg sinn dut ìobairtean taitneach
agus a bhàrr orra tìodhlacan òir, rudan dèanta; ach caomh’n sinn.”
Fhreagair e esan an sin, an t-Odusseus foighidneach, uasal:
“Dearbh cha dia mi idir; c’uim ’s coimeas ri diathan neo-bhàsmhor
leat mi? ach ’s t’athair-sa mì, mu ’m bheil thusa tuireadh ’s a’ fulang
phiantan lìonmhor, ’s tu gabhail o dhaoin’ an gnìomharan fòirneirt.”
’N déidh sin a chantainn, phòg e a mhac is leig e bho ghruaidhean
deòir chun an làir; roimh sin b’ann a chum e gun lasachadh aig’ iad.
Agus an Télemach—chionn’s nach do chreid e gum b’athair e fhathast—
labhair e ’n ath-uair a rithis is thug e dha freagairt, a’ cantainn:
“Thusa—cha tusa m’athair-s’ Odusseus; ach ’s ann a tha’m freasdal
dhèanamh dhomh gheasan, gum motha bhios m’acain ’s m’ochanaich fhathast,
thaobh ’s nach tionnsgnadh fear bàsmhor a chaoidh so co dhiùbh as a cheann fhéin,
mur tigeadh dia fhéin chuige ’s gun dèanadh e soirbh, nam bu mhath leis,


[TD 233]

òg e no sean, oir b’aosd’ thu chianaibh ’s t’earradh neo-cheutach,
ach tha thu nis mar na dee tha gleidheadh na h-iarmailte farsuing.”
Labhair ris-san ’ga fhreagairt Odusseus nan iomadach tionnsgal:
“Thélemach, dhut-sa chan iomchuidh cus annais bhith ort no cus ìongnaidh
t’athair gràdhach bhith stigh, oir Odusseus eile cha till riut
tuilleadh an so, ach ’s mi fhìn, mar a thà mi, th’ann, ’s mi air ruigheachd
dùthaich mo shinnsre ’s an fhicheadamh bliadhn’ an deaghaidh droch fhulang
’s seachrain mhóir. Is so obair Aténe, ban-saodaiche creiche,
té bhios ’gam dhèanamh a leithid ’s a tha mi, mar ’s math leath’, oir ’s urrainn,
coltach air uair ri diol-déirce, ’s aig ám eile rithis ri òigear,
fear a bhios éideadh rìomhach ’ga chòmhdach aige mu cholainn,
chionn ’s gur soirbh do na dee tha gleidheadh na h-iarmailte farsuing
duine bàsmhor araon chur an cliù ’s an suarachas cuideachd.”
’N déidh sin a chantainn, shuidh e; ach Télemach—theann e ri caoineadh;
’g iadhadh athar mhath shil e na deòir, is dh’éirich cion tuiridh
fòpa ’nan dithis; ghuil iad gu sgalant’ na’s déine na eunlaith,
fireoin no clamhain chrom-ìneach o’n ghoid fir tuatha bho ’n neadan
linntean, mu’n d’fhàs iad iteach; cho truagh shil iadsan o rasgaibh
deòir; ’s bhiodh solus na gréin’ a nis air dhol sìos air an tuireadh,
mur b’e gun thòisich an Télemach seanchas ri athair a chlisge:
“Ach ciod a’ ghnè luing an tug na maraichean, athair mo ghràidh, thu
’n taobh so dh’ionnsaigh Itaca, ’s có bha ’d a’ tagairt gum b’iadsan?
oir cha b’ann idir air chois a thàinig thu, saoileam, do’n àite.”
Labhair an sin ris ’ga fhreagairt Odusseus foighidneach, uasal:
“Dearbh ’s mise dh’innseas sin dut le fìrinn, a mhic. Na fir thug mi—
b’iadsan Paidhàcaich chliùteach nan luingeas tha ’g aiseag luchd eile
cuideachd a ruigeas iad; thug iad mi ’m chadal an luath-luing air fairge
’s chuir iad air tìr mi ’n Itaca; thug iad domh tìodhlacan àlainn,
òr is umha ’nam pailteas ro-mhór is aodaichean fighte.
Sin a tha nis a’ laighe an uamhan a réir toil nan diathan.
Ach ’s ann a thàinig mi ’n dràsd’ an so air earail Aténe,
chum ’s gun cuir sinn comhairl’ ri chéile mu sgrios ar nàimhdean.
Siuthad, cunntais domh ’s aithris na suirghich, los brath a bhith agam,
liuthad ’s a th’ann is có na fir iad; am chridhe neo-mheangail
meòraichidh ’s gabhaidh mi beachd, ach an urrainn sinn ionnsaigh ’nar dithis
thoirt leinn fhìn orr’ gun chàch, no ’n sir sinn daoin’ eile cuideachd.”


[TD 234]

Labhair Télemach ciallach an uair sin ris-san ’ga fhreagairt:
“Athair, gu dearbha bhithinn a’ cluinntinn mu d’ dheidhinn-s’ an còmhnaidh
iomraidh mhóir thu araon bhith ’d shleaghaire ’s tuigseach an comhairl’,
ach ’s fìor gharbh na their thu; tha uamhas orm, oir cha b’urrainn
dithis fhear cogadh ri móran tha treun. De na suirghich cha dìreach
deichnear idir no dha uiread th’ann, ach móran a bharrachd;
cluinnidh tu ’n cunntas air ball an so; a Dùlichion caogad
’s dà òg thaghta, is sianar luchd-obrach ’gan leantainn; á Same
ceithir air fhichead tha ’n so, ’s o Shacuntos fichead an àireimh
dh’ògaibh Achaibheach ’s as Itaca fhéin dhà dheug uile ’s uaisle,
’s comh riutha cuideachd tha’n clàrsair naomh ’s Medón ’na fhear-muinntir
’s dà ghille ’s ealant’ air feòil a roinn. Ma bheir sinn ar n-aghaidh
orra-san uile a stigh, bi ’d fhaicill nach oillteil ’s ro-shearbh dhut
toirt a mach dioghaltais air fòirneart, ’s tu ruigheachd. Ach bi-sa, mas urr’ thu
smaointinn air cuidiche, beachdadh air neach bheireadh cobhair gu toileach.”
Labhair an sin ris ’ga fhreagairt Odusseus foighidneach, uasal:
“Dearbh ’s mise dh’innseas sin dut, ’s thoir thusa fainear e is éisd rium;
beachdaich am foghainn Aténe le ’r n-athair Dieus gu bhith còmhnadh
leinn, no ’n smaoinich mi fòs air fear-dìdein eile a bharrachd?”
Labhair Télemach ciallach an uair sin ris-san ’ga fhreagairt:
“’S math an luchd-dìdein iadsan a their thu, ard ’s mar a thà iad,
suidhe ’sna neòil, dithis riaghlas air càch, fir ’s diathan neo-bhàsmhor.”
Labhair an sin ris ’ga fhreagairt Odusseus foighidneach, uasal:
“Dearbh cha bhi iadsan co dhiùbh fad’ o’n t-sluagh-ghàir chruaidh, nuair a dhearbhar
meanmna cogaidh eadar sinn fhìn ’s na suirghich am thigh-sa.
Ach theirig thusa nis do ’n lùchairt aig nochdadh na maidne
’s taobh ris na suirghichean uaibhreach. Bheir àireach nam mucan an déidh sin
mise do’n bhaile an riochd diol-déirce thruaigh agus aosda.
Ach ma bhios feadhainn a’ càradh eas-urraim orm feadh na lùchairt,
fuilingeadh cridhe do chléibh-s’ a dh’aindeoin, ge cruaidh bhios mo ghiullachd,
eadhon ged shlaodas iad mach mi air chasan troimh ’n tigh no ged bhuaileas
sleaghan orm; dh’aindeoin sin cum thusa smachd ort, ’s tu faicinn.
Iarr orr’ gun teagamh, ’gam breugadh le briathran air choimeas na meala,
sgur de’n gnìomharan baoth; ach éisdeachd air bith cha toir iadsan,
chionn ’s gum bheil là an dàin a’ seasamh gu dlùth orra cheana.
’S nì eile so their mi riut, is tionndaidh thus’ e ’nad inntinn;


[TD 235]

aon uair ’s a chuireas Aténe nan comhairle lìonmhor am chridh’ e,
claonaidh mise mo cheann riut, ’s an déidh sin, air dhut-sa sud fhaicinn,
tog na bheil agad gu léir d’airm-chatha laighe ’san talla
’s taisg iad an cùil de ’n t-seòmar àrd; leis na briathran as mìne
breugaich na suirghich, nuair chuireas iad ceist ort umpa ’gan ionndrainn:
’Thaisg mi mach as a’ cheò, ’s nach ionnan iad idir ’s an fheadhainn
dh’fhàg Odusseus air ám, ’s e falbh gu dùthaich na Tròidhe;
’s ann tha iad gannraicht’ a mheud ’s a ràinig smùidreadh an tein’ iad;
bharrachd—an nì so cuideachd as mò chuir Mac Cronois am inntinn,
eagal ’s gun gabh sibh dh’fhaoidt’ a’ mhisg, ’s air còmhstrith ’nur measg fhéin
thogail, gun dèan sibh dochair d’ a chéile ’s gun càirich sibh masladh
tur air a’ chuirm ’s an t-suirghe, oir tairngidh an t-iarunn leis fhéin neach.’
Ach againn fhìn, ’nar dithis air leth, fàg claidheamh an urra,
dà sgéith leathair an daimh ’s dà shleagh gus an glacadh ’nar làmhan,
chum an glacadh, a’ leum orra dìreach. An sin air na suirghich
cuiridh Pallas Aténe is Dieus an comhairleach geasan.
’S nì eile so their mi riut, is tionndaidh thus’ e ’nad inntinn;
mas e ’s gur leam-s’ thu gu deimhinn ’s mas ann o ’r fuil-ne a thà thu,
’n uair sin na cluinneadh aon neach Odusseus bhith stigh, is na faigheadh
Lartes no àireach nam muc no aon de luchd-muinntir an tighe
brath air an nì so co dhiùbh no eadhon Pénelopeia,
ach faigheam fhìn ’s tu fhéin a mhàin aithn’ air togradh nam mnathan;
dh’fheuchamaid fhathast cuid de na sgalagan ’s c’àit am bheil urram
dhuinne le chéil’ aig fear dhiubh is eagal romhainn ’na inntinn
’s có nach eil ùidh aige dhuinn ’s ’gad dhìmeas-sa, leithid ’s am bheil thu.”
Thog a mhac suaicheanta ris-san an seanchas an sin, ’s e ’ga fhreagairt:
“Athair, ’s ann fhathast, ar leam, bhios tu faotainn aithn’ air mo mheinn-sa,
oir chan eil dad de laigs’ inntinn am chré. Ach saoileam-s’ nach buannachd
dhuinne le chéil’ thig a so; guidheam, beachdaich thus’ air, oir ’s fhada
bhios tu ri siubhal gun fheum, ’s tu feuchainn gach aoin ’s a’ tadhal
t’fhearann. An sud ann ad thigh bidh iadsan gu soisneach a’ stroiceadh
maoine le anbarr uabhair, is caomhnadh air bith cha bhi oirre.
Ach thu a dh’fhaotainn aithn’ air na mnathan iarram-s’ gu deimhinn,
iadsan tha toirt eas-urraim dhut ’s iadsan as peacaich ad aghaidh;
thaobh nam firionnach—’s mise co dhiùbh nach biodh toileach sinn fhalbhan
suas is sìos feadh nan àirigh ’gam feuchainn, ach sin dhèanamh ’n déidh so,
mas fios cinnt th’agad idir air manadh o Dhieus, fear na targaid.”


[TD 236]

Sin mar bha iadsan a’ cumail a leithid de chòmhradh ri chéile.
Sheòl an uair sin a steach gu bail’ Itaca ’n long dheagh-dhèanta
ghiùlain Télemach agus a chompaich uile bho Phulos.
Agus air dhaibh tigh’nn a steach gu cala na doimhne móire.
shlaod iad an long dhubh dh’ionnsaigh an fhearainn; thug gillean àrd-mheanmnach
uapa na h-airm ’s air ball bha ’d a’ giùlan nan tìodhlac ro-bhòidheach
dh’ionnsaigh tigh Chlutios. Chuir iad air aghart gu lùchairt Odusseus
gille dh’innse do Phénelopeia ro-chéillidh an naidheachd
Télemach fhéin bhith nis air a’ mhachair ’s gun d’ òrduich e bhirlinn
sheòladh a dh’ionnsaigh a’ bhaile, mu’n gabhadh a’ bhaintighearna mhaiseach
eagal a cridhe ’s gun leigeadh i sileadh le deòir throma, dhlùtha.
Choinnich an dithis a chéil’, am mucair uasal ’s an gille,
siubhal mu’n teachdaireachd cheudn’, a dh’inns’ an naidheachd do’n bhanrigh,
Agus an déidh dhaibh aitreabh an rìgh fhlathail ruigheachd a nise,
thubhairt an gille, ’s e seasamh am meadhon nam banoglach-muinntir:
“Bhanrigh, a nis tha d’mhac gaoil air tilleadh air ais gu d’ ionnsaigh.”
Ach sheas am mucair dlùth do Phénelopeia is chuir e
uiread an céill di ’s a dh’òrduich a mac gaoil labhairt rithe.
Agus a nis nuair chuir e an céill di ’n earail gu h-iomlan,
thog e gu falbh chun nam muc is dh’fhàg e ’n lann is an lùchairt.
Nis air na suirghichean thàinig trom-acain ’s leagadh ’nan spiorad:
chaidh iad a mach as an aitribh seach balla mór na lainne
’s ghabh iad àiteachan suidhe an sud aig beulaibh nan dorsan.
Thòisich air seanchas an sin riu Eurumach Pholubois ’s thubhairt:
“Chàirdean, ’s garbh da rìribh an obair so rinneadh gu h-uaibhreach,
turas Thélemach! Shaoil sinn nach tigeadh e idir gu buil da.
Ach a nis tairngeamaid, siùthdaibh, an long dhubh ’s fheàrr a tha againn
’s thoireamaid ràmhaichean sàil di cruinn bheir gu fìor ghrad do ’n sgiob’ ud
sanas iad thilleadh a rithis gu luath a dh’ionnsaigh an tighean.”
’S gann a theireadh fhathast gach facal, nuair chunnaic Amphinom,
tionndadh as àite, ’n long an cala na doimhne móire,
’s daoine pasgadh nan seòl ’s na ràimh aca cheana ’nan làmhan.
Bhris an gàir’ air gu cridheil is thuirt e am measg a chuid chompach:
“O, na grìosamaid brath sam bith tuilleadh; so iad ’sa’ chala.
Dh’innis aon de na diathan daibh so, no chunnaic iad sealladh
seachad de’n luing iad fhéin, ’s cha b’urrainn iad idir a glacadh.”


[TD 237]

Sin rinn e ràdh; leum iadsan is ghabh iad gu tiùrra na mara.
Shlaod iad an long dhubh ’n tiota gu fearann, ’s thug gillean àrd-mheanmnach
uapa na h-airm; chaidh iad fhéin do ’n chomhlaraich uile ’s cha d’ leig iad
aon neach eile de’n aois no ’n òigridh shuidhe ’nan comunn.
Bhruidhinn Antinus, mac Eupeites, ’nan lathair, a’ cantainn:
“Ochan, nach garbh mar dh’fhuasgail na diathan am fear so bho ghàbhadh!
Shuidheadh beachdairean rè fad an lath’ air na mullaichean gaothail,
ghnàth na b’fhaisge na roimhe, ’s a rithis aig cromadh na gréine
riamh cha d’chaidil sinn oidhch’ air tìr, ach a’ seòladh na fairge
dh’fheitheamaid boillsgeadh na maidne ’san luath-luing a’ cumail faire,
los sinn chur as da, ’ga ghlacadh; ’s thug dia esan dachaigh am feadh sin.
Ach biomaid fhìn a’ tionnsgnadh an so sgrios ghoirt da, ’s na seachnadh
Télemach sinne; ar leam, ’s esan beò, nach bi ’n gnothach so dèanta,
chionn ’s gur tuigseach e fhéin an comhairle ’s innleachd, ’s cha toirear
gean mhath idir dhuinne na’s mò leis a’ phobull. Ach siùthdaibh
nis mu’n trus esan na Greugaich do ’n chromhlaraich—saoileam nach leig e
seachad dad, ach ’s ann bhios e ro-fheargach ’s éiridh e ’s their
measg nan uile gun dheilbh sinn da léirsgrios ’s nach d’fhuair sinn a ghlacadh;
’s iadsan nach mol sinn a’ cluinntinn mu ghnìomharan olca; ’s math dh’fhaoidte
nì iad duinn dochair ’s ar fuadach a mach as ar fearann, ’s gum feum sinn
dùthaich luchd eile ruigheachd. Ach beireamaid astar o’n bhail’ air
roimh sin, ’sa’ mhachair air neo air a’ cheum; a mhaoin is a stòras
cumamaid fhìn, ’gan roinn le ceartas ’nar measg, ach an lùchairt
thabhairt do mhàthair an fhir ud gu cumail ’s d’an neach bhiodh ’ga pòsadh.
Ach mas neo-thaitneach an rùn tha ’n so, ’s mas roghnaiche leibh-se
esan bhith beò ’s an seilbh air maoin uil’ a shinnsre, na biomaid
tional an uair sin an so ’g ithe stòrais chàilmhoir ’na phailteas,
ach biodh gach fear ris an t-suirgh’ o thigh fhéin ’s ’ga sireadh le gibhtean;
pòsadh i ’n sin am fear thigeadh ’na crannchur ’s bheireadh am barrachd.”
Sin rinn e ràdh; chaidh iadsan an uair sin uile ’nam balbh-thosd,
ach ’nam measg thuirt mac suaicheant’ an Nìsois, mac tighearnail Aretais,
Amphinom; (b’esan bu cheannard nan suirgheach o Dhùlichion torach,
tìr phailt chruithneachd is fheòir, ’s b’e thaitinn ri Pénelopeia
thairis air càch le bhriathran, oir chleachd e aignidhean gasda;)
b’esan a bhruidhinn le deagh ghean an sin ’sa labhair ’nam measg-san:
“Chàirdean, cha bhithinn-s’ air aon toileach Télemach mharbhadh; ’s cùis-uamhais


[TD 238]

marbhadh sliochd rìghrean; ach fidreamaid rùn nan diathan an toiseach.
Mas e ’s gum mol reachd Dieus mhóir so, an sin cuiridh mise
as da mi fhìn is grìosaidh mi càch uile cuideachd a dhèanamh;
ach ma bhios diathan ’gar tionndadh o’n ghnìomh, an sin iarram gun sguir sibh.”
Sin rinn Amphinom a ràdh, is riutha-san thaitinn a bhriathran.
Leum iad ’nan seasamh ’san tiot’ is ghabh iad gu lùchairt Odusseus,
agus an déidh dhaibh ruigheachd, gun shuidh iad air cathraichean lìomhta.
Smaointich Pénelopeia ro-chéillidh air nì eile ’n uair sin,
nochdadh am fianuis nan suirgheach, na fir bu ro-fhòirneartach uabhar.
Chual i ’san lùchairt mu mharbhadh a mic, oir dh’innis an gille,
sin di, Medón a dh’fhiosraich an rùintean. Ghabh i do’n talla
còmhla r’a mnathan-muinntir. A nis nuair a thàinig an t-sàr-bhean
dh’ionnsaigh nan suirgheach, ri ursainn an talla bu làidir togail
sheas i, druideadh an àird mu gruaidhean a gnùis-bhrait deàlraich;
thug i do dh’Antinus facal de dh’achmhasan ’s thuirt i mar so ris:
“Antinuis uaibhrich dhroch innleachd, ’s tha daoine cantainn gur tusa
’s barraichte briathran ’s comhairl’ am measg do chompanach uile
’n dùthaich Itaca! ’S ann nach robh thusa de’n leithid sin idir.
Amadain chuthaich, carson a tha thusa deilbheadh a chrìche
’s bàis do Thélemach, ’s nach toir thu ùidh do dh’achuingich idir,
iadsan d’am fianuis Dieus? Cha chràbhadh dòbheairt d’ a chéile
dheilbheadh. Nach fios dut mu ’n ám theich t’athair ’s a ràinig e ’n taobh so,
gabhail eagail roimh ’n t-sluaigh, do bhrìgh ’s gun robh corruich ro-mhór orr’,
chionn e fir-reubainn Taphach a leantainn ’s o’n chreach e Tesprótaich,
’s coimhcheangal aca-san ruinne? B’ e ’m miann cur as da ’s a bheatha
sgathadh uaidhe ’s a mhaoin mhór, cháilmhor ithe, ach thoirmisg
’s chum Odusseus casg orra, titheach ’s gun robh iad. A stòr-san
nise tha thusa ’g ithe gun dìoladh ’s a’ suirgh’ air a chéile,
agus a’ marbhadh a mhic, is orm-sa cur anbarr na dòruinn.
Ach theiream riut-a’ thu sgur agus iarraidh air càch mar an ceudna.”
Labhair rithe ’ga fregairt mac Pholubois, Eurumach, ’s thubhairt:
“Nighean Icarios, Phénelopeia ro-chéillidh, biodh misneach
agad; na bitheadh na nithean sin idir ’nan cùram do d’ chridhe,
oir chan eil ann ’s cha bhì ’s cha bheirear gu sìorruidh am fear sin
chuireas a làmhan ad mhac-sa Télemach, fhad ’s a bhios mise
beò ’s ag amharc an t-soluis air thalamh, oir so mar a their mi


[TD 239]

saor, ’s le cinnt bidh e coimhliont’; is luath a shruthas fhuil dhorcha
timchioll ar sleagh-ne; oir ’s tric chuir Odusseus, creachadair bhailtean,
mise mi fhìn am shuidh’air a ghlùinean ’s chàirich e ’m làmhan
feòil ròsd’ ’s chum e rium fìon dearg; bhrìgh sin ’s gaolaiche leam-sa
Télemach fada seach càch uile ’s iarram nach oilltich e idir
bàs o na suirghich co dhiùbh; o Dhieus chan urrainn e sheachnadh.”
Sin thuirt e, tabhairt di misnich, ’s e fhéin a’ tionnsgnadh a bhàis-san.
Dhìrich ise, ma ta, gu seòmar rìomhach a’ mhullaich
’s ghuil i an uair sin Odusseus, a céile gràidh, gus na dh’aomadh
cadal suaimhneach mu rasgaibh le Pallas Aténe nan liath-shùl.
Thàinig am mucair uasal d’ Odusseus ’s a mhac anns an fheasgar,
’s iadsan air bliadhnach muic’ a mharbhadh ’s a’ deasachadh suipeir,
seasamh aice. Gu dlùth dha sheas Aténe ’s air bualadh
slait air Odusseus Mac Lartes, ’na bhodach rinn i e rithis,
’s chuir i aodaichean truagha mu chom, mu’n dèanadh am mucair
aithn’ air, ’ga fhaicinn mu choinneimh, ’s gun rachadh e giùlan an naidheachd
dh’ionnsaigh Pénelopeia deal-chridhich ’s nach cumadh e aig’ e.
Labhair Télemach facal an sin ris an toiseach, a’ cantainn:
“Thàinig thu, shàr- Eumaiois; ciod nis an naidheachd ’sa’ bhaile?
Ach bheil na suirghichean fearail a stigh chean’ o’n fhaire, no’m bheil iad
fhathast a’ cumail an sùl’ an sud orm-sa, ’s mi tilleadh gu m’ dhachaigh?”
Labhair thusa ’ga fhreagairt, Eumaiois, àirich nam mucan:
“Sin cha bu chùram leam fharraid no fhaighneachd, a’ siubhal troimh ’n bhaile;
bhrosnaich mo chridhe mi thilleadh air m’ais le ro-chabhaig an taobh so,
’n déidh dhomh mo naidheachd innse. Ach chòmhlaich teachdaire luath mi,
gille bho d’chompaich, ’s b’esan an ceud fhear thuirt guth ri do mhàthair.
Ach so rud eile ’s eòl domh, oir chunnaic mi fhìn e le m’shùilean;
shuas o’n bhaile mu’n àit am bheil Tulach Hermeiais a bhà mi
cheana, ’s mi tilleadh, nuair chunnaic mi luath-long a’ tighinn d’ ar cala;
móran dhaoine bh’innte, ’s bu trom i le sleaghan da-fhaobhrach
’s targaidean; shaoil mi gum b’iadsan na fir ud, ach fios chan eil agam.”
Sin mar a thubhairt; rinn Télemach, naomh-fhlath treun, snodha gàire,
tabhairt sùl’ air athair, ’s e seachnadh àireach nam mucan.
Nise ma ta, nuair sguir iad de’n saothair ’s air greidheadh na suipeir,
dh’ith iad i, ’s dìth sam bith cha d’fhairich an càil de fhleadh cothrom.
Agus nuair dh’fhògair iad uapa cion dighe ’s bìdh, b’ann an déidh sin
thionndaidh iad smaoin gu laighe ’s a fhuair iad tìodhlac a’ chadail.


[TD 240]

LAOIDH ODUSSEUS

Leabhar XVII

GEÀRR-IOMRADH:

An déidh iarraidh air Eumaios an coigreach a thort do’n lùchairt, togaidh Télemach air do’n bhaile, is fàiltichear e le mhàthair; bheir e Teoclumenos chum a’ chaisteil agus innsidh e d’ a mhàthair m’ a thuras fhéin gu Sparta; tha na suirghich ri cluich is cuirm; turas Eumaiois is Odusseus do’n bhaile; tachraidh Melanteus riuths is bheir e mìomhodh dhaibh; aithnichear Odusseus leis an t-seann chù; théid e a steach do’n tigh; bheirear biadh dha le Télemac agus comhairle e bhith ’g iarraidh déirce bho na suirghich; trod eadar Antinus agus Eumaios; iarrar déirc air Antinus le Odusseus ach buailear e le stòl; fearg nan suirgheach eile ri Antinus, o’n thug e buille do choigreach; guidhear mallachadh nan dia air Antinus le Pénelopeia agus their i ri Eumaios an déirceach a thoirt chuice; gabhaidh Odusseus leisgeul, ag ràdh gur feàrr fantainn gu feasgar; tillidh Eumaios a dh’ionnsaigh nam muc.

MÌNEACHADH:

’S fuathsach truagh an t-aodach so th’agam—Tha Homar glé mheasail air facail mar so, mar tha Gàidhlig is Beurla; faisg air deireadh an leabhair so their e na facail so ‘B’eagalach fuaimnich an talla’.

Melanteus mac Dholios—Bha Dolios is a chlann eile dìleas d’ Odusseus ach Melanteus is a phiuthar, Melante.

Sireadh chriomag ’s chan idir chlaidhean no mhiasan—Bheirte criomagan arain is feòla do dhéircich, claidhean is miasan do dh’uaislean.

Sléisnean…le sult ìghmhor ’gam filleadh—Gheàrrte pìosan as sléisnean nan ìobairt agus bhiodh iad fillte le saill nuair a loisgeadh iad.

’S cinnteach a nis, Eumaiois, gur so talla bòidheach Odusseus—Tha Odusseus a’ leigeil air nach fhac’ e an tigh riamh.

Bhrod i mac Lartes Odusseus gu cruinneachadh ghreim—Bu rud fuathsach Rìgh Itaca a bhith sireadh na déirce.

Leig Télemach sreothart mór as—B’e manadh math sreothairt a leigeil.


[TD 241]

Nuair nochd ùr-ghinte madainn nan ròs-mheur, a chuaranan àlainn
cheangail Télemach, mac cridh’ Odusseus fhlathail, fo chasan;
ghlac e threun-shleagh a fhreagradh a dheàrnaibh, ’s e togairt do ’n bhaile,
’s thuirt e ri àireach a mhucan; “A ghoistidh, théid mise do ’n bhaile,
chum ’s gum faic mo mhàthair mi; saoileam nach sguir i d’a searbhghul
’s ochanaich dheuraich, gum faic i mi fhìn. Ach so m’earail dut-sa;
treòraich an t-aoigh so, an truaghan, do’n bhaile, gum bleid e a dhìot ann;
bheir an neach thogras greim da is cuach; ach dhòmh-sa cha chomas
idir a h-uile fear chumail, is doilgheasan agam am chridhe.
Ach cho mór ’s a bhios cuthach an aoigh so, ’s duilghe dha fhéin e,
oir air m’fhacal ’s fear mise d’an ionmhuinn fìrinn innse.”
Labhair ris-san ’ga fhreagairt Odusseus nan iomadach tionnsgal:
“Charaid, cha mhò tha mi fhìn ag iarraidh mo chumail; do dhéirceach
’s fheàrr bhith bleid dìot feadh baile na muigh air machair; neach thogras
bheir e dhomh. Fuireach air àirigh—chan ann de ’n aois sin mi tuilleadh,
thabhairt éisdeachd do mhaighstir ’s gach nì an lorg a chuid earail.
Siuthad, bi falbh; bheir am fear so leis mise, esan tha thusa
’g òrduchadh, aon uair ’s gun gar mi o’n teine mi fhìn ’s gun tig blàths orm.
’S fuathsach truagh an t-aodach so th’agam; ’s e m’eagal gun cuirear
as domh le liath-reothadh maidne; is cian thuirt sibh uainn a tha ’m baile.”
Sin mar a thubhairt e; dh’fhalbh an Télemach mach troimh an àirigh,
coiseachd air aghart gu luath, ’s e sìolachadh uilc do na suirghich.
Ach nuair a ràinig e ’n luchairt dheagh-shuidhicht’, a shleagh chuir e ’n taice
cuilbh àird; steach chaidh e fhéin is cheum thar na starsaiche cloiche.
Fada roimh chàch dhearc air-san a mhuime Eurucleia,
feadh ’s bha i sgaoileadh rùsg air uachdar nan cathraichean dealbhach;
bruchdadh dheur, ghabh i dìreach d’ a ionnsaigh an sin is mu’n cuairt da
thionail banoglaich eile Odusseus an fhulangais inntinn,
’s shìn iad ri cheann’s a ghuaillean a phògadh le gaolachadh furain.
Mach as a seòmar an sin thàinig Pénelopeia ro-chéillidh,
coltach ri Artemis eile no Aphrodìte na h-òr-loinn;
timchioll mu mac gaoil chaith i a gàirdeanan, brùchdadh dheuraibh;
phòg i an sin e mu cheann ’s a shùilean bòidheach le chéile
’s labhair i ris, ’s i tuireadh, am briathran na h-iteige siùbhlaich:
“Thàinig thu, Thélemach, sholuis as mìlse; ar leam-sa nach fhaicinn
tuilleadh thu, aon uair ’s gun deach thu do Phulos le birlinn gu dìomhair,


[TD 242]

’n aghaidh mo thoile ’n tòir air fios chluinntinn mu athair do chridhe.
Siuthad, innis domh ciamar a fhuair thu cothrom air fhaicinn.”
Labhair Télemach ciallach an uair sin rithe ’ga freagairt:
“Mhàthair ghaoil, na bi dùsgadh dhomh bròin no buaireadh mo chridhe
stigh am chliabh, ’s mi air léirsgrios a sheachnadh. Ach ionnlaid le uisge
t’ùrla ’s gabh aodach glan do d’ cholainn, ’s air dr̀eadh le d’ mhnathan
suas gu d’sheòmar mullaich, thoir bòid do na diathan, gach aon diubh,
ìobairtean éifeachdach cheud damh dhèanamh, ma dheònaicheas Dieus duinn
’s dòch’ obair dhioghaltais. Théid mise do’n chomhlaraich, chum is gun gairm mi
aoigh a lean mi bho Phulos, ’s mi teachd an so; chuir mi ’n duine
romham le m’chompaich, mic samhuil nan dia; b’ e Peiraios a dh’iarr mi
thabhairt gu thigh ’s gabhail uime gu dòigheil ’s measail, gun tiginn.”
Sin rinn e ràdh; cha tug ise dha freagairt na h-iteige siubhlaich.
Dh’ionnlaid i h-ùrla le uisge, ’s air gabhail glan-aodaich d’a colainn,
thug i bòid do na diathan an sin, gach aon diubh, i dhèanadh
ìobairtean éifeachdach cheud damh, nan gnìomhaicheadh Dieus obair dhioghaltais.
Mach troimh ’n talla an sin chaidh Télemach, ’s sleagh aige, ’s mar ris
da chù luath ’ga leantainn. Bu nèamhaidh a’ bhòidhchead a dh’aomadh
sìos le Aténe air, ’s dh’amhairc an sluagh air uile le ìongnadh,
’n ám dha tigh’nn chuca. Mu ’n chuairt da chruinnich na suirghichean fearail,
bruidhinn gu brèagh’, ach b’olc bha ’d a’ togail o dhoimhneachd an cridhe.
Sheachainn e ’n còmhlan mór-san an sin, ach far ’n shuidh Haliterses
’s Mentor ’s Antiphos, daoine bu chompaich athar o’n toiseach,
sin far an deach e ’s shuidh e, ’s bha iadsan a’ faighneachd gach nì dheth.
Orra-san thàinig o’n fhaisge Peiraios, an sleaghaire cliùteach,
tabhairt an aoigh troimh ’n bhaile do’n chomhlaraich; agus cha b’fhada
Télemach tuilleadh a’ cumail o’n choigreach, ach sheas e gu dlùth ris.
Nis b’ e Peiraios a bhruidhinn an toiseach ri Télemach ’s thubhairt:
“Thélemach, grad-ghrìos do mhnathan gu m’thigh-sa, chum is gun cuir mi
chugad air ais do chuid thìodhlac a bhuilich Menelas ort-sa.”
Labhair Télemach ciallach an uair sin ris-san ’ga fhreagairt:
“Ach, a Pheiraiois, chan fhios duinn mar bhitheas na nithean sin idir.
Mas e’s gum marbh na suirghichean fearail gu h-uaingneach am aitribh
mise ’s gun roinn iad maoin mo shinnsre bu h-iomlan, is fheàrr leam
thus’ a mealtainn ’s a cumail dhut fhéin seach aon duine dhiubh-san;
ach ma shìolaicheas mis’ am bàs ’s an crìoch do na fir ud,
giùlain an sin iad gu h-ait do m’thigh, ’s gu h-ait nì mi ’n gabhail.”


[TD 243]

’N déidh sin a ràdh, thug e ’n coigreach bu deuchainneach fulang do ’n lùchairt.
Agus air dhaibh tigh’nn a nis do’n aitribh dheagh-shuidhichte, chuir iad
sìos an cuid chleòc’ air séisean is cathraichean ’s ghabh iad an déidh sin
steach gu amraichean-ionnlaid deagh-lìomhta’s fhuair iad failceadh.
Nis air do mhnathan-muinntir am failceadh’s an ungadh le ola,
timchioll umpa chàirich iad cleòcannan caiteanach ’s léintean,
’s ghluais iad a mach as na h-amair is dh’fhalbh iad ’s shuidh iad air séisean.
Ghiùlain bean-mhuinntir uisg’ làmh an cuinneig ghrinn òir agus dhòirt i
sìos e ’m méis airgid gu ionnlaid is tharruing i ’m fagus bòrd lìomhta.
Ghiùlain bean spéiseil tighe dhaibh aran is chuir i ri’n làimh e
’s móran annlain a bhàrr air, a’ toirt o na bh’aice gu fialaidh.
Shuidh a mhàthair mu choinneimh gu dlùth ri ursainn an talla,
leigeil a taic ri cathair, ’s i toinneamh snàtha fhìnealt.
Shìn iad an làmhan a dh’ionnsaigh an annlain bha deas air am beulaibh,
agus nuair dh’fhògair iad uapa cion dighe ’s bìdh, b’ann an déidh sin
thòisich Pénelopeia ro-chéillidh cainnt riuth’ ag ràdha:
“Thélemach, ’s ann a théid mis’ an àird gu seòmar a’ mhullaich
’s laighidh mi ’m leabaidh th’air fàs domh brònach, ’s i fliuchte le m’dheuraibh
riamh o’n shiubhail Odusseus gu Ilios mar ri mic Atreus,
oir cha do dheònaich thu aithris domh cinnteach, ma chual thu mu thighinn
t’athar idir, mu ’n dh’inntrig na suirghichean fearail an tigh so.”
Labhair Télemach ciallach an uair sin rithe ’ga freagairt:
“Dearbh, a mhàthair, mu sin cuiridh mise ’n fhìrinn an céill dut.
Rinn sinn an t-slighe do Phulos gu Nestor, aoghair nam pobull.
Ghabh e ’na lùchairt àird mi ’s thug e dhomh aoigheachd gu dòigheil,
ionnan ’s mar athair d’a mhac th’air ùr-thigh’nn fa dheòidh as an eilthir.
B’ionnan sin ’s mar ghabh esan le mhacaibh cliùteach gu dòigheil
cùram dhìom-sa. Mu dheidhinn Odusseus an fhulangais inntinn
thuirt e nach cual e a bheò no mharbh o aon neach air thalamh.
Ach b’ann a chuir e air aghart le eich mi ’s le carbad tàthte
dh’ionnsaigh an t-sleaghaire chliùtich, am Menelas, gineal an Atreus.
Sin far am faca mi Eilidh as Argos mu’n shaothraich na Troidhich
’s Argaich gu mór tre thoil dhiathan. Chuir Menelas, laoch math ’sa’ ghàir-chath,
ceist rium air ball ach ciod a bha bhuam tigh’nn gu Sparta bhòidhich.
Dh’innis mise ’n tul-fhìrinn da; sin nuair a thuirt e ’gam fhreagairt:
“Ochan, gu dearbh b’ann an leabaidh fir ’s treunmhor meanmna a mhiannaich
iadsan laighe, ’s iad fhéin neo-threòireach. Amhuil mar thachras


[TD 244]

nuair chuireas eilid a laoigh th’air an ùr-bhreith, cìocharain bainne,
laighe ’m bad-garaidh treun-leomhainn ’s a shireas i fhéin glinn fhiarach
’s luirgean ag ionaltradh; sin nuair thig esan a dh’ionnsaigh a leapa
’s orra le chéile cuiridh e crannchur crìche mi-chneasda;
sin mar a chuireas Odusseus crìoch mhi-chneasd’ air na fir ud.
O nach deònaicheadh Dieus ar n-athair ’s Aténe ’s Apollon
esan bhith leithid ’s a bha e air ám, nuair dh’éirich e ’n còmhstrith
’s ghleac e ri Mac Philomélois an Lesbos dheagh-shuidhichte; leag e
esan gu sgairteil, ’s b’ ait bha gach Greugach. Nach tachradh Odusseus,
leithid ’s a bha, air na suirghich! An sin thigeadh orra-san uile
crannchur geàrr ’s banais shearbh. Ach mu so, an nì tha thu faighneachd
’s guidhe, chan abrainn-s’ idir dad eile le fiarachd ’s cha mheall mi,
ach de na dh’aithris rium fhìn fear neo-mhearachdach aosd’ an t-sàile,
dhiùbh-san cha chum mise facal sam bith am falach no ’n cleith ort.
Thuirt e gum fac’ e esan fo phiantan cruaidh ann an eilean
’n tigh na gruagaich Calupso tha cumail a greim air d’ a aindeoin,
’s comas sam bith chan eil aig’ air dùthaich a shinnsre a ruigheachd,
chionn ’s nach eil aige ri làimh na longan ràmhach is compaich,
leithid ’s a chuireadh e null air a shligh’ air druim farsuing an t-saile.’
Sin mar thuirt Menelas rium, an sleaghaire cliùteach, mac Atreus.
Sud rinn mi ’s chuir mi mu thilleadh, is thug na neo-bhàsmhor dhomh soirbheas;
b’iadsan a dh’aisig gu luath mi do dhùthaich ghaolaich mo shinnsre.”
B’ ann mar sin rinn e ràdh, ’s a cridhe-se ghluais e ’na broilleach.
Bhruidhinn cuideachd ’nam measg Teoclumenos, ìomhaigh nan diathan:
“O bhean spéiseil Odusseus Mhic Lartes, da-san chan aithne
chinnteach, ach m’fhacal-sa cluinn, oir ’s neo-chlaonach, neo-fhalaicht’ bhios m’fhiosachd.
Nis air Dieus an tùs measg dhia ’s air bòrd fear an tighe
’s teinntean Odusseus uasail a ràinig mi, ’s ann tha Odusseus
cheana gu deimhinn an dùthaich a shinnsre, ’na thàmh no air ghluasad,
cluinntinn nan dòbheairt so ’s a’ sìolachadh uilc do gach suirgheach;
sin a bu choltas do mhanadh an eòin a bheachdaich mi fhìn da,
’m shuidh’ air an luing dheagh-thobhtaich’ ’s a dh’inns mi do Thélemach uime.”
Labhair Pénelopeia ro-chéillidh ris-san an uair sin:
“O nach bitheadh am facal sin coimhliont’, a choigrich! An lorg sin
dh’fhiosraicheadh tusa gu luath mo choibhneas is iomadach tìodhlac
uam-sa, air chor ’s gun abradh gur beannaicht’ thu fear thig ad chòmhdail.”


[TD 245]

Sin mar bha iadsan ri leithid de chòmhradh ri chéile, ’s na suirghich
gabhail an aighir a’ tilgeadh na cloiche ’s chorc-sheilge air beulaibh
aitreabh Odusseus gu h-uaibhreach air ùrlar dèanta far ’m b’ àbhaist.
Ach nuair bha ám ithe dinneir nis ann ’s a thàinig a’ mheanbh-spreidh
dhachaigh ’s gach àit bhàrr nam machair, is iadsan ’gan saodach rinn roimh’ e,
sin nuair a thubhairt Medón, fear thaitinn riutha gu h-àraidh
measg an gillean ’s a b’àbhaist bhith aca ri ’n làimh aig an dinneir:
“Oigearan, chionn ’s gun ghabh sibh toil-inntinn o lùth-chleasan cheana,
thigibh a dh’ionnsaigh an tighe, a chum ’s gun deasaich sinn dinneir;
dearbh cha rud dona idir bhith gabhail dìota air mhithich.”
Sin rinn e ràdh; dh’fhalbh iadsan ag éirigh ’s dh’éisd iad ri fhacal.
Agus air dhaibh a nis tighinn do’n tigh dheagh-shuidhichte, chuir iad
sìos an cuid chleòc’ air séisean is cathraichean ’s theann iad ri marbhadh
chaorach mór ’s ghobhar reamhra; a bharrachd orrs-san mharbh iad
cullaich bhiadhta ’s bó as an treud, ’s iad a’ deasachadh cuirme.
Togairt o’n mhachair do’n bhaile bha ’m mucair uasal ’s Odusseus,
’s eatorra thòisich air bruidhinn am muciar, prìomh-fhear measg dhaoine:
“Charaid, a chionn ’s gum bheil miann ort a nis bhith falbh chun a’ bhaile
dìreach an diugh, mar dh’òrduich mo thriath-sa—b’fheàrr leam gu dearbha
t’fhàgail an so mar fhear-gleidhidh na h-àirigh, ach roimhe-san ’s nàrach
’s fiamhach mi, dh’eagal ’s gun cronaich e ’n déidh so mi; ’s cruaidh spochadh thriathan.
Ach a nis siuthad, biomaid a’ falbh, oir tha mhór-chuid de’n latha
chean’ air dhol seachad, ’s air ball bidh e againn na’s fuaire mu fheasgar.”
Labhair ris-san ’ga fhreagairt Odusseus nan iomadach tionnsgal:
“Tuigeam; breithnicheam; sin tha thu ’g iarraidh air neach a tha air’ air.
Biomaid a’ triall, ’s bi thusa ’gam theòrach a nis fad an t-siubhail
’s thoir dhomh cuaille, mas è ’s gum bheil gin agad idir tha geàrrte,
chum mi leigeil mo thaic air, oir ’s fìor shleamhainn their sibh tha ’n rathad.”
’G ràdh sin, thilg e mu ghuaillibh a mhàileid thruagh ioma-tholltach,
’s iall-chrochaidh oirr’; thug Eumaios da bata fhreagradh a chàileachd.
Shiubhail an dithis; a’ dìon na h-àirigh bha ’n coin ’s an luchd-fiaraich
dh’fhan air dheireadh, ’s am mucair a’ tabhairt a thighearna do’n bhaile,
coltach ri déirceach truagh agus aosda, ’s a thaic air a bhata,
agus bu bhochd an t-éideadh bha aige mu cholainn ’ga còmhdach.
Ach nuair a bha iad a nis gu dlùth do’n bhaile, a’ coiseachd
slighe starbaich, ’s nuair ràinig iad tobar dèanta nan grinn-shruth,


[TD 246]

tobar o ’m biodh an sluagh a’ toirt bùirn—b’e Poluctor a rinn e
’s Itacos ’s Néritos—’s uime bad crithinn d’am beathachadh uisge,
cruinn ri gach ceàrn, is sìos bha sruth fìor-uisg’ a’ tighinn á carraig;
shuas os a chionn rinneadh altair nan gruagach far ’m bitheadh luchd-turais
uil’ ag ìobradh—an sud thàinig orra Melanteus mac Dholios,
saodachadh ghobhar bha sònraicht’ am measg uile threudan nan gobhar,
dìot do na suirghich, ’s bha leis dà bhuachaill eile ’ga leantainn.
Dearcadh orra-san chàin e iad ’s bhruidhinn e riutha le briathran
fuathsach ’s mi-chiatach, ’s chuir e am buaireadh an cridhe Odusseus:
“Nis ’s ro-fhìor e gu tur gu bheil donas a’ treòrachadh donais;
sin mar bheir freasdal a ghnàth an coltach dh’ionnsaigh a’choltaich.
C’àit bheil thu nise tabhairt an t-salchair so, mhucair na dunach,
déirceach draghail, milltear nan cuirm, fear sheasas ’s a shuathas
guaillean ri iomadh ursainn, ’s e sireadh chriomag ’s chan idir
chlaidhean no mhiasan? Nan tugadh tu ’n duine so dhòmh-s’ ’na fhear-gleidhidh
àirigh ’s cartaiche chrò ’s gu giùlan glasraich do mheannaibh,
chuireadh e sliasaid mhór air le òl a’ mhìg. Ach a nise
chionn ’s gum bheil e air droch bheairt fhoghlum, cha deònaich e oidheirp
dhèanamh air àiteach, ach ’s annsa leis sleuchdadh feadh sluaigh ’s e a’ biathadh
goile neo-shàsaicht’ le bleid. Ach their mi gu saor riut, ’s bidh ’n nì so
coimhlionta cuideachd; ma thig e gu lùchairt Odusseus fhlathail,
’s iomadh furm bhios mu cheann o làmhan ghaisgeach ’s a bhitheas
briste r’ a shliosan, ’s esan e fhéin ’ga chaitheamh troimh ’n talla.”
Sin rinn e ràdh, ’s le ghòraich’, a’ leum ’san dol seachad air, bhreab e
iosgaid Odusseus; cha d’stàrr e o’n cheum e, ach dh’fhuirich Odusseus
daingean ’s mheòraich e ’n leumadh e chuige le chuaille ’s a bheatha
sgath as, no thogail mu mheadhon ’s a cheann a sgailceadh ri talamh.
Ach rinn e foighid ’s chaisg e a mheanmna. Air amharc ’na ghnùis-san,
chàin am mucair e ’s ghuidh e le àrd-ghuth, togail a làmhan:
“Oighean an tobair, a nigheanan Dieus, ma loisg an t-Odusseus
riamh dhuibh sléisnean uan agus mheann, le sult ìghmhor ’gam filleadh,
m’iarrtas so coimhlionaibh dhòmh-sa; gun tigeadh am fear ud ’s gun tugadh
freasdal e dhachaigh; an uair sin sgathadh e asad gach leòmachd
chleachdas tu nis le t’uabhar, ’s tu seodal daonnan mu’n bhaile,
agus do mheanbh-spreidh ’m feadh so ’ga milleadh le buachaillean dona.”
Labhair ris-san ’ga fhreagairt Melantios, am buachaille ghobhar:
“Ochan, a’ chainnt th’air cù an droch nàduir! cù a bheir mise


[TD 247]

fhathast air luing dhuibh, dheagh-thobhtaich o Itaca cian, los e chosnadh
móran stòir dhomh. Nach buaileadh Apollon, triath a’ bhogh’ airgid,
Télemach stigh an diugh fhéin, no gum marbht’ leis na suirghich cho cinnteach
esan ’s a dh’fhalbh là tillidh Odusseus co dhiùbh fada bhuapa!”
’N déidh sin a chantainn, dh’fhàg e ’n sud iad, ’s iad gluasad gu socair.
Choisich e roimhe ’s b’ fhìor luath ràinig e lùchairt an tighearna;
chaidh e ’san tiot’ a steach is shuidh e am fochair nan suirgheach,
dìreach mu choinneimh an Eurumach; b’esan a ghaolaich e’m barrachd.
Làimh ris chuir iadsan bha ’g obair a chuid de dh’fheòil, agus ghiùlain
bean-tighe spéiseil aran is chuir i r’a thaobh e gu ithe.
Dhlùthaich am mucair uasal ’s Odusseus ’s sheas iad. Mu’n timchioll
thàinig gliongarsaich cruit, oir bhuailt’ i le Pémios gu seinn daibh.
Ghlac Odusseus am mucair air làimh ’s mar so rinn e ràdh ris:
“’S cinnteach a nis, Eumaiois, gur so talla bòidheach Odusseus;
’s soirbh so-aithnicht’ ri fhaicinn e eadhon measg mórain. Tha seòmair
leantainn a chéile, ’s tha lann ris, snasaicht’ le callaid ’s sreath-mhullaich;
’s dìon math a dhorsan da-chòmhlach, ’s cha toireadh neach buaidh air le armachd.
Tuigeam gur iomadh duine tha cumail ann cuirm, oir tha àileadh
ròsdaidh ’s seirm ann o’n chlàrsaich rinn diathan ’na companach cuirme.”
Labhair thusa ’ga fhreagairt, Eumaiois, àirich nam mucan:
“’S soirbh rinn thu aithn’ air, ’s nach idir neo-thuigseach an gnothaich eil’ thu.
Ach nis siuthad, biomaid a’ beachd mar bhitheas an nì so.
Rach thusa ’n toiseach a steach do ’n lùchairt dheagh-shuidhichte ’s theirig
measg nan suirgheach, ’s bidh mis’ a fuireach air dheireadh ’san làraich;
ach mas e ’s fheàrr leat, fuirich, ’s théid mise romhad. Na dèan-sa
maill, mu’m faic fear am muigh thu ’s gun caith e rud ort no gum buail e
buill’ ort; sin na nithean a their mi riut bheachdachadh orra.”
Fhreagair e esan an sin, an t-Odusseus foighidneach, uasal:
“Tuigeam; breithnicheam; sin tha thu ’g iarraidh air neach a tha air’ air.
Rach thusa romham, ’s bidh mis’ a fuireach air dheireadh ’san làraich,
oir cha neo-fhiosrach idir air làmhaich ’s buillean a thà mi;
’s cridhe fulangach th’agam, o’n ghiùlain mi iomadach doilgheas
’n cogadh ’s air thonnaibh; measg sin cuirte so mar an ceudn’, ach a’ ghoile
mhallaicht’ cha chomasach idir a cleith, nuair tha sannt oirre; bheir i
iomadh dòruinn do dhaoin’; air a sgàth-se dh’armaichear cuideachd
luingeis nan sàr-thobht thar mara neo-bhuainte, toirt uilc do dh’fhir naimhdeil.”


[TD 248]

Sin mar bha iadsan a’ cumail a leithid de chòmhradh ri chéile.
Suas thog cù bha ’na laighe an sud a cheann is a chluasan,
Siùbhlach Odusseus na h-inntinn fulangaich dh’àraich e fhéin uair
agus nach d’mheal e; roimh sin chaidh e dh’ionnsaigh na h-Ilios naoimhe.
B’àbhaist d’òigearan roimhe bhith tabhairt a’ choin ud a thòrachd
ghobhar fiadhaich is mhang agus gheàrr, ach air siubhal d’ a mhaighstir,
laigheadh e ’n dearmad o sin air inneir phailt dhamh is mhuileid
dhòirteadh ’na mill mu dhorsan, gun giùlaineadh sgalagan leo i
dh’innearadh oighreachd mhór Odusseus; sin far ’n robh ’n gadhar,
Siùbhlach, ’na laighe, ’s e làn de dheargannan chon; ach ’san tiota
’n déidh dha Odusseus fhaicinn gu dlùth, chrath e earball is leig e
sìos a dha chluais, ach na b’fhaisge cha b’urrainn e gluasad gu mhaighstir
tuilleadh. Dh’amhairc esan air falbh is shuath e a dheuraibh,
furasd’ ’gan cleith air Eumaios, is dh’fheòraich e ’n gradadh a’ cantainn:
“’S ìongnadh gu dearbh leam, Eumaiois, an cù so bhith laighe ’san inneir;
’s maiseach cruth e, ach so rud nach aithne dhomh cinnteach, an robh e
luath mar an ceudna gu ruith leis an dreach so, no dìreach mar chinneas
coin-tighe ghaisgeach tha triathan a’ cumail air tàilleabh an leòmachd.”
Labhair thusa ’ga fhreagairt, Eumaiois, àirich nam mucan:
“Seadh, ’s so cù ’n fhir a chaochail an céin; nam biodh e ’na cruthachd
’s euchdan mar dh’fhàg Odusseus e, falbh chun na Tròidhe, bhiodh ìongnadh
grad ort a’ faicinn a thréine ’s a luais; oir an doimhneachd na dlùth-choill
beathach bha thòir air cha teicheadh, oir b’anbarrach pongail air lorgadh
cuideachd e. Nis tha e ’n greim na dòruinn; chailleadh a mhaighstir
cian o dhùthchas, is suim cha ghabh dheth-san mnathan neo-aireil.
’N tràth nach bi uachdarain tuilleadh a’ riaghladh orra, cha deònaich
seirbhisich tuilleadh an sin bhith ’g obair ceart; leth a thairbhe
goididh Dieus ’s farsuing torann o neach, nuair thig latha na daors’ air.”
’N déidh sin a ràdh, chaidh e steach do ’n lùchairt dheagh-shuidhichte ’s ghabh e
dìreach troimh ’n tigh gu na suirghichean mórail. Air Siùbhlach rug crannchur
éig dhuibh, aon uair ’s gum fac’ e Odusseus ’san fhicheadamh bliadhna.
Fad air thoiseach air càch b’ e Télemach, ìomhaigh nan diathan,
chunnaic am mucair a’ tighinn troimh ’n tigh is sméid e ’san tiot’ air,
tabhairt cuiridh dha chuige. Thug esan sùil agus ghlac e
cathair a sheas far ’m b’ àbhaist do roinneadair suidhe, ag gearradh
pailteas de dh’ fheòil do na suirghich, an tràth bhith ri ’n cuirm feadh an tighe;


[TD 249]

thug e a null i ’s ri bòrd an Télemach chàirich e sìos i
dìreach mu choinneimh. Oirre-se shuidh e fhéin, is chuir gille
sìos earrann fheòla, ’ga giùlan dha, ’s aran, ’ga thogail o bhascaid.
Dlùth ’na dhéidh-san choisich Odusseus a steach chun na h-aitribh,
coltach ri déirceach truagh agus aosda ’s a thaic air a bhata,
agus bu bhochd an t-éideadh bha aige mu cholainn ’ga còmhdach.
Shuidh e air starsaich uinnsinn a stigh air an dorus, a’ leigeil
taic ris an ursainn chiopruis a locair saor gu ro-eòlach
uair air dha iall-tomhais chur rithe dìreach. A’ gairmeadh a’ mhucair
chuige, thuirt Télemach ris, ’s e glacadh o’n bhascaid ro-bhòidhich
buileann shlàn is feòil mar a chumadh gach làmh, ’ga cur umpa:
“Thoir so do’n aoigh ud, ’gan giùlan d’ a ionnsaigh, ’s grìos, air e dh’iarraidh
déirc’ e fhéin, dol a dh’ionnsaigh nan suirgheach uile, gach fear dhiubh;
’s nàire nì nach eil math a bhith ’n cuideachd duine tha feumach.”
Sin rinn e ràdh; chaidh àireach nam muc, nuair chual e an t-òrdugh,
’s sheas e faisg ’s thuirt e ris-san am briathran na h-iteige siùbhlaich:
“Charaid, ’s Télemach thairgeas dut so ’s tha e grìosad ort iarraidh
déirc’ thu fhéin, dol a dh’ionnsaigh nan suirgheach uile, gach fear dhiubh;
’s nàir’, their e, nì nach math a bhith ’n cuideachd duine tha feumach.”
Labhair ris-san ’ga fhreagairt Odusseus nan iomadach tionnsgal:
“Dhieus, a thriath, biodh Télemach, guidheam, beannaicht’ measg dhaoine,
’s thigeadh gach nì gu buil da mhiannaicheas esan ’na chridhe.”
’G ràdh sin, ghabh e le dhà làimh cuideachd iad ’s chàirich e sìos iad
dìreach an sud aig a chasan air uachdar na màileide truaighe;
dh’ith e feadh ’s bha ’n clàrsair a’seinn ’san talla. Nuair ghabh e
dhìot ’s a bha ’n clàrsair naomh tigh’nn gu crìch, chaidh na suirghich gu gleadhar
null troimh ’n talla. Am fagus da sheas Aténe is bhrod i
mac Läertes Odusseus, gu cruinneachadh ghreim feadh nan suirgheach
’s dh’fhiosrachadh có bha ceart diugh ’s có bha gun chleachdadh air riaghailt;
ach cha robh roimhpe dh’aindeoin sin aon diubh shnaoidheadh o dhìobhail.
Dh’fhalbh e deiseal a dh’iarraidh na déirc’ air gach duine, ’s e sìneadh
làimh gu gach taobh mar gun robh e bho shean ’na dhiol-déirce. Bha iadsan
’s truas aca ris a’ toirt da, ’s bha ìongnadh orra mu dheidhinn;
dh’fhidreadh gach fear o chéil’ ach có è ’s cia ’n t-ionad o’n tàinig;
agus ’nam measg labhair cuideachd Melantios, am buachaille ghobhar:
“Eisdibh rium, sibhs’ as suirghich na banrigh ro-chliùtich, mu’n aoigh so;


[TD 250]

chunnaic mi roimh’ e; b’ e àireamh nam muc a threòraich e ’n taobh so;
ach uime fhéin chan fhios cinnt domh cia as tha e tagairt a shloinnidh.”
Sin mar a thubhairt e; chàin an t-Antinus àireach nam mucan:
“Mhucair ’s ro-chomharraicht’ olc, c’uim thug thusa ’m fear so do’n bhaile?
’n è nach eil falbhanaich eile ’nam pailteas againn a chòrr air,
déircich dhraghail, luchd-millidh nan cuirm? Am beag leat gun ith iad
stòras do thriath, a’ tional an so, ’s tu ’ga chuireadh-san cuideachd?”
Labhair thusa ’ga fhreagairt, Eumaiois, àirich nam mucan:
“Antinus, dearbh cha ghrinn, ged ’s duin’ uasal th’annad, do bhriathran.
Có nis a ruigeadh le dheòin ’s a ghairmeadh o àit-eigin eile
coigreach ach aon de’n fheadhainn as seirbhisich pobuill, am fiosaich,
saor, no fear-leighis eucail, no clàrsair naomh sheinneas taitneach?
’s iadsan a mhàin bhios ’gan gairm de dhaoin’ air an talamh neo-chrìochnach.
Déirceach cha ghairmeadh aon neach, gu thabhairt fhéin chun na bochdainn.
Ach ’s ann tha thusa ’n còmhnaidh ’s thar chàich de na suirghichean uile
cruaidh air luchd-seirbhis Odusseus ’s gu h-àraidh orm-s’; ach cha chùram
dhòmh-s’ e co dhiùbh, am fad ’s bhios agam air mhaireann ’san aitribh
Pénelopeia dheal-chridheach is Télemach, ìomhaigh nan diathan.”
Labhair Télemach ciallach an uair sin ris-san ’ga fhreagairt:
“Clos ort! na faiceam thu freagairt an fhir so le lìonmhorachd bhriathran;
’S àbhaist d’Antinus daonnan le bhriathran cruaidhe bhith buaireadh
dhaoine gu h-olc ’s tha e brodadh nan suirgheach eile a bharrachd.”
’G ràdh sin, thuirt e ri Antinus briathran na h-iteige siùbhlaich:
“Antinuis, dearbh ’s tu fhéin ghabhas suim mar athair d’a mhac dhiom!
thusa tha ’g iarraidh an aoigh so fhuadach le briathran co-éigneach
mach as an tigh; sin na coimhlionadh dia! Gabh greim is thoir dha e;
’s mise nach doichill, oir òrduicheam fhìn e. Mu sin na biodh uamhas
ort roimh mo mhàthair no tràill tha ’n lùchairt Odusseus fhlathail.
Ach cha sin idir a leithid de smuain ’s tha agad-s’ ad chridhe;
’s fheàrr leat gu mór thu fhéin bhith ’g ithe na toirt do neach eile.”
Labhair Antinus ris-san an sin ’ga fhreagairt ’s a’ cantainn:
“Thélemach àrd-ghuthaich, fhir ’s do-chìosaichte méinn, ach ciod thuirt thu?
Nam b’e gun toireadh na suirghich gu léir dha uiread is mise,
b’ann trì mìosan an sin bhiodh an lùchairt ’ga chumail aig astar.”
Sin rinn e ràdh, ’s ’ga ghlacadh a mach fo ’n bhòrd, thug e ’m follais
stòl chuireadh ann ’s air na chùm e a chasan slìom’ aig na fleadhan.


[TD 251]

Nis bheireadh càch uile dha rud ’s lìon iad a mhàileid le aran
’s feòil; bha Odusseus dìreach gu falbh grad a rìs chun na starsaich
mhealtainn tìodhlac nan Greug, ach aig Antinus sheas e ag ràdha:
“Thoir rud, a charaid; gu dearbh cha dùin’ thu ar leam-sa as tàire
measg nan Achaibheach ach ’s uaisl’, a chionn ’s gur coltach ri rìgh thu.
Uime sin fhéin is iomchuidh dhut cuibhreann na’ s fheàrr thoirt de dh’aran
eadhon na càch, ’s cuiridh mise do chliù feadh na talmhainn neo-chrìochnaich;
oir bha mi fhìn roimhe saidhbhir measg dhaoine ’s a’ còmhnaidh ’n tigh beairteach,
’s bheirinn do dh’fhalbhanach tric, ge b’ e có ’s ciod bha dhìth air, nuair ruigeadh.
Bh’agam ro-lìonmhorachd thràill is móran eil’ o’m bi daoine
beò gu math ’s ainm dhiubh bhith saidhbhir. Ach chreach Dieus Chronois sin uile—
oir b’e sud theagamh a mhiann—fear a ghrìos orm falbh le luchd-reubainn,
daoin’ iomluaisge, do’n Eiphit air acair mo shoithichean cuimir.
Sin nuair a dh’òrduich mise mo chompaich dhìleas gum fanadh
iadsan ri taobh nan longan an sud ’s na longan a ghleidheadh
’s ghrìos mi air beachdairean falbh feadh nan cnocan fradhairc. A’ tabhairt
géill d’ an uabhar ’s ag aomadh le miann, bha mo chompaich an tiota
creachadh fearainn ro-bhòidheach nan Eiphiteach; thug iad o’n tighean
mnathan ’s leanaban gun chainnt is mharbh iad na fir, ach ghrad-ràinig
glaodh chun a’ bhaile. A’ cluinntinn na h-éighich aig nochdadh na maidne
thàinig iad, ’s lìonadh a’ mhachair gu léir le’n coisichean ’s carbaid
’s deàrrsadh umha. Am chompaich-s’ chuir Dieus, fear-caitheimh nam beithir,
ruaig dhona, ’s aon diubh cha làmhadh mu’n coinneimh-san fuireach ’sa’ chòmhraig,
chionn sheas gàbhadh mu’n cuairt air gach taobh. Bu lìonmhor na mharbh iad
dhinne an sin leis a’ gheur-umha, ’s cuid thug iad beò leotha dhachaigh
dh’obair gun tàing dhaibh. Ach chuir iad mi fhìn gu Cupros, ’gam thabhairt
seachad do charaid a thachair orr’, Dmétor Mac Iasois bha riaghladh
Chuprois le smachd; á sin tha mi teachd mar so, fulang dhoilgheas.”
Fhreagair Antinus esan an sin, ’s e ’g ràdh mar so ris:
“Có an dia thug chugainn a’ phlàigh so, cuaradh na cuirme?
Seas ’sa’ mheadhon mar sud o mo bhòrd-sa, mu’n ruig thu gu h-ealamh
Eiphit ’s Cupros bhios searbh dhut, oir ’s bleidire ladarn’ ’s gun nàir’ thu.
Seasaidh tu ac’ uile ’n òrdugh, ’s bheir iadsan gun suim, ’s nach eil orra
grabadh no iochd mu bhith fial o chuid chàich, o’n ’s mór th’aig gach fear dhiubh.”
Tarruing air ais, labhair ris-san Odusseus nan iomadach tionnsgal:


[TD 252]

“Ochan, ma ta, cha robh agad-s’ le t’ìomhaigh cridhe a réir sin!
’s tusa nach toireadh o d’ thigh fiù salainn do t’ìochdaran làimh riut,
thusa tha nise suidh’ aig cuid chàich ’s nach deònaicheadh criomag
thogail do t’ionnsaigh o ’n aran ’s thoirt domh; ’s ri do thaobh tha am pailteas.”
Sin rinn e ràdh; ghabh Antinus corruich bu mhotha ’na chridhe,
’s sheall e fo mhala ’s e ’g ràdh ris am briathran na h-iteige siùbhlaich:
“Dearbh cha chiatach nis tuilleadh a théid thu air t’ ais, tha mi saoilsinn,
mach troimh ’n talla fhéin, nuair labhras tu fòs anacainnt rium.”
Sin mar a thuirt e, ma ta, is ghlac e’n stòl agus bhuail e
ghuala dheas aig a bun ris an druim. Sheas esan gu daingean
amhuil mar chreig, ’s cha d’stailc buill’ Antinuis bonn e, ach chrath e
sàmhach a cheann, ’s e togail olc-smuain an doimhneachd a chridhe.
Chaidh e air ais do’n starsaich is shuidh e; chuir e a mhàileid
sìos lom-làn agus bhruidhinn e measg nan suirgheach, a’ cantainn:
“Eisdibh rium, sibhs’ as suirghich na banrigh ro-chliùtich, gun can mi
ruibh na tha cridhe mo chléibh ’gam ghrìosad; dearbh chan eil dòruinn
idir ’sa’ chridhe no bròn, nuair bhuailear duine ’s e dèanamh
sabaid m’ a stòras fhéin, mu chrodh no mu chaoraich bhàna;
ach air mo shon-sa—thug Antinus sgailc dhomh air tàilleabh mo ghoile,
ghoile mhallaicht’, olc tha toirt móran dhoilgheas do dhaoine.
Ach ma tha diathan dhéirceach ann idir is spioradan dioghaltais,
Antinus, guidheam, bhith glacte le crìch an aoig roimh a bhanais!”
Labhair an sin ris ’ga fhreagairt an t-Antinus, gineal Eupeites:
“Suidh ’s ith gu soisneach, no tog ort, a choigrich, gu àit-eigin eile,
dh’eagal ’s gun slaod na fir òg’ thu air chois no air làimh troimh an talla,
chionn thu bhruidhinn mar sin, no gun reub iad dhìot gach rud th’ agad,”
Sin mar a thubhairt; chaidh càch uile ’n uair sin gu corruich thar tomhais;
so mar a theireadh fear ’s fear de na h-òganaich b’àrdanach uabhar:
“Antinuis, dearbh cha bu cheart dut am falbhanach dòlum a bhualadh,
dhuine chaillte, mas e ’s gum bheil aon air nèamh de na diathan.
’S tric tha na diathan ’s gach riochd’s iad coltach ri coigrich o’n eilthir,
tadhal bhailtean ’s a’ coimhead air uabhar dhaoin’ is deagh-riaghailt.”
Sin mar a theireadh na suirghich, ach suim cha d’ghabh esan d’am facail.
Nis air do Phénelopeia ro-chéillidh chluinntinn Odusseus
fhaotainn sgailc ’san talla, am measg a banoglach thuirt i:
“Buaileadh Apollon cliùteach a’ bhogh’ thu fhéin air an dòigh sin!”
Labhair Eurunomé, bean tighe, ’n sin rithe, cantainn:


[TD 253]

“O nach tigeadh a nis air ar n-ùrnighean comhlionadh, ’s duine
dhiùbh-san co dhiùbh cha ruigeadh air madainn na sàr-chathrach feasda!”
Labhair Pénelopeia ro-chéillidh rithe-sa ’n uair sin:
“Mhuime, ’s gràineil iad uil’, o’n thùras iad gnìomharan olca,
ach ’s e Antinus buileach as coltaich’ ri spiorad dubh marbhteach.
’S truaghan àraigh de choigreach tha falbhan troimh ’n lùchairt ag iarraidh
deirc’ air na fir, ’s a bhochdainn ’ga ghrìosad; thug càch rud sin da
’s lìon iad a mhàleid, ach bhuail esan stòl air mu bhun na guaill’ deise.?
Sin mar bha ise bruidhinn am measg a banoglach-muinntir,
suidhe ’na seòmar, ’s an t-uasal, Odusseus a’ gabhail a dhìota.
Ghairm i g’a h-ionnsaigh an sin am mucair uasal ’s ars’ ise;
“Falbh, Eumaiois uasail, is theirig ’s iarr air an aoigh ud
thighinn, gun toir mi dha facal de dh’fhàilte ’s a dh’fhaighneachd an cual e
iomradh ’s dòch’ air Odusseus an fhulangais inntinn no ’m fac’ e
fhein e le shuilean, oir ’s coltach ri duin’ iomluaisgte a thà e.”
Labhair thusa ’ga freagairt, Eumaiois, àirich nam mucan:
“O nach deachadh na Greugaich ’nan tosd, a bhanrigh! A leithid
’s trì latha chum mi ’sa’ bhothan e—’s mise ràinig e ’n toiseach,
teicheadh o luing—ach cha d’ chrìochnaich e aithris a dhoilgheasan fhathast.
Amhluidh mar dh’amhairceas neach air clàrsair fhuair o na diathan
fhoghlum ’s sheinneas do dhaoin’ a rannan taitneach, ’s mar ’s miann leo
éisdeachd ris-san gun sgur, ’s e seinn; sin mar thàlaidh e mise,
suidhe ri m’thaobh am thigh. Tha e cantainn gur caraid o shinnsir
esan d’ Odusseus, ’s e tàmh an Créte, far ’n tuinich sliochd Mhìonois;
’s ann á sin tha e nis air teachd mar so, fulang dhoilgheas,
cur char ’s char dheth ’san ròd; tha e cothachadh orm gun do chual e
brath air Odusseus bhith ’m fagus an dùthaich phailt nan Tesprótach,
beò, ’s tha móran aige de dh’ulaidhean taisgt’ a’ tigh’nn dachaigh.”
Labhair Pénelopeia ro-chéillidh ris-san an uair sin:
“Falbh agus gairm e an so, gus an innis e fhéin domh ri m’aghaidh.
Suidheadh iad so am muigh a’ cluich no’n so fhéin feadh an talla,
chionn tha ’n cridheachan subhach, oir laighe gun mhilleadh tha ’m maoin-san
stigh, fìon milis is aran; is sin tha ’n seirbhisich-tighe
’g ith’, ach tha iadsan gach là a’ tathaich ar tighe ’s a’ marbhadh
chaorach ’s dhamh ’s ghobhar reamhra ’s ri òl fìon’ lasraich ’s ri fleadhan,


[TD 254]

coma co dhiùbh; tha ar stòras an so, ge bu lìonmhor, ’ga chaitheamh,
oir chan eil laoch air gu léirchreach a chumail o’n tigh mar Odusseus.
Ach nan tigeadh Odusseus ’s gun ruigeadh e dùthaich a shinnsre,
grad-gheibh e dioghaltas le cobhair a mhic air fòirneart nan daoine.”
Sin rinn i ràdh; leig Télemach sreothart mór as, ’s mu’n timchioll
b’eagalach fuaimnich an talla; bhris gàir’ air Pénelopeia,
’s labhair i grad ri Eumaios am briathran na h-iteige siùbhlaich:
“Falbh, guidheam, ’s gairm dhomh ’n t-aoigh ud an so am làthair. Nach faic thu
’n dòigh chuir mo mhac manadh rath’ air mo bhriathran uile le sreothart?
Uime sin fhéin cha bhàs neo-choimhlionta ruigeadh na suirghich
uile gu léir, ’s cha seachainn a h-aon diubh ’n t-eug is a chrannchur.
’S nì eile so their mi riut, is tionndaidh thus’ e ’nad inntinn;
mas e ’s gum fiosraich mi esan bhith ’g aithris nan uile gun mhearachd,
cuiridh mi còmhdach de chleòc’ is léin’ air, aodaichean àlainn.”
Sin rinn i ràdh; chaidh àireach nam muc, nuair chual’ e an t-òrdugh
’s sheas e faisg ’s thuirt e ris-san am briathran na h-iteige siùbhlaich:
“Charaid chòir, tha Pénelopeia ro-chéillidh ’gad ghairmeadh,
màthair Thélemach; ’s ceist air chor-eigin fharraid m’ a fear dhiot
ghrìosas a chridh’ oirre, eadhon ged tha i air àmhgharan fhulang.
Mas e ’s gum fiosraich i thusa bhith ’g aithris nan uile gun mhearachd,
cuiridh i còmhdach de chleòc’ is léin’ ort, nithean as motha
dhìth ort; agus mu t’ aran—’ga shireadh cuideachd troimh ’n dùthaich,
biathaidh tu d’ ghoile; bheir duine sam bith a thoilicheas dut rud.”
Labhair an uair sin ris-san Odusseus foighidneach, uasal:
“B’ealamh dh’innsinn-s’, Eumaiois, do Phénelopeia ro-chéillidh,
nighean Icarios, m’iomradh gu léir gun mhearachd; ’s math m’eòlas
uime, ’s b’ionnan an dòruinn a fhuair sinn; ach ’s còmhlan nan suirgheach,
daoine cruaidh, roimh ’m bheil orm gnè fhiamh, fir tha ’n uabhar ’s am fòirneart
ruigheachd faich’ iaruinn nan speur; oir direach an dràsda, ’s mi coiseachd
null troimh ’n talla gun dèanamh dad ceàrr, nuair rinn esan le bhuille
cràdh dhomh, cha d’shnaoidh an Télemach uam sud no aon air bith eile.
Chionn sin abair a nis ri Pénelopeia i dh’fhuireach,
mór ’s ged tha cabhag, ’san talla gu ám dol fodha na gréine;
fidreadh i ’n uair sin dìom mu latha tillidh a céile
’s cuireadh i faisg air an teine mi ’m shuidhe, oir ’s truagh mo chuid aodaich;
agad-sa cuideachd tha fhios, oir ort-sa dh’aslaich mi ’n toiseach.”


[TD 255]

Sin mar a thubhairt e; as ghabh am mucair, nuair chual e a bhriathan,
agus air teachd thar na starsaich dha, labhair ris Pénelopeia:
“Nach eil e agad leat idir, Eumaiois? Ciod e am beachd so
tharmaich ’san fhalbhanach? Ach am b’e ’s dòcha eagal thar tomhais
ghabh e roimh dhuine sam bith, no bheil e air dhòigh-eigin eile
nàrach am broinn an tighe? Is dona rud falbhanach nàrach.”
Labhair thusa ’ga freagairt, Eumaiois, àirich nam mucan:
“’S ceart a bhriathran, dìreach na shaoileadh fear eile ’s e seachnadh
fòirneart dhaoin’ as àrdanach uabhar; ach ort-s’ tha e ’g iarraidh
feitheamh dol fodha na gréine; dhut fhéin fòs ’s iomchuidhe fad’ e,
bhanrigh, mar so, guth ràdh ris an aoigh leat fhéin is a chluinntinn.”
Labhair Pénelopeia ro-chéillidh ris-san an uair sin:
“Dearbh cha neo-thuigseach an t-aoigh so ’na bheachd mar a bhitheadh an gnothach,
oir chan eil ann dream eile sam bith measg dhaoine bàsmhor,
feadhainn cho fòirneartach so, ’s iad a’ tionnsgnadh ghnìomharan cuthaich.”
B’ ann mar sin a thuirt ise, is as ghabh am mucair uasal
dh’ionnsaigh còmhlan nan suirgheach, nuair chuir e na h-uile an céill di.
Labhair e ’n tiota ri Télemach briathran na h-iteige siùbhlaich:
“Ghaoil, tha mise falbh a choimhead nam muc is an àit ud,
’s leotha mo bheò-shlaint fhìn; gabh thusa ’n so cùram gach gnothaich.
Gléidh an toiseach thu fhéin ’s gabh aire ’nad inntinn nach tachair
nì sam bith dhut, oir ’s mór de na Greugaich tha smuainteachadh uilc dhut.
Iadsan bhith sgriosta le Dieus gu tur, mu’n cinn iad ’nam plàigh dhuinn!”
Labhair Télemach ciallach an uair sin ris-san ’ga fhreagairt:
“Sin mar a bhitheas, a ghoistidh. Rach thusa ’n deaghaidh tràth nòine,
ach thig ’sa’ mhadainn is tabhair leat beathaichean bòidheach chum ìobairt.
’S ann agam fhìn ’s aig na diathan neo-bhàsmhor bhios cùram so uile.”
Sin rinn e ràdh; shuidh esan a rìs air a chathair dheagh-lìomhta.
Gabhail a leòir de bhiadh is de dheoch, chaidh e dh’ionnsaigh nam mucan,
fàgail na lainn ’s an talla, ’s e làn de luchd-cuirme. Bha iadsan
mùirneach le dannsa ’s ceòl, oir a nis bha tràth nòine air tighinn.


[TD 256]

LAOIDH ODUSSEUS

Leabhar XVIII

GEÀRR-IOMRADH:

Trod Irois is Odusseus; cuiridh Antinus a shabaid iad, agus leagaidh Odusseus e le aon bhuille; molar e leis na suirghich, ach bheir e fhéin rabhadh do dh’Amphinom mu’n dìoghaltas a thig orra; nochdaidh Pénelopeia do na suirghich is bheir i achmhasan do Thélemach air son droch-làimhseachadh a’ choigrich ’na thigh; molar a bòidhchead le Eurumach, agus bheir i sanas gum faod i pòsadh uair-eigin; meallaidh i tìodhlacan uapa; tairgsinn Odusseus do na mnathan-muinntir gun cum e na teineachan a’ dol dhaibh; fanaid Melanto air; cuirear sgèan orra uile le Odusseus; caithidh Eurumach furm air Odusseus; ni Télemach sìth agus bheir e orra an tighean fhéin a thoirt orra.

MÌNEACHADH:

Iros—B’i Iros ban-teachdair nan dia; ainm a’ bhogha-fhroise am Beurla.

Mar o mhuc ithe pòir—Bheirte na fiaclan a mucan a mhilleadh pòr.

Iros Gun Ire—<eng>‘Iros Airos’ <gai>anns a’ Ghreugais, no Iros gun fheum.

Chuir Aténe a’ bhuarach air-san cuideachd—Chuir i stad a’ bhàis air.

Farsuingeachd cridhe—Theagamh gus an lìonadh i an cridheachan le gaol is fialaidheachd mu ghibhtean.

Na’s motha ’s na’s gairbhe rinn i ri faicinn i—Bu toigh leis na Grugaich mnathan móra; tha am bàrd ag ràdh garbh’ ri làimh Pénelopeia.

Argos Iasach—Chan eil cinnt mu’n fhacal‘Iasach’.

Chuir iad trì gealbhain suas—Bha iad car coltach ris na gealbhain a bhios aig luchd-obrach ’san dorchadas.

Fear a sgailceadh a chiall as—Am Beurla chainnte <eng>‘One with his wits knocked out of him’; <gai>sin dìreach a tha an bàrd ag ràdh.

Dol do’n cheàrdaich—far am biodh blàths is bruidheann.


[TD 257]

Thàinig bleidire sgìr’ an sin bhiodh a’ sireadh na déirce
feadh bail’ Itaca suas is sìos ’s bha e sònraicht’ air tailleabh
goile gionaich gu ithe ’s gu òl gun stad. Cha robh aige
spionnadh no neart, ach ’na chruth b’fhìor mhór e ri fhaicinn. Arnaios
b’ainm da, oir sin thug màthair an teaghlaich o bhreith air, ach b’ Iros
theireadh an òigridh ris uile, o’n thigeadh e ’s dh’innseadh e naidheachd,
theagamh nuair bhiodh neach air bith ag iarraidh. Thàinig am fear sin;
dh’fheuch e ri ruaig a mach o thigh fhéin a chur air Odusseus
’s thuirt e le achmhasan ris-san am briathran na h-iteige siùbhlaich:
“Gluais o’n dorus, a bhodaich, mu’n ann air chois théid do shlaodadh
ealamh. Nach fhaic thu mar chaogas iad uil’ an sùilean rium cheana,
’g iarraidh gun slaod mi thu leam? ach tha nàire orm-sa a dh’aindeoin.
Siuthad, suas, mu’n grad thig oirnn strìth leis na dùirn mar an ceudna.”
’G amharc fo mhùgan, thuirt ris-san Odusseus nan iomadach tionnsgal:
“Amadain mhóir, chan eil mis’ a’ dèanamh no cantainn dad olc riut
agus cha doichill mi neach bhith toirt dut, ged thogadh, e pailteas.
Gabhaidh an starsach so dithis, ’s chan fheum thu bhith doicheallach idir
thaobh cuid chàich. Ar leam gur falbhanach ionnan is mis’ thu;
’s beairteas ni bhios na diathan a’ buileachadh oirnn—ach na fiadhaich
cus mi gu dùirn, mu’n cuir thu gu feirg mi, ’s mu’m fliuch mi, ge sean mi,
t’uchd ’s do bhilean le t’ fhuil; agam fhìn bhiodh eadhon am barrachd
sìthe ’m màireach, oir saoileam gu cinnteach nach till thusa, cas dhiot,
dh’ionnsaigh talla Odusseus Mhic Lartes a rithis an ath-uair.
Labhair an sin ris, ’s e gabhail na feirg’, am falbhanach Iros:
“Ochan, mar leigeas an salchar so ruith le theangaidh co-ionnan
’s cailleach chidsin! ’S ann da-san a thùras mise an dòbheairt,
toirt da sgailc le gach làimh, is leagaidh mi fhiaclan gu talamh
uil’ as a bhus, mar o mhuc ithe pòir. Nis crioslaich do chòmhdach,
chum ’s gun gabh iad so cuideachd, gach aon diubh, beachd air ar sabaid.
Ciamar a dhèanadh tusa nis còmhrag ri fear tha na’s òige?”
Sin mar bha iadsan a’ togail am frioghan le iomlanachd feirge
’n sud air an starsaich lìomht’ air beulaibh nan dorsan àrda.
Mhothaich Antinus, naomh-fhlath na cumhachd, d’an dithis, ’s gu cridheil
bhris an gàir’ air, ’s shìn e ri bruidhinn am measg nan suirgheach:
“Chàirdean, air m’fhacal, cha d’ thachair dad riamh de’n leithid so roimhe,
leithid de spòrs ’s thug dia do’n tigh so. Tha ’n coigreach ud ’s Iros
còmhstrith gu sabaid le ’n dùirn. Ach cuireamaid grad iad ri chéile.”


[TD 258]

Sin mar a thubhairt e: suas leum iadsan uile le gàire
’s theann iad ri cruinneachadh timchioll luchd-déirce nan luideagan suarach.
Bhruidhinn Antinus, mac Eupeites, an uair sin ’nam measg-san:
“Eisdibh rium, shuirghichean fearail, a chum ’s gun abair mi facal.
Laighe an so aig an teine tha maragan ghobhar a chuir sinn
sìos gu’r suipeir, an déidh an lìonadh le fuil is bloineag.
Có air bith bhuannaicheas ’s chinneas na’s treasa de ’n dithis, ag éirigh
taghadh e fhéin an té dhiùbh-san as math leis, ’s leinne ’n so daonnan
itheadh e cuirm: bleidir’ eile cha leig sinn ’nar measg gu iarraidh.”
Sin mar a thubhairt an t-Antinus, ’s riutha-san thaitinn a bhriathran.
Rùnachadh foille, ’nam measg thuirt Odusseus nan iomadach tionnsgal:
“Chàirdean, cha chomas idir d’ fhear sean, ’s e claoidhte le trioblaid,
sabaid ri duine na’s òige; ach ’s goile nan gnìomharran olca
ghrìosas mi chum bhith ceannsaicht’ le buillean. Ach siùthdaibh a nise,
thugaibh dhomh uile mionn làidir nach buail fear air chuthach le làimh thruim
mise, toirt fàbhair do dh’Iros, ’s nach ceannsaich e dha mi le fòirneart.”
Sin mar a thubhairt e; mhionnaich iad uile ri sud, mar a dh’iarr e.
Agus nuair thug iad am mionnan ’s a chuir iad crìoch air a’ bhòid ud,
bhruidhinn an sin ’nam measg an Télemach, naomh-fhlath na tréine:
“Choigrich, ma ghrìosas do mheanmna ’s do chridhe fearail thu Iros
shnaoidheadh uat, na biodh fiamh ort roimh aon eile ’measg nan Achaibheach,
chionn ’s gun cog ris a’ mhór-chuid fear bhuaileas thu; ’s mis’ as fear-tighe,
’s aontaidh na rìghrean rium Eurumach ’s Antinus, dithis tha ciallach.”
Sin mar a thubhairt e; dh’aontaich iad uile ris. Chrioslaich Odusseus
suas mu leasraidh a luidean is leig e ’m follais a shléisnean
foghainteach, móra; nochd riuth’s a ghàirdeanan treuna ’s a bhroilleach
’s guaillean leathann. Gu dlùth sheas Aténe ’s mheudaich i colann
aoghair nan slògh. Ghlac ìongnadh thar tomhais na suirghichean uile;
so mar a theireadh fear ’s fear, ’s e ’g amharc fir eile ’na làthair:
“Dearbh ’s grad-bhios Iros Gun Ire an seilbh air olc bheir e fhéin air!
Faicibh an t-sliasaid tha ’m bodach so nochdadh a mach o chuid luideag.”
Sin mar thuirt iadsan; ach Iros—bha chridhe gu h-olc air a ghluasad.
Ach air do sheirbhisich dh’aindeoin sin fhéin a chriosadh, ge b’oil leis,
thug iad a null e, fiamhach ’s an fheòil air chrith mu chuid chnàmhan.
Chàin an t-Antinus Iros is labhair e facal a’ cantainn:
“Nis na bu bheò thu, bhuamasdair mhóir, no nach d’rugadh tu idir,


[TD 259]

mas ann roimhe-san tha thu air chrith ’s cho uamhasach gealtach,
duine sean, ’s e claoidht’ leis an trioblaid tha nis air a ruigheachd.
Ach their mi riut gu saor, ’s is nì so bhios coimhlionta cuideachd;
mas e ’s gum buannaich an duine so ort ’s gun cinn e na’s treasa,
cuiridh mi dh’ionnsaigh na mòr-thir thu, ’n deaghaidh do thilgeadh an luing dhuibh,
dh’ionnsaigh Echetois, rìgh as milltear nan uile tha bàsmhor,
ghearras do shròn diot ’s do chluasan le umha aniochdmhor, ’s air tarruing
asad do mhacairlean, bheir e iad amh do na coin gus an reubadh.”
Sin rinn e ràdh; ach fodha-san ghlac crith a ghlùinean na’s motha
eadhon na roimhe; ach thug iad do’n mheadhon e. Thog iad le chéile
suas an dùirn. Sin nuair mheòraich Odusseus foighidneach, uasal
’m buaileadh e esan, gum fàgadh an deò e ’san làraich, air tuiteam,
no buill’ aotrom thoirt dà ’s a leagail air fhad air an talamh.
Agus a’ cnuasachadh so, b’e rud shaoil e bu tarbhaiche dha-san
bhualadh gu h-aotrom, mu’n toireadh na Greugaich an aire. Ag éirigh
suas gu ’n àirde, thug Iros do ghualainn deis an Odusseus
buill’, ach sgailc am fear eil’ air an amhaich fo’n chluais e is phronn e
chnàmhan a steach; ghrad-thàinig fhuil dhearg troimh bheul agus thuit e
sìos ’san duslaich le gnòsad is dhruid e fhiaclan ri chéile,
breabadh na talmhainn. Suas thog na suirghichean mórail an làmhan,
caochladh le gàireachdaich. Tharruing Odusseus e, glacadh a choise,
mach air an dorus gun d’ràinig e ’n lann is dorsan a’ ghrian-thigh.
Chàirich e ’n taic e ri callaid na lainne ’s ’na làimh chuir e bata
’s bhruidhinn e, labhairt ris-san am briathran na h-iteige siùbhlaich:
“Suidh nis an sin cumail chon is mhucan a mach, ’s na bi thusa,
suarach ’s mar thà thu, ’nad riaghladair thairis air coigrich is déircich,
chum ’s nach faodadh gun tachair dhut olc air bith eadhon as motha.”
’G ràdh sin, thilg e mu ghuaillibh a mhàileid thruagh ioma-tholltach,
’s iall-chrochaidh oire, ’s air ais ghabh e dh’ionnsaigh na starsaich is shuidh e.
Steach thàinig cach ’s iad ri gàireachdaich chridheil ’s ’ga fhuran le ’m briathran;
so mar a theireadh fear ’s fear de na h-òganaich b’àrdanach uabhar;
“Thoireadh Dieus dut, a choigrich, ’s na diathan neo-bhàsmhora eile
’n nì sin as motha ’s àill leat ’s a fhuaradh taitneach do d’ chridhe,
thusa bhac an duine gun sàth so bho fhalbhan ’san dùthaich,
oir bheir sinn esan gu luath a null a dh’ionnsaigh na mòr-thir
dh’ionnsaigh Echetois, rìgh as milltear nan uile tha bàsmhor.”


[TD 260]

Sin theirte; b’ait as manadh nam briathran Odusseus, an t-uasal.
Chàirich Antinus sìos da ri thaobh marag mhór is i lìonta
d’fhuil ’s de bhloineag; ’gan togail o bhascaid, chuir Amphinom làimh ris
dà bhuilinn arain ’s le cuaich òir dh’fhàiltich e esan ’s thubhairt:
“Slàint’, a choigrich chòir; mu choinneimh na h-aimsreach a bhitheas
thigeadh ort rath, ge fo chuing thu an dràsd’ aig doilgheasan lìomhor.”
Labhair ris-san ’ga fhreagairt Odusseus nan iomadach tionnsgal:
“Amphinom, dearbh ’s ro-chiallach an duin’ thu, ar leam, oir o athair
cuideachd de’n leithid sin thà thu—o’n bhithinn a’ cluinntinn deagh chliù air,
agus gum b’uasal araon is saidhbhir bha ’n Dùlicheach Nìsos;
uaidhe-san ghineadh thu, their iad, ’s is coltach ri duin’ thu tha cùirteil.
Chionn sin bruidhnidh mi riut, ’s thoir thusa fainear so is éisd rium;
Ni eile ’s laige na’n duine chan àraich am fonn de’n liuthad
uile ’s a thairngeas anail ’s a thriallas air uachdar na talmhainn;
oir tha e saoilsinn nach fuiling e beud ’s na làithean a bhitheas,
fhad ’s tha na dee tabhairt da rath ’s a ghluaiseas a ghlùinean.
Ach nuair a chuireas na diathan beannaicht’ air olc mar an ceudna,
fòs sin fhéin bi e giùlan le fulangas cridhe, ge b’oil leis,
chionn ’s gum bheil aigne dhaoin’ air uachdar na talmhainn co-ionnan
dìreach ’s an là chuirear orra le athair dhaoine is dhiathan;
oir bha mi fhìn cuideachd ám air thuar bhith rathail measg dhaoine,
ach rinn mi móran de ghnìomharan cuthaich, a’ géilleadh do m’ spionnadh
’s ainneart, ’s mi ’g earbs’ am athair ’s mo bhràithrean fhìn. Na biodh duine
bhrìgh sin buileach gun riaghailt am feasd’, ach gleidheadh e ’n sàmhchair
tiodhlacan dhiathan, rud bheireadh iad da. Na gnìomharan cuthaich
chì mi na suirghich a’ tionnsgnadh! a’ stròiceadh maoine ’s a’ dìmeas
céile duine a their mi nach fad’ bhios e tuilleadh o chàirdean
’s dùthaich a shinnsre, ach fìor fhaisg. Thoireadh an sealbh thusa dhachaigh
mach a so bhuaidhe, ’s na tachradh tu ’n còmhdhail an fhir ud, nuair thig e
dhachaigh gu dhùthchas gràidh, oir saoileam nach ann gu neo-fhuilteach
dhealaicheas esan ’s na suirghich, nuair thig e fo chabar a thighe.”
Sin mar a thubhairt e’s dh’òl e am fìon bh’air mìlsead na meala,
’n déidh dha ofrail a dhòrtadh, ’s an làmhan comanndair nam pobull
chuir e a’ chuach air a h-ais. Chaidh esan, ’s a chridhe fo iomaguin,
null feadh an talla, gogadh a chinn, oir bha amharus an uilc air.
Ach ged a bha, cha d’sheachainn e ’n t-aog; chuir Aténe a’ bhuarach


[TD 261]

air-san cuideachd, le làimh ’s sleagh Thelemach thuiteam fo cheannsal.
Chaidh e a rithis air ais is shuidh e ’sa’ chathair o’n dh’éirich.
Chuir an Aténe, baindia nan liath-shùl, an uair sin an inntinn
nighean Icarios, Pénelopeia ro-chéillidh an rùn so,
nochdadh an làthair nan suirgheach, gum motha chuireadh i annta
farsuingeachd cridhe ’s gum fàsadh i fhéin na bu mheasail’ na roimhe
’n sùilean a mic ’s a céile. Bhris gàire faoin oirr’ ’s ars’ ise:
“Eurunomé, tha mo chridh’ a’ miannachadh—nì nach d’rinn roimhe—
nochdadh an làthair nan suirgheach, a dh’aindeoin cho fuathach ’s gum bheil iad.
’S ann ri mo mhac theirinn guth an uair sin, rud bhiodh na b’fheàrr dha,
sheachnadh bhith cumail comuinn ’s gach nì ris na suirghichean uaibhreach,
fir bhios a’ bruidhinn gu breagh’ ’s a’ smaointinn dòbheairt an déidh sin.”
Labhair Eurunomé, a’ bhean-tighe, rithe-se ’n uair sin:
“Seadh, a nighean, sin thuirt thu uil’ a réir ’s mar bu chòir dhut.
Siuthad, bi falbh ’s abair guth ri do mhac ’s na ceil e, an déidh dhut
t’ùrla nighe’s do ghruaidhean ungadh. Na teirig g’an ionnsaigh
fliuchte mu d’ ghnùis mar sin le do dheòir, o’n ’s dona bhith daonnan
tuireadh gun chrìch, oir tha d’ mhac chean’ an aois am motha bhiodh tusa
guidh’ air na diathan neo-bhàsmhor thu fhaicinn-san, ’s fheusag air cinntinn.”
Labhair Pénelopeia ro-chéillidh rithe-se ’n uair sin:
“Eurunomé, na briag mi mar sin, ge mór tha do ghaol domh,
m’ùrla nighe ’s mo ghruaidhean a shuathadh le ungadh, oir àilleachd
annam-s’ co dhiùbh chuir na diathan tha ’n seilbh air Olumpos gu neoini
riamh o’n shiubhail e fhéin ’sna longan; ach guidheam ort, òrduich
Hippodameia ’s Autonomé iad a thighinn, gun seas iad
làimh rium ’san talla; leam fhìn cha téid mi measg fhirionnach; ’s nàr leam.”
Sin rinn i ràdh: chaidh an t-sean bhean a mach troimh ’n t-seòmar a thabhairt
fios do na mnathan-muinntir ’s gu’n grìosad gu tighinn d’ a h-ionnsaigh.
Thionndaidh Aténe, baindia nan liath-shùl, gu rùn eile ’n uair sin;
dh’aom i air nighean an Icarios suain shéimh; chaidil i ’n déidh dhi
sìneadh gu cùl, is dh’fhuasgail gach alt dith ’n sud air an t-seise.
Feadh so bha bhaindia naomh a’ tabhairt di thìodhlacan nèamhaidh,
chum ’s gun sealladh na Greugaich le ìongnadh oirre. An toiseach
ghlan i a h-aodann bòidheach le cungaidh nèamhaidh na h-àilleachd,
leithid ’s le’n ung Cutereia an t-sàr-chrùin i fhéin, nuair a théid i
dh’ dhannsa tlachdmhor nan Gràsan; na’s motha cuideachd ’s na’s gairbhe


[TD 262]

rinn i ri faicinn i; rinn ’s na bu ghile na eabur ’s e sàbhte.
Shiubhail a’ bhaindia naomh an déidh sin a dhèanamh, is thàinig
mnathan-muinntir nan geal-làmh o’n t-seòmar, a’ gluasad le goileam;
leig cadal séimh as a’ bhanrigh is shuath i a gruaidhean ’s thubhairt:
“’S cinnt gum b’ e dusal mìn a chòmhdaich mi, té ’n fhulang oillteil!
O nach tugadh an Artemis stuama dhomh bàs bhiodh cho mìn ris
nise gun dàil, gus nach caith mi mo bheatha tuilleadh ri tùrsa,
’g ionndrainn gach buaidh bh’air céile mo ghaoil, o’n bu bharrail e Ghreugaich.”
’G ràdh sin, theàrnaich i seòmar rìomhach a’ mhullaich, ’s ’na h-aonar
idir cha robh i; bha fòs leatha dà mhnaoi-mhuinntir ’ga leantainn.
Agus a nis nuair thàinig an t-sàr-bhean dh’ionnsaigh nan suirgheach,
sheas i làimh ri ursainn an tighe bu làidir togail,
druideadh an àird air beulaibh a gruaidhean a gnùis-bhrait deàlraich,
agus gu dlùth air gach taobh sheas leatha banoglach dhìleas.
Lagaich glùinean nan suirgheach ’san làraich, ’s le gaol air am mealladh,
ghuidh iad uile gu léir bhith sìnte rithe-s’ air leabaidh.
Ach b’ann a thòisich i seanchas ri Télemach, caomh-mhac a cridhe:
“Thélemach, inntinn sheasmhach no tuigs’ chan eil agad-sa tuilleadh;
feadh ’s bha thu fhathast ad leanabh, gum b’fhearr bha thu freasdal do bhuannachd;
ach nis an uair tha thu mór ’s air tomhas aoise a ruigheachd,
agus gun abradh neach, duine bho ’n eilthir, gur mac thu dh’fhear saidhbhir,
’g amharc ri d’ mheudachd ’s do mhaise, cha cheart tuilleadh t’inntinn ’s do thuigse.
Faic an gnìomh so rinneadh ’nad thalla! thu leigeil do’n aoigh sin
milleadh mi-chiatach fhaotainn mar sud! Ciamar nise, nan tachradh
dochair sam bith mar so bho laimhseachadh goirt do ar coigreach,
suidhe ’nar tigh-ne? B’ann dut-sa bhiodh masladh ’s tàmailt measg dhaoine.”
Labhair Télemach ciallach an uair sin rithe ’ga freagairt:
“Mhathair, mu thimchioll sin cha diùmbach mi corruich bhith ort-sa;
ach tha mi fhìn a’ tuigsinn gach nì ’s is eòl domh na’s ciatach
’s nithean as tàire; bu leanabh mi roimhe. Ach dearbh cha téid agam
tuigse chiallach bhith annam ’s gach nì, oir o m’rian tha na fir so
buileach ’gam chur, fear an sud ’s fear an so suidhe làimh rium ’s a’ tionnsgnadh
uilc dhomh, ’s gun agam-s’ luchd-cobhair. Cha b’idir a réir toil nan suirgheach
chrìochnaich tuasaid Irois ’s a’ choigrich, oir b’esan bu treasa.
O Dhieus athair ’s Aténe ’s Apollon, na suirghich bhith nise
claonadh an cinn mu’n tigh, cuid ’san lainn ’s cuid ’san talla, ’s gun tigeadh
lagachadh ghlùn air gach aon mar tha Iros ud ’n dràsda ’na shuidhe,


[TD 263]

claonadh a chinn aig dorsan na lainne, ’s e coltach ri misgear,
agus nach urrainn e chasan a sheasamh dìreach no tilleadh
dh’ionnsaigh na dachaigh d’an àbhaist da triall, o’n tha laigse ’na ghlùinean.”
Labhair Eurumach facal an sin ri Pénelopeia:
“Nighean Icarios, Phénelopeia ro-chéillidh, nam faiceadh
gach uile Ghreugach feadh Argos Iasaich thu, b’ann a bhiodh barrachd
shuirgheach ’sa’ mhadainn ri cuirm ’nur tigh, oir an dealbh is am meudachd
’s tuigse chothromaich stigh ’nad chliabh tha thu sònraicht’ thar mhnathan.”
Fhreagair Pénelopeia ro-chéillidh esan an uair sin:
“Eurumach, dearbha mo bhuaidh-sa is m’ìomhaigh ’s mo chruth chur na diathan
aog, nuair dhìrich na h-Argaich air luingeis gu Ilios, ’s ’nam measg-san
m’fhear-sa, Odusseus. Ach esan a thighinn ’s bhith freasdal mo bheatha,
b’fheàrr ’s bu mhotha mar sin mo chliù. Ach a nis tha mi brònach;
oir cho liuth’ olc tha ’m freasdal air grìosad orm. Nuair a dh’fhalbh e,
fàgail a dhùthchais, ghlac e air caol mo dheas-làimhe mi ’s thubhairt:
‘Chéile, saoileam nach till na h-Achaibhich dheagh-chaisbheartach uile
fallain ’s gun bheud o Thròidh, oir ’s milidhean, their iad, na Tròidhich
cuideachd, fir phìc ’s tharruing shaighead is marcaichean steud nan cas siùbhlach
’s luaithe thoirt breith am mór-throd na h-iorghail coitchinn. Do bhrìgh sin
fios chan eil agam an cum dia suas mi no ’m marbhar an sud mi
’n dùthaich na Tròidh. Ach ort-sa biodh cùram gach nì an so. Cuimhnich
m’athair ’s mo mhàthair ’nan tigh mar a nis no eadhon na’s motha,
’s mis’ air falbh. Ach nuair chì thu do mhac, is fheusag air cinntinn,
pòs am fear ’s math leat, air fàgail do thigh’. Mar sin a thuirt esan;
sin tha a nis ’ga choimhlionadh uile. Thig oidhche nuair thachras
dòmh-sa ’m pòsadh as fuath leam, té chaillt’ o’n tug Dieus a cuid sonais.
Ach ’s bròn uamhraidh so ràinig mo chridhe ’s mo spiorad; cha b’ i so
àbhaist shuirghichean roimhe, fir ’s titheach air suirgh’ air té uasail,
nighean fir shaidhbhir, is strìth ri chéile; leotha bheir iadsan
crodh ’s deagh chaoraich iad fhéin, fleadh do chàirdean na h-ìghne, is tairgidh
tìodhlacan grinn’, ach chan ith iad neo-dhìolta stòras fir eile.”
Sin rinn i ràdh; ghlac sòlas Odusseus foighidneach, uasal,
chionn i bhith tarruing an gibht-san, ’s le briathran air choimeas na meala
tàladh an cridheachan, feadh ’s bha h-inntinn an geall air rud eile.
Labhair Antinus, mac Eupeites, rithe-se ’n uair sin:
“Nighean Icarios, Phénelopeia ro-chéillidh, a ghibhtean


[TD 264]

gabh o’n Ghreugach d’am miann an tabhairt an so, oir cha chiatach
tabhartas dhiùltadh; ach sinne—gu ’r fearainn no dh’àit air bith eile
chaoidh cha téid sinn, gum pòs thusa ’m fear sin as fheàrr de dh’ Achaibhich.”
Sin mar a thubhairt an t-Antinus, ’s riutha-san thaitinn a bhriathran
Thabhairt chuca nan gibht chuir gach aon a ghille. Thug fhear-san
dh’Antinus gùn ro-àlainn is mór, fear dealbhach is bucaill
òir, dhà dheug dhiubh gu léir, air le uidheam phrìne so-lùthaidh.
Slabhraidh ro-shnasmhor ghrad-thugadh gu Eurumach; b’òr mar a’ghrian i
’s ceangailt’ le grìogagan òmair. Bu dà fhail-chluais thug a ghille
dh’Eurudamàs; bha iad trì-chlacach, neamhnaideach, ’s mór a bha deàlradh
uapa de loinn. O thigh an triath, Peisandros Pholuctoir,
thug a ghille d’ a ionnsaigh bann-muineil, àilleagan fìor ghrinn.
Caochladh thìodhlacan grinne, ma ta, thug na Greugaich d’a h-ionnsaigh.
Dhìrich an t-sàr-bhean an sin d’a seòmar mullaich, is leatha
choisich an dà mhnaoi-mhuinntir, a’ giùlan nan tìodhlacan fìor ghrinn.
Thionndaidh na suirghich gu dannsa ’s ceòl cianail; ghabh iad an aighear
’s dh’fhan iad gun tàinig an oidhche, ’s a’ gabhail an aighir a bhà iad
fhathast nuair thàinig an oidhche dhubh orra. Chuir iad trì gealbhain
suas ’san talla air ball gu solus a thabhairt is umpa
chàirich iad maidean tioram bha crìon o chionn fhada is fìor shean,
ùr-sgoilt’ le umha, ’s ’nam measg chuir iad aithinnean. Chum riutha solus
mnathan Odusseus an fhulangais inntinn mu seach. B’ann ’nam measg-san
thuirt o cheann fhéin gineal Dieus, Odusseus nan iomadach tionnsgal:
“Mhnathan-muinntir Odusseus, an triath a dh’fhalbh o chionn fhada,
gabhaibh a dh’ionnsaigh nan seòmar am bheil a’ bhanrigh ion-mheasta
’s làimh rithe toinnibh snàth ’s dhi fhéin thugaibh toileachadh inntinn,
feadh ’s tha sibh suidhe ’na h-aitribh, no càrdaibh ur cloimh. Cumaidh mise
solus riutha so uile, oir eadhon ged thogras iad feitheamh
madainn na sàr-chathrach, orm-sa cha bhuadhaich iad; ’s fìor fhada m’fhoighid.”
Sin mar a thubhairt e; bhris gair’ orra-san ’s sheall iad gu chéile,
’s thugadh spochadh dha ’n dòigh bu nàr le Melanto nan gruaidh grinn,
pàisd ghin Dolios ’s a fhuair gabhail uimpe le Pénelopeia
thog i mar nighinn di fhéin ’s thug annasan thaitneadh r’ a càil di.
Dh’aindeoin sin cha robh truas ’na cridhe ri Pénelopeia,
ach b’ann a ghaolaich i Eurumach ’s b’àbhaist di laigh leis. B’ise
spoch an t-Odusseus ’san ám le briathran tàmailteach ’s thubhairt:


[TD 265]

“Thrusdair choigrich, ’s tusa co dhiùbh fear a sgailceadh a chiall as,
thusa nach iarr dol do ’n cheàrdaich is cadal no ’s dòcha thigh céilidh,
ach a their móran an so measg móran ghaisgeach gu dàna,
’s eagal air bith chan eil ort ad chridhe; ’s cinnteach gun deachaidh
fìon gu do cheann, no ’s mar so tha t’inntinn a ghnàth, is a chionn sin
abraidh tu faoineas. Bheil boil ort, o’n cheannsaich thu ’m falbhanach, Iros?
Ach thoir an aire nach seas fear eile gu h-ealamh ’nad aghaidh
’s treasa na Iros ’s a bhuaileas le làmhan treuna mu’n cheann thu
’s fhliuchas le pailteas fal’ thu, mu’m fuadaich e mach as an tigh thu.”
’G amharc fo mhùgan thuirt rithe-s’ Odusseus nan iomadach tionnsgal:
“Théid mi a null gu luath ’s do Thélemach innsidh mi d’bhriathran,
ghalla, gun reub e bho chéil’ thu an so eadar chasan is làmhan.”
’G ràdh sin, chuir e le bhriathran sgèan air na mnathan, is ghabh iad
null troimh ’n tigh, is fòpa, gach té dhiubh, lagaich a glùinean
bhrìgh an eagail, oir shaoil iad gum b’fhìrinn a thuirt e riutha.
Ach sheas esan ri taobh nan gealbhan laiste, toirt soluis,
’g amharc d’an ionnsaigh uile, ach gnothaichean eile bha inntinn
tionndadh ’na chliabh, na nithean nach d’rinneadh neo-choimhlionta idir.
Nis cha do cheadaich Aténe gu tur do na suirghichean fearail
cumail o thàire, beumadh a’ chridhe, gun èaladh an dòruinn
eadhon na b’fhaide steach an spiorad Odusseus Mhic Lartes.
Thòisich Eurumach, mac a’ Pholubois, cainnt riutha ’n uair sin,
bearradh Odusseus, ’s e dèanamh cùis- ghàire d’ a chompanaich eile:
“Eisdibh rium, sibhs’ as suirghich na banrigh ro-chliùtich, gun cuir mi
’n céill duibh na nithean tha m’chridhe am bhroilleach ag iarraidh mi chantainn.
Dearbh cha b’ann gun toil dé tha ’m fear so air aitreabh Odusseus
ruigheachd. Saoileam co dhiùbh gum bheil deàrrsadh aithinn a’ tighinn
eadhon o chlaigeann, a chionn nach eil falt air, an ròineag as lugha.”
Sin thuirt e, ’g ràdh ’sa’ cheart ám ri Odusseus, creachadair bhailtean:
“Choigrich, an è gum bu mhath leat, nan tugainn dut fastadh, bhith ’d sgalaig
agam air iomall na machrach—bidh duais agad cuideachd a dh’fhóghnas—
taghadh chlach gàrraidh ’s a’ cur chraobh móra? Bheirinn-s’ an sin dut
aran gun dìth is cuarain do d’chasan ’s chuirinn ort aodach.
Ach nis o’n dh’fhoghlum thu droch bheairt, cha deònaich thu dol ris an àiteach;
’s annsa leat bleid feadh sluaigh, gus am biath thu do ghoile neo-shàsaicht!.”
Labhair ris-san ’ga fhreagairt Odusseus nan iomadach tionnsgal:


[TD 266]

“Eurumach, nis nan tàrladh do’n dithis dinn còmhstrith mu obair
’n aimsir an t-samhraidh ’san fheur, nuair thig lathaichean fada, ’s nam bitheadh
agam-sa corran math crom ’s a leithid eil’ agad-sa cuideachd,
chum ’s gum feuchamaid obair, a’ trasgadh gu ciaradh ro-anmoch,
’s feur a bhith againn; a rìs ach daimh bhith againn gu treabhadh,
iadsan as barraichte, daimh mhór, dhearg, ’s sàth feòir ac’ le cheile,
comhaoisean thairgneadh gu cothrom ’s nach lapach neart, agus achadh
cheithir acraichean againn, ’s am fòd do’n chrann arainn a’ géilleadh;
chitheadh tu ’n sin ach an gearrainn mo chlais romham direach gu h-iomall.
Rìs, mas e cogadh—nan gluaiseadh Mac Cronois o àit-eigin oirnn e
’n diugh, ’s nam biodh agam-sa sgiath’s dà shleagh is clogad uil-umha
fhreagradh mo leth-cheannaibh, chitheadh tu ’n sin mi measg chonnspunn uchd catha,
agus cha bhruidhneadh tu, tilgeadh na goile so orm. Ach ’s ro-uaibhreach
thusa ’s is doicheallach t’inntinn; ar leat theagamh cuideachd bhith sgoinneil
’s mór, ’s tu ’n comunn fhear gann ’s neo-threun. Ach nan tigeadh Odusseus
’s dùthaich a shinnsre ruigheachd, bu luath bhiodh a’ chòmhla sin caol dut,
dh’aindeoin ro-leathann ’s gum bheil i, ’s tu teicheadh a mach air an dorus.”
Sin rinn e ràdh; ghabh Eurumach corruich bu mhotha ’na chridhe,
’s sheall e fo mhala ’s e ’g ràdh ris am briathran na h-iteige siùbhlaich:
“O fhir na dunaidh, le cinnt nì mi olc dhut an tiota, o’n their thu
leithid de chainnt an so measg móran ghaisgeach gu dàna,
’s eagal air bith chan eil ort ad chridhe; ’s cinnteach gun deachaidh
fìon gu do cheann, no ’s mar so tha t’inntinn a ghnàth, is a chionn sin
abraidh tu faoineas. Bheil boil ort, o’n cheannsaich thu ’m falbhanach, Iros?”
’N déidh sin a chantainn, rug e air furm. Ach shuidh an t-Odusseus
sìos air an làr aig glùinean an Amphinom Dhùlichich, gabhail
eagail roimh Eurumach; bhuail esan làmh dheas dòirtear an fhìona;
thuit an ladar le gliong chun an lair, is leagadh an duine
sìos air a dhruim, ’san duslaich, a’ leigeil as ochain. ’San tiota
thog na suirghichean gleadhar feadh talla nam faileasan sgeòdhach;
so mar a theireadh fear ’s fear ’s e ’g amharc fir eile ’na lathair:
“O nach d’eug an coigreach so ’n àit-eigin eile ’na sheachran,
seal mu’n tàinig e; ’n uair sin cha bhiodh e air uiread de dh’ùpraid
thogail ’nar measg, ’s sinn a’ strìth mu dhéircich a nis, ’s cha bhi againn
toileachadh idir o fhleadh math, oir ’s nithean as miosa tha buadhach.”
Labhair ’nam measg-san cuideachd an Télemach, naomh-fhlath na tréine:


[TD 267]

“Fhearaibh gun chiall, ’s ann air chuthach a thà sibh ’s cha cheil sibh nis tuilleadh
buil dighe ’s bìdh; le cinnt tha fear de na diathan ’gur buaireadh.
Ach o’n do ghabh sibh deagh chuirm, rachaibh dh’ionnsaigh ur tighean a laighe,
’n tràth tha bhur toil ’gur grìosad, ach ’s mise nach fuadaich a h-aon dibh.”
Sin rinn e ràdh; ghreimich iadsan gu léir air am bilean le’m fiaclan,
’s ìongnadh orra mu Thélemach, chionn ’s gun bhruidhinn e dàna.
Ach ’nam measg thuirt mac suaicheant’ an Nìsois, mac tighearnail Aretias:
“Chàirdean, cha bhiodh neach feargach an lorg rud a theireadh mar ’s còir dha,
bruidhinn ri duine le briathran eascàirdeil. Na bithibh a’ starradh
aon chuid an aoigh so no neach air bith eile ’m measg nam fear-muinntir
th’ann an aitribh Odusseus fhlathail. Ach siùthdaibh a nise,
sìneadh dòirtear an fhìon le boinne ’n toiseach ’sna cuachaibh,
chum ’s gun dòirt sinn ofrail, mu’n téid sinn d’ar tighean a laighe.
Agus an coigreach so—biomaid ’ga fhàgail an lùchairt Odusseus,
los e bhith ’n cùram an Télemach, chionn ’s gum b’ e thigh-san a ràinig.”
Sin rinn e ràdh, is riutha gu léir thuirt e briathran bha taitneach.
Mheasgaich Mulios, an laoch, an sin am bóla dhaibh; b’esan
seribhiseach Dùlicheach—b’ann aig Amphinom bha e ’na ghille—
’s riaraich e fìon orr’ uile, a’ seasamh ri ’n taobh. Air dhaibh ofrail
thoirt do na diathan beannaichte, shìn iad ri òl an cuid dighe,
fìon bh’air mìlsead na meala; nuair rinn iad an ofrail ’s a dh’òl iad
uiread ’s a mhiannaich an càil, gu thigh chaidh gach fear dhiubh a laighe.


[TD 268]

LAOIDH ODUSSEUS

Leabhar XIX

GEÀRR-IOMRADH:

Gluaisear na h-airm-chatha o’n talla le Odusseus is Télemach; thig Pénelopeia agus a maighdeannan a steach do’n talla; bheir Meleanto a rithis miomhodh d’Odusseus; fearg Pénelopeia rithe; iarraidh Pénelopeia uair no dhà air Odusseus a sgeul innse, agus mu dheireadh their e gur Créteach e agus gun tug e aoigheachd uair d’Odusseus air a shlighe gu Tròidh; innsidh e dhi an t-aodach a bha air Odusseus agus dreach a ghairmeir agus ainm, Eurubates; a bharrachd air sin bheir e a mhionnan gun tig Odusseus dachaigh a dh’aithghearr.

Gabhar uime an sin gu ro-mhath; aithnichear e le Eurucleia, nuair a bha i a’ nighe a chasan, sgeul na h-athailt a chuir a’ mhuc air; cuirear clos gu luath air Eurucleia, mu’n innis i có e, eadhon do Phénelopeia; innsidh Pénelopeia a h-aisling d’Odusseus, agus mìnichidh esan i; théid i an uair sin a chadal.

MÌNEACHADH:

Cumaidh a’ mhuir o dheagh iùl ris iasg—Nuair bha rìgh math orra, bhiodh gach beannachd a’ tighinn air sluagh.

Tachras ceirsle na fóille—’g obrachadh foille.

Air’ thoirt do thigh air an cuir Dieus cliù—Is sin tigh rìgh.

Chan eil thu o dharach seann sgeòil no bho charraig—Is duine nàdurrach thu, agus o dhaoine.

Fear a bu bharraicht’ am meàirle. Thug Hermes sin da, an dia—B’e Hermes dia nam meàirleach.

B’oil mise thighinn an so; o sin biodh Olusseus mar ainm air—Tha am bàrd a’ ceangal an ainm Odusseus ris an fhreumh-fhacal ’oduss-’ fearg; b ’e Olusseus a theirte ri Odusseus an cuid de’n Ghréig, agus tha mise ceangal ‘Olusseus’ ris an fhacal Ghaidhlig ‘oil’ gràin, dorran.

Nighean Phandarois, spideag na gorm-choill—Phòs Aédon, nighean Phandarois, rìgh Chréte, Sétos, agus cha robh aice ach aon mhac; troimh eud mharbh i, ar leatha, mac a peathar, ach b’ e a mac fhéin a bha ann, Itulos; tha i ’ga shìor-chaoidh, air a tionndadh ’na spideig le Dieus; tha móran char air an sgeul.

Fichead gèadh ’g ithe cruithneachd o’n uisge—Bhiodh an t-uisge gus a bhogachadh.


[TD 269]

Mar ghreimichean daraich—Saoilear gu robh iad gu greim a chumail air druim luinge bha ’ga togail. Chan eil an deuchainn soilleir idir.

Am fear chaitheas crann troimh na tuaghan—Chan eil cinnt idir mar a rinneadh so.


[TD 270]

Dh’fhàgadh Odusseus uasal an sud ’san talla, ’s e meòrach
bàis do na suirghichean uile le cobhair Aténe. An tiota
labhair e ’n sin ri Télemach briathran na h-iteige siùbhlaich:
“Thélemach, ’s fheudar na h-airm-chatha thasgadh a stigh uile còmhla
’s briagadh nan suirgheach le mìn-chainnt, nuair chuireas iad ceist ort ’gan ionndrainn:
’Thaisg mi mach as a’ cheò iad, ’s nach ionnan iad idir ’s an fheadhainn
dh’fhàg Odusseus air ám, ’s e falbh gu dùthaich na Tròidhe;
’s ann tha iad gannraicht: a mheud ’s a ràinig smùidreadh an tein’ iad;
bharrachd—an nì so cuideachd as motha chuir freasdal am inntinn,
eagal ’s gun gabh sibh dh’fhaoidt’ a’ mhisg, ’s air còmhstrith ’nur measg fhéin
thogail, gun dèan sibh dochair d’ a chéile ’s gun càirich sibh masladh
tur air a’ chuirm’s an t-suirghe, oir tairngidh an t-iarunn leis fhéin neach.”
Sin rinn e ràdh; thug Télemach éisdeachd do athair a chridhe.
Thuirt e, ’ga gairm a mach, ris a’ bhanaltrum Eurucleia:
“Siuthad a nis, a mhuime, is cum na mnathan a stigh dhomh,
chum ’s gun taisg mi airm-chatha eireachdail m’ athar an seòmar,
airm tha ’n ceò feadh an tighe a’ dubhadh orm le cion aire,
chionn ’s gum bheil m’athair air falbh ’s gun robh mise fhathast am leanabh.
Ach a nis ’s math leam an tasgadh an àit nach ruig smùidreadh an tein’ iad.”
Labhair ris-san an sin a’ mhuim’ ionmhuinn Eurucleia:
“O nach gabhadh tu uair-eigin toinisg, a mhic, gum biodh cùram
agad de’n tigh ’s a’ mhaoin uile ghleidheadh. Ach siuthad a nise,
có gheibh solus an sin ’s a ghiùlaineas dut e, ’s nach d’leig thu
cead do na banoglaich chumadh riut soills’ a thighinn air aghart?”
Labhair Télemach ciallach an uair sin rithe ’ga freagairt:
“Giùlainidh ’n t-aoigh so, chionn ’s nach fuiling mi idir gun obair
neach sam bith bheanas do m’aran-s’, ge cian bhios an t-àit o’n tàinig.”
Sin rinn e ràdh; cha tug ise dha freagairt na h-iteige siùbhlaich.
Ghlas i dorsan nan seòmar deagh-shuidhichte. Leum air am bonnaibh,
shìn a mhac suaicheant’ ’s Odusseus air clogadan ’s targaidean dualach
’s sleaghan faidhbhileach ghiùlan a steach. Bha Pallas Aténe
romhpa, ’s crùisgean òir aice, dèanamh soillse ro-bhrèagha.
Sin nuair a thòisich an Télemach seanchas ri athair a chlisge:
“Athair, air m’fhacal ’s mór an t-ìongnadh so chì mi le m’ shùilean;
dhòmh-sa co dhiùbh tha tallain nan seòmar ’s na ceanglaichean grinne
’s cuilbh chumail taic ris a’ mhullach ’s na cabair ghiuthais a’ nochdadh


[TD 271]

ionnan do m’ shùilean ’s mar bhiodh iad de theine lasrach. Gu deimhinn
’s aon tha stigh de na dee tha gleidheadh na h-iarmailte farsuing.”
Labhair ris-san ’ga fhreagairt Odusseus nan iomadach tionnsgal:
“Clos ort; cum agad fhéin e ’nad chridhe ’s na faighnich do cheistean.
So agad nòs nan dia tha ’n seilbh air Olumpos. Ach falbh-sa
laighe; fuirichidh mis’ an so, los na mnathan ’s do mhàthair
bhrosnachadh, ’s faighnichidh ise, ge tùrsach, mu dheidhinn gach nì dhiom.”
Sin rinn e ràdh; chaidh Télemach mach troimh ’n talla d’ a sheòmar
chadal, ri solus nan aithinn, far ’n laigh e roimhe, nuair thigeadh
séimh-shuain chuige. ’N sin shìn e an uair sin cuideachd is dh’fheith e
boillsgeadh maidne. Ach dh’fhàgadh Odusseus uasal ’san talla,
meòrach bàis do na suirghich uile le cobhair Aténe.
Mach as a seòmar an sin thàinig Pénelopeia ro-chéillidh,
coltach ri Artemis eile no Aphrodìte na h-òr-loinn.
Chàirich iad sìos aig an teine dhi séis’ air na shuidh i, té thuairnte
timchioll le eabur ’s airgiod. B’ e Icmalios tuairnear a rinn i
uair, ’s chuir e stòl do na casan gu h-ìosal, ’s e rithe-se tàthte;
oirre thilgte rùsg mór; sin far na shuidh aig an ám sin
Pénelopeia ro-chéillidh. O’n t-seòmar ghabh mnathan nan geal-làmh;
shìn cuid ri giùlan leotha nam bòrd ’s am pailteas de dh’aran
’s cuachan o’n d’ òl na fir b’ àrdanach méinn, is chaith iad an teine
sìos o na gealbhain ri làr is chruach iad le pailteas fiodh eil’ iad
chum teas is soluis. Nis spoch Melanto Odusseus an ath-uair:
“Choigrich, an cuir thu nis fhathast oirnn campar an so feadh na h-oidhche,
seodal troimh ’n tigh ’s a’ coimhead nam ban? Ach bi gabhail an doruis,
thrusdair, ’s a’mealtainn buannachd o d’ chuirm, no ’s ann buailte le aithinn
bhios tu toirt leat do chasan gu grad a dh’ionnsaigh na sitig.”
’G amharc fo mhùgan thuirt rithe-s’ Odusseus nan iomadach tionnsgal:
“Bhaobh, c’uim chumas tu rium mar sin le gamhlas ad chridhe?
’N ann o’n ’s salach mi ’s chionn ’s gur aodach truagh th’air mo cholainn
agam, ’s o’n shireas mi déirce troimh ’n dùthaich, ’s an éiginn toirt orm sin?
’S ionnan mar so a ghnàth na daoine as falbhanaich ’s déircich;
oir bha mi fhìn roimhe saidhbhir measg dhaoine ’s a’ còmhnaidh ’n tigh beairteach,
’s bheirinn do dh’fhalbhanach tric, ge b’ e có ’s ciod bha dhith air, nuair ruigeadh.
Bh’agam ro-lìonmhorachd thràill is móran eil’ o’m bi daoine
beò gu math ’s ainm dhiubh bhith saidhbhir. Ach chreach Dieus Chronois sin uile,


[TD 272]

oir b’e sud theagamh a mhiann. Air an adhbhar sin faic thusa cuideachd
nis, a nighean, nach caill thu ’n t-uallachas uile am barrail
’n dràsda co dhiùbh thu measg nam ban-muinntir. Feuch nach tig gamhlas
riut air a’ bhanrigh ’s fearg, no nach till Odusseus; tha fhathast
cuibhreann de dhòchas ri sin. Ach ma chailleadh mar sud e ’s nach till e
dhachaigh tuilleadh, tha leithid de mhac tre fhàbhar Apolloin
chean’ aige, Télemach; ’s esan nach meallar le aon de na mnathan,
gnìomhachadh cuthaich, a chionn ’s nach ann tuilleadh de’n aois sin a thà e.”
Sin rinn e ràdh; a chainnt chual’ Pénelopeia ro-chéillidh
’s spoch i a’ bhanoglach-mhuinntir, a’ labhairt rith’ air an dòigh so:
“Mheasain gun nàire, gun fhiamh, co dhiùbh, chan eil thu gun fhios domh
idir ri d’ghnìomhachas garbh bhios tu pàidheadh le d’cheann, oir so uile
b’fhios dut gu math, o’n chual’ thu bhuam fhìn e, gun robh mi gu ceistean
chur air an aoigh so am thalla mu m’ chéile, o’n ’s dian a tha m’acain.”
’G ràdh sin, labhair i facal ri Eurunomé, a’ bhean-tighe:
“Eurunomé, thoir cathair d’ am ionnsaigh, ’s rùsg air a h-uachdar,
chum ’s gun suidh an coigreach so oirre ’s gun innis e sgeul domh
’s facal a chluinntinn uam fhìn, oir ’s miann leam ceist fharraid uaidhe.”
Sin mar a thubhairt i; ghiùlain an té’le ’s chàirich i sìos di
cathair dheagh-lìomht’ gu ro-èasgaidh is thilg i rùsg air a h-uachdar.
Sin far na shuidh aig an ám an t-Odusseus foighidneach, uasal,
’s thòisich Pénelopeia ro-chéillidh eatorr’ air sanchas:
“Choigrich, is so an ceud rud a dh’fhaighnicheas mise mi fhìn dìot;
có thu de dhaoine ’s cia as dut? C’àit bheil do bhaile ’s do dhìlsean?”
Labhair rithe ’ga freagairt Odusseus nan iomadach tionnsgal:
“Bhean, chan eil aon measg dhaoin’ air an talamh neo-chrìochnach a gheibheadh
coire dhut-s’, oir tha d’ chliù air an iarmailt fharsuing a ruigheachd
amhuil mar rìgh neo-mheangail tha riaghladh, ’s eagal nan dia air,
measg fhearaibh lìonmhora, treuna ’s tha gleidheadh dheagh reachd; bidh am fonn dubh
tabhairt da cruithneachd is eòrna, ’s tha chraobhan trom le ’n cuid toraidh;
beiridh a chaoraich gu cunbhalach, ’s cumaidh a’ mhuir o dheagh iùl ris
iasg, agus ’s àghmhor fodha an sluagh. Air an adhbhar sin faighnich
ceistean eile nis dìom-sa ’nad thigh, ach na feòraich mo shloinneadh
’s dùthaich mo shinnsre, mu’n lìon thu mo chridhe na’s motha le piantan,
cuimhneachadh orra; ’s ro-mhór tha m’acain, ’s chan iomchuidh dhomh idir
suidhe an tigh fir eile ri ochanaich ’s caoineadh, o’s droch rud
tuireadh an còmhnaidh gun chrìch, mu’n gabh thusa no aon de do mhnathan


[TD 273]

diùmb rium ’s gun saoil i gur truimead mo chinn le fìon chuir tuil dheur orm.”
Fhreagair Pénelopeia ro-chéillidh esan an uair sin:
“Choigrich, dearbha mo bhuaidh-sa is m’ìomhaigh ’s mo chruth chuir na diathan
aog, nuair dhìrich na h-Argaich air luingeis gu Ilios, ’s ’nam measg-san
m’fhear-sa, Odusseus. Ach esan a thighinn ’s bhith freasdal mo bheatha,
b’ fheàrr ’s bu mhotha mar sin mo chliù. Ach a nis tha mi brònach;
oir cho liuth’ olc tha ’n sealbh a’ grìosad orm; liuthad de mhaithean
’s riaghlas ’sna h-innsean, an Dùlichion, Same ’s Sacuntos nan coilltean,
’s liuthad ’s tha ’g àiteach mu Itaca shoilleir fhéin, tha cho liutha
suirghe orm, ’s mi neo-dheònach, ’s a’ caitheadh mo thighe. Cha toir mi
uime sin feart air achuingich, coigrich, no gairmearan idir,
iadsan as seirbhisich pobuill. Ag ionndrainn Odusseus, tha m’chridhe
leaghadh. Tha càch a’ grìosad mo bhainnse, ’s tha mise a’ tachras
ceirsle na foille. B’i falluing chuir freasdal am inntinn an toiseach
shìneadh air fighe, an déidh dhomh beairt a chur suas anns an lùchairt,
té mhór, fhìnealta, fhìor leathann, ’s thuirt mi an tiota ’nam measg-san;
‘Ogaibh as suirghichean orm-s’, o’n chaochail an t-uasal Odusseus,
fanaibh, ge grìosad na bainnse so orm, gus an crìochnaich mi plaide—
chum ’s nach bi ’n snàth dol a dholaidh orm—marbh-bhrat do ’n ghaisgeach Läertes
’n coinneimh an ama bheir dàn sgriosail aoig na fad-dhòruinn leis sìos e,
’s chum ’s nach bi aon de na mnathan Achaibheach ’san dùthaich gu diùmbach
dhìom-sa, mas ann gun mharbh-phaisg a laigheas fear pailteas a stòrais.’
Sin mar a thubhairt mi, ’s dh’ùmhlaich an cridheachan fearail an sin rium.
Dh’fhighinn an sin air an là a’ bheairt mhór, ach sgaoilinn as t-oidhch’ i,
’n t-ám dhomh bhith suidheachadh aithinn ri m’thaobh. Trì bliadhn’ air an dòigh sin
bhriag mi na Greugaich gun fhios daibh le foill; ach nuair thàinig a nise
’n ceathramh bliadhna, ’s na ràithean tigh’nn oirnn leis na mìosan bhith caitheamh
’s nuair a bha móran làithean air tighinn gu ìre ’nan cuairtibh,
ghlac iad an sin mi, tigh’nn orm, tre na searbhantan, measain bha coma,
’s thug iad domh achmhasan. Sin mar a chuir mi le m’aindeoin ’s an éiginn
crìoch air sud. Ach a nis chan urrainn mi bhanais a sheachnadh
’s luim eile tuilleadh chan fhaigh mi. Tha m’phàranta grìosad gu dian orm
pòsadh, ’s tha fraoch air mo mhac iad bhith ’g ith’ a mhaoin, ’s e a’ gabhail
ealla ri sin, oir ’s firionnach chean’ e ’s is urrainn e fìor mhath
air’ thoirt do thigh air an cuir Dieus cliù. Ach innis domh dh’aindeoin
t’fhine ’s cia as dut; chan eil thu bho dharach seann sgeòil no bho charraig.”


[TD 274]

Labhair rithe ’ga freagairt Odusseus nan iomadach tionnsgal:
“O bhean spéiseil Odusseus Mhic Lartes, nach sguir tha am feasda
faighneachd mo shloinnidh? Nis innsidh mi saor e, ach cuiridh tu barrachd
phiantan orm na tha ’n greim rium cheana, chionn sin as àbhaist,
nuair bhios duine bho dhùthaich a shinnsre cho fada ’s tha mise
’n dràsda, ’s mi falbhan feadh móran de bhailtean sloigh, fulang dhoilgheas.
Ach their mi dh’aindeoin sin riut an nì tha thu faighneachd ’s a’ farraid.
’S Créte tìr tha am meadhon a’ chuain fhìon-daithte. Is grinn i
’s beairteach, am broilleach an t-srutha. Tha innte fìr lìonmhor, dho-àireamh
’s ceithir fichead baile ’s a deich; tha ’n teangannan measgte,
aon ris an té’le; tha ’n sud Fìor-Chrétich nam mór-aign’, Achaibhich
’s Dóraich thrì-threubhach; sin is Pelasgaich uasal ’s Cucónaich.
Measg nam bailtean tha Cnósos, mór-chathair, ’s innte bha riaghladh
rè naoi bliadhna fear-conaltraidh Dhieus mhóir, Mìnos a b’ athair
m’athair-sa, Deucaliȏn mór-chridheach; b’e Deucaliȏn ud
ghin mise ’s Idomeneus, an triath. Chaidh esan gu Ilios
comh ri mic Atreus ’sna crom-longan; ’s Aiton an t-ainm theirear rium-sa,
mac as òige; is sine ’s is sgoinneile esan. An Créte
chunnaic mise Odusseus is thug mi dha aoigheachd, oir ghiùlain
neart na gaoith e gu Créte, ’ga shaobhadh a null seach Maleia,
’s esan a’ togairt gu Tròidh. An Amnìsos, an t-àit am bheil uamha
Eileituia, a dh’acraich e luingeis, an calaidhean doirbhe,
’s thàr e air éiginn as bho na siantan. Dh’fhaighnich e ’n tiota
Idomeneus, a’ dìreadh do’n bhaile, oir thuirt e gur caraid
measail ’s gaolach da Idomeneus. Ach chean’, o’n chaidh esan
dh’Ilios le shoithichean croma, bha ’n deicheamh no ’n aon latha deug ann.
Thug mis’ Odusseus do ’n tigh is ghabh mi gu ciatach uime,
tabhairt da aoigheachd gu dòigheil o’n phailteas bha againn ’san lùchairt;
thug mi dha cuideachd, d’a chompaich a lean e, ’gan tional o’n phobull,
eòrna ’s fìon lasrach ’s daimh gus am marbhadh chum sàsachadh càil daibh.
Dà latha dheug dh’fhan an sud na h-Achaibhich uasal, oir chròthaich
gaoth tuath mhór iad thog freasdal bha cruaidh ’s nach d’leig seasamh an fhuinn daibh.
Ach air an treas là deug sguir a’ ghaoth, ’s chaidh iadsan gu fairge.
Rinn e ’san iomradh mar fhìrinn a bhreugan lìonmhor, ’s a’ cluinntinn,
Rinn e ’san iomradh nar fhìrinn a bhreugan lìonmhor, ’s a’ cluinntinn,
thòisich a deòir-s’ air sruthadh ’s a h-ùrl’ air leaghadh. Mar leaghas
sneachd air bideanan monaidh, ’s gaoth ’n ear ’ga leaghadh, nuair chuireas


[TD 275]

gaoth as an iar e; nuair leaghas an sneachd sin, lìonaidh ’nan tuiltean
aibhnichean; b’ionnan ’s mar leagh a gruaidhean grinn-se le deuraibh,
gul a fir, ’s e suidhe r’a taobh. Bha Odusseus ’na chridhe
truasail m’a mhnaoi, ’s i tuireadh, ach amhuil mar adhairc no iarunn
sheas a dha shùil gun ghluasad ’na ruisg, ’s le foill cheil e dheuraibh.
Ach nuair a fhuair i a nis a sàth de bhròn ioma-dheurach,
thug i dha feagairt a rithis an ath-uair ’s thuirt i mar so ris:
“’S ann a nis, saoileam, a choigrich, a dhearbhas mi thusa ’s an tug thu
aoigheachd da riribh do m’chéile-s’ an sud, mar their thu, le d’chompaich,
mic samhuil dhia. Abair rium ce ’n seòrsa aodaich mu cholainn
bh’aige ’s a choltas fhéin is coltas nan compach a lean e.”
Labhair rithe ’ga freagairt Odusseus nan iomadach tionnsgal:
“O bhean, ’s doirbh dhomh sin innse, ’s mi leithid de dh’ùine nis uaidhe,
chionn ’s gur i ’n fhicheadamh bliadhna th’ann chean’, o’n d’ fhalbh e ’s a dh’fhàg e
dùthaich mo shinnsre; ach cuiridh mi ’n céill dut mar shaoileas mi bhà e.
Cleòca caiteanach purpuir bu chomhdach an uasail Odusseus,
cleòca dùbailte, ’s bucall de ’n òr air bha dèanta le dà cheal
’s dealbhach air aghaidh; bha cù ’s mang ballach ’na spògan toisich,
greim aig’ air, ’s esan a’ snaoidheadh; b’e so bha na h-uile le ìongnadh
faicinn, ged bha iad de’n òr, mar bha ’n cù a’ tachdadh a’ mhinnein,
’s greim aige air, agus esan a’ snaoidheadh le chasan ’s a’ dànamh
spàirn gu dol as. An léin’ ud a dhearc mi mu chneas—bha i rìomhach,
ionnan ’s mar lìth bhiodh air rùsg uinnein abaich; cho mìn sin a bha i
’s laist’ mar a’ ghrian; chuir i ìongnadh da rìribh air móran de mhnathan.
’S nì eile so their mi riut, is tionndaidh thus’ e ’nad inntinn;
tha mi gun fhios am b’ e sin bh’aig Odusseus mu cholainn ’ga chòmhdach
stigh ’na thigh fhéin, no ’m b’ e aon d’ a chompaich thug dhà air an luing e,
feadh ’s bha a e gabhail na slighe, no ’s dòcha cuideachd gur coigreach,
chionn ’s gum bu char’ e do mhóran, oir b’ainneamh a leithid measg Greugach.
Thug mi cuideachd lann da, té umha, ’s léine ghrinn phurpuir
dhùbhailt’, fhàitheamach, ’s chuir mi le urram ’na bhirlinn dheagh-thobhtaich
uam air a shligh’ e. Bha aige ’ga choimhideachd cuideachd a ghairmear,
fear car na b’aosd’ na e fhéin; a choltas-san innsidh mi fòs dut.
Crom-ghuailleach, ceann-bhachlach, dorcha ’sa’ chraiceann a bha e, is b’ainm da
Eurubatés; thug Odusseus da-san gu sònraichte urram
seach a chuid chompach uile, do bhrìgh ’s gun robh bheachdan ’ga fhreagradh.”


[TD 276]

Sin mar a thubhairt e; foipe-se ghluais e cion tuiridh bu mhotha
buileach, cur aithn’ air gach comharradh seasmhach a dh’innis Odusseus.
Ach nuair a fhuair i a nis a sàth de bhròn ioma-dheurach,
labhair i ’n sin ris cuideachd ’ga fhreagairt ’s a’ cantainn mar so ris:
“’S ann a nis bhios tu gaolach is measail am thalla-sa, choigrich,
truasach ’s gun robh thu roimh’, oir ’s mi fhìn thug an t-aodach ud da-san,
leithid ’s a their thu, o’n t-seòmar, ’ga phasgadh, is bucall a’ bhoillsgidh
chàirich mi air gu bhith aige ’na àilleagan—esan nach cuir mi
furan a rìs air, tigh’nn dachaigh gu dùthaich ghaolaich a shinnsre.
Chionn sin b’ann le droch crannchur a thriall Odusseus air birlinn
leagadh a shùl air Ilios na dunaidh ’s do-ainmichte dhomh-sa.”
Labhair rithe ’ga freagairt Odusseus nan iomadach tionnsgal:
“O bhean spéiseil Odusseus Mhic Lartes, na mill a nis tuilleadh
t’ùrla ghrinn ’s na leig leaghadh le d’chridhe, tuireadh do chéile.
Dearbh chan è gur coireach leam idir, oir ’s iomadh bean eile
chaoineas, a’ call fir-phòsd’ d’am beir i, air laighe leis, teaghlach,
duine nach ionnan ’s Odusseus a their iad gur samhuil nan dia e.
Sguir de d’ bhròn ’s thoir fainear mo chainnt, oir gun mhearachd a their mi
riut e ’s cha cheil mi gun cuala mi fhìn cheana iomradh mu thimchioll
tilleadh Odusseus, ’s e ’m fagus an dùthaich phailt nan Tesprótach,
beò, ’s tha móran aige de dh’ulaidhean taisgt’ a’ tigh’nn dachaigh,
’g iarraidh na faigh’ air an dùthaich. Ach chaill e chompanaich dhìleas
agus a long ’sa’ chuan fhìon-daithe, ’s e tilleadh o’n eilean
Thrìnacach, chionn ghabh Dieus is Elios fearg ris; a chrodh-san
mharbhadh le chompaich. An cuan nan iol-thonn chailleadh iadsan, gach aon diubh;
ach chaitheadh esan air druim a shoithich le bairlinn gu cladach
’n tìr nam Paidhàcach as dlùth do na dee. Thug iadsan thar tomhais
urram o’n chridhe mar dhia dha; bhuilich iad móran de mhaoin air
’s thoilich iad aiseag iad fhéin gun bheud d’ a thigh. Bhiodh Odusseus
fada roimh ’n ám so stigh, ach shaoil e gur so rud a b’fheàrr dha
móran de thalamh a thriall ’s e tional maoin, oir cho sgileil
sin tha Odusseus air iomadh car seòlta thar dhaoine bàsmhor,
’s aon duin’ eil cha chumadh ris strìth. So thuirt righ nan Tesprótach,
Peidon, ’s mhionnaich e rium-sa, a’ dòrtadh ofrail ’na thalla,
soitheach bhith shìos air a tarruing is compaich bhith deas aig na ràimh dha
bheireadh dha aiseag gu dùthaich ghaolaich a shinnsre. Ach thug e


[TD 277]

aiseag dhomh fhìn roimh sin, oir bha long le Tesprótaich, mar thachair,
falbh gu Dùlichion, tìr an trom-chruithneachd. Sheall e dhomh cuideachd
meudachd na maoine chruinnich Odusseus; bhiathadh i ’n ath fhear
sìos a dh’ionnsaigh deich ginealaich; uibhir sin bh’aig Odusseus
d’ulaidhean taisgte laighe an lùchairt an triath. Chaidh Odusseus,
thuirt e, dh’Dhodóna a chluinntinn o chraobh dhé. darach nan àrd-dhos,
comhairle Dhieus mar thilleadh e dh’Itaca, dùthaich an toraidh,
uaigneach no follaiseach, ’n déidh dha bhith uaipe cheana cho fada.
Seadh, tha e tèaruint’ mar sin ’s bidh e nise teachd gu math dlùth dhuinn,
agus chan fhad’ bhios e tuilleadh gu cian an déidh so bho chàirdean
’s dùthaich a shinnsre. Dh’aindeoin sin fhéin bheir mi dhut-sa mo mhionnan.
Nise ’n tùs measg dhiathan air Dieus, tì ’s móraile ’s àirde
’s teinntean Odusseus uasail a ràinig mi, coimhlionar deimhinn
amhuil ’s mar their mi so uile. ’Sa’ bhliadhna so fhéin bidh Odusseus,
tilleadh dhachaigh aon chuid aig toiseach no deireadh na gealaich.”
Labhair Pénelopeia ro-chéillidh ris-san an uair sin:
“O nach bitheadh am facal sin coimhliont’, a choigrich! An lorg sin
dh’fhiosraicheadh tusa gu luath mo choibhneas is iomadach tìodhlac
uam-sa, air chor ’s gun abradh gur beannaicht’ thu fear thig ad chòmhdhail.
Ach so ar leam am inntinn mar bhitheas; cha till an t-Odusseus
dhachaigh tuilleadh, ’s chan fhaigh thusa aiseag, a chionn ’s nach eil againn
’s stigh so luchd-iùil mar a bhà measg dhaoin’ Odusseus nach maireann
dh’fhàilteachadh choigreach spéiseil ’s an aiseag. Ach nighibh, a mhnathan,
’s cuiribh dha coilce sìos, leab ’s plangaidean ’s plaideachan rìomhach,
chum ’s gur seasgair is blàth nì e madainn na h-òr-chathrach ruigheachd.
Ach gu math moch ’sa’ mhadainn am màireach failcibh e ’s ungaibh,
los gum bi sunnd air ri lòn, ’s e suidhe stigh anns an talla
làimh ri Télemach, ’S misde neach dhiùbh-san bheir oilbheum do ’n fhear so,
léireadh a chridhe; cha dèan e, ge uamhraidh feargach, bonn gnothaich
tuilleadh an so; oir ciamar a dh’fhiosraicheas tusa, a choigrich
umam-s’ am barrail mi idir thar mhathan eile an tuigse
’s tionnsgal glic, mas ann salach ’s an còmhdach truagh bhios tu gabhail
bidhidh am thigh? Is diombuan tha daoine; am fear a tha cruaidh dhiubh
’s cruaidh-chridheach, air-san bidh daoin’ uile guidhe gach doigheis an déidh so,
feadh ’s tha e beò, ’s ’na bhàs nì iad uile spòrs deth; ach duine
’s uasal e fhéin is uasal ’na chridhe bidh coigrich a’ sgaoileadh
farsuing a chliù feadh dhaoine gu léir, ’s their móran gur gasd’ e.”


[TD 278]

Labhair rithe ’ga freagairt Odusseus nan iomadach tionnsgal:
“O bhean spéiseil Odusseus Mhic Lartes, bu ghràineil air m’ fhacal
dhòmh-s’ chinn plaidean rìomhach is plangaidean ’n là chuir mi ’n toiseach
cùl ri monaidhean sneachdaidh na Créte’n soitheach fad-ràmhach.
Sìnidh mi ionnan ’s mar laigh mi oidhcheannan eile gun norradh;
’s iomadh oidhche laigh mi an leabaidh mhi-chiataich cheana,
feitheamh ri madainn bhoillsgeach na sàr-chathrach. Tlachdmhor do m’ chridhe
fòs cha tig bùrn nighe chas, ’s cha bhi boirionnach beanadh do m’ chois-sa,
aon de ’n fheadhainn ’s luchd-seribhis ad thigh, mur eil té ann tha aosda,
bean as coibhneil cridhe, té dh’fhuiling a’cheart uiread cheana
’s mise mi fhìn; ’s ann di-s’ nach doichillinn beantainn ri m’chasan.”
Labhair Pénelopeia ro-cheillidh ris-san an uair sin:
“Choigrich chaomh,—oir cha tàinig fear fhathast do m’thigh-sa cho ciallach
’s gaolaiche leam-sa de choigrich o’n chéin; cho ciallach their thusa
agus ro-thuigseach gach nì—tha sean bhean as pongail ’na rùintean
agam, an té thog an truaghan ud ’s dh’àraich gu math e, an déidh dhi
ghabhail ’na làimhan, nuair rug a mhàthair air thùs e. Is ise
nigheas do chasan, ge beag a sgoinn. Nis siuthad, bi seasamh,
Eurucleia ro-chéillidh, ’s nigh casan comhaois do thighearna.
Theagamh gur ionnan so cheana ’na chasan ’s ’na làmhan Odusseus
cuideachd, oir ’s luath bhios daoin’ a’ cinntinn sean anns an dóruinn.”
Sin mar a thubhairt i; dh’fhalaich an t-sean bhean a h-aodann le làmhan
’s leig i deòir thetha sìos is labhair i cainnt a bu tùrsach:
“O mise leat, ’s mi gun chomas, a mhic! Is cinnteach gun d’ fhuathaich
Dieus thus’ thar dhaoine gu léir, ged bha eagal nan dia air do chridhe;
oir cha do loisg neach riamh uibhir riut-sa de shliasaidean feòlmhor
’s ìobairtean taighte de cheud daimh do Dhieus, fear-caitheimh nam beithir,
uibhir ’s thug thusa dha-san, a’ guidh’ aois sheasgair a ruigheachd
’s mac allail thogail gu ìre. Ach nis ’s tu ’n t-aon fhear o’n ghoid e
là a thillidh gu tur. Mar so dheth-san cuideachd rinn mnathan
choigreach o’n chéin theagamh spòrs, nuair ruigeadh e tallaidhean cliùteach
aoin diubh, mar bhios na gallachan bhan so a nis dèanamh dhiot-sa;
’s beum uapa sin ’s iomadh tàir’ tha thu seachnadh an dràsd’, o nach d’ leig thu
leotha do nighe, ’s gun d’òrduich sin dòmh-sa—cha b’idir do m’aindeoin—
Pénelopeia ro-chéillidh, nigh’n Icarios. Nighidh mi chionn sin
dhut-sa do chasan a nis air a sgàth-se ’s do sgàth, o’n ghluaisear


[TD 279]

cridhe mo chléibh le t’ àmhghair. Ach siuthad, éisd an rud their mi;
’s iomadh coigreach bu deuchainneach fulang a thàinig an taobh so
chean’, ach ar leam nach fhaca mi riamh fear buileach cho coltach
’s thà thusa coltach an dealbh ’s an làmhan ’s an guth ri Odusseus.”
Labhair rithe ’ga freagairt Odusseus nan iomadach tionnsgal:
“Shean bhean, sin their na chunnaic an dithis dinn riamh air an sùilean,
sinn bhith ro-choltach ri chéile, mar mhothaich thu fhéin ’s mar a their thu.”
Sin mar a thuirt e, ma ta, is ghlac an t-sean bhean an uair sin
mias uile-dheàlrach, o’n b’àbhaist di casan a nighe, is innte
dhòirt i ’m pailteas uisg’ fhuair is thaom i fear teth ann an déidh sin.
Shuidh Odusseus sìos aig an teinntean, ach thionndaidh e chlisge
dh’ionnsaigh an dubhair, oir ghabh e grad-amharus gun toireadh i ’n aire,
breith air, do ’n athailt, ’s gun tigeadh na h-uile ’m follais. Na b’fhaisge
gluasad d’ a ionnsaigh, theann i air nigh’ a tighearna, ’s an tiota
dh’aithnich i ’n athailt chuir muc air le thosg geal air ám, ’s e air siubhal
dh’ionnsaigh Pharnésois gu Autolocos ’s a mhic, a dheagh sheanair,
fear a bu bharrail’ de dhaoin’ am meairle ’s mionnan. Thug Hermes
sin da, an dia, oir bu taitneach na sléisnean uan agus mhinnean
loisg esan da, ’s bhiodh Hermes toirt coimhideachd dha-san le gean mhath.
Uair air d’Autolocos Itaca, dùthaich an toraidh, a ruigheachd,
fhuair e air ùr-bhreith leanabh a nighne; chuir Eurucleia
’n leanabh sìos air a ghlùinean, ’s e sgur d’ a shuipeir a’ cantainn:
“Tagh fhéin ainm nis a bheir thu air leanabh gaolach do nighne,
Autolocois, oir ’s iarrta le iomadach ùrnuigh e leat-sa.”
Fhreagair Autolocos ise an uair sin, ’s e ’g ràdh mar so riu:
“Chliamhuinn ’s a nighean, an t-ainm their mi ruibh thoiribh dha, oir le móran
fhearaibh ’s mhnathan air uachdar na talmhainn, muime nam mór-shluagh,
b’oil mise thighinn mar so; o sin biodh Olusseus mar ainm air.
Ach nuair a ruigeas e ìre ’s a thig e gu mór-thigh a mhàthar
dh’ionnsaigh Pharnésois, far bheil mo chuid ionmhas agam, bheir mise
feadhainn diùbh-san da ’s cuiridh mi bhuam air a shligh’ e gu subhach.”
B’ann air an sgàth-san thàinig Odusseus, gun toireadh a sheanair
tìodhlacan eireachdail da. Chuir Autolocos is a mhic air
fàilte le crathadh làmh ’s le briathran air choimeas na meala.
Dh’iadh a sheanmhair, an Amphitëé, mu Odusseus a làmhan
’s phòg i a cheann ’s a dhà shuil ghrinn le chéile. Is dh’òrduich


[TD 280]

Autolocos a mhic chliùteach iad dinneir a ghreidheadh, ’s thug iadsan
éisdeachd d’ a ghrìosadh. Steach thug iad cóigbhliadhnach daimh ann an tiota;
dh’fheann iad e ’s ghabh iad uime is sgoilt iad e uile ’na bhloighean;
gheàrr iad e ’m mìrean gu h-eòlach is tholl iad mu bharraibh nam bior iad,
’s ròsd iad ro-ealanta sin agus roinn iad na h-earrannan uile.
Ghabh iad mar sin fad an latha ’san ám gu dol fodha na gréine
dinneir, ’s dìth cùirm cothromaich idir cha d’ fhairich an càileachd.
Ach nuair a chromaich a’ ghrian ’s a thàinig duirche nan tràth orr’,
chaidh iad a lighe ’san ám is fhuair iad tìodhlac a’ chadail.
Nuair nochd ùr-ghinte madainn nan ròs-mheur, dh’fhalbh chun na seilge
mic Autolocois, iadsan ’s an coin, ’s bha ’n t-uasal Odusseus
siubhal ’nan cuideachd. Gu chas-bheinn Pharnésois còmhdaichte ’n coille
ghabh iad ’s ràinig grad a glinn ghaothail. Bha ghrian aig an uair so
’g ùr-ruigheachd achannan treabht’ as Ocèanos nan séimh-shrutha domhain.
Ràinig an fhaghaid doire, is romhp’ a’ sireadh nan lorgan,
shiubhail na coin, ’s nan déidh mic Autolocois; b’ann ’nam measg-san
choisich Odusseus uasal, sleagh fad-chrannach aige ’ga crathadh,
faisg air na coin. An sud am bad coille dlùithe laigh torc mór.
Troimhpe-se riamh cha bhiodh neart nan gaoth ’s fliuch anail a’ séideadh,
’s oirre cha bhuaileadh a’ ghrian le gathan, ’s i boillsgeadh, ’s cha drùdhadh
sileadh i buileach; cho tiugh sin a bha i, ’s bha innte de dhuilleach
froiseadh anbarrach pailt. Mu’n torc thàinig fuaim chasa dhaoine
’s chon, ’s iad a’ teachd air ’san tòir. O bhad-garaidh sheas esan mu’n coinneimh,
dlùth orra, togail deagh fhriodhain o dhruim, sealladh teine ’na shùilean.
Réis romhp’ uile g’ a ionnsaigh Odusseus a’ togail ’na gharbh-làimh
chroinn fhad’, air chuthach gu leòn, ach a’ gabhail fàth, thug an torc dha
buille os cionn na glùine, ’s a’ leum fiar, shrac e le fhiacail
móran de’n fheòil gun tigh’nn chun a’ chnàimh. Ach leòn an t-Odusseus
esan, ag amas mu ghualainn deis air, ’s troimhpe ghabh buileach
gob na sleagh deàlraich; thuit e ’san duslaich le gnòsad, ’s chaidh ’n deò as.
Shaothraich mic ionmhuinn Autolocois uime ’s cheangail iad sgileil
leòn Odusseus uasail, mac samhuil nan dia, is le ubaig
chaisg iad fhuil dhorcha, ’s ghrad-ràinig iad lùchairt an athar. Bu chiatach
leighis Autolocos ’s mic Autolocois esan, ’s air tabhairt
thìodhlac àlainn da, dh’aisig iad ealamh air ais e gu subhach
dh’Itaca, dùthaich ghaolach a shinnsre. B’ ait as a thilleadh


[TD 281]

athair ’s a mhàthair thighearnail is cheasnaich iad mion e mu’n athailt
fhuair e; dh’inns e gu math gur a’ sealg, air triall gu Parnésos
còmhla ri mic Autolocois, bhuail a’ mhuc e le thosg geal.
’N athailt sin dh’aithnich an t-sean bhean, ’ga feuchainn le basaibh, ’s i breith air.
Sìos leig i chas, ’s thuit a throigh ’sa’ mhéis, agus gliong rinn an t-umha,
tionndadh a null air a thaobh; sud dhoirt an t-uisg’ air an ùrlar.
B’aoibhneas araon is bròn ghlac a h-inntinn-se, ’s lìonadh a sùilean
làn dheur, ’s stad a guth beòthail, ach thuirt i, ’s i beantainn r’a smig-san:
“’S tus’ Odusseus le cinnt, a mhic ghràidh, ’s cha d’rinn mis’ air aon ort
aithne, gun d’ fheuch mi mo thriath mu thimchioll uile le m’làmhan.”
’G ràdh sin, dh’amhairc i bhuaipe gu Pénelopeia, ag iarraidh
innse dhi céil’ a gaoil a bhith stigh. Ach cha b’urrainn i faicinn
roimhpe no mothachadh; thionndaidh Aténe a h-inntinn. ’Ga glacadh,
ghreimich Odusseus a sgòrnan le dheas-làimh, ’s ’ga tarruing na b’fhaisge
nall chuige fhéin leis an té’le, bhruidhinn e rith’ a’ cantainn:
“Mhuime, carson tha thu ’g iarraidh cur as domh, ’s gur tus’ air do chìch fhéin
thog mi? An dràsda, ’san fhicheadamh bliadhna, air iomadach doilgheas
fhulang, a ràinig mi m’dhùthchas. Ach chionn ’s gun thuig thu ’s chuir freasdal
sin ’nad inntinn, bi tosdach, mu’n cluinn neach eile ’san tigh thu;
oir their mi so, ’s le cinnt bidh e coimhliont’; ma leagas am freasdal
fodham-s’ na suirghichean mórail, cha chum mi bhuat fhéin, ge mo mhuim’ thu,
’n t-ám bhios mi cur gu bàs bhan-muinntir eile ’nam thalla.”
Labhair Eurucleia ro-chéillidh ris-san an uair sin:
“Ciod so a’ chainnt, mhic ghaoil, thar uat o challaid nam fiacal?
’S fios dut cho seasmhach ’s neo-ghéillear ’s tha m’mheanmna-s’, oir amhuil mar iarunn
cumaidh mi orm, no mar chruaidh-charraig. Their mi rud eile riut, ’s tionndaidh
thus’ e ’nad inntinn; ma leagas am freasdal na suirghichean mórail
fodhad-sa, innsidh mi dhut an sin na mnathan ad thalla,
iadsan araon tha toirt urraim dhut ’s iadsan as peacaich ad aghaidh.”
Labhair rithe ’ga freagairt Odusseus nan iomadach tionnsgal:
“Mhuime, ce fàth bhios tusa ’gan innse? Cha ruig thu leas idir.
’s math chuireas mise mi fhìn cuideachd beachd orra ’s aithn’ air gach té dhiubh.
Ach bi gleidheadh mo sgeòil gu tosdach, ’s earb as na diathan.”
Sin rinn e ràdh; chaidh ’n t-sean bhean a mach troimh’n talla a dh’fhaotainn
bùrn nigh chas, ’s an ceud fhear dòirt’ uile. Nuair rinn i nighe
’s ungadh le ola ’na pailteas, a rithis tharruing Odusseus


[TD 282]

cathair na b’fhaisg’ air an teine gu bhlàthachadh ’s cheil e le luidean
athailt. Thòisich Pénelopeia ro-chéillidh air seanchas:
“’S ceist bheag eile so dh’fhidreas mi fhìn dìot, a choigrich, oir bithidh
ám cadail shuaimhnich grad ann, co dhiùbh do neach ghlacte le séimh-shuain,
eadhon ge claoidht’, ach dhòmh-sa ’s e bròn do-thomhas thug freasdal.
Rè an latha, ’s mi tuireadh ’s ag ochanaich, gheibh mi toil-inntinn
sealltainn ri m’obraichean fhìn is obair bhan-muinntir ’san lùchairt;
ach air do ’n oidhche thighinn ’s nuair ghlacas cadal na h-uile,
laighidh mi ’m leabaidh, ’s is dùmhail mu theanntachd mo chridhe, ’gam bhuaireadh,
iomaguin gheur, ’s mi ri caoidh. Mar nigh’n Phandarois, spideag na gorm-choill,
sheinneas gu grinn air ùr-theachd an earraich ’na suidhe an dùmhlachd
duilleach nan craobh—’s ise dhòirteas le tric-charaibh guth ioma-cheòlmhor,
caoineadh Italois, leanabh a gràidh, mac Sétois, an tighearna,
mharbh i air ám leis an umha gun fhios di; ’s ionnan sin ’s dòmh-sa;
tairngear mo chridhe le imcheist an sud ’s an so ach am fan mi
cuide ri m’mhac ’s an gléidh mi gach nì gu tèaruint’, mo stòras,
m’shearbhantan ’s mór-thigh an àrd-mhullaich, spéiseil mu leabaidh mo chéile
’s seanchas an t-sluaigh, no ’n lean mi a nis am fear ’s uaisle tha suirghe
orm de na Greugaich ’san tigh, toirt thìodhlacan pòsaidh do-àireamh.
Fhad ’s bu leanabh mo mhac is aotrom ’na chéill, cha do leig e
pòsadh leam, a’ fàgail tigh m’fhir. Ach nis nuair is mór e,
agus gun d’ràinig e tomhas de dh’aois, ’s ann a’ guidhe gun téid mi
dhachaigh air m’ais o thigh tha e, ’s fraoch air mu’n stòr tha na Greugaich
’g ith’ air. Ach siuthad, éisd is mìnich dhomh m’aisling. Tha agam
fichead gèadh ’g ithe cruithneachd o’n uisge mu’n tigh, is thig blàths orm,
’g amharc orr’, Thàinig o’n bheinn iolair mhór chrom-ìneach is bhris i
amhach gach aoin is mharbh i iad, ’S iadsan leagte mu’n aitribh,
uile còmhla, dh’éirich i suas chun na h-iarmailte boillsgich.
Chaoin mise ’s dh’éigh mi, ge b’ann ’nam aisling; thionail mu’n cuairt domh
ban-Achaibhich nan grinn chleachd, ’s mi tuireadh gu truasach, o’n mharbh orm
iolair mo gheòidh. Air a h-ais thàinig ise, ’s air cabar dubh stobach
shuidh ’s theann i ri m’chasg an guth daonda, ’g ràdh mar so rium:
‘Misneach, a nighean an Icarios, fear chliù chéin, cha bu bhruadar
sud, ach taibhs mhath thig dhut gu buil; na geòidh—’s iad na suirghich,
’s roimhe bu mhis’ an iolair, ach nis do chéile th’air tighinn,
fear chuireas crannchur mi-chiatach bàis air na suirghichean uile.’


[TD 283]

Sin mar a thubhairt e; dh’fhuasgail an t-suain bh’air mìlsead na meala
mis’ as a greim, is sheall mi, is dhearc mi na geòidh aig an aitribh,
criomadh a’ chruithneachd ri taobh an amair, far ’m b’àbhaist daibh roimhe.”
Labhair rithe ’ga freagairt Odusseus nan iomadach tionnsgal:
“Bhean, chan eil dòigh air a’ bhruadar a mhìneachadh idir, cur tionndaidh
eil’ ann, oir ’s deimhinn Odusseus e fhéin a sheall dut mar nì e;
’s ann tha sgrios do na suirghichean uile gu léir tigh’nn am follais,
agus cha seachainn aon diubh am bàs agus crannchur a chrìche.”
Labhair Pénelopeia ro-chéillidh ris-san an uair sin:
“Choigrich, gu dearbh thig bruadaran oirnn ’s neo-chinnteach ’nan sgeulaibh
agus do-fhuasgladh, ’s cha choimhlionar idir gach nì do dhaoine.
Dà dhorus bhruadar neo-thoirteil a th’ann, fear dèanta de dh’adhairc,
’s fear de dh’eabur; a’ chuid diubh tha tighinn troimh’n eabur shàbhte,
’s eutrom iadsan ’s a’ giùlan bhriathar neo-choimhliont’, ach feadhainn
thig troimh na h- adhaircean liomht’, is iadsan a choimhlionas fìrinn,
’n tràth chì duin’ iad; ach dhòmh-s’, ar leam, chan uapa-san idir
thàinig an aisling fhuathsach, ge b’ait bhiodh e leam ’s le mo mhac-sa.
’S nì eile so their mi riut, is tionndaidh thus’ e ’nad inntinn;
so tigh’nn tha mhadainn dho-ainmicht’ nì m’ sgaradh o luchairt Odusseus,
oir ’s ann a nise chuireas mi deuchainn, na tuaghan a thogadh
esan an òrdugh ’na thigh, dhà dheug dhiubh, mar ghreimichean daraich.
Sheasadh e fhéin fad’ uap’ is chaitheadh e tromhpa a shaighead.
Cuiridh mi nis air na suirghich an deuchainn so; ’m fear dhiubh as fhasa
thairngeas am bogha ’na làmhan ’s a chaitheas crann troimh na tuaghan,
dhà dheug uile gu léir, ’s esan leanainn, cur cùil ris an tigh so,
aitreabh re-ghrinn mo phòsaidh, ’s i lom-làn maoin’ ’s air am bi mi,
saoileam, a’ cuimhneachadh uairean, ge b’ann ’nam aisling, an déidh so.”
Labhair rithe ’ga freagairt Odusseus nan iomadach tionnsgal:
“O bhean spéiseil Odusseus Mhic Lartes, na cuir a nis tuilleadh
dàil ’nad dheuchainn ’san tigh. Thig Odusseus nan iomadach tionnsgal
fad’ an so mu’n tarruing na fir ud an taifeid ’s mu’n cuir iad
crann troimh ’n iarunn, a’ feuchainn a’ bhogha dheagh-lìomhta ’nan làmhan.”
Labhair Pénelopeia ro-chéillidh ris-san an uair sin:
“Ach thu bhith deònach, a choigrich, mo thoileachadh, suidhe ’san talla
làimh rium, chan aomadh suain air mo roisg. Ach chan urrainn gum bitheadh
daoine gun cadal an còmhnaidh, oir cuiridh na diathan neo-bhàsmhor


[TD 284]

chothromachd fhéin air gach nì do dhaoin’ air talamh nan gràn-phòr.
Ach’s ann a dhìricheas mise an àird gu seòmar a’ mhullaich
’s laighidh mi ’m leabaidh th’air fàs domh brònach, ’s i fliuchte le m’dheuraibh
riamh o’n shiubhail Odusseus a dh’fhaicinn Ilios na dunaidh,
Ilios dho-ainmichte. Sin far an laigh mì. Laigh thusa ’san tigh so,
sgaoileadh seid air an làr, no cuireadh iad sìos dut do leabaidh.”
’N déidh sin a ràdh, chaidh i suas gu seòmar rìomach a’ mhullaich,
agus cha b’ann leatha fhéin; bha dà mhnaoi-mhuinntir ’ga leantainn.
Dìreadh d’a seòmar mullaich an cuideachd a banoglach-muinntir
ghuil i an uair sin Odusseus, a céile gràidh, gus na dh’aomadh
cadal suaimhneach mu rasgaibh le Pallas Aténe nan liath-shùl.


[TD 285]

LAOIDH ODUSSEUS

Leabhar XX

GEÀRR-IOMRADH:

Odusseus gun chadal; chì e giùlan nan ban-muinntir leis na suirghichean; nochdaidh Aténe; bheir i air cadal; dùisgidh e cluinntinn Pénelopeia a’ tuireadh, gheibh e dà mhanadh fàbharach; dùisgidh Télemach is cuiridh e ceistean ach ciamar a ghabh iad uime an oidhche ud; trod eadar Eumaos is Melanteus; briathran coibhneil a’ bhuachaille, Piloitios, ri Odusseus; cumaidh manadh neo-fhàbharach na suirghich o chur as do Thélemach; aire Thelemach mu Odusseus anns an talla; gnìomh Ktésippois; cuirear na suirghich air bhàndidh le Aténe; briathran Theoclumenois riutha; fuadaichear o’n tigh e; suidhe Pénelopeia ag éisdeachd gleadhar is bòilich nan suirgheach.

MÌNEACHADH:

Guth manaidh—Bha earbsa mhór aig na seann Greugaich á briathran a shaoileadh iad fàbharach no neo-fhàbharach.

Cha sìolaicheadh amhluidh pòr nam bó…do dhuine co dhiùbh—Cha chinneadh iad cho math ach do dhia fhéin.

Piloitios, prìomh-fhear measg dhaoine—Ged a bha Greugaich Homair cho móralach, uaibhreach, bha faireachadh aca air fìor mhaitheas dhaoine cumanta mar a bha Eumaios ’àireach uasal na mucan’ is a leithid. Chan e gun teagamh nach robh móran de na gnàthasan-cainnt sin air cuid de am brìgh a chall.


[TD 286]

Nis chaidh Odusseus uasal do’n leabaidh an aghaidh an tighe.
Sgaoil e seice neo-chairte daimh sìos ’s oirre móran de rùsgaibh
chaorach a dh’ìobair na Greugaich. Nuair shìn e, chaith Eurunomé air
plaide. An sin laigh Odusseus a’ meòrach uilc do na suirghich,
caithriseach. Mach as an tigh, ’s iad a’ cumail ceòl-gàire ri chéile
’s àbhachdas, dh’fhalbh na mnathan d’am b’àbhaist bhith laighe le suirghich.
Ghluaiseadh ’na chliabh a spiorad-san ’s mheòraich ’na inntinn ’s ’na chridhe
tric ach an leumadh e chuc’ is cur as daidh uile no cadal
deireannach leigeil leotha an glacaibh nan suirghichean uaibhreach.
Dranndan ’na chom bha chridhe. Mar sheasas mu cuileanan maotha
galla, ’s i comhartaich ’s togairt ri cath, nuair nach d’aithnich i duine,
b’ionnan dranndan ’na chliabh-san, is fraoch air mu ghnìomharan olca;
bhuail e uchd is chronaich e chridhe le còmhradh mar so ris:
“Foighid, a chridhe, bu ghallaiche buileach na dh’fhuiling thu roimhe,
’n là dh’ith Cuclópach na méinn do-chìosaicht’ do chompanaich ghasda;
dh’fhuiling thu fhéin, gun tug d’innleachd, ’s tu ’n dùil ris a’ bhàs, thu bho’n uamhaidh.”
Sin mar a thubhairt e, còmhradh ri chridhe ’na chliabh, is bu ro-mhath
dh’fhuirich a chridhe an ùmhlachd le foighid gun dìobradh; ach charaich
esan e fhéin an sud ’s an so. Mar thionndas fear marag
làn fala ’s bloinig mar sud ’s mar so ri teine math grìosaich,
’s miann air gun biodh i ròsd’ gu ro-ealamh; mar sin a chuir esan
car dheth mar sud ’s mar so, ’s e cnuasachadh dòigh air bhith leagadh
cudthrom a làmh air na suirghich mi-nàrach leis fhéin, ’s iad cho lìonmhor.
Thàinig o’n fhaisge Aténe, a teàrnadh o’n iarmailt’, an cruthachd
coltach ri boirionnach, ’s sheas os a chionn is rinn i ris seanchas:
“C’uim tha thu nis ad dhùisg, fhir ’s truaighe thar dhaoin’ uile ’n crannchur?
So do thigh fhéin ’s do bhean ann ’s do mhac leithid ’s dh’iarras neach mac bhith.”
Labhair rithe ’ga freagairt Odusseus nan iomadach tionnsgal:
“Seadh, a bhaindé, rinn thu sin uile ràdh a réir ’s mar bu chòir dhut.
Ach ’s rud so tha mo chridh’ a’ cnuasachadh, dòigh anns an leag mi
cudthrom mo làmh air na suirghich mi-nàrach leam fhìn, agus iadsan
uile còmhla a ghnàth ’san tigh. Tha mi meòrach mu’n nì so
cuideachd as moth’ a bhàrr air; nan cuirinn as daibh le d’ thoil-sa
’s toil Dieus, ciamar a tharainn o dhioghaltas? Sin iarram thu chnuasachd.”
Labhair baindia nan liath-shùl Aténe ris-san an uair sin:
“O dhuine dhoirbh, dearbh ’s iomadh fear dh’earbas an compach as miosa,


[TD 287]

neach tha bàsmhor ’s nach eòl da uibhir de rùintean a’ ghliocais.
Ach ’s ann tha mise ’m bhaindia, an té tha ’gad ghleidheadh ’s gach saothair
rè fad na h-ùine. Innsidh mi so dhut gu fosgailt; ged bhitheadh
caogad bhuidhnean de dhaoine neo-mhaireannach seasamh mu’n cuairt duinn,
’s miann orr’ ar marbhadh ’san àr, an crodh-san fòs ’s an deagh chaoraich
thogadh tu bhuapa. Ach glacadh an cadal a nis thu; ’s cùis-dorrain
faire, caithris fad oidhche; bho d’ dhoilgheasan éiridh tu dh’aithghearr.”
Sin mar a thubhairt i, ’s dh’aom i cadal sìos air a rasgaibh,
’s shiubhail i fhéin, a’ bhaindia naomh, air a h-ais gu Olumpos.
’N tràth ghlac cadal esan, a’ fuasgladh nan iomaguin o chridhe,
fuasgladh nan alt, b’ann a dhùisg a bhean, té nan aignidhean dìleas,
’s chaoin i ’na mìn-leabaidh, ’g éirigh ’na suidhe; nuair fhuair i ’na cridhe
leòr de chaoineadh, ri Artemis dh’aslaich an t-sàr-bhean an toiseach:
“Artemis, nighean Dieus, a bhaindia thighearnail, thu chaitheamh
saighde ’n dràsd’ am chliabh ’s mo bheatha thoirt dìom anns an tiota
nise, no ’n déidh so gun glacadh sian mi ’n àird is mo ghiùlan
leatha feadh shlighean ceòthar ’s mo chaitheamh aig bun uisg’ Ocèanois,
abhainn nan ais-shruth. Ionnan ’s mar ghlac na siantan an àird leo
nigheanan Phandarois; mharbh na diathan an athair ’s am màthair,
’s dh’fhàgadh ’nan dilleachdain iadsan a stigh; ach ghabh naomh Aphrodite
umpa le càis ’s mil bhlasd’ is fìon milis; bòidhchead thug Hére
dhaibh-san ’s ciall thar bhan uile; thug Artemis stuama dhaibh meudachd;
obraichean grinne dh’ionnsaich Aténe dhaibh gun dèanamh,
’n tràth chaidh naomh Aphrodìte dh’Olumpos àrd a chum iarraidh
coimhlionadh pòsadh torrach nan òigh, gu fear-caitheimh nam beithir,
Dieus, oir’s eòl da na h-uile, rath ’s mi-rath dhaoine bàsmhor,
feadh sin ghlac na Glacairean suas na h-òighean ud ’s thug iad,
los gabhail ump’, do na Fuathan gràineil iad; cuirte as an t-sealladh
mise mar sin le luchd-seilbh Olumpois, no caitheadh orm saighead
Artemis, baindia nan grinn-chleachd, gun téid mi, ’s mo smaoin air Odusseus,
eadhon fo ’n talamh éitigh, ’s nach toilich mi ’n dòigh air bith aigne
duin’ as tàire. An so is so-fhulang am pian—nuair a chaoineas
neach feadh an latha le déine na tùrsa ’na chridhe, ach ’s t-oidhche
ghlacas cadal e—chionn’s gur sin, air dha rasgaibh a chòmhdach,
chuireas an dìochuimhn gach nì, am math ’s an t-olc—ach ghrìos orm-sa
freasdal droch bhruadaran cuideachd, oir rìs an raoir laigh fear mar rium,


[TD 288]

coltach ris-san, mar bha e ’s e falbh leis an arm, ’s rinn mo chridhe
sòlas, oir shaoil mi nach b’aisling i idir, ach nis manadh latha.”
Sin rinn i ràdh; air ball thàinig madainn na h-òr-chathrach oirre.
Feadh ’s bha ise ri gul, thog Odusseus uasal a monmhur;
theann e ri meòrach an sin is shaoil e gun d’ sheas i, cur aithn’ air,
nis aig a cheann. Thog e còmhla a’ phlaide ’s na rùisg anns na chaidil
’s chuir e ’san tall’ iad air cathair, ach seic’ an daimh thug e ’s chuir e
mach i; ghuidh e le ùrnuigh ri Dieus, air dha làmhan a thogail:
“O Dhieus athair, mas ann le’r deòin a thug sibh air bog mi
’s cruaidh gu mo dhuthaich fhìn, nuair rinn sibh milleadh bha mór orm,
abradh neach de na daoin’ tha dùsgadh guth manaidh a stigh dhomh,
agus am muigh gun nochdadh e Dhieus domh comharradh eile.”
Sin mar a thubhairt e, ’g ùrnuigh, is chual’ an comhairleach Dieus e.
Chuir e ’san tiota torann a nuas o Olumpos bha grianach,
bhàn as na neòil; ghabh Odusseus an t-uasal aoibhneas. Guth manaidh
leig bean-bhleith aisd’ o’n tigh ’san fhaisge far ’n shuidhichte bràthan
aoghair nan slogh. Air na bràthan bha dà mhnaoi dheug anns an iomairt,
dèanamh min eòrna ’s min chruithneachd, smear dhaoine. Bha càch de na mnathan
norradh, o’n bhleith iad an cruithneachd gu léir, ach cha d’ sguir fhathast aon té,
té bu laige; stad ise a bràth ’s thuirt i, sanas d’a tighearna:
‘O Dhieus athair as rìgh air diathan is daoine, gu deimhinn
’s mór an torann a chuir thu bho iarmailt nan reul, ’s i gun sgò innt’;
’s comharradh so tha thu nochdadh do dh’fhear-eigin. Coimhlion a nise
dhòmh-sa cuideachd, bean bhochd, an rud their mi; gabhadh na suirghich
’n dinneir thaitneach mu dheireadh an diugh an lùchairt Odusseus,
iadsan a lagaich mo ghlùinean le saothair tha cràiteach do m’ chridhe,
dèanamh min eòrna; gabhadh iad nise ’n dinneir mu dheireadh.”
Sin mar a thubhairt i; b’ait á guth manaidh an t-uasal Odusseus
’s as torann Dieus, oir ar leis gun robh dioghaltas aig’ air na suirghich.
Thionail na banoglaich eile feadh lùchairt àlainn Odusseus
’s shìn iad air teine neo-shàraicht’ a bheothachadh suas air an teinntean.
Dh’éirich Télemach, fear coimeas dé, bho leabaidh is chuir e
uim’ a chòmhdach; mu thimchioll a ghuaillibh chàirich e geur-lann
agus fo chasan slìoma gun cheangail e chuaranan àlainn
’s ghlac e sleagh làidir, gobaicht’ le umha. Gabhail an déidh sin
dh’ionnsaigh na starsaich, sheas e ’s thuirt e ri Eurucleia:
“Mhuime mo ghaoil, ciamar thug sibh do’n choigreach a dhlighe de leabaidh


[TD 289]

’s lòn ’san tigh, no ’n ann dìreach mar bhà tha e laighe gun aire?
oir tha mo mhàthair, ge céillidh, mar sin; bheir i urram gun toinisg
dh’fhear as tàire de dhaoine neo-mhaireannach, ’s neach eile rithis
’s uaisle, nì i dimeas air-san is cuiridh i bhuaip’ e.”
Labhair Eurucleia ro-chéillidh ris-san an uair sin:
“Nis cha chuireadh tu coir’, a mhic, air té tha neo-choireach,
oir bha e suidhe ’s a’ pòit air fìon, fhad ’s bu toileach leis fhéin sin;
thaobh arain thuirt e nach b’acrach e tuilleadh, oir dh’fheòraich i bhuaidhe.
Ach nuair a smaoinicheadh esan air laighe ’s cadal, thug ise
òrdugh d’ a mnathan leabaidh dha chàradh, ach ionnan ’s neach brònach
’s mi-rathail buileach, cha d’thoilich e cadal air leabaidh ’s am plaidean,
ach b’ann air seice neo-chairte daimh ’s rùisg chaorach a laigh e
’n aghaidh an tighe; chuir sinne air uachdar plaide gu chòmhdach.”
Sin rinn i ràdh; a mach troimh ’n talla, ’s a shleagh aige, choisich
Télemach, ’s mar ris dà ghadhar shiùbhlach ’ga leantainn, is thug e
chomhlàrach air chun nan Greugach deagh-chaisbheartach. Dh’ éigh a’ bhean bharrail,
Eurucleia, nigh’n Ops Pheisénoir, an sin ris na mnathan:
“So agaibh, sguabadh cuid dibh an lùchairt a’ dèanamh cabhaig;
glanaibh iad ’s tilgibh ’sna cathraichean sàr-dhèanta cuibhrigean purpuir;
suathadh cuid mu gach bòrd le’r spongan ’s nighibh na bólan
’s cùirn dà-chuachach deagh-dhèanta; a dh’iarraidh uisge do’n tobar
togadh càch orra; rachaibh is giùlainaibh luath e, ’s nach fada
bhios na suirghich o’n tigh; glé thràth thig iad, ’s cuirm do na h-uil’ ann.”
Sin rinn i ràdh; thug iadsan gu h-ealamh dhi éisdeachd is ùmhlachd.
Thog fichead orra gu tobar a’ chiar-uisg an uair sin, is thoisich
càch ri saothair mu’n gnothach gu sgileil an sud anns an lùchairt.
Steach ghabh na suirghichean fearail ’s bu mhath is b’eòlach ’san tiota
sgoilt iad maidean; thill na mnathan o’n tobar. D’an ionnsaigh
thàinig àireach nam muc, a’ saodachadh trì cullaich bhiadhta
b’fheàrr measg nan uile; ’gam fàgail gu’n cothachadh fhéin feadh nan cùirt grinn;
labhair e fhéin ri Odusseus am briathran na h-iteige siùbhlaich:
“Charaid, am bheil na h-Achaibhich a’ coimhead le barrachd de bhàidh riut
idir, no dèanamh dìmeas mar roimhe so ort feadh na lùchairt?”
Labhair ris-san ’ga fhreagairt Odusseus nan iomadach tionnsgal:
“O nach dìoladh na diathan, Eumaiois, am masladh tha iadsan
tùradh an tigh fir eile gu h-uaibhreach ’s gun chuibhreann de nàire.”


[TD 290]

Sin mar bha iadsan a’ cumail a leithid de chòmhradh ri chéile.
Thàinig am fagus d’an ionnsaigh Melantios, am buachaille ghobhar,
saodachadh ghobhar bha sònraicht’ am measg uile threudan nan gobhar,
dìot do na suirghich; bha leis dà bhuachaill eile ’ga leantainn.
Chuir iad na gobhair an ceangal fo ghrianan ro-fhuaimneach an tighe
’s labhair e fhéin ri Odusseus an sin am briathran bha sgaiteach:
“Choigrich, an cuir thu nis fhathast oirnn campar an so feadh an tighe,
bleid air daoine, ’s nach téid thu a mach? Tha mi saoilsinn nach dealaich
sinne ri chéile co dhiùbh gus am feuch sinn na dùirn, o nach idir
ceart do bhleid-sa; tha cuirmean a bharrachd air so aig Achaibhich.”
Sin rinn e ràdh; cha d’ fhreagair Odusseus nan iomadach tionnsgal,
ach chrath e sàmhach a cheann, togail uilc an doimhneachd a chridhe.
Thàinig d’an ionnsaigh treas fear, Piloitios, prìomh-fhear measg dhaoine,
agus e saodachadh seasgaich is ghobhar reamhra a thugadh
nall le luchd-aisig tha coimhideachd dhaoin’ eile cuideachd thig chuca.
Cheangail e’n spréidh gu snasail fo ghrianan ro-fhuaimneach an tighe,
’s dh’fhaighnich e fhéin de’n mhucair, a’ tighinn a sheasamh am fagus:
“Có nis an t-aoigh so, àirich nam muc, th’ air ùr-thigh’nn d’ ar tigh-ne?
Có iad na daoin’ o’n their e gum bheil e, ’s c’àit bheil a chinneadh
’s dùthaich a shinnsre? An truaghan! ’s ri rìgh tha e coltach ’na chruthachd.
Ach tha na diathan a ghnàth cur dhaoin’ ioma-luaisgte a dholaidh,
nuair tha ’d a’ deilbheadh—eadhon do rìghrean—cuibhreann de dhóruinn.”
’G ràdh sin, sheas e faisg dha is chuir e air fàilte le dheas-làimh,
’s bhruidhinn e, labhairt ris-san am briathran na h-iteige siùbhlaich:
“Failt ort, a choigrich chòir; mu choinneimh na h-aimsreach a bhitheas
thigeadh ort rath, ge fo chuing thu an dràsd’ aig doilgheasan lìonmhor.
O Dhieus athair, na thusa cha sgriosaile aon de na diathan.
Truas chan eil agad mu dhaoine, nuair ghineas tu fhéin iad—mu’n liubhairt
dh’olc is do phiantan searbh. Shìn m’fhallus air brùchdadh air t’fhaicinn,
’s lìont’ tha mo shùilean le deòir, ’n tràth bheir mi Odusseus gu m’chuimhne,
chionn tha mi saoilsinn gur clùdan mar so tha aige-san cuideachd,
falbhan feadh dhaoine, mas beò e ’n àit-eigin fhathast ’s a’ faicinn
solus na gréin! Ach mas marbh e a nis ’s an tallaidhean Hàdes,
O mise ’n sin mu’n uasal Odusseus a chuir mi ri martaibh,
feadh ’s a bu bheag mi fhathast ’san tìr Chephallénich. Tha iadsan
nis a’ cinntinn gu mìorbhaileach pailt, ’s cha sìolaicheadh amhluidh


[TD 291]

pòr nam bó ceann-leathann de dhuine co dhiùbh. ’S e an crodh sin
dh’iarras càch mi thoirt chuca-san fhéin, gus an ithe; cha toir iad
suim d’ a mhac ’na fhàrdaich ’s cha chrith iad le eagal nan diathan,
’s miann orra cheana bhith roinn cuid an tighearna dh’fhalbh o chionn fhada.
Ach tha mo chridhe-s’ am chliabh gu mór air udal mu’n nì so;
’s fìor dhon’ an rud e, ’s a mhac-san beò, dol gu dùthaich luchd eile
’s eilthirich ruighinn le chrodh-san; ach ’s seirbhe so—fuireach ’san làraich
’s piantan fhulang, ’s mi suidhe ri martaibh chàich. B’ann a bhithinn
nis o chionn fhad’ air fear eile de rìghrean cumhachd ro-bharrail
ruighinn a’ teicheadh, a thaobh ’s nach so-fhulang na nithean so tuilleadh,
ach tha mo smaoin air an truaghan ud fhathast, an dùil ach an tig e
idir as àit-eigin ’s sgapadh a dhèanamh troimh ’n tigh air na suirghich.”
Labhair ris-san ’ga fhreagairt Odusseus nan iomadach tionnsgal:
“Bhuachaill, a chionn ’s nach coltach ri duine neo-thuigseach no don’ thu,
agus o’n ’s barail domh fhìn gur ciall tha tathaich ad inntinn,
uime sin innsidh mi so dhut is bheir mi mionn mhór dhut a bharrachd.
Nis air Dieus an tùs am measg dhia ’s air bòrd fear an tighe
’s teinntean Odusseus uasail a tha mi air ruigheachd, gu deimhinn
tillidh Odusseus dachaigh, is tus’ an so, ’s air do shùilean
chì thu, mas math leat, ’gam marbhadh na suirghich as triathan ’san àit so.”
Labhair am buachaille bhó an uair sin ris-san ’ga fhreagairt:
“O nach tugadh Mac Cronois gu buil do ghuidhe, a choigrich!
Gheibheadh tu aithn’ air feobhas mo làmh-sa ’s mo neirt gu dol leis-san”
Sud mar an ceudna dh’aslaich Eumaios fòs air na diathan
uile gun tilleadh Odusseus na mór-thuigse dh’ionnsaigh a thighe”.
Sin mar bha iadsan a’ cumail a leithid de chòmhradh ri chéile.
“Nis bha na suirghich a’ réiteach do Thélemach crannchur a chasgraidh;
ach b’ann a thàinig tuathal orr’ eun, iolair sheòlas ’sna h-àrdaibh,
’s calman diùid sios; dhaibh-san thug Amphinom facal, ag ràdha:
“Fhearaibh mo ghaoil, chan ann leinn’ a théid an rùn so air aon fhear,
casgradh Thélemach. So agaibh, thoireamaid smuain d’ar dinneir.”
Chuir iad, air gluasad a steach gu lùchairt Odusseus fhlathail,
sìos an cuid chleòc’ air séisean is cathraichean ’s theann iad ri marbhadh
chaorach mór ’s ghobhar reamhra; a bharrachd orra-san mharbh iad
cullaich bhiadhta ’s bó as an treud; air dhaibh mór-bhuill a’ mhionaich
ròsdadh, riaraich iad iadsan ’s mheasgaich iad fìon anns na bólaibh.


[TD 292]

Roinn am mucair na cuachan, ’s Piloitios, prìomh-fhear measg dhaoine,
aran am bascaidean grinn’, is dhòirt Melanteus am fìon daibh.
Shìn iad an làmhan a dh’ionnsaigh an annlain bha deas air am beulaibh.
Nis chuir Télemach shuidhe Odusseus, ’s e ’g obrachadh seòltachd,
stigh ’san talla dheagh-stéidhicht’ mu’n starsaich chloiche, air bòrd beag
chàradh sìos ’s cathair thruagh; r’a làimh chuir e cuid de na mór-bhuill,
mheasgaich e fìon an cup òir is thuirt e ris facal ag ràdha:
“Suidh nis an sin is òl do chuid fìon measg nam fear, agus sgaiteachd
’s dùirn o na suirghichean cumaidh mis’ uat, o nach idir do’n phobull,
ach do dh’Odusseus, a bhuineas an tigh so, ’s b’ ann dòmh-sa ghabh esan
sealbh air. Ach caisgeadh sibhs’ ur meanmn’ o smàdadh ’s o dhòrnaibh,
shuirghichean, chum ’s nach éirich ’nur measg dad de chòmhstrith ’s de dh’aimhreit.”
Sin rinn e ràdh; ghreimich iadsan gu léir air am bilean le ’m fiaclan,
’s ìongnadh orra mu Thelemach, chionn ’s gun bhruidhinn e dàna.
Bhruidhinn Antinus, mac Eupeites, an uair sin ’nam measg-san:
“Gabhamaid rùn an Télemach uaidh’, a Ghreugaibh, ge doirbh e;
’s fìor chruaidh mhaoidh e ’na chainnt oirnn. Cha d’ cheadaich Dieus Mac Cronois
—chionn bhiomaid chean’ air stad a chur air-san, ge labhraiche binn e.”
Sin mar a thubhairt an t-Antinus; suim cha d’ghabh esan d’a bhriathran.
Shaodaich gillean troimh ’n bhaile naomh-ìobairt cheud damh nan diathan.
Thòisich an sin Achaibhich nan leadan troma air tional
suas gu ruig doire sgàileach Apolloin, dia nam fad-làmhach.
Nis nuair a ròsd iad feòil uachdrach na h-ìobairt ’s a tharruing iad dheth i,
roinn iad na h-earrannan ’s theann iad ri ithe cuirm bha ro-ghlòirmhor.
Làimh ri Odusseus an sin chuir an fheadhainn bha frithealadh earrann,
earrann chothromach, ionnan ’s mar b’àbhairt daibh fhéin a bhith faotainn;
sud mar a dh’òrduich an Télemach, mac cridh’ Odusseus fhlathail.
Ach cha do cheadaich Aténe gu tur do na suirghichean fearail
cumail o thàire, beumadh a’ chridhe, gun èaladh an dóruinn
eadhon na b’fhaide steach an spiorad Odusseus Mhic Lartes.
Nise bha measg nan suirgheach fear cridhe mi-riaghailtich, ’s b’ainm da
Ktésippos ’s thàmh e ’n Same. Ag earbsa ’na mhaoin a bu mhìorbhail,
chumadh e suirgh’ air céile Odusseus a dh’fhalbh o chionn fhada;
b’esan a bhruidhinn an sin am measg nan suirghichean uaibhreach:
“Eisdibh rium-s’, a shuirghichean fearail, gun abair mi facal;
earrann tha nis o chionn fhad’ aig an aoigh, mar ’s cubhaidh, té chothrom,


[TD 293]

chionn ’s nach iomchuidh e idir ’s cha mhotha’s ceart e bhith dèanamh
dearmaid air aoighean an Télemach, duine dhiubh ruigeas an tigh so.
Ach so a nis, bheir mi fhìn mar an ceudna cuid aoigh dha, gun toir e
tìodhlac e fhéin d’fhear-dòrtaidh uisg-ionnlaid no dh’aon air bith eile
dhiùbh-san as gillean seirbhis tha ’n aitribh Odusseus fhlathail.”
’G ràdh sin, ghlac e o’n chlàr cas daimh bha ’na laigh’ ann is thilg e
sud air le làimh ghairbh. Sheachainn Odusseus gu fòil i, a’ fiaradh
uaip’ a chinn ’s rinn e gàir’ cho ro-shearbh leis an fheirg, ach thug esan
sgailc air a’ bhalla dheagh-thogte. Spoch Télemach Ktésippos ’s thubhairt:
“Ktésippois, dearbh b’ e sin rud a b’fheàrr dhut; cha d’bhuail thu an t-aoigh so;
sheachainn e fhéin a’ bhuille, no bhithinn deimhinn air caitheamh
ort-sa ’nad mheadhon sleagh uinnsinn, ’s an àite bainnse b’e tòrradh
shaothraicheadh t’athair mu dheidhinn an so. Uime sin na biodh aon dibh,
guidheam, a’ nochdadh am thigh ghnìomh mi-chiatach, ’s tuigs’ agam cheana
’s eòlas gach nì, math is olc; b’ann a bha mi roimhe am leanabh.
Ach ’s ann a tha sinn a’ giùlan nan nithean so dh’aindeoin, ’gam faicinn,
caoraich ’gam marbhadh, fìon ’ga òl agus aran’ga chaitheamh,
chionn ’s gur rud doirbh th’ann aon fhear bhith bacadh móran de dhaoine.
Siùthadaibh, guidheam, na bithibh nis tuilleadh ri olc le droch rùintean;
ach mas ur miann mi fhìn a chur eug gun dàil leis an umha,
b’annsa sin leam, is b’fheàrr e gu mór bhith marbh na bhith ’n còmhnaidh
faicinn nan gnìomharan grannda so, aoighean ’gan starradh is daoine
slaodadh bhan-muinntir gu déisneach feadh sheòmraichean grinne an tighe.”
Sin rinn e ràdh; chaidh iadsan an uair sin uile ’nam balbh-thosd;
ach labhair riutha fa dheòidh Agelaos Dhamastoir ag ràdha:
“Chàirdean, cha bhiodh neach feargach an lorg rud a theireadh mar ’s còir dha,
bruidhinn ri duine le briathran eascàirdeil. Na bithibh a’ starradh
aon chuid an aoigh so no neach air bith eile ’m measg nam fear-muinntir
tha air feadh aitribh Odusseus fhlathail. Ach bheirinn-s’ d’a mhàthair
agus do Thelemach comhairl’ as caomhail, nan taitneadh i riutha,
’n dithis diubh; cheart cho fad’ ’s bha bhur cridheachan ’g altrum ’nur broillich
dòchais gun tilleadh Odusseus na mór-thuigse dh’ionnsaigh a thighe,
fhad sin cha b’adhbhar coire bhith feitheamh ’s casgadh nan suirgheach
feadh na h-aitribh, oir sin rud a b’fheàrr, nan tàinig Odusseus
dhachaigh air ais; ach ’s soilleir so nis nach eil dùil ris-san tuilleadh.
Siuthad, abair ri d’mhàthair, ’s tu suidhe r’a taobh, i am fear sin


[TD 294]

phòsadh as uaisle ’s bheir barrachd, gun ait mhealas tusa cuid t’athar
uile, ag ithe ’s ag òl, ’s gun cum ise aitreabh fir eile.”
Labhair Télemach ciallach an uair sin ris-san ’ga fhreagairt:
“Dearbh air Dieus, Agelaois, ’s air doilgheasan m’athar tha theagamh
aon chuid marbh no fada bho Itaca seodal, chan eil mi
cur bonn maille am pòsadh mo mhàthar, ach ’s ann tha mi grìosad
oirr’ i phòsadh fir ’s math leath’ ’s a chòrr air sin tha mi tairgsinn
thìodhlac do-labhairt. Ach ’s nàr leam a fuadach le facal co-éigneach
mach as an tigh d’a h-aindeoin. na dèanadh freasdal an nì sin.”
Sin mar thuirt Télemach; mhosgail ’sna suirghichean Pallas Aténe
gàire do-mhùchte ’s chuir i a h-inntinnean iomrall. Bha iadsan
nis le giallan coimheach ri lachan ’s ag ith’ an cuid feòla
salach le fuil; bh’an sùilean a’ lìonadh le deòir, ’s b’ann air tuireadh
smaoinich an cridhe. Thuirt fòs Teoclumenos, ìomhaigh nan dia, riu:
“Dhaoine truagha, ce’n t-olc so a th’oirbh? Le oidhch’ tha bhur cinn-se
falaicht’ ’s ur n-aodainn ’s fòp’ ur glùinean; tha smùid air an ochan,
’s gruaidhean lìonte le deòir; le fuil tha na ballachan stallta
’s ceanglaichean bòidheach an tighe; le samhlaidhean dhaoine tha grìosad
sìos do’n dubhar fo Erebos lìont’ tha ’n geata, ’s is lìonte
cuideachd an lann; chailleadh grian as na speuran, ’s droch ceò a’ruith tharta.”
Sin rinn e ràdh; chaidh iadsan gu gàireachdaich chridheil uim’ uile.
Thòisich Eurumach, mac a’ Pholubois, cainnt riutha ’n uair sin:
“’S ann as a rian tha ’n coigreach th’air ùr-thigh’nn o ionad eile;
ach grad-chuiribh e, ògaibh, a mach as an tigh, gus an téid e
dh’ionnsaigh na comhlàraich, chionn ’s gur ri oidhch’ tha e coimeas an àit so.”
Labhair ris-san an sin Teoclumenos, ìomhaigh nan diathan:
“Eurumach, ’s mise nach iarr ort luchd-aisig chur leam-sa. Tha agam
dà chois, sùilean, cluasan is inntinn ’nam bhroilleach nach idir
mi-chiatach. leotha-san théid mi a mach, a chionn mi bhith tuigsinn
olc bhith tigh’nn oirbh-se nach seachnadh ’s nach tàradh neach as de na suirghich,
sibhs’ tha tionnsgnadh ur gnìomharan cuthaich an aitribh Odusseus,
samhuil nan dia, ’s a’ dèanamh le ’r n-uabhar fòirneirt air daoine.”
’N déidh sin a ràdh, chaidh e mach as an lùchairt dheagh-shuidhichte ’s ghabh e
dh’aitribh Pheiraiois, fear ghabh ris le deagh ghean. A’ coimhead gu chéile,
bhuaireadh na suirghich an Télemach còmhla, a’ fanaid air aoighean;
so mar a theireadh fear ’s fear de na h-òigearan b’àrdanach uabhar:


[TD 295]

“Thélemach, aon chan eil ann ’s mios’ aoighean na thusa; a leithid
’s th’agad an so de dh’fhear-falbhain a thug thu ort fhéin, neach tha dh’easbhuidh
arain ’s fìona ’s gun eòlas sam bith air obair ’s gun spionnadh,
dìreach cudthrom air talamh! Tha fear-eigin eile a rithis
dh’éirich gu fiosachd an sud. Ach nan tugadh tu idir dhomh éisdeachd,
so rud a b’fheàrr dhut gu mór; ’gan tilgeadh an luing ioma-thobhtaich,
cuireamaid t’aoighean a dh’ionnsaigh nan Sicel o’n coisneadh iad luach dhut.”
Sin mar a theireadh na suirghich, ach suim cha d’ghabh esan d’ am briathran;
b’ann bha e sealltainn gu sàmhach gu athair, ’s e feitheamh an còmhnaidh
’n ama ’n leagadh e cudthrom a làmh air na suirghich mi-nàrach.
Nis air dhi cathair ro-ghrinn chur sìos mu choinneimh an doruis,
chluinneadh nighean an Icarios, Pénelopeia ro-chéillidh
còmhradh gach aoin de na fir ’san tall’, oir le gàireachdaich rinn iad
dinneir bhlasda ’s thaitneach d’an càil, o’n mharbh iad ro-phailteas.
Ach thaobh suipeir—chan fhaight’ air dhòigh sam bith té’le bu lugha
grinneas na ’n té bha a’ bhaindia ’s an duine sgairteil gu càradh
sìos air am beulaibh, oir b’iadsan a thòisich air tionnsgnadh mi-chneasdachd.


[TD 296]

LAOIDH ODUSSEUS

Leabhar XXI

GEÀRR-IOMRADH:

Bheir Pénelopeia a mach bogha mór Odusseus gu chur mar dheuchainn air na suirghich; their i gum pòs i am fear a thàirngeas e agus a chuireas saighead troimh na tuaghan; (chan eil cinnt mar a rinneadh sin;) gul Eumaiois nuair a chì e bogha a’ mhaighstir agus fearg Antinus ris; cuirear na tuaghan suas le Télemach agus bheir e fiadhachadh feuchainn do na suirghich; feuchaidh e fhéin agus bacar e le sméideadh o athair; fairtlichidh am bogha air cuid de na suirghich, mu’m fairtlich e air Eurumach fhéin agus Antinus; còmhradh a muigh eadar Odusseus agus an dithis dhìleas, Eumaios is Piloitios; innsidh e có è; iarrar cead am bogha fheuchainn le Odusseus, agus ge b’oil leis na suirghich leigear leis le Pénelopeia; bheirear am bogha gu Odusseus le Eumaios; tarruingidh e gu soirbh e agus cuiridh e saighead troimh na tuaghan; torann o Dhieus, agus seasaidh Télemach ri taobh athar.

MÌNEACHADH:

Am bogha chur air na suirghich—Their a’ Ghreugais ‘am bogha chur sìos daibh’; their sinne ‘cuiridh mi cleas ort’, ‘cuiridh mi tòimhseachan ort’ (mar dheuchainn).

Ghlac i ’na làimh ghairbh—Is neònach so leinne, ach chan ionnan ar beachd mu làimh banrigh!

Chuir(e) as da, ge b’aoigh ’na thigh fhéin e—Rud cho uamhasach leis na Greugaich ’s a bha e leis na seann Ghàidheil.

dh’fhosgail i…’n iall grad o’n chromaig—Bha iall a’ chroinn-ghlasaidh a’ dol tromh tholl anns an dorus is an ceangal ris a’ chromaig <eng>‘knob’<gai> na Beurla.

Is duais chleas so tha ’ga nochdadh—B’i Pénelopeia fhéin an duais.

An t-iarunn glas—Na tuaghan is cuspairean eile na deuchainn.

Apollon, fear cliùteach a’ bhogha—B’ e Apollon dia a’ bhogha.

Eurution…Centaurach—B’iad na Centauraich beathaichean bu leth each is leth duine.


[TD 297]

Nis chuir Aténe, baindia nan liath-shùl, an rùn so an inntinn
nighean Icarios, Pénelopeia ro-chéillidh, am bogha
chur air na suirghich ’s an t-iarunn glas mar chuspairean deuchainn
’s toiseach casgraidh an tigh Odusseus. Gu staidh’r chas a seòmair
chaidh i ’s ghlac i ’na làimh ghairbh iuchair mhath chrom, té de dh’umha;
b’àlainn i ’s ceann oirre dh’eabur. An sin le cuid bhanoglach-muinntir
ghabh i gu seòmar cùil an robh ulaidhean taisgte an tighearna
laigh’ aice, umha ’s òr is iarunn na saothaire móire.
Sin far ’n robh bogha ’n ais-lùthaidh a’ laighe ’s balg ghabhail shaighead,
’s móran chrann gon-ghalach ann-san; b’e sin a thug dha-san ’na thìodhlac
coigreach, air tachairt an Sparta ris, Iphitos Eurutois, coimeas
dhiathan neo-bhàsmhor. Dh’amais an dithis an còmhdhail a chéile
ann am Messéne ’n tigh Ortilochois na h-inntinne glice.
Thàinig Odusseus mu fhiachan a bh’aig’ air a’ phobull gu h-iomlan,
chionn thog fir Mhesséne bho Itaca ’n longan iol-thobhtach
trì cheud caora’s an cìobairean. Umpa-san thàinig Odusseus
sligh’ fhad’ air teachdaireachd, feadh ’s bù ghiùllan e; chuireadh le athair
thairis ’s le seanairean eil’ e. Bha Iphitos sireadh a chapull,
dà làir dheug bh’ air chall air, ’s ’nan cois searraich mhuileid ion-obraicht’,
iadsan a chinn ’nan cùis-chasgraidh ’s ’nan crìch dha an déidh sin air dha-san
mac treun-mheanmnach an Dieus, an t-Earcall ruigheachd, an gaisgeach
b’fhiosrach mu ghnìomhan garbh ’s a chuir as da, ge b’aoigh e ’na thigh fhéin,
Earcall borb nach tug spéis do chorruich nan dia no do ’n aoigheachd
chuir e mu choinneimh, oir mharbh e ’n duine an déidh sin is chum e
eich nan cruaidh-ladhar mu thigh dha fhéin. B’ann ’gan iarraidh-san thachair
Iphitos ’n dàil Odusseus ’s a thug e ’m bogha a ghiùlain
Eurutos mór uair ’s dh’fhàg e d’a mhac, ’s e caochladh ’na àrd-thigh.
Thug an t-Odusseus do dh’Iphitos geur-lann ’s sleagh làidir bu toiseach
cairdeis dhàimheil. Aig bòrd cha d’fhuair iad aithn’ air a chéile;
roimh sin mharbh mac Dhieus mac Eurutois Iphitos, coimeas
dhiathan neo-bhàsmhor, am fear thug am bogha dha. Sud rud nach tugte
riamh le Odusseus uasal air longan dubh, dol gu cogadh;
b’ann bha e laighe ’n sud fhéin, mar chuimhneachan caraide ghaolaich,
stigh ’san aitribh, ach bheireadh e leis e air àruinn a dhùthchais.
Nis nuair a ràinig an t-sàr-bhean an seòmar ud ’s starach an daraich
lìomh saor roimhe gu sgileil, a’ dìreachadh oirr’ iall-tomhais,
innte càradh nan ursann is riutha cur chòmhlaidhean deàlrach—


[TD 298]

dh’fhosgail i ’n tiota ’n iall grad o’n chromaig ’s a steach chuir i ’n iuchair
’s lasaich i ceangail an doruis, ag amas dìreach. Rinn esan
raoic, ’s e fosgladh, mar tharbh bhios air lianaidh ’g ionaltradh; b’uiread
sin bha ’n raoic rinn na còmhlaidhean grinne, ’s iad buailt’ leis an iuchair,
’s dhealaich iad grad di. Cheum is’ air lobhtaidh àird an robh seasamh
cisteachan anns an robh laigh’ aic’ aodaichean cùbhraidh. O’n làr sin
shìn i ’s thug i bho tharraig le chochull deàlrach bha uime
’m bogha, ’s air suidhe dhi sìos an sud fhéin ’s a chur air a glùinean,
ghuil i ro-sgalach, ’s i rùsgadh o chochull bogha an tighearna.
Nis nuair a fhuair i a sàth de bhròn ioma-dheurach, do’n talla
dh’fhalbh i ’s na suirghichean mórail, ’s ’na làimh aice bogha ’n ais-lùthaidh
agus am balg ghabhail shaighead, is moran chrann gon-ghalach ann-san.
Leatha bha banoglaich ghiùlain am bocsa ’n robh laighe ’nam pailteas
iarann ’s umha bu chuspairean deuchainn a bhuineadh do ’n triath ud.
Agus a nis nuair thàinig an t-sàr-bhean a dh’ionnsaigh nan suirgheach,
sheas i làimh ri ursainn an tighe bu làidir togail,
druideadh an àird air beulaibh a gruaidhean a gnùis-bhrait deàlraich,
agus gu dlùth air gach taobh sheas leatha banoglach dhìleas.
Bhruidhinn i measg nan suirgheach air ball is thuirt i mar so riu:
“Eisdibh rium-s’, a shuirghichean fearail a rinn air an tigh so
ionnsaigh a shìor-ithe ’s òl an còmhnaidh cuid gaisgich a dh’fhalbh uainn
nis o chionn fhada, ’s nach urrainn sibh leisgeul sam bith chur air aghart
ach sibh bhith ’g iarraidh mi fhìn a phòsadh ’s m’fhaotainn am chéile.
Ach nis, a shuirghichean, siùthdaibh, o’n ’s duais chleas so tha ’ga nochdadh,
cuiridh mi oirbh bogha mór an Odusseus fhlathail; ’m fear ’s fhasa
thairngeas am bogha ’na làmhan ’s a chaitheas crann troimh na tuaghan,
dhà dheug uile gu léir, ’s esan leanainn, cur cùil ris an tigh so,
aitreabh ro-ghrinn mo phòsaidh, ’s i lom-làn maoin’ ’s air am bì mi,
saoileam, a’ cuimhneachadh uairean, ge b’ann am aisling an déidh so.”
Sin mar a thubhairt i ’s thug i do’n mhucair uasal Eumaios
òrdugh am bogha ’s an t-iarunn glas a chur sìos do na suirghich.
Brùchdadh dheur, ghabh Eumaios iad ’s chuir e sìos iad, is thòisich
thall ud am buachaill air gul, nuair chunnaic e bogha a thighearna.
Chronaich Antinus iadsan is labhair e facal, a’ cantainn:
“Bhaothairean machrach gun smuain seach an là! C’uim, a thrusdaraibh, thà sibh
sileadh dheur ’s a’ buaireadh cridhe na mnatha ’na broilleach,


[TD 299]

te tha a spiorad fo phiantan co dhiùbh air adhbharan eile,
chionn ’s gun chaill i céile a gaoil? Ach siùthdaibh is ithibh
sàmhach, no gabhaibh a mach is caoinibh, a’ fàgail a’ bhogha,
deuchainn an creiche, ’n so aig na suirghich, oir saoileam nach tairngear
farasd am bogha deagh-lìomhta so, chionn ’s nach eil duine ’nam measg so
uile de leithid Odusseus—is chunnaic mise mi fhìn e,
oir tha mi ’s cuimhne mhath agam; bàth-ghiullan bh’annam an uair sin.”
Sin rinn e ràdh; bha chridhe ’na chliabh an dòchas am bogha
tharruing ’s crann chur troimh ’n iarunn; ach b’esan bha ’n toiseach gu saighead
bhlaiseadh o làmhan an uasail Odusseus a bha e ’san ám sin
dìmeas, ’na shuidhe ’san talla, ’s a’ brodadh a chompach uil’ chuige.
Labhair ’nam measg-san cuideachd an Télemach, naomh-fhlath na tréine:
“Ochan, le cinnt rinn Dieus Mac Cronois am amadan mise;
abraidh mo mhàthair ghaoil, ged is glic i, gun lean i fear eile,
cur ris an tigh so a cùl, ’s tha mise le m’bhaoth-chridh’ ri gàire
’s aoibhneas. Ach, shuirghichibh, siùthdaibh, o’n ’s duais chleas so tha ’ga nochdadh,
leithid de mhnaoi ’s nach eil nis feadh tìr Achaibhich, an Argos,
feadh Phulois naoimh no Mhucéne no Itaca fhéin no’n dubh-mhòrthir;
’s eòl duibh fhéin cuideachd sin; c’uim ’s feum dhomh mo mhàthair a mholadh?
Ach a nis siùthdaibh, na saobhaibh an gnothach le obadh’s na cumaibh
fada tuilleadh e tharruing a’ bhogha, chum is gum faic sinn.
Faodaidh mise mi fhìn mar an ceudna am bogha-s’ fheuchainn;
agus ma gheibh mi tharruing is crann a chaitheamh troimh ’n iarunn,
bròn cha bhiodh orm, ’s chan fhàgadh mo mhàthair thighearnail an tigh so,
falbh le fear eile, nuair bhithinn-s’ air m’fhàgail ann agus comas
chean’ agam cuspairean grinn a bhuineadh do m’athair a thogail.”
’G ràdh sin, chuir e bho ghuaillibh a chleòca purpuir, ag éirigh
suas ’na leum, ’s thug e cuideachd a gheur-lann o ghuaillibh. An toiseach
chuir e na tuaghan ’nan seasamh, air aon chlais fhada dhaibh uile
chladhach; dhìrich e orr’ iall-tomhais ’s dhinn e an talamh
umpa. Ghlac ìongnadh iad uile air faicinn cho òrdail ’s a chuir e
suas iad, ’s nach fhac’ e riamh roimhe leithid. A’ dol chun na starsaich,
sheas e ’s theann e ri feuchainn a’ bhogha; trì tursan fhuair e
lùthadh, ’s e ’n geall air a tharruing, ’s trì tursan leig e an spàirn deth,
’n dòchas so fhathast ’na chridh’ a tharruing ’s crann chur troimh ’n iarunn.
Agus gu dearbh bhiodh e nis air a tharruing, ’ga dhraghadh le spionnadh,


[TD 300]

’n ceathramh uair, ach chrath an t-Odusseus a cheann ris, ’ga bhacadh,
miannach ’s gun robh e. A rithis thuirt Telemach, naomh-fhlath na tréine:
“Ochan, le cinnt bidh mi suarach ’s neo-sgoinneil ri m’ré, no ’s ann thà mi
tuilleadh is òg ’s chan earb mi ’m làmhan fhathast fear chumail
uam, nuair dh’fhàsas e feargach an toiseach. Ach siùthadaibh, sibhse
’s fheàrr neart, feuchaibh am bogha, is cuireamaid crìoch air an deuchainn.”
’G ràdh sin, chuir o bhuaidh’ am bogha gu làr, ’s e ’ga leigeil
sìos ris na còmhlaidhean tàthte, deagh-lìomhta; chuir e ’n crann siùbhlach
’n sud ’san làraich an taic ris a’ chromaig bhòidhich is dh’fhalbh e
rithis air ais is shuidh e ’sa’ chathair o’n bha e air éirigh.
Bhruidhinn Antinus, mac Eupeites, an uair sin ’nam measg-san:
“Eiribh an òrdugh deiseal, a chompachaibh uile, a’ sìneadh
dìreach o’n ionad o’n àbhaist do’n ghille bhith dòrtadh an fhìona.”
Sin mar a thubhairt an t-Antinus, ’s riutha-san thaitinn a bhriathran.
Dh’éirich an toiseach Leodes, mac Oinops, fear bh’aca ’na shagart
’s shuidheadh an còmhnaidh ri taobh a’ bhóla àillidh na b’fhaide
null ris a’ chùl; b’e ’n t-aon fhear d’am b’fhuathach gnìomharan cuthaich,
’s diùmb ris na suirghich uil’ air. Ma ta, b’e ’n ceud fhear ’san ám sin
ghlac am bogha ’s an luath-chrann. A’ coiseachd dh’ionnsaigh na starsaich,
sheas e ’s theann e ri feuchainn a’ bhogha; cha d’ fhuair e a tharruing,
oir ghabh e sgìos roimh sin ’na làmhan mìne, neo-obraicht’,
draghadh na taifeid. Bhruidhinn e ’n uair sin am fochair nan suirgheach:
“Chàirdean, cha tarruing mi fhìn air a h-aon e, ’s gabhadh fear eil’ e.
’S lìonmhor na maithean a sgaras am bogha-s’ o m’bheatha ’s o’n anam,
chionn ’s gur feàrr fad’ air m’fhacal bhith marbh na beò, ’s sinn a dh’easbhuidh
nì tha sinn tadhal an so air a sgàth, ’s gach latha ar dùil ris.
Nis tha iomadh fear ’s dòchas ’na chridhe ’s miann air gum pòs e
Pénelopeia, céile Odusseus, ach aon uair ’s gum feuch e
’m bogha ’s a chì e, an sin biodh e dèanamh a suirghe air té’le
mhnathan Achaibheach nan gùn grinn, ’ga sireadh le gibhtean, ’s an uair sin
pòsadh i ’m fear sin a thigeadh ’na crannchur ’s a bheireadh am barrachd.”
Sin mar a thuirt e, ma ta, ’s chuir e bhuaidh’ am bogha, ’ga leigeil
sìos ris na còmhlaidhean tàthte, deagh-lìomhta; chuir e ’n crann siùbhlach
’n sud ’san làraich an taic ris a’ chromaig bhòidhich is dh’fhalbh e
rithis air ais is shuidh e ’sa’ chathair o’n bha e air éirigh.
Chronaich Antinus esan is labhair e facal, a’ cantainn:


[TD 301]

“Leodes, ciod so a’ chainnt thàr uat o challaid nam fiacal?
’S fuathsach e ’s cruaidh—tha mi diùmbach ’ga chluinntinn—ma sgaras am bogha-s’
anam is beatha bho mhaithean, a chionn ’s nach téid agad-s’ a tharruing.
Dearbh cha bu tusa co dhiùbh leithid ’s rugadh le màthair thighearnail,
chum ’s gum bu lùthadair bogha bhiodh ann is caitheadair shaighead;
ach ni càch de na suirghichean mórail a tharruing gu h-ealamh.”
Sin mar a thubhairt e ’s ghrìos e Melantios, am buachaille ghobhar:
“Siuthad a nis, a Mhelanteus, las teine ’san talla is làimh ris
cuir cathair mhór, is rùsg air a h-uachdar; an sin thoir a mach dhuinn
rola mór as a’ gheir tha stigh, gus am blàthaich an òigridh
’m bogha ’s gun suath sinn le saill e, mu ’m feuch sinn e ’s deuchainn a dhèanamh.”
Sin thuirt e; las Melantios grad teine neo-shàraichte ’s làimh ris
chuir e, ’ga giùlan, cathair is rùsg oirre ’s thug e a mach dhaibh
rola mór as a’ gheir bha stigh. Leatha bhlàthaich an òigridh
’s dh’fheuch iad am bogha, ’s cha b’ urr’ iad a tharruing; bu mhór an cion spionnaidh.
Ach chum Antinus fhathast ris ’s Eurumach, ìomhaigh nan diathan,
toisich nan suirgheach; an tréine bu bharrail’ iadsan gu fada.
Nis bha ’n dithis air gluasad o’n tigh, gabhail comunn a chéile
còmhla, am buachaille ’s àireach mhucan Odusseus fhlathail.
Mach as an tigh air an tòir chaidh e fhéin, an t-uasal Odusseus.
Ach nuair a bha iad a nis air taobh muigh nan dorsan ’s na lainne,
thuirt e le cagarsaich riutha am briathran air choimeas na meala:
“Bhuachaille ’s thusa, mhucair, an innsinn sgeul, no ’n cum mi
’n cleith agam fhìn e? ’S ann gu chantainn tha m’chridhe ’gam ghrìosad.
Ciamar a bhiodh sibh gu fòir air Odusseus, nan tigeadh e chlisge
dìreach mar so as àit-eigin oirbh ’s gun treòraicheadh dia e?
’N ann air na suirghich a dhèanadh sibh fòir, no ’n ann air Odusseus?
Innsibh cionnus a tha sibh ’gur grìosad le ’r n-inntinn ’s le ’r cridhe.”
Labhair am buachaille bhó an uair sin ris-san, ’ga fhreagairt:
“O nach tigeadh am fear ud, ’s gun tugadh freasdal e dhachaigh!
Gheibheadh tu aithn’ air feobhas mo làmh-sa ’s mo neirt gu dol leis-san.”
Sin mar an ceudna dh’aslaich Eumaios fòs air na diathan
uile gun tilleadh Odusseus na mór-thuigse dh’ionnsaigh a thighe.
Agus a nis nuair dh’fhiosraich e ’n rùn-san co dhiùbh bhith neo-fhoilleil,
labhair riutha ’gam freagairt a rithis an ath-uair ’s ag ràdha:
“So agaibh mise mi fhìn chean’ a stigh; ’s ann an déidh iomadh saothrach
’s doilgheis a ràinig mi dùthaich mo shinnsre ’san fhicheadamh bliadhna.


[TD 302]

Chì mi gur sibhs’ a mhàin de m’luchd-muinntir bha ’g iarraidh mi thighinn;
aon de chàch cha chuala mi guidhe gun tillinn-sa dhachaigh
rithis. ’S ann ruibh-se le chéil’ a their mi le fìrinn mar bhitheas;
mas e ’s gun leag am freasdal fo m’làimh-sa na suirghichean mórail,
faighidh mi mnathan le chéile dhuibh ’s bheir mi dhuibh stòras is tighean,
togte ri m’thaobh, ’s am shùilean-s’ an déidh so bidh sibh ’nur compaich
’s bràithrean do Thélemach. So aghaibh, seallaidh mi dhuibh mar an ceudna
comharradh eil’ as ro-shoilleir, a chum ’s gun aithnich sibh ceart mi
’s cinnt bhith ’nur cridhe, ’n athailt chuir muc orm uair le a thosg geal,
’n déidh dhomh dhol còmhla ri mic Autolocois dh’ionnsaigh Pharnésois.”
’N déidh sin a chantainn, rùisg e bho ’n athailt mhóir a chuid luideag.
Ach nuair a dhearc an dithis ’s a bheachdaich iad math do gach aon rud,
ghuil iad a’ tilgeadh an làmh mu Odusseus na h-inntinne glice
’s shìn iad ri cheann ’s a ghuaillean a phògadh le gaolachadh furain;
b’ionnan sin ’s mar a phòg Odusseus an cinn-san ’s an làmhan.
Agus bhiodh solus na gréin’ a nis air dhol sìos air an tuireadh,
mur b’e gun chaisg Odusseus e fhéin iad, a’ cantainn riutha:
“Sguiribh de chaoineadh ’s de thuireadh, mu’m faic duin’, a’ tighinn o’n talla,
agus gun innis e stigh. Ach thigibh a steach, fear mu seach dhibh,
agus cha chòmhla, mi fhìn air toiseach, ’s sibhs’ am dheaghaidh.
So biodh ’na chomharradh; càch uil’ as suirghichean mórail—cha leig iad
bogha no balg a thoirt domh-sa, ach giùlain thus’ e troimh ’n talla
’s cuir e, Eumaiois uasail, am làmhan-sa ’s òrduich na mnathan
dorsan teann-thàtht’ an talla a ghlasadh. Ma chluinneas té stigh dhiubh
fuaim no ochanaich dhaoine ’nar n-aitribh, na gluaiseadh i, cas dith,
mach air na dorsan, ach fanadh i sàmhach an sud aig a h-obair.
Ort-s’, Philoitios uasail, an earail so cuiream thu ghlasadh
dorus na lainne ’s gu luath an iall chur a bharrachd air sin air.”
’N déidh sin a ràdh, chaidh e steach do’n luchairt dheagh-shuidhichte ’s dh’fhalbh e
null an sin agus shuidh e ’sa’ chathair o’n bha e air éirigh.
Steach mar an ceudna ghabh dithis fhear-muinntir Odusseus fhlathail.
Nise bha Eurumach chean’ ag iomairt a’ bhogha ’na làmhan,
cumail ’ga bhlàthachadh shuas is shìos ri deàrrsadh an teine.
Ach cha deach aig’ air a tharruing a dh’aindeoin, ’s bu trom ’na chridh’ uaibhreach
theann e ri osnaich; gonadh ’ga bhualadh, labhair e, ’g ràdha:
“Ochan, ’s ann orm tha ’m bròn unam fhìn ’s mu chàch uile cuideachd!


[TD 303]

Agus chan uiread mo thùrsa mu’n bhanais, ge cràidht’ mi; tha móran
mhnathan Achaibheach eil’ cuid an Itaca fhéin, eilean sàile,
’s cuid diubh ’m bailtean eile—ach sinn bhith cho easbhuidheach tréine
seach an t-Odusseus, samhuil nan dia, ’s nach téid againn a bhogha
tharruing. ’S masladh ri chluinntinn e fòs do linntean a bhitheas.”
Labhair Antinus, mac Eupeites, ris-san an uair sin:
“Eurumach, sin mar nach bidh e: tha fios agad fhéin mar an ceudna;
oir ’s ann an dràsd’ tha féill, féill naomh an dé ud, ’san dùthaich,
’s có ’m fear a thairngeadh bogha? Ach cuiribh e sìos uaibh gu soisneach;
agus na tuaghan—ged leigeadh sinn leo uile seasamh—cha tog neach,
saoileam, iad, tighinn a steach gu talla Odusseus Mhic Lartes.
Siùthadaibh, sìneadh dòirtear an fhìona le boinne ’sna cuachaibh,
chum ’s gun dòirt sinn ofrail, mu’n cuir sinn an crom-bhogha sìos uainn.
Ach anns a’ mhadainn grìosaibh Melantios, am buachaille ghobhar,
gobhair thoirt chugainn ’s ro-bharrail am measg uile threudan nan gobhar,
chum ’s gun tairg sinn an sléisnean d’ Apollon, fear cliùteach a’ bhogha,
agus gum feuch sinn am bogha ’s gun cuir sinn crìoch air an deuchainn.”
Sin mar a thubhairt an t-Antinus, ’s riutha-san thaitinn a bhriathran.
Dhòirt an sin an gillean daibh uisge sìos air an làmhan;
chrùn an òglaich na bólan le cruachadh dighe, ’s an déidh sin
riaraich iad sud orr’ uile, a’ sìneadh le boinne ’sna cuachaibh.
Nis nuair a dhòirt iad an ofrail ’s a dh’òl iad na mhiannaich an cridhe,
rùnachadh foille, ’nam measg thuirt Odusseus nan iomadach tionnsgal:
“Eisdibh, sibhs’ as suirghich na banrigh ro-chliùtich, gun cuir mi
’n céill duibh na nithean tha m’ chridh’ am bhroilleach ’gam ghrìosad a chantainn;
guidheam gu h-àraidh air Eurumach ’s Antinus, ìomhaigh nan diathan,
chionn ’s gun labhair e chainnt so cuideachd a réir ’s mar bu chòir dha.
Stadaibh am bogha ’n dràsd’ is earbaibh gach nì ris na dee,
agus ’sa’ mhadainn bheir dia do’n fhear sin as math leis a’ chumhachd.
Ach a nis siùthdaibh, thugaibh dhomh fhìn am bogha deagh-lìomhta,
chum ’s gum feuch mi ’nur measg-sa mo làmhan ’s mo neart ’s am bheil spionnadh
annam fhathast mar bha e air ám an uilt shubailt’ mo cholainn
roimhe, no ’n mhilleadh e orm le ancothrom chean’ is seachran.”
Sin rinn e ràdh; chaidh iadsan, gach aon diubh, gu fuathsach gu corruich,
gabhail eagail gun faodadh e ’m bogha deagh-lìomhta a tharruing.
Chàin an t-Antinus esan an sin is labhair e, cantainn;


[TD 304]

Ach b’ ann a thàinig fear eil’ air seachran, duine bu déirceach,
’s tharruing esan am bogha gu soirbh ’s chuir e saigheadh troimh ’n iarunn.’
Sin mar a their iad, ’s thionndadh na nithean sin dhuinne ’nam masladh.”
Labhair Pénelopeia ro-chéillidh ris-san an uair sin:
“Eurumach, cliù math feadh sluaigh chan urrainn bhith idir aig feadhainn
dh’itheas gu dìmeasach stòr duin’ uasail, ’s c’uim tha sibh cunntas
so ’na mhasladh? Tha ’n t-aoigh so fìor mhór ’s math air a chumadh
’s their e gur mac deagh athar e thaobh a shloinnidh. Ach nise
siùthdaibh, thugaibh am bogha deagh-lìomhta dhà, gus am faic sinn;
oir their mi so gu saor, ’s is nì so bhios coimhlionta cuideachd;
mas e ’s gun tarruing e ’m bogha, ’s gum builich Apollon air iarrtas,
cuiridh mi còmhdach cleòc’ is léine air, aodaichean grinne;
bheir mi dha pìc gheur, dìdean o dhaoine ’s o choin, is a bharrachd
claidheamh dà-fhaobhair; cuiridh mi cuarain fo chasan is bheir mi
aiseag dha dh’àite sam bith far ’n iarr a chridhe ’s a mhiann air.”
Labhair Télemach ciallach an uair sin rithe ’ga freagairt:
“Mhàthair, mu’n bhogha—a thabhairt d’ fhear ’s math leam no dhiùltadh—cha treasa
aon na mì fhìn de na Greugaich as triathan feadh Itaca creagaich,
no anns na h-eileanan thall taobh Elis, innis nan gearran.
Dhiùbh-san chan éignich aon mi d’am aindeoin, mas math leam am bogha
thabhairt am feasda do ’n aoigh gu thoirt leis. Ach theirig gu d’ sheòmar
’s freasdail d’ obraichean fhéin ann, a’ bheairt ’s an cuigeal, ’s do mhnathan
òrduich a dhol ri ’n cuid obrach. Bidh ’m bogha air aire nam fearaibh
uile, ’s gu h-àraidh air m’aire-s’ oir ’s leam-s’ a’ chumhachd ’san fhàrdaich.”
Gabhail ìongnaidh, chaidh is’ air a h-ais d’a seòmar, oir thaisg i
earail chiallach a mic ’na cridhe. An deaghaidh dhi dìreadh
dh’ionnsaigh a seòmair mhullaich an cuideachd a banoglach-muinntir,
ghuil i an uair sin Odusseus, a céile gràidh, gus na dh’aomadh
cadal suaimhneach mu rasgaibh le Pallas Aténe nan liath-shùl.
Glacadh a’ bhogha chruim, bha ’m mucair uasal ’ga ghiùlan,
’s thòisich na suirghichean uil’ air maoidheadh an sin feadh an tall’ air;
so mar a theireadh fear ’s fear de na h-òganaich b’ àrdanach uabhar:
“C’ àit bheil thu nise giùlan a’ chrom-bhogha, mhucair na dunach,
sheachranaich? ’S ealamh an déidh so dh’itheas coin shiùbhlach ad ònar
fada bho dhaoin’ aig na mucan thu, coin rinn thu thogail, mas gràsmhor
ruinne bhitheas Apollon ’s na diathan neo-bhàsmhora eile.”


[TD 305]

“Thrusdair nan coigreach, an toinisg as lugh’ chan eil annad; nach leòr leat
ithe ’nar measg-ne, fir uasal, gu soisneach ’s gun dìth sam bith cuirm ort,
agus tu cluinntinn ar cainnt ’s ar conaltraidh? Aon air bith eile,
coigreach no déirceach, cha chluinn guth uainne. ’S e fìon tha ’gad chiùrradh,
fìon air mhìlsead na meala, nì cron air fir eile a chòrr ort,
duine ghabhas le craos e ’s nach òl le measarrachd cheart e.
Fìon a chuir fòs Eurution ro-chliùteach, Centaurach, air bhàindidh
’n tigh Pheirituis a’ mhór-chridh’ air dha tigh’nn gu dùthaich nan Lapach.
Aon uair ’s gun chuir e air bhàindidh a thoinisg le fìon, air a’ chuthach
ghnìomhaich e oibre olca feadh tigh Pheirituis. Ach ghreimich
fearg na gaisgich, ’s a’ leum suas, shlaod iad troimh ’n dorus a mach e,
reubadh uaidhe le’n umha aniochdmhor a chluasan ’s a shròine.
’N déidh dha bhith dallta ’na inntinn, b’i àbhaist siubhal a’ giùlan
uallach a chuthaich le faoineas cridhe. O’n ám sin a dh’éirich
strìth eadar daoine ’s Centauraich. air fhéin thug esan an toiseach
cron le truimead a mhisg; is sin mar mhaoidheas mi ort-sa
mór-olc, ma thairngeas tu ’m bogh’ ud; cha tachair thu caomhalachd idir
uainne ’nar tìr-ne, ach cuiridh sinn grad thu air aiseag an luing dhuibh
dh’ionnsaigh Echetois, rìgh as milltear nan uile tha bàsmhor;
agus á sin cha saorar thu chaoidh. Ach òl-sa gu soisneach
agus na cum idir strìth measg dhaoine na’s òige na thusa.”
Labhair Pénelopeia ro-chéillidh ris-san an uair sin:
“Antinus, dearbh chan iomchuidh e idir no ceart a bhith dèanamh
dearmaid air aoighean an Télemach, duine dhiubh ruigeas an tigh so.
’N dùil dut, ma thairngeas an t-aoigh so, ’g earbsa ’na làmhan ’s ’na thréine,
bogha mór an Odusseus, gun toir e mi dhachaigh ’s gun dèan e
bhean dhìom? Theagamh nach sin co dhiùbh rud tha dùil aige fhéin ris
stigh ’na chliabh, ’s na biodh aon dibh fo acain cridhe mu dheidhinn
sin co dhiùbh, ’s e ri cuirm an so, o’n nach iomchuidh e idir.”
Labhair Eurumach, mac a’ Pholubois, rithe ’ga freagairt:
“Nighean Icarios Phénelopeia ro-chéillidh, cha saoil sinn
idir gun tugadh am fear so thu dhachaigh, ’s chan iomchuidh an rud e;
ach ’s ann tha nàire oirnn roimh sheanchas fhirionnach ’s mhnathan,
dh’eagal ’s gun abair fear eil’ as suarach an àireimh Achaibheach;
’S tàire gu mór da rr̀ibh na fir tha suirghe air céile
duine neo-mheangail, ’s cha tarruing iad idir a bhogha deagh-lìomhta.


[TD 306]

Sin mar a thubhairt; thug esan e ’s chàirich e sìos ’sa’ cheart àit e,
gabhail eagail, a chionn ’s gun robh móran a’ maoidheadh ’san tall’ air.
Ach dh’éigh Télemach thall ris, a’ bagairt le òrdugh a chluinnte:
“Ghoistidh, thoir nall leat am bogha; chan fheàirrd’ thu ’n tiota bhith umhal
dh’uile dhaoine, mu’n ruaig mi dh’ionnsaigh na machrach thu, tilgeadh
chlach ort, ged tha mi na’s òige, oir ’s treasa neart mi na thusa.
O nach bu treasa sin mi am làmhan ’s am neart na na suirghich
uile tha stigh! An sin ghrad-chuirinn-s’ iomadh fear shiubhal
mach as ar tigh-ne gu goirt, a chionn iad bhith tionnsgnadh an olcais.”
Sin rinn e ràdh; chaidh iadsan gu gàireachdaich chridheil uim’ uile
’s leig iad am fearg gharbh dhiùbh ri Télemach. Ghiùlain am mucair
suas feadh an tighe ’m bogha is chuir e, ’s e seasamh r’a thaobh, e
’n làmhan Odusseus na h-inntinne glice. An déidh dha a gairmeadh
mach chuige, bhruidhinn e ’n sin ris a’ bhanaltrum Eurucleia:
“Eurucleia ro-chéillidh, tha Télemach ’g òrduchadh dhut-sa
dorsan teann-thàtht’ an talla a ghlasadh. Ma chluinneas té stigh dhibh
fuaim no ochanaich dhaoine ’nar n-aitribh, na gluaiseadh i, cas dith,
mach air na dorsan, ach fanadh i sàmhach an sud aig a h-obair.”
Sin rinn e ràdh; cha tug ise dha freagairt na h-iteige siùbhlaich;
ghlas i dorsan nan seòmar deagh-shuidhichte. Leum am Piloitios
sàmhach a mach as an tigh, is dorsan lann na deagh-challaid
dhùin e. Fo ghrianan an tighe bha sìoman bublois ’na laighe,
ball luinge cuimir; leis cheangail e ’n dorus ’s a steach thog e fhéin air;
dh’fhalbh e ’s shuidh e an sin air a’ chathair o’n bha e air éirigh,
’g amharc a dh’ionnsaigh Odusseus. Bha esan ag iomairt a’ bhogha
cheana, ’ga thionndadh ’s gach dòigh ’s ’ga fheuchainn an àite ’s an àite,
dh’eagal ’s gun dh’ith na riadain a chinn o’n shiubhail a mhaighstir.
So mar a theireadh fear ’s fear dhiubh, ’s e ’g amharc fir eile ’na làthair:
“Dearbh ’s fear beachdail is seòlta mu bhoghachan esan; tha theagamh
feadhainn de’n leithid so laigh’ a stigh aige fhéin, no ’s ann thà e
titheach air aon diubh dhèanamh; mar sin tha e ’g iomairt a’ bhogha
suas is sìos ’na làmhan, am falbhanach ’s ionnsaicht’ an droch bheairt.”
Theireadh fear eil’ a rìs de na h-òganaich b’ àrdanach uabhar:
“O nach biodh uiread de dh’ amas a nis aig an fhear so air buannachd
agus bhios aige de chomas am feasd’ am bogha so tharruing!”
Sin thuirt na suirghich, ma ta; ach Odusseus nan iomadach tionnsgal—


[TD 307]

aon uair ’s gun thog e ’m bogh’ mór ’s gun tug e sùil air ’s gach àite,
amhuil mar thairngeas fear ’s eòlach air seinn ’s air clàrsaich gu furasd
teud mu chnaig ùir, breith air caolan deagh-thoinnte caorach o’n dà cheann;
b’ionnan ’s mar tharruing Odusseus am bogha mór, is ’ga glacadh
dh’fheuch le dheas-làimh an taifeid, is sheinn ise bòidheach fo mheòirean,
coltach ’na ceileir ri góbhlan. Ach thuit bròn mór air na suirghich,
’s chaochail an snuadh orr’ uile. Chuir Dieus, ’s e taisbeanadh mhanadh,
torann mhór, ’s an sin ghabh Odusseus foighidneach, uasal
sòlas, o’n chuir mac Chronois nan rùn fiar comharradh chuige.
Rug air saighid shiùbhlaich bha laigh’ aig a’ bhòrd aige faisg dha,
rùisgte; bha càch ’nan laigh’ a stigh anns an dòrlach shaighead,
iadsan a dh’fheuchadh na Greugaich gu luath. Air a’ chrann chuir e ’n té ud
’s tharruing e ’n taifeid ’s an smeòirn as a’ chathair, ’na shuidhe far ’n robh e.
Chaith e, ’s e cuimseachadh dìreach, an t-saighead, ’s air cinn chas nan tuaghan
uile cha d’ rinn e mi-amas, ach dh’fhalbh an t-saighead throm umha
tromhpa fad an t-siubhail. Ri Télemach labhair e facal:
“Thélemach, dearbh cha nàraich an t-aoigh so thu shuidheas ad thalla,
chionn cha d’rinn mi mi-amas sam bith air do thargaid ’s cha d’ fhàs mi
sgìth le tarruing fhad’ air a’ bhogha. Tha m’neart fhathast seasmhach,
agus chan ann mar chuireas na suirghich dìmeas is tàir’ orm
’S mithich nis suipeir fòs do na Greugaich a dhèanamh ’san t-solus,
’s iomairt bhith againn ’na déidh air seòl eile cuideachd le dannsa
’s clàrsaich, oir ’s iadsan a ghnàth na nithean as annasan cuirme.”
’G ràdh sin, sméid e le mhailghean. Chuir Télemach uime a gheur-lann,
mac cridh’ Odusseus fhlathail, ’s mu shleagh chuir e làmh agus sheas e
dlùth do’n chathair r’ a thaobh-san, le umha lasrach air armadh.


[TD 308]

LAOIDH ODUSSEUS

Leabhar XXII

GEÀRR-IOMRADH:

Caithidh Odusseus saighead air Antinus; innsidh e có e; eagal nan suirgheach; feuchaidh Eurumach ri cùmhnant a dheanamh ris, a’ cur na coire air Antinus, ach marbhar esan cuideachd; bheir Télemach tuilleadh arm gu athair, ach gheibh Melanteus dòigh air feadhainn fhaotainn do na suirghich; glacar esan le Eumaios is Piloitios; nochaidh Aténe, a’ cur misnich an Odusseus is boile anns na suirghich; cumaidh i sleaghan nan suirgheach o Odusseus iarraidh Leodes tròcair air Odusseus, ach chan fhaigh; saorar Pémios agus Medòn, cuirear brath air Eurucleia le Odusseus, agus gairmear na mnathan neo-dhìleas gus na cuirp a thoirt a mach agus an tigh a ghlanadh; marbhar Melanteus agus crochar na mnathan ciontach; gairmear Pénelopeia agus na mnathan dìleas an sin chun an talla.

MÌNEACHADH:

Ri mullach lobht’ an talla…bha rathad gu trannsa—Feumaidh gu robh lobhta no seòrsa de cheum a ruith timchioll taobh a stigh an talla agus staidhir a’ dol suas gu dorus cùil agus sìos gu trannsa bha air taobh a muigh an talla mhóir agus a’ ruith chun an doruis aghaidh. Bha ‘fosgladh duilich na trannsa’ faisg air an dorus aghaidh, far an robh Odusseus is a chompanaich ’nan seasamh.

Thuirt Ageleòs—Their am bàrd Agelaos is Ageleòs ris an fhear so.

Uinnsean trom umha—sleagh uinnsinn le gob trom de dh’umha oirre.

So dhut aoigheachd an éirig na coise—Thilg Ktésippos cas mairt air Odusseus roimh sin.

Aig altair an Dieus mhóir—Bha altair an còmhnaidh do Dhieus anns an lainn air beulaibh an tighe.

Goididh Elios deàrrsach an deò (asda)—Marbhaidh a’ ghrian iad (éisg).

Ghrìos i gu iolach a ghlaodh—iolach bhòsdail air cuirp nan suirgheach fhaicinn.


[TD 309]

Rùisg e e fhéin as a luidean, Odusseus nan iomadach tionnsgal
’s leum air an starsaich mhóir leis a’ bhalg làn chrann ’s leis a’ bhogha;
dhòirt e na saighdean siùbhlach a mach roimh’ air beulaibh a chasan
dìreach ’san làraich ’s labhair e facal am fochair nan suirgheach:
“Sin agaibh deuchainn na creich’ is crìoch oirre buileach. A nise
fiosraicheam targaid eile nach d’ bhuail fear sam bith romham fhathast,
ach an téid agam air amas, ’s an tabhair Apollon domh m’iarrtas.”
Sin mar a thubhairt e; chuimsich e searbh-ghath air Antinus, ’s esan
’n impis còrn grinn thogail, fear òir dà-chluasach, ’ga chumail
eadar a mheòirean gu òl de’n fhìon; cha robh ’m bàs ’na chùis-chùraim
idir ’na chridhe; oir có bhiodh an dùil gun adhbhraicheadh aon fhear
measg fhear lìonmhor aig cuirm, ge ro-sgairteil a bhitheadh e, casgradh
’s crìoch dhubh dha fhéin? Ach ’ga tomhadh air, thilg an t-Odusseus air-san
saighead mu’n sgòrnan, ’s dìreach troimh mhìn-mhuineal shiubhail a gàinne
Chlaon e gu taobh; leig e chuach as a làimh, ’s e buailte, ’s an tiota
thàinig tiugh-fheadan d’ fhuil dhaond’ troimh chuinneanan suas, is a chlisge
stàrr e bhuaidhe am bòrd, ’ga sgailceadh le chasan, is dhòirt e
’m biadh dheth a dh’ionnsaigh an làir; bha feòil ròsd’ ’s aran ’gan salach.
Thog na suirghichean gleadhar ’san talla, nuair chunnaic iad duine
leagte, ’s o’n cathraichean leum iad air bhoil feadh an t-seòmair, ’s gach àite
’g amharc nam fraigh deagh-thogte; ach sgiath no sleagh treun cha robh orra
idir gu’n glacadh. Chàin iad le briathran feargach Odusseus:
“Choigrich, ’s olc do shaighdeadh air daoine; chan fhaigh thu an déidh so
cuid ann an deuchainnean eile; is cinnteach léirsgrios a nis dut,
oir tha thu dìreach an dràsd’ air fear mharbhadh b’uaisle gu fada
dh’òigridh Itaca; uime sin ithidh na biataich an so thu.”
Thomhais gach fear mar bhà, o’n shaoil iad da rìribh nach d’mharbh e
’n duine le dheòin; ach cha d’bhreithnich na h-amadain idir
bannan a’ bhàis bhith ceangailt’ a nis orra, eadhon gach aon diubh.
’G amharc fo mhùgan, thuirt riutha Odusseus nan iomadach tionnsgal:
“Chonaibh, cha d’shaoil sibh gun tiginn nis tuilleadh air m’ais gu mo dhachaigh,
tilleadh á dùthaich nan Tròidheach, o’n bha sibh a’ stròiceadh mo thighe;
laigh sibh le m’mhathan-nuinntir gu h-éigneach, ’s rinn sibh gu foilleil
suirgh’ air mo chéile phòsda, ’s mi fhìn fhathast maireann, gun ghabhail
eagail sam bith roimh na dee tha gleidheadh na h-iarmailte farsuing
agus roimh dhioghaltas dhaoine bhith oirbh ’sna làithean a bhitheas;
nis tha bannan a’ bhàis oirbh ceangailte, eadhon gach aon dibh.”


[TD 310]

Sin mar a thubhairt e, ’s fòpa-san thàinig glas-eagal, ’gan glacadh
uile, ’s dh’amhairc gach aon ach c’àit an seachnadh e léirsgrios;
agus b’e Eurumach ’n t-aon fhear a labhair an sin ris ’ga fhreagairt:
“Mas e ’s gur deimhinn Odusseus an t-Itacach thusa th’air tighinn,
sin rinn thu aithris gu ceart, liuthad olc ’s a dh’obraich na Greugaich,
móran ghnìomharan cuthaich ad thigh is móran air t’ fhearann.
Ach tha e chean’ air tuiteam a b’ùghdar nan nithean sin uile,
Antinus; b’esan thug oirnn so dhèanamh, cha b’ann o’na bhà e
idir cho déidheil no feumach air pòsadh, ach smaointinn rud eile,
rud nach d’choimhlion Mac Cronois, a chum ’s gum b’ e fhéin bhiodh a’ riaghladh
’n Itaca, tìr dheagh-shuidhicht’, a’ marbhadh do mhic, air fair’ fhalaich
dhèanamh. Ach nis tha e marbh mar thoill e, ’s caomhain-s’ do phobull
fhéin, is dìolaidh sinne a rìs feadh na dùthcha na dh’itheadh
ort-sa ’s a dh’òladh ’nad thigh, a’ toirt càin, gach duine fa leth, dhut,
luach fhichead damh; bheir sinn òr dhut ’s umha, gum blàth’chear do chridhe;
roimh sin cha chùis sam bith diùmba gum biodh tu lìonte le corruich.”
’G amharc fo mhùgan, thuirt ris-san Odusseus nan iomadach tionnsgal:
“Eurumach, eadhon ged dhìoladh sibh oighreachd ur sinnsre dhomh uile,
uiread ’s th’agaibh an dràsd’ ’s an còrr o àit air bith eile
chuireadh sibh rithe, dh’aindeoin cha stadainn mo làmhan o chasgradh
chaoidh, gus am pàidheadh na suirghich am peacadh gu h-iomlan. A nise
agaibh-s’ tha ’n rogha—cogadh am aghaidh no teicheadh, fear sheachnas
bàs is crìoch; ach, ar leam, ’s iomadh fear dhibh nach tàir o a léirsgrios.”
Sin thuirt e, ’s orra-san lagaich an glùinean ’s an spiorad ’san làraich;
ach theann Eurumach rithis an ath-uair ri bruidhinn ’nam fochair:
“Chàirdean, a chionn ’s nach caisg am fear so a làmhan do-cheannsach—
ach o’n do ghlac e ’m bogha deagh-lìomhta ’s am balg, bidh e caitheamh
shaighdean o’n starsaich lìomhta, gum marbh e sinn uile, gach fear dhinn.
Siùthdaibh, tionndaidhmid smuain air còmhraig; tairngibh ur claidhean,
togaibh bùird air ur beulaibh roimh shaighdean an luath-sgrios, ’s ’na char-san
gabhamaid uile gu léir, ach an ruaig sinn o ’n dorus ’s o ’n starsaich,
’s rachamaid suas feadh a’ bhaile, is dh’éireadh glaodh ann an gradadh;
’s luath nis a chionn sin chaitheadh am fear so a shaighead mu dheireadh.”
’N déidh sin a chantainn, tharruing e gheur-lann dhà-fhaobharach umha
’s leum e g’ a ionnsaigh ’g éigheach gu h-oillteil, ach dìreach ’sa’ cheart ám
chuir an t-Odusseus uasal a shaighead air shiubhal, is bhuail e


[TD 311]

uchd ris a’ chìch is shàth e ’na ghrùdhan an luath-chrann; leig esan
dh’ionnsaigh an làir an claidheamh o làimh is thuit e le snaoidheadh
sìos ’san smàgail mu’n bhòrd is leag e am biadh chun an talaimh
’s còrn dà-chuachach; sgailc e an t-ùrlar le bhathais, ’ga léireadh,
’s chrith e a’ chathair le breabadh gach cois; dh’aom duirch’ air a shùilean.
Thàinig Amphinom le sìnteig an aghaidh Odusseus chliùitich
’s tharruing e gheur-lann dh’fhios an strìochdadh e dha as an dorus.
Ach bhuail Télemach roimh sin ’sa’ chùl e le sleagh na rinn umha
eadar a ghuaillean ’s chuir e troimh uchd i; thuit e le glagraich
’s bhuail e le leud a bhathais an làr. Thug Télemach leum as
uaidhe, fàgail an sud na sleagh fad-chrannaich sàit’ an Amphinom,
’s eagal-ro-mhór air gun buaileadh fear measg nan Achaibheach le lainn e,
leum air, ’s e slaodadh an àird sleagh an fhad-chroinn, no tabhairt, ’s e cromadh,
beum dha. Ruith e ’s b’ fhìor-ghrad a ràinig e athair a chridhe;
seasamh am fagus da, labhair e ’m briathran na h-iteige siùbhlaich:
“Athair, falbhaidh mi nis ’s bheir mi sgiath gu t’ionnsaigh is dà shleagh
’s clogad uil-umha fhreagras do leth-cheannaibh; cuiridh mi fhìn orm
’s bheir mi do’n mhucair cuid is do’n bhuachaill ud; ’s fheàrr a bhith armaicht’.”
Labhair ris-san ’ga fhreagairt Odusseus nan iomadach tionnsgal:
“Ruith ’s thoir chugam iad feadh ’s bhios saighdean agam gu m’dhìdean,
chum ’s nach gluais iad mi mach as an dorus, nuair bhios mi am ònar.”
Sin rinn e ràdh; thug Télemach ùmhlachd do athair a chridhe
’s ghabh e dh’ionnsaigh an t-seòmair far ’n laigh a chuid arm-chatha àlainn.
Thug e á sin ceithir clogadan umha, dosrach le steud-mhuing,
ochd sleaghan ’s ceithir sgiathan; ’gan giùlan, dh’fhalbh e is b’fhìor-ghrad
ràinig e athair gaolach. An tòs chuir e fhéin uime ’n t-umha;
b’ionnan ’s mar chòmhdaich a dhithis fhear-muinntir iad fhéin leis na h-airm ghrinn
’s sheas iad timchioll Odusseus, fear céillidh nan innleachdan seòlta.
Nise ’m feadh ’s a bha saighdean gu dhìdean aige-san, bha e
leagadh an còmhnaidh, ’s e ’g amas air, fear de na suirghich ’na thalla,
’s thuiteadh iadsan an dlùth-mhill. Ach nuair thréig saighdean an tighearna,
tilgeadh làmhach, am bogha ri ursainn an talla dheagh-stéidhicht’
chuir e ’na seasamh an taic ri aghaidh dheàrrsaich nam balla;
chàirich e sgiath cheithir-fillte mu ghuaillibh is suas air a cheann grinn
chuir e clogad dheagh-dhèant’ each-earballach, ’s b’oillteil a’ gogadh
shuas-oirre ’n dos; dà threun-shleagh ghlac e, ’s iad armaicht’ le umha.


[TD 312]

Nise bha dorus cùil ’sa’ bhalla dheagh-thogte, ’s ri mullach
lobht’ an talla dheagh-stéidhicht’ bha rathad gu trannsa, ’s ’ga dhùnadh
còmhlaidhean tàthte gu sgileil. B’i ’n tranns’ ud a dh’òrduich Odusseus
d’àireach uasal nam mucan a cumail fo bheachd is a sheasamh
faisg oirre; b’ise ’n aon slighe ionnsaigh a dh’fhaodadh bhith aca.
Labhair ’nam measg Ageleòs, a’ cur rùin an céill do na h-uile:
“Chàirdean, nach deachadh fear suas air an dorus chùil agus brath thoirt
mach leis a dh’ionnsaigh an t-sluaigh, agus dh’éireadh glaodh ann an gradadh?
’S luath nis a chionn sin chaitheadh am fear so a shaighead mu dheireadh.”
Labhair ris-san an uair sin Melantios, am buachaille ghobhar:
“Dhalta Dhieus, Agelaois, chan eil dòigh air sin idir, oir ’s uamhraidh
faisg dorus bòidheach na lainn is fosgladh duilich na trannsa;
chaisgeadh aon duine fhéin bhiodh sgairteil sinn uile. Ach siùthdaibh,
beiream chugaibh trealaich gu’r n-armadh o’n t-seòmar, oir stigh ann,
saoileam, ’s cha ’n àit eile thaisg a mhac suaicheant’ ’s Odusseus na h-armaibh.”
’N déidh sin a chantainn, dhìrich Melantios, am buachaille ghobhar
steach gu seòmair Odusseus an àird troimh bheàrnaibh an talla.
Asd’ thug e dà sgéith dheug is uibhir de shleaghan is leotha
uibhir de chlogadan umha bu dosrach each-mhuing; mu thilleadh
ghabh e ’s b’fhìor-ghrad a thug e, ’gan giùlan, sud do na suirghich.
Agus an sin thàinig lagachadh ghlùn is cridh’ air Odusseus,
’n déidh dha am faicinn a’ càradh na trealaich umpa ’s a’ crathadh
shleaghan fada ’nan làmhan; bu gharbh nochd dha-san an gnothach,
’s labhair e grad ris an Télemach briathran na h-iteige siùbhlaich:
“Thélemach, ’s cinnteach a nis gu bheil aon de na mnathan ’sna seòmair
brosnachadh droch cogaidh òirnne ’nar dithis, no ’s dòcha Melanteus.”
Labhair Télemach ciallach an uair sin ris-san ’ga fhreagairt:
“Athair, ’s mi fhìn a rinn iomrall co dhiùbh mu ’n nì sin—cha choireach
aon eil’—o’n dh’fhàg mi dorus teann-thàtht’ an t-seòmair air fhosgladh;
’s leotha-san beachdair a b’ fheàrr. Ach theirig, Eumaiois uasail,
dùin an dorus ’s thoir aire an aon de na mnathan tha dèanamh
so, no mac Dholios Melanteus, an dearbh fhear tha m’amharus mu dheidhinn.”
B’ann mar sin a bha iadsan ’san ám a’ bruidhinn ri chéile.
As ghabh am buchaille ghobhar Melantios a rithis do’n t-seòmar
ghiùlan nan armaibh grinne. Ach mhothaich am mucair, an t-uasal,
’s thòisich e ’n tiot’ air facal a ràdh ri Odusseus bha dlùth dha:


[TD 313]

“Ghineil Dieus, a Mhic Lartes, Odusseus nan iomsdach innleachd,
sud am fear sgriosach a rithis bha ’r n-amharus fhìn air a’ gabhail
dh’ionnsaigh nan seòmar. Ach abair-sa so rium a nise gun mhearachd,
’n cuir mi gu bàs e, ma gheibh mi buaidh air, no ’n toir mi an so e
chugad, gun dìol e gach peacadh—’s bu lìonmhor iad—thùr e ’nad thigh-sa?”
Labhair ris-san ’ga fhreagairt Odusseus nan iomadach tionnsgal:
“’S cinnteach gun cum mise ’s Télemach casg air na suirghichean mórail
stigh ’san talla, ge àrd am braisead. Air dhuibh-se le chéile
làmhan ’s a chasan-san thoinneamh air ais, caithibh steach e do’n t-seòmar;
ceanglaibh bùird air a chùl, ’s air taod snìomht’ shnaimeadh uaidhe,
tairngibh e suas colbh àrd is slaodaibh e dlùth ris na cabair,
chum ’s gum fad’ bhios e fulang a phiantan cruaidhe, ’s an deò ann.”
Sin rinn e ràdh; thug iadsan gu h-ealamh dha éisdeachd is ùmhlachd
’s ghabh iad a dh’ionnsaigh an t-seòmair gun fhios da, ’s e stigh. B’ann a bha e
dìreach a’ rùrach arm an iomall an t-seòmair. Sheas iadsan,
feitheamh, fear air gach taobh, aig na h-ursainn! ’San tiota a choisich
nall thar na starsaich Melantios am buachaille ghobhar, a’ giùlan
ceann-bheairt grinn ’n aon làimh is ’san té’le sgiath leathann aosda,
gànraicht’ le dus, té bhuineadh do’n laoch Läertes ’s a b’ àbhaist
da-san bhith giùlan ’na òige; ’na laighe ’n sud bha i ’n uair sin,
’s fuaghal a h-iallan air briseadh—ghlac iadsan ’nan dithis e, leum air;
shlaod iad air fhalt e steach is chaith iad e sìos air an ùrlar,
tùrsach ’na spiorad. Ri chéile le sìoman, beumadh do’n chridhe,
cheangail iad còmhla gu fìor-mhath a chasan ’s a làmhan, ’gan toinneamh
dh’ionnsaigh a chùil, mar dh’òrduich Odusseus foighidneach, uasal,
mac Läertes. An deaghaidh dhaibh taod snìomht’ shnaimeadh uaidhe,
tharruing iad suas colbh àrd e is shlaod iad e dlùth ris na cabair.
Thubhairt an sin ris le fanaid Eumaios, àireach nam mucan:
“’S ann a nis fhéin gu ro-bhuileach a dh’fhaireas tu ’n oidhche, Mhelantios,
laighe an leabaidh mhìn, mar ’s còir dhut. Cha tusa fear mheallas
grian ùr-ghinte na h-òr-chathrach tighinn o shruthan Ocèanois,
’n tràth bheir thu gobhair gu suirghich gu cuirm a ghreidheadh ’san lùchairt.”
Sin mar a dh’fhàgadh Melantios an sud, an ceanglaichean marbhteach
teannaichte; dol ’nan trealaich ’s an déidh ’n dorus soilleir a dhùnadh,
thill an dithis d’ Odusseus, fear céillidh nan innleachdan seòlta.
Sheas iad an sud, a’ sròineachadh feirg, an ceathrar mu’n starsaich,


[TD 314]

’s càch ’san talla, fir lìonmhor is sgairteil. A’ gluasad am fagus,
thàinig d’an ionnsaigh Aténe, nigh’n Dieus, ’s i ’n guth is an cruthachd
coltach ri Mentor. ’Ga faicinn, ghlac sòlas Odusseus is thuirt e:
“Mhentoir, snaoidh uam dìobhail is cuimhnich do chompanach ionmhuinn,
mise bhiodh deànamh gu math riut; ’s mo chomhaois fhìn a tha annad.”
Sin rinn e ràdh, ge b’e bheachd gum b’ Aténe i, brosnaiche pobuill.
Thoisich na suirghich an sin air maoidheadh thall anns an talla,
agus b’e ’n ceud fhear thug achmhasan di-s’ Agelaos mac Dhamastoir:
“Mhentoir, na saobhadh Odusseus le chainnt thu gu cath ris na suirghich
’s cobhair thoirt da-san, oir so mar ar leam thig buil air ar rùn-ne;
aon uair ’s gum marbh sinn iad so, an t-athair ’s am mac, cuirear thusa
’n déidh sin leotha gu bàs, o’n ’s miann leat na nithean so dhèanamh
’s tigh so; le d’cheann fhéin pàidhidh tu sin, ’s an déidh dhuinn ur fòirneart
thoirt leis an umh’ asaibh fhéin, do mhaoin, a liuthad ’s a th’ agad
stigh ’s am muigh—sin cuiridh sinn measg cuid Odusseus; chan fhàg sinn
beò ann ad aitribh do mhac ’s cha leig sinn le d’ chéile mhaith leapa
cead no le d’nigheanan gluasad air feadh bail’ Itaca tuilleadh.”
Sin rinn e ràdh; chaidh Aténe gu corruich bu mhotha ’na cridhe
’s thug i a chàineadh d’Odusseus an sin le facalan feargach:
“Nis chan eil annad-s’, Odusseus, neart seasmhach tuilleadh no tréine
leithid ’s a bha nuair chog thu gun sgur ’s gun dìobradh ri Tròidhich
rè naoi bliadhna mu Eilidh nan geal-làmh ’s nan athraichean uasal;
’s lìonmhor na mharbh thu de dhaoine ’sa’ chòmhraig oillteil, ’s le d’ luim-sa
ghabhadh bail’ sràid-fharsuing Phriam. Nis ciamar, nuair tha thu air tighinn
dh’ionnsaigh do thighe fhéin ’s do mhaoin, tha thu tùrsach mu d’ ghaisge
’n aghaidh nan suirgheach? Ach siuthad, a luaidh, thig an so is seas leam-sa
’s amhairc air euchd, gum bi fios dut mar bhitheas mac Alcimois Mentor
phàidheadh ghnìomharan coibhneil am fochair dhaoine droch-rùnach.”
Sin thuirt i; fhathast cha tug i buaidh-làraich buileach do dh’aon taobh,
ach b’ann a bha i cur barrachd de dhearbhadh fhathast an tréine
’s neart a mhic chliùtich ’s Odusseus. Le sìnteig suas air dubh-chabar
talla nan suith-lasair shuidh is’ i fhéin mar ghóbhlan ’na h-ìomhaigh.
Bhrod Agelaos Dhamastoir na suirghich is Eurunom mar ris
’s Amphimedón ’s Démoptolemos ’s Peisandros Pholuctoir
’S Polubos céillidh, oir b’iadsan a b’fheàrr fada sgoinn de na suirghich,
liuthad ’s bha fhathast beò ’s a’ cogadh fhathast mu’m beatha;


[TD 315]

thuit cuid cheana fo’n bhogha ’s na saighdean dlùtha. Measg chàich dhiubh
thuirt Ageleòs, ’s e nochdadh a rùin do na suirghichean uile:
“Chàirdean, caisgidh am fear so an tiot’ a làmhan do-chìosaicht’;
’s ann a tha Mentor air falbh air, an deaghaidh a bhòsd-fhacal faoine
labhairt, ’s tha iadsan ’nan ònar ’gam fàgail air beulaibh nan dorsan.
Uime sin nis na tilgibh air uil’ ur fad-shleaghan còmhla,
ach caithibh, siùthadaibh, sia dhibh an tùs, ach an tabhair an Dieus duinn
’s dòch’ Odusseus bhith buailt’ is sinn alladh a chosnadh; cha chùram
idir mu’n fheadhainn ud eile, cho luath ’s a thuiteas am fear so.”
Sin mar a thubhairt e; chaith iad air uile an sleaghan, mar dh’iarr e,
tograch, ach dh’fhàg Aténe neo-tharbhach iadsan, gach aon diubh.
Bhuail fear dhiùbh-san ursann an talla dheagh-stéidhichte, ’s aon diubh
’n dorus teann-thàthte; thuit uinnsean trom-umha fir eile ’sa’ bhalla.
Agus a nis nuair sheachainn iad sleaghan nan suirgheach uile,
thòisich air bruidhinn ’nam measg an t-Odusseus foighidneach, uasal:
“Chàirdean, dh’fhaodainn-sa nis a chantainn ruibh-s’ mar an ceudna
sleaghan a chaitheamh an còmhlan nan suirgheach tha miann orra cobhart
spùinneadh dhinne ’nar cuirp a bhàrr air an dòbheairtean roimhe.”
Sin mar a thubhairt e; chaith iad uile, a’ cuimseachadh romhpa,
’n geur-sghleaghan. Mharbh an t-Odusseus Demoptolemos, is am mucair
Elatos, ’s Télemach Euruades, is am buachaille mhartaibh
Peisandros; ghlac iad uile an talamh do-thomhais le ’m fiaclan
còmhla, ’s ghluais na suirghich gu’n cùl gu iomall an talla;
leum càch chuca ’s shlaod iad an sleaghan a mach as na corpaibh.
Chaith na suirghich a rithis an sleaghan geura gu tograch,
ach rinn Aténe a’ mhór-chuid de ’n fheadhainn sin cuideachd neo-tharbhach.
Bhuail fear dhiùbh-san ursann an talla dheagh-stéidhichte, ’s aon diubh
’n dorus teann-thàthte; thuit uinnsean trom-umha fir eile ’sa’ bhalla.
Bhuail an t-Amphimedón air caol a làimhe le sgiuchadh
Télemach; uachdar a’ chraicinn a mhain a dhochainn an t-umha.
Sgriob Ktésippos le fhad-chrann os cionn a thargaid mu’n ghualainn
àireach nam muc, ach leum an t-sleagh thairis ’s thuit i do’n ùrlar.
Chaith na bha timchioll Odusseus, fear céillidh nan innleachdan seòlta,
’n sleaghan geura a rithis a dh’ionnsaigh còmhlan nan suirgheach.
Bhuaileadh Eurudamàs le Odusseus, creachadair bhailtean,
’s Amphinedón le Télemach ’s Polubos fòs leis a’ mhucair;


[TD 316]

agus Ktésippos an sin—bha ’m buachaille bhó air toirt buille
dha-san mu’n uchd, is thog e air iolach gu bòsdail, ag ràdh ris:
“Mhic Pholuterses, fhir ’s déidheil air fanaid, na bruidhinn gu h-uaibhreach,
’g aomadh builleach le gòraich’, ach earb do rùn ris na diathan,
chionn ’s gur treas’ iad gu mór. So dhut aoigheachd an éirig na coise
thug thu d’Odusseus, samhuil nan dia, ’s e falbhan mu ’n lùchairt.”
Sin mar thuirt buachaille bhó nan crom-adharc. Leòn an t-Odusseus
mac Dhamastoir le fhad-chrann, ’s e dlùth ’san làraich, is leònadh
Leòcritos mac Eubhénoir le Télemach ’m meadhon na broinne
’s shàth e an t-umha troimhp’. Thuit esan an coinneimh a chlaiginn
’s bhuail e le leud a bhathais an làr. An sin thog Aténe
shuas o mhullach an tighe a targaid, léirsgrios nam bàsmhor
’s lìonadh anman nan suirgheach le boil. Gu sgèan feadh an talla
chaidh iad mar mhartaibh an treud chuireas creidhleag luaineach gu sraonadh,
casadh orr’ ám an earraich, nuair chinneas na lathaichean fada.
Amhluidh mar shaighdeas fìreoin chrom-ìneach nan cam-ghob, a’ tighinn
nuas bhàrr nam beann, air eunlaith, théid iadsan ’nan cabhaig thar machrach,
crùbadh fo sgòthan, ach cuiridh na h-iolairean as daibh, a’ leum orr’,
’s dìon cha tig dhaibh no dol as, ’s bidh fir gabhail tlachd anns a’ cheapadh;
sin mar bha iadsan ri réis feadh an talla ’s a’ bualadh nan suirgheach,
tionndadh mu seach orra; uapa-san dh’éirich ochan mi-cheasda,
cinn ’gan sgailceadh, ’s an t-ùrlar gu léir air ghoil le ’n cuid fala.
Tighinn ’na leum, m’a ghlùinean rinn Leòdes greim air Odusseus
’s labhair e ’g aslachadh ris ann am briathran na h-iteige siùbhlaich:
“Guidheam, Odusseus, ort, is gabh thusa spéis agus truas dhìom,
oir tha mi ’g agairt nach duirt mi ’s nach d’rinn mi air aon de do mhnathan
nì sam bith dànarr’ ad lùchairt; b’ann bhithinn a’ casg mar an ceudna
shuirgheach eile, fear dhèanadh a leithid. Ach éisdeachd cha tug iad
chumail an làmhan o olc; do bhrìgh sin le ’n gnìomharan cuthaich
fhuair iad crannchur mi-chiatach bàis. ’S ’nam measg laighidh mise,
sagart nach d’rinn nì, chionn ’s nach eil taing ’na dhéidh air coibhneas.”
’G amharc fo mhùgan, thuirt ris-san Odusseus nan iomadach tionnsgal:
“Mas e ’s gur sagart ’nam measg their thu bh’annad, ’s fheudar gum biodh tu,
saoileam, ag ùrnuigh tric am thigh gun cumte fad uam-sa
coimhlionadh milis mo thillidh, ’s mo chéile ghràidh a dhol leat-sa
’s clann a bhreith dhut; do bhrìgh sin cha seachainn thu bàs na dubh-dhóruinn.”
’N déidh sin a chantainn, ghlac e ’na làimh ghairbh lann bha ’na laighe,


[TD 317]

lann a thilg Agelaos, ’s e ’ga mharbhadh, uaidhe gu talamh;
leatha-se bhuail e buille air Leòdes mu mheadhon na h-amhaich,
’s feadh ’s bha e tòiseachadh bruidhne ris, leagadh a cheann-san ’san duslaich.
Nise bha ’n clàrsair Mac Therpes a’ seachnadh na crìche duibh fhathast,
Pémios bha seinn, ge b’oil leis, am measg nan suirghichean. Sheas e
faisg air an dorus chùil, a’ bhinn-chruit ’na làmhan. Dà cheist
mheòraich e umpa ’na chridhe, an èaladh e mach as an talla
’s suidhe aig altair dhèant’ an Dieus mhóir, tighearna na cùirte—
altair a loisg oirre Lartes ’s Odusseus sliasaidean lìonmhor
dhamh—no ’n leumadh e chuige is guidh’ air glùinean Odusseus.
Shaoil e, ’s e smuaintean, gur so an nì bu tarbhaiche dhèanamh,
beantainn ri glùinean Odusseus Mhic Lartes. Sìos air an ùrlar
chàirich e clàrsach nan cos eadar cathair thacaidean airgid
’s bóla measgaidh, ’s a’ leum chuige, ghlac e m’ a ghlùinean Odusseus
’s labhair e ’g aslachadh ris ann am briathran na h-iteige siùbhlaich;
“Guidheam, Odusseus, ort ’s gabh thusa spéis agus truas dhìom;
’s ann ort fhéin bhios an acain fhathast, ma marbhas tu clàrsair,
mise tha seinn do dhiathan ’s do dhaoine. Uam fhìn a tha m’fhoghlum,
ach b’e an dia chuir am inntinn a chuairtean ciùil de gach seòrsa;
saoileam gur dia thu, ’s mi seinn ri do thaobh. Uime sin na biodh idir
fothad mo sgòrnan a ghearradh. Is dh’innseadh do mhac cridhe cuideachd,
Télemach, so—nach b’idir le m’dheòin no m’iarrtas bha mise
tadhal do thighe a sheinn do na suirghich an deaghaidh an fleadhan;
b’ann bha fir fada bu lìonmhor’ is treasa ’gam tharruing, ge b’oil leam.”
Sin mar a thubhairt e; chual’ an Télemach, naomh-fhlath na tréine,
’s theann e ’n tiot’ air bruidhinn ri athair, ’s esan ’na fhaisge:
“Stad ort ’s na leòn leis an umha an duine neo-choireach so idir;
saoramaid cuideachd Medón, ar gille ghabh, ’s mi am leanabh,
cùram dhiom daonnan ’nar tigh, mur do mharbh Piloitios no ’m mucair
chean’ e, air neo gun thachair e ort-s’ ad bhoil feadh an talla.”
Sin mar a thubhairt e; chuala Medón na h-inntinne ciallaich,
oir bha e laighe ’na chrùban fo chathair, ’s uime ’ga fhalach
craiceann ùr-fheannta daimh, ’s e seachnadh dubh-chrannchur a chriche.
Dh’éirich e ’n tiota fo’n chathair is leig e craiceann an daimh dheth;
leum chuige, ghlac e Télemach timchioll nan glùinean an uair sin
’s labhair e ’g aslachadh ris ann an briathran na h-iteige siùbhlaich:


[TD 318]

“So agad mise, ghaoil; stad thusa ’s abair ri d’athair
cumail o m’mhilleadh am barrachd a neirt le chlaidheamh geur-umha,
lìonte le feirg mu na suirghich bha stròiceadh a mhaoin air ’san lùchairt
agus nach tugadh bonn urraim dhut fhéin, na h-amadain leanabail.”
Déanamh snodh’ gàire ris labhair Odusseus nan iomadach tionnsgal:
“Misneach, o’n shaor ’s a theasraig am fear so thu, chum is gum faigh thu
fiosrachadh inntinn ’s gun innis thu dh’fhear eile cuideachd gur fada
’s fheàrr deagh ghnìomh na droch ghnìomh. Ach falbhaibh a mach as an aitribh
dh’ionnsaigh na lainne bho’n chasgradh, thu fhéin ’s an clàrsair iol-sgeulach,”
’s suidhibh, gun dèan mise saothair ’san lùchairt mu nì sam bith ’s feum dhomh.”
Sin rinn e ràdh; chaidh iadsan a mach, a’ gluasad o’n talla,
’s shuidh iad ’nan dithis aig altair an Dieus mhóir, ’g amharc ’s gach àite,
’n còmhnaidh an dùil ris an eug. Feadh a thighe dh’amhairc Odusseus
dh’fhios an robh aon de na fir ag èaladh beò as ’s a’ seachnadh
dàn dubh an aoig fhathast. Chunnaic e uile gu léir iad—’s bu lìonmhor—
laighe ’san fhuil ’s anns an duslaich mar éisg bheir fir-sàile o’n liath-mhuir
steach gu camus na tràghad le lìon ioma-mhoglach; bidh iadsan
uile ’nan tòrr air a’ ghaineimh ag iargain nan sàl-thonn, is asda
goididh Elios deàrsach an deò; mar sin anns an ám ud
laigh air a chéile na suirghich ’nan tòrraibh; dìreach ’san tiota
bhruidhinn Odusseus nan iomadach tionnsgal ri Télemach ’s thubhairt:
“Thélemach, siuthad, ’s gairm dhomh a’ bhanaltrum Eurucleia,
chum ’s gun cuir mi an céill di an rùn tha ’n dràsda air m’aire.”
Sin rinn e ràdh; thug Télemach ùmhlachd do athair a chridhe;
crathadh an doruis, thuirt e r’a bhanaltrum Eurucleia:
“Gluais an so nis, a bhean aosd’ as té-choimhid ar banoglach-muinntir
againn ’nar tigh; thig, tha m’athair ’gad ghairm, gus an abair e facal:”
Sin rinn e ràdh; cha tug ise dha freagairt na h-iteige siùbhlaich.
Dh’fhosgail i dorsan nan seòmar deagh-shuidhichte ’s choisich i oirre,
’s Télemach roimhpe toirt iùil di. Fhuair i an sin an t-Odusseus
measg nan corp marbhte, ’s e steallta le fuil is salchar mar leómhann
dh’fhalbhas an déidh dha cuid de dhamh machrach ithe; bidh bhroilleach
uile ’s a ghiallan mu ’n dà thaobh fuileach, ’s ri fhaicinn ’san aghaidh
’s oillteil e; sin mar stealladh Odusseus mu chasan ’s a làmhan.
Nuair thug ise sùil air an fhuil dho-labhairt ’s na corpaibh,
ghrìos i gu iolach a ghlaodh, o’n bu mhór an t-euchd rinn i fhaicinn,


[TD 319]

ach chuir Odusseus stad oirre ’s chaisg e i, miannach ’s gun robh i,
’s bhruidhinn e, labhairt rithe am briathran na h-iteige siùbhlaich:
“Shean bhean, ad chridhe biodh t’aoibhneas; cuir casg ort ’s na tog iolach idir;
’s nì aindiadhaidh bhith bòsdail mu dhaoine marbhte. B’e dàn dhia
chìosaich iad so, ’s an ghìomharan cruaidh, oir de dhaoin’ air thalamh
aon cha robh spéis aca dha, biodh e olc no math thigeadh chuca.
Sin mar a fhuair iad crannchur mi-chneasda, le ’n gnìomharan cuthaich.
Ach a nis siuthad, thoir thusa dhomh iomradh mu m’mhnathan ’san aitribh,
iadsan araon tha toirt urraim dhomh ’s iadsan as peacaich am aghaidh.”
Labhair ris-san an sin a’ mhuim’ ionmhuinn Eurucleia:
“Dearbh ’s mise chuireas an fhìrinn, a mhic, an céill dut. Tha caogad
bhoirionnach agad ’san tigh ’nam mnathan-muinntir d’ an sheòl sinn
obraichean dhèanamh, a’ chlòimh a chàrdadh ’s am braighdeanas fhulang.
Dhiùbh-san chaidh dhà dheug uile air cheum mi-nàire ’s cha tug iad
spéis air bith dhòmh-sa no Phénelopeia fhéin; bha a chianaibh
Télemach fàs, ’s cha leigeadh a mhàthair leis iùl thar nam ban-tràill.
Ach siuthad, dìridh mi fhìn gu seòmar rìomhach a’ mhullaich
’s innseam do d’mhnaoi tha aon de na diathan air suain a chur oirre.”
Labhair rithe ’ga freagairt Odusseus nan iomadach tionnsgal:
Na bi ’ga dùsgadh-se fhathast, ach òrduich na mnathan bha roimhe
tùradh ghnìomh mi-cheasd’ iad a thighinn chugam ’san làraich.”
Sin mar a thuirt e, ma ta; chaidh an t-sean bhean a mach troimh an talla
thabhairt an òrduigh d’ a mhnathan ’s gu ’m brosnachadh tighinn d’a ionnsaigh.
’N déidh d’Odusseus Télemach ’s àireach nam muc is am buachaill
ghairm chuige, labhair e riutha am briathran na h-iteige siùbhlaich:
Sìnibh air giùlan nan corp a nis ’s òrduichibh sin do na mnathan
agus an déidh sin na cathraichean fìor-ghrinn ’s na bòrdaibh le uisge
’s spongan iol-chòsach a ghlanadh. An tràth nì sibh réidh an tigh uile,
thugaibh a mach as an talla dheagh-stéidhicht’ na banoglaich-mhuinntir
’s eadar an cruinn-thigh ’s ball’ àillidh na cùirte le ’r lannaibh geur-rinneach
spadaibh iad uile, gun toir sibh a’ bheatha dhiubh, ’s dìochuimhn a’ mhacnais
thigh’nn orra fhuair iad fo shuirghich, a’ laighe leotha gu dìomhair.”
Sin mar a thubhairt e; thàinig na mnathan uile le chéile,
tuireadh gu fuathsach ’s a’ sileadh throm-dheur. An uair sin an toiseach
theann iad ri giùlan a mach nan corp marbha ’s leig iad iad uapa
sìos fo ghrianan lann na deagh challaid, ’gan sìneadh ri chéile.


[TD 320]

Sheòl an t-Odusseus fhéin iad, ’gan grìosad, ’s iadsan ’gan giùlan
mach leotha dh’aindeoin. Na cathraichean fìor-ghrinn ’s na bòrdaibh le uisge
’s spongan iol-chòsach ghlan iad an sin. Bha ’m mucair ’s am buachaill
’s Télemach sgrìobadh ùrlar na togalach làidir le caibean;
bheireadh na banoglaich leotha an salchar ’s chuir iad a mach e.
Ach nuair a rinn iad an tigh uile réidh, mach o’n talla dheagh-stéidhicht’
thug iad na banoglaich ’s theann iad ri’n crothadh còmhla an cumhang
eadar an cruinn-thigh ’s ball’ àillidh na cùirt, far nach b’urrainn iad teicheadh.
Thòisich Télemach ciallach air bruidhinn ri càch is ri cantainn:
“Dearbh na bu ghlan bhios am bàs leis an toir mi a’ bheatha de ’n fheadhainn
leag air mo cheann ’s air mo mhàthair masladh ’s a chaidil le suirghich.”
Sin mar a thuirt e, ma ta, ’s air sìoman luinge ciar-ghuaillich
cheangal mu cholbh mór, thilg e mu’n chruinn-thigh, ’ga theannachadh suas, e,
chum ’s nach ruigeadh aon diubh le casan an talamh. Mar bhuaileas
smeòraich fhad-sgiathach no calmain an ribe sheasas an droighnich,
’s tràth dhaibh bhith grìosad d’ an nead, ’s is gràineil an leab tha ’gam feitheamh;
sin mar bha ’n cinn aca sud ann an sreath, is timchioll am muineal
uile bha dulan, chum ’s gum bu truaighe ’m bàs bha ’d a’ faotainn.
Chrith iad le seoganaich chas tamull beag, cha b’idir ro-fhada.
Thug iad Melantios a mach troimh ’n dorus ’s troimh’n lainn agus gheàrr iad
uaidh’ araon a shròn ’s a chluasan le umha aniochdmhor;
shlaod iad a mhacairlean as, gu’n toirt amh do na coin gus an reubadh,
’s bhris iad a cheann ’s a chasan le cridheachan lìonte le corruich.
Nigh iad an làmhan ’s an casan an sin ’s a dh’ionnsaigh an tighe
ghabh iad chun an Odusseus; bha ’n obair crìochnaichte cheana.
Labhair e fhéin an sin r’ a mhuim’ ionmhuinn Eurucleia:
“Thoir chugam pronnusg, leigheas nan olc, a shean bhean, ’s thoir teine,
chum ’s gun glan mi ’n talla le pronnusg; ri Pénelopeia
abair fhéin i thighinn an so le a mnathan-muinntir.”
Labhair ris-san an sin a’ mhuim’ ionmhuinn Eurucleia:
“Seadh, a mhic ghaoil, thuirt thu sin mar bu chòir. Ach siuthad, is beireas
cleòca ’s léine mar chòmhdach gu d’ionnsaigh, ’s na seas anns an talla
idir mar sin ’s filleadh luideag mu d’ ghuaillibh leathann; bu nàr e.”
Labhair rithe ’ga freagairt Odusseus nan iomadach tionnsgal:
“Teine bhith deanta dhomh nis air thoiseach gach nì anns an talla.”
Sin mar a thubhairt e; dh’éisd a’ mhuim’ ionmhuinn Eurucleia.


[TD 321]

Thug i d’ a ionnsaigh pronnusg is teine, ’s loisg an t-Odusseus
pronnusg gu math troimh ’n talla ’s an lainn ’s an aitribh gu h-iomlan.
Ach thog an t-sean bhean oirre troimh thalla bòidheach Odusseus
thabhairt an òrduigh d’ a mhnathan ’s gu ’m brosnachadh tighinn d’a ionnsaigh.
Thàinig iadsan o’n t-seòmar a’ giùlan aithinn ’nan làmhan.
Bhrùchd iad mu’n cuairt air Odusseus le fàilte, ’s a’ gabhail a làmhan,
lean iad air pògadh a chinn ’s a ghuaillean le gaolachadh furain;
ghlac miann milis caoinidh is caoidh e, ’s dh’aithnich e uil’ iad.


[TD 322]

LAOIDH ODUSSEUS

Leabhar XXIII

GEÀRR-IOMRADH:

Dùisgear Pénelopeia le Eurucleia, ach cha chreid i gun tàinig Odusseus; mu dheireadh ni i seòrsa de chreidsinn agus théid i do’n talla ach fanaidh i sàmhach gun ghuth a ràdh ri Odusseus; càinear i le Télemach, ach iarraidh Odusseus air foighidinn a bhith aige is gun aithnich iad a chéile fhathast; òrduichidh Odusseus cuirm mar bhanais a dhèanamh, gus marbhadh nan suirgheach a chumail am falach cho fada ’s a théid aca; tillidh Odusseus an aodach rìgh is bheir e smàdadh air Pénelopeia air son a mi-chreideis agus a fuairid; mar chomharradh gur e fhéin Odusseus, innsidh e mar a rinn e an leabaidh, agus creididh i an sin e; théid iad a chadal agus innsidh iad d’ a chéile na dh’fhuiling iad fad fhichead bliadhna; an ath mhadainn cuiridh e an tigh an earbsa Pénelopeia agus théid e chun na machrach a dh’amharc air athair, Läertes.

MÌNEACHADH:

Air làr na cruaidh-ùrach—Bha an làr mar a bha e anns na tighean dubha.

Amhuil mar dhòrtear mu airgiod òr le fear fiosrach—Tha geiltreadh tric air ainmeachadh leis a’ bhàrd; <eng>‘gilding’<gai> am Beurla.

Mnathan tha boirionn—Tha so cumanta aig Homar; tha e samhlachadh buige, banalas, laige tlachd, seòltachd.

Posta leapa…B’ann uaidhe thòisich mi ’s locair mi leabaidh—Chan eil e soilleir am b’i a’ phreas ola an t-aon phost no nach b’i.

An oidhche chum i ’san iomall—Aig iomall taobh siar an t-saoghail.

Ach madainn na h-òr-chathrach bhac i thall aig Ocèanos—Aig sruth Ocèanos aig taobh sear an t-saoghail; bha an sruth a’ dol timchioll an t-saoghail a bha còmhnard.


[TD 323]

Dhìrich an t-sean bhean gu seòmar a’ mhullaich le lasganaich ghàire
dh’innse do’n bhaintighearna céil’ a gaoil bhith air ais anns an dachaigh.
Ghluais a glùinean le cabhaig ’s a casan le gàmagan àrda,
’s sheas i an sin os a cionn agus labhair i rithe a naidheachd:
“Dùisg a Phénelopeia, a nighean mo ghaoil, gus am faic thu
nithean le d’shùilean fhéin tha thu ’g iargain rè t’uile làithean.
Thàinig Odusseus ’s ràinig e ’n tigh, ge anmoch a thighinn,
’s chuir e gu bàs na suirghichean fearail bha cuaradh a thighe
agus ag ith’ a mhaoin ’s bha cruaidh air a mhac le ’n cuid fòirneirt.”
Labhair Pénelopeia ro-chéillidh rithe-se ’n uair sin:
“Mhuime mo ghaoil, ’s ann air bhàindidh chuir diathan thusa, o’s urrainn
iadsan a ghnàth fear ro-chiallach a dhèanamh neo-chiallach is daonnan
duine lag-inntinneach sheòladh air ceum na h-inntinne seasmhaich;
b’ iadsan rinn cron dut, oir roimhe bu chothromach bha thu ’nad thuigse.
C’uim tha thu dèanamh cuis-bhùirt dhìom, ’s mo chridh fo ro-phiantan, a’ labhairt
bhriathran saobha mar sin ’s ’gam dhùsgadh o chadal, fear suaimhneach
ghreimich mi, còmhdach mo rosg? oir riamh o na shiubhail Odusseus
leagadh a shul’ air Ilios na dunaidh ’s do-ainmichte dhòmh-sa,
cadal d’ a leithid cha d’ fhuair mi. Ach siuthad a nis agus teàrnaich
’s gabh chun an talla air t’ ais. Nam b’aon air bith eile de m’mhnathan
th’agam a thàinig ’s a dh’innis domh so ’s a dhùisg mi o m’chadal,
’s luath is searbh bha mi ’n sin air a fuadach gu seòmar thoirt oirre
rithis. Ach dhut-sa bidh d’ aois ’na buannachd co dhiùbh anns an nì so.”
Labhair rithe-s’ an sin a’ mhuim’ ionmhuinn Eurucleia:
“Nighean mo ghaoil, cha chuis-bhùrt tha mi dèanamh dhìot; so dhut an fhìrinn;
thàinig Odusseus ’s ràinig e ’n tigh, mar their mi, an t-aoigh ud
chuir iad gu léir an dìmeas ’san talla; bha Télemach fada
fiosrach esan bhith stigh, ach le ghliocas dh’fhalaich e rùintean
athar, gun dìoladh e fòirneart nan daoine b’àrdanach uabhar.”
Sin rinn i ràdh; ghabh an té ’le sòlas, ’s a’ leum as an leabaidh,
shuain i i fhéin mu’n té aosd’ is shil i deòir o a rasgaibh
’s bhruidhinn i, labhairt rithe am briathran na h-iteige siùbhlaich:
“Siuthad, a mhuime ghaoil, abair rium gun mhearachd; ma thà e
deimhinn air ruigheachd an tighe, mar their thu, ciamar a nise
leag e cudthrom a làmh air na suirghich mi-nàrach ’na ònar,
’s iadsan bhith daonnan a’ fuireach a stigh uile còmhla ’san aitribh?”


[TD 324]

Labhair rithe-s’ an sin a’ mhuim’ ionmhuinn Eurucleia:
“Sealladh cha d’ fhuair mi no brath ach a mhàin gun cuala mi ochan
dhaoine ’gam marbhadh. Bha sinne á cochull ar cridhe ’nar suidhe
’n iomall nan seòmar deagh-shaorsnaicht’, is dorsan deagh-thàthte ’gan dùnadh,
riamh gus na ghairm do mhac-sa mi, Télemach, mach as an t-seòmar,
chionn ’s gum b’esan a chuireadh a nall le athair gu m’ iarraidh.
Fhuair mi an sin an t-Odusseus am measg nan corp marbhte ’na sheasamh,
’s iadsan ’nan laigh’ air a chéile mu’n cuairt air làr na cruaidh-ùrach.
Dh’fhàsadh tu blàth ’nad chridhe air fhaicinn steallta le salchar
’s fuil, mar leómhann. A nis tha na suirghich aig dorsan na lainne
uile, ’s esan a’ glanadh na lùchairt fìor-ghrinn le pronnusg,
lasadh bràthdair; gu d’ ghairm-s’ a chuir e an so mi. Ach lean mi,
chum ’s gun ceum sibh le chéil’ air sligh’ aiteis, o’n dh’fhuiling sibh mór-olc.
Nise tha ’n t-iarrtas fada so coimhlionta cheana; gu theinntean
thàinig e fhéin beò ’s fhuair e a mhac ’s tusa roimhe ’na fhàrdaich,
’s iadsan rinn olc air, na suirghich, gun dhìol e orr’ uil’ e ’na thalla.”
Labhair Pénelopeia ro-chéillidh rithe-se ’n uair sin:
“Mhuime mo ghaoil, na bi fhathast ri mór-bhòsd umpa le d’ lasgan.
’S fios dut gur taitneach a bhitheadh a nochdadh ’san fhàrdaich dhuinn uile,
dhòmh-sa gu h-àraidh ’s do’n mhac a ghin sinn. Ach ’s ann nach eil fìrinn
idir ’san sgeul so, mar their thu e; b’aon de na diathan neo-bhàsmhor
mharbh na suirghichean mórail, a’ gabhail feirge mu’n uabhar,
beumadh cridhe, ’s mu’n gnìomharan olc, oir de dhaoin’ air thalamh
aon cha robh spéis aca dha, biodh e olc no math thigeadh chuca.
Sin mar a dh’fhuiling iad olc tre ’n cuthach. Ach chaill an t-Odusseus
cian comas tillidh do’n dùthaich Achaibhich, ’s chailleadh e fhéin leis.”
Fhreagair Eurucleia, a’ mhuime ghaoil, ise ’n uair sin:
“Nighean, ach ciod so a’ chainnt thàr uat o challaid nam fiacal,
thus’ a thuirt mu t’ fhear-pòsda, ’s e stigh aig a theinntean, nach till e
dhachaigh am feasda! Tha d’chridhe mi-chreidmheach an còmhnaidh. Ach siuthad,
innseam dhut comharradh eile ’s ro-shoilleir, an athailt chuir muc air
uair le a thosg geal; ’ga nighe a bheachdaich mi dhi-se, ’s b’e m’thogradh
innse dhut fhéin; ach ’gam ghlacadh mu’n pheirceall le làmhan, cha d’leig e
cead domh ’n iol-sheòltachd a chridhe guth ràdh. Ach thig leam, ’s cuiridh mise
geall umam fhìn thu thoirt bàis ro-thruaigh dhomh, ma tha mi ’gad mhealladh.”
Fhreagair Pénelopeia ro-chéillidh ise an uair sin:


[TD 325]

“Mhuime mo ghaoil, ’s doirbh dhut-sa, ge lìonmhor d’eòlas, bhith coimhead
bheartan nan diathan sìorruidh. Ach rachamaid dh’aindeoin do m’mhac-sa,
chum ’s gum faic sinn na suirghichean marbh ’s am fear a chuir as daibh.”
’N déidh sin a ràdh, chaidh i sìos o seòmar mullaich, ’s bu lìonmhor
chnuasaich a h-inntinn mu chéil’ a gaoil, a cheasnachadh tacan
uaidhe, no ’n seasadh i dlùth ’s a cheann ’s a làmhan a phògadh,
breith orra. Nuair chaidh i steach ’s a cheum thar na starsaiche cloiche,
shuidh i mu choinneimh Odusseus an uair sin an solus an teine
ris a’ bhall’ eile. Bha esan ’na shuidhe an taice ri colbh àrd,
’g amharc sìos ’s a’ feitheamh an abradh a shàr-bhean ris facal,
aon uair ’s gum fac’ i e. Shuidh ise sàmhach fada, is ìongnadh
ruigheachd a cridhe; ’na sealladh—gun choltaich i ris-san mu’n ghnùis e
uairean, ach uairean cha dèanadh i aithn’ air, ’s droch còmhdach mu cholainn.
Agus thug Telemach smàdach dhi ’s labhair e rithe a’ cantainn:
“Mhàthair, a mhàthair dhona le d’ chridhe ascaoin, c’uime tha thu
cumail air falbh mar sin o m’athair ’s nach eil thu a’ suidhe
làimh ris, a’ faignneachd ’s a’ farraid? Gu dearbh cha seasadh ’san dòigh sin
aon bhean eile le rag-chridh’ o céile chitheadh i ruigheachd
dùthaich a shinnsre ’san fhicheadamh bliadhna air mór-olc is saothair
fhulang. Ach agad-s’ a ghnàth tha cridhe ’s cruaidhe na carraig.”
Labhair Pénelopeia ro-chéillidh ris-san an uair sin:
“Mhic, ’s ann tha m’chridhe am chliabh fo ìongnadh, ’s chan urrainn mi facal
ràdh ris no fhaighneachd, no sealltainn a dh’ionnsaigh aodainn mu m’ choinneimh
Ach mas Odusseus deimhinn a th’ann ’s gun tàinig e dhachaigh,
’s cinnteach gun aithnich sinn pailt na’ s fheàrr a chéile; tha againn
comharran ’s eòl duinn ’nar dithis a mhàin, ’s iad an cleith air luchd eile.”
Sin thuirt i; bhris snodha gàir’ air Odusseus foighidneach, uasal
’s labhair e grad ris an Télemach briathran na h-iteige siùbhlaich:
“Thélemach, leig le do mhàthair gun teagamh i m’fheuchainn-s’ a stigh so;
’s luath gheibh i beachd orm pailt na’s fheàrr. Ach o’n ’s salach mi nise
’s còmhdach suarach mu m’chom, ’s do bhrìgh sin tha i a’ dèanamh
dìmeas orm, ’s cha creid i fhathast gur mise Odusseus.
Ach biomaid fhìn a’ cur chomhairl’ air alt ’s gun tig soirbheachadh ro-mhath,
chionn ’s iomadh neach nuair mharbhas e fear ’na thìr nach eil aige
móran luchd-cobhair ’na dhéidh, théid air fògradh, a’ fàgail a dhaimheach
’s dùthaich a shinnsre. Chuir sinne taic baile gu bàs, fir a b’uaisle
fada de òigridh ’n Itaca; sin tha mi ’g iarraidh thu chnuasach.”


[TD 326]

Labhair Télemach ciallach an uair sin ris-san ’ga fhreagairt:
“Coimhid fhéin so co dhiùbh, athair ghaolaich, oir ’s t’innleachd-sa their iad
’s fheàrr am measg dhaoine; chan fheuchadh riut aon eile dhaoine bàsmhor.
Leanaidh sinne gu tograch ’nad chuideachd, is saoileam nach bì sinn
idir a dh’easbhuidh tréine, cho fad’ ’s tha cumhachd co dhiùbh leinn.”
Labhair ris-san ’ga fhreagairt Odusseus nan iomadach tionnsgal:
“Innsidh mise gu dearbh ciamar ’s fheàrr tha mi saoilsinn a bhitheas.
Failcibh an toiseach sibh fhéin is cuiribh umaibh ur léintean
’s iarraibh na mnathan-muinntir ’san lùchairt an éideadh a ghabhail;
seòlaidh an clàrsair naomh dhuinn dannsa mireanach, ’s cruit bhinn
aige, gun abradh gur banais so neach sam bith chluinneadh am muigh e,
coiseachd an roid, no fear dhiubh-san tha còmhnaidh mu’n cuairt, gus nach togar
naidheachd sgapach troimh ’n bhaile mu chasgradh nan suirgheach, mu’n téid sinn
mach gu ar fearann iol-chraobhach; an sin nì sinn meòrach an déidh so
ach ciod a’ bhuannachd a chuirear ’nar làmhan le tighearna Olumpois.”
Sin rinn e ràdh; thug iadsan gu h-ealamh dha éisdeachd is ùmhlachd.
Uime sin dh’fhailc iad an toiseach iad fhéin ’s chuir iad umpa an léintean,
’s dh’éideadh na mnathan. Dhùisg an clàrsair naomh annta, gabhail
clàrsach nan cos, cion ciùil mhilis ’s dannsa neo-mheangail, is umpa
dh’fhuaimnich am mór-thigh le casan fhear ’s mhnathan crios-ghrinn ag iomairt.
So mar a theireadh neach bhitheadh a’ cluinntinn o thaobh muigh an tighe:
“’S cinnteach a nis gun phòs fear banrigh nan suirghichean lìonmhor,
’m boirionnach cruaidh! Cha d’ fhuiling i mór-thigh a chéile phòsda
chumail rè fad na h-ùine, gun tilleadh e dh’ionnsaigh a dhachaigh.”
Sin mar a theireadh fear ’s fear, ach mu sud cha robh fios daibh mar rinneadh.
Nis dh’fhailc Eurunomé, a’ bhean-tighe, Odusseus a’ mhór-chridh’
stigh ’na thigh fhéin is dh’ung i le òl’ e ’s chuir lein’ air ’s brat bòidheach.
Dh’aom Aténe mu cheann grinneas mór, ’s e na b’àirde ri fhaicinn
’s fòs na bu ghairbhe, ’s leig i a nuas as a cheann leadan bachlach
coltach ri blàth na fuath-mhuic. Is amhuil mar dhòirtear mu airgiod
òr le fear fiosrach a dh’ionnsaich Hephaistos is Pallas Aténe
’n ceàird de gach gné, ’s is òirdheirc na h-obraichean bheir e gu finid;
b’ionnan sin ’s mar dh’ aom ise sìos mu cheann-san ’s mu ghuaillibh
eireachdas. Ghluais e bho ’n amar mar dhiathan neo-bhàsmhor ’na chruthachd
’s chaidh e a rithis air ais is shuidh e ’sa’ chathair o’n dh’éirich,
dìreach mu choinneimh a mhna is labhair e rithe, a’ cantainn:


[TD 327]

“Chéile neònach, ’s ann annad-s’ am barrachd thar mnathan tha boirionn
chuir luchd-seilbh tigh Olumpois cridhe neo-thlusail. Cha seasadh
té ’le mar sin le rag-chridh’ o céile chitheadh i ruigheachd
dùthaich a shinnsre ’san fhicheadamh bliadhna air mór-olc is saothair
fhulang. Ach siuthad, a mhuim’, is càirich dhomh leabaidh, gun caidil
mise leam fhin, oir ’s iarunn a cridhe-se deimhinn ’na broilleach.”
Labhair Pénelopeia ro-chéillidh ris-san an uair sin:
“Dhuine neònaich, cha mhór asam fhìn mi idir no tàireil,
’s ìongnadh ro-mhór chan eil orm ach ’s fìor mhath m’fhios air do choltas,
nuair bha thu falbh air an luing fhad-ràmhaich o Itaca. Siuthad,
Eurucleia, càirich, air taobh muigh an t-seòmair dheagh-stéidhicht’
rinn e fhéin, leabaidh dhian da; an sin air cur dian-leabaidh muigh dha,
tilgibh coilc’ oirre, rùisg is plangaidean ’s plaideachan rìomhach.”
Sin mar a thuirt i, ma ta, ’s i feuchainn a céile. A’ gabhail
antlachd, labhair Odusseus ri céile dhìleas a leapa:
“O bhean, ’s beumadh cridhe da rìribh a’ chainnt so a thuirt thu.
Có chuir mo leabaidh a dh’àit-eigin eile? Bu duilich an nì e
eadhon do dhuine ro-eòlach, mur tigeadh dia fhéin chuige chuireadh
furasd’ i ’n ionad eile, nam b’àill leis. De dhaoine cha ghluaiseadh
aon neach beò i gu soirbh, fiu duine an làn-neart na h-òige,
chionn ’s gum bheil mìorbhail mhór anns an leabaidh dhealbhta. An té ud
’s mise mi fhìn, ’s cha neach eile, a rinn. Air taobh muigh na callaid
dh’fhàs preas fhad-dhuilleach ola, an àird’ a feobhais, té bhlàthmhor,
’s tighead mar cholbh innte. Uimpe, ’ga cuartachadh, lean mi air seòmar
thogail le pailteas chlach, gun tug mi gu crìch e; gu h-àrd air
chàirich mi mullach math ’s chuir mi dorsan ris tàtht’ an teann-eagar.
Sgath mi an déidh sin a barrach o’n chraoibh fhad-dhuillich, ’s a’ gearradh
mheanglan o’n fhreumhaich dhith, lìomh mi gu math ’s gu h-eòlach le m’ umha
’n sgonn mu’n cuairt is dhìrich mi ris-san iall-tomhais, a’ cumadh
posta leapa, ’s tholl mi gach nì le tora. B’ann uaidhe
thòisich mi ’s locair mi ’n leabaidh, gun tug mi gu crìch i, ’ga dèanamh
dealbhach le airgiod ’s eabur is òr. Innt’ theannaich mi iallan,
leathair daimh, ’s e deàrrsadh le purpur. Mar sin tha mi nochdadh
comharraidh dhut-s’ an so; ach chan fhios domh, bhean, idir an daingeann
fhathast mo leabaidh ’na h-àit, no ’n ghluais neach eile de dhaoine
chean’ i a dh’àit-eigin eile, air gearradh a’ bhuinn o’n chrann ola.”


[TD 328]

Sin mar a thubhairt e; lagaich a cridh-se ’s a glùinean ’san làraich
’n déidh dhi cur aithn’ air na comharran seasmhach a dh’aithris Odusseus.
Brùchdadh dheur, ruith i dìreach an sin air, ’s mu mhuineal Odusseus
chaith i a làmhan ’s phòg i a cheann, ’s i labhairt mar so ris:
“O na bi gnù rium, Odusseus, o ’s ciallach an gnothaichean eile
bha thu thar dhaoine. Bu diathan chuir oirnne ’n doilgheas, o’n ghabh iad
eud sinn a mhealtainn ar n-òig’, a’ fuireach an caidreach a chéile
’s starsach na h-aois a ruigheachd. Ach nis na biodh corruich mu so ort
’s fraoch rium nach d’chuir mi furan mar so ort an toiseach, air t’fhaicinn;
oir bha mo chridh’ am chliabh a ghnàth fo chrith-eagal gum mealladh
fear sam bith dhaoine le chainnt mi, a’ tighinn, oir ’s mór na tha tùradh
sheòlainean olc. Cha bhiodh sìol Dieus, Eilidh Argach, air laighe
’n glacaibh fir choimhich an sùgradh na leapa, nam b’fhios di gun tugadh
mic nan Achaibheach, fir mhìleant’, i rìs air a h-ais gu a dachaigh
dh’dhùthaich ghaolaich a sinnsre. Ach ise—b’e ’m freasdal a ghluais i
deìmhinn dhèanamh a gnìomh rnhi-choltaich; a cuthach cha d’ thaisg i
roimhe ’na cridhe, rud sgriosach o’n tàinig dòruinn an toiseach
òirnne cuideachd sinn fhìn. Ach a nis, o’n dh’innis thu cheana
comharran fìor shoilleir uile ar leapa nach fhaca duin’ eile
ach mise ’s tusa leinn fhìn is aon bhean-mhuinntir ’na h-ònrachd,
nighean Actoir thug m’athair dhomh fhìn, ’s mi tighinn an taobh so,
té d’am b’ àbhaist bhith gleidheadh dhuinn dorsan ar seòmair dhainginn—
tha thu a nis a’ cur iompaidh air m’inntinn, ascaoin ’s mar bhà i.”
Sin mar a thubhairt i; fodha-san dhùisg i cion tuiridh bu mhotha
buileach, ’s chaoin e, ’s e cumail a chéile tlachdmhoire, gràdhaich.
Amhluidh mar ’s taitneach nochdadh an fhearainn do shnàmhaichean bhrisear
soitheach deagh-dhèant’ orr’ air muir le Poseidon, ’s i faotainn a ruagaidh
’n gaoith ’s tuinn dhùmhail; is tearc na theicheas aisde o’n liath-mhuir,
snàmh gu tìr, ’s bidh móran de ’n t’-sàl-uisg cruaidhicht’ mu’n colainn;
’s ait iad a’ ceumadh air fearann, an déidh an cunnart a sheachnadh;
b’ionnan cho taitneach dhi-se bha sealladh a céile, ’s cha d’ leig i
idir o mhuineal a gàirdeanan geala. A nis air an tuireadh
nochdadh madainn nan ròs-mheur, mur d’thionndaidh gu comhairlean eile
baindia nan liath-shùl Aténe. An oidhche chum i ’san iomall
fada, ach madainn na h-òr-chathrach bhac i thall aig Ocèanos
agus cha d’ leig i dhi eich nan cas luath tha toirt soluis do dhaoine


[TD 329]

chuingeachadh, Lampos is Paiton, na h-òig-eich tha giùlan an t-soluis.
Sin nuair a labhair r’ a chéile Odusseus nan iomadach tionnsgal:
“Bhean, cha tàinig sinn fhathast gu deireadh ar deuchainnean uile;
’s ann a bhios saothair dho-thomhas an déidh so fòs againn, saothair
mhór is dhoirbh, té ’s fheudar dhomh fhìn thoirt uile gu finid.
Sin mar rinn spiorad Theiresias fiosachd dhomh ’n là ud a dh’fhalbh mi
sìos gu tigh Hàdes, ’s mi faighneachd mu thilleadh dhomh fhìn ’s do mo chompaich.
Ach thig, biomaid a’ dol do’n leabaidh, a bhean, gus am faigh sinn
aiteas ’san tiota so fhéin, a’ laighe fo chadal suaimhneach.”
Labhair Pénelopeia ro-chéillidh ris-san an uair sin:
“Dearbh bidh do leabaidh deas dut-s’, aon uair ’s gun àill leat ’nad chridhe,
chionn ’s gun chuir dia ort do thalla deagh-thogte ’s dùthaich do shinnsre
ruigheachd. Ach nis, o’n smaoinich thu oirre ’s chuir dia sin ad inntinn,
siuthad, innis mu ’n deuchainn ud eile, chionn bidh mi faighinn
fios oirre, saoileam, an déidh so, ’s cha mhiosa dad fiosrachadh ealamh.”
Labhair rithe ’ga freagairt Odusseus nan iomadach tionnsgal:
“O bhean neònach, c’uim’ tha thu nis le ro-bhrosnachadh ’g iarraidh
orm bhith ’ga h-aithris? Ni mis’ a h-innse gun chleith, ach chan aoibhneas
bhios air do chridhe; cha mhò tha aoibhneas orm-sa, o’n thug e
earail domh turas gu bailtean ro-lìonmhor dhaoine a dhèanamh,
tabhairt leam am làmhan mo ràimh dheagh-chuimte, gun ruig mi
daoine nach eòl daibh a’ mhuir ’s nach ith biadh air a mheasgadh le salann
agus nach eòlach na’s mò air luingeis nan guala croidhearga
’s ràimh dheagh-chuimte, sgiathan nam birlinn. Chuir e an céill domh
’n comharradh so as so-thuigsinn ’s nach ceil mi ort; aon uair ’s gun tachradh
taisdealach eile ’m chòmhdhail a theireadh gur fasgan a bh’agam
shuas air mo ghualainn ghrinn, thug Teiresias earail gun càirinn
sìos ’sa’ cheart ám ’san talamh mo ràmh deagh-chuimte, ’s air dèanamh
ìobairtean taitneach do’n triath Poseidon air tarbh agus reithe
’s cullach, fear-leum nam muc, a dhol dachaigh ’s thoirt ìobairtean naomha
cheud damh do dhiathan neo-bhàsmhor tha gleidheadh na h-iarmailte farsuing,
uile gu léir an òrdugh. Thig bàs chugam fhìn as an aigeal,
bàs cho ro-shìtheil a mharbhas mi claoidhte le seangarrachd sheasgair,
agus mo shluagh umam sealbhach; sin uil’ thuirt e thigeadh gu buil domh.”
Labhair Pénelopeia ro-chéillidh ris-san an uair sin:
“Dearbh, ma tha diathan air thuar do shean aois co dhiùbh chur am feobhas,


[TD 330]

’s dòchas an sin dut comas bhith agad air doilgheasan sheachnadh.”
Sin mar bha iadsan a’ cumail a leithid de chòmhradh ri chéile.
Feadh so bha Eurunomé ’s a’ mhuime deasachadh coilce
dh’aodaichean mìne fo sholus nan aithinn. Air dian-leab a chàradh,
cur dhiubh smùid, air a h-ais chaidh an t-sean bhean d’ a seòmar a laighe;
threòraich Eurunomé, a’ bhean-sheòmair, ’s aithinn ’na làmhan,
iadsan a’ dol do’n leabaidh, ’s an déidh ’n cur a steach chun an t-seòmair,
dh’fhalbh i rìs air a h-ais; agus b’aoibhneach an sin a rinn iadsan
làrach na seann leap’ a ruigheachd. Chaisg Télemach ’s àireach nam mucan
agus am buachaill an casan o’n dannsa, ’s chaisg iad na mnathan;
dh’fhalbh iad do’n leabaidh iad fhéin feadh talla nam faileasan sgleòdhach.
Nuair mheal a’ chàraid an gaol ion-mhiannaichte, fhuair iad o sheanchas
sòlas ag aithris d’ a chéile—an t-sàr-bhean na dh’fhuiling i dhóruinn
stigh, ’g amharc còmhlan sgriosach nan suirgheach bha leantainn air marbhadh
móran bheathach, caoraich mhath ’s crodh, air a sgàth-se, is móran
fìon ’ga tharruing o bhuideil; thug gineal Dieus, an t-Odusseus,
iomradh dhi-s’ air gach àmhghar a thug e do dhaoine ’s an t-saothair
dh’fhuiling e fhéin, air a chlaoidh; ghabh ise toil-inntinn a’ cluinntinn,
’s cadal cha d’ thuit air a roisg, gus na chuir e na h-uile an céill di.
Shìn e mar cheannsaich e ’n tùs na Cioconaich; ’n déidh sin mar ràinig
dùthaich thorach luchd ithe nan lótos ’s na rinn an Cuclópach
agus mar thug e mach éirig dheagh chompach a dh’ith e gun truas daibh;
sin ’s mar a ràinig e Aiolos ghabh ris le gean mhath ’s a chuir leis
coimhideachd; ach cha b’e dhàn fonn gaolach a shinnsre a ruigheachd
fhathast; b’ann ghlac an osag a rìs e ’s ghiùlain i leath’ e,
’g ochan gu trom thar chuan nan iol-iasg; mar ràinig e ’n déidh sin
Télepulos Laistrugach is daoin’ thug sgrios air a longan
agus a chompaich dheagh-chaisbheartach uile; b’ Odusseus an t-aon fhear
thàr as le luing dhuibh. Dh’innis e cuideachd mu fhoill is iol-innleachd
Circe ’s mar chaidh e ’na luing iol-thobhtaich thigh liathtasach Hàdes,
chum fios fàisneachd fhaotainn o spiorad Theiresias Thébich,
agus mar chunnaic e chompaich gu léir ’s a’ mhathair a rug e
’s dh’àraich e beag; mar chual’ e guth-cinn Sheiréneach nan dlùth-phong,
sin ’s mar ràinig e Creagan an t-Seachrain ’s Carubdis uamharr
’s Sculla nach d’sheachainn fir riamh gun bheud; mar chuir a chuid chompach
martaibh Elios gu bàs, ’s mar bhuail leis a’ bheithir thein’ shùitheach


[TD 331]

Dieus an àrd-thorainn a luath-long ’s a sgriosadh a chompanaich ghasda
uile còmhla ’s mar sheachainn e fhéin droch crannchur a chrìche;
fòs mar ràinig e ’n t-Eilean Ogugach ’s a’ ghruagach Calupso,
té a chum e na h-uamhaichean frògach, ’ga iarraidh mar chéile,
’s bhiath e ’s bha gealltainn a dhèanamh neo-bhàsmhor ’s neo-aosmhor ’na làithean
uil’, ach cha d’ shaobh i a chridhe ’na bhroilleach-san riamh; is mar rinn e,
’n déidh mór-shaothrach, tìr nam Paidhàcach thug spéis da o’n chridhe
’m barrachd mar dhia ’s chuir le luing e gu dùthaich ghaolaich a shinnsre,
tabhairt da pailteas òir ’s umha ’s éididh. B’e ’m facal mu dheireadh
sin as a bhial, nuair thàinig ’na leum cadal suaimhneach d’ a ionnsaigh,
fuasgladh alt ’s a’ fuasgladh nan iomaguin uile bho chridhe.
Smaoinich baindia nan liath-shùl Aténe an sin air rud eile;
aon uair ’s gun shaoil i gun d’fhuair Odusseus sàsachadh cridhe
d’ shùgradh r’ a mhnaoi ’s de chadal, ghrad-ghluais i air falbh o Ocèanos
grian ùr-ghinte na h-òr-chathrach, chum i thoirt soluis do dhaoine.
Dh’éirich Odusseus o mhìn-leabaidh ’s thug e earail d’ a chéile:
“Bhean, tha sinn chean’ air faotainn ar leòir de dh’iomadach deuchainn,
’n dithis dinn, thusa ’n so gul mu m’ thilleadh iol-iomaguineach dhachaigh,
’s orm-sa chuir Dieus is càch de na diathan le trioblaidean grabadh,
tograch ’s gun robh mi, bho fhonn mo shinnsre. Ach nis o’n a rinn sinn
leabaidh ar dian-ghuidh’ a ruigheachd le chéile, bi gleidheadh na maoine
th’ agam a stigh; ach mu m’ mheanbh-spréidh a lughdaich na suirghichean uaibhreach—
’s mór gheibh mi fhìn le creich, ’s bheir na Greugaich dhomh tuilleadh, gun lìon iad
buileach mo chròthan. Co dhiùbh, théid mise gu m’fhearann iol-chraobhach
dh’amharc air m’ athair còir tha ’g acain dian umam. Ort-sa
bheir mi ’n earail so, bhean, ge glic thu; siùbhlaidh an tiota
cuide ri éirigh na gréin’ am brath mu na suirghich a mharbh mi
stigh so; dìrich gu seòmar a’ mhullaich le d’ mhnathan-muinntir,
suidh ann ’s na seall air duine sam bith ’s na faighneachd a naidheachd.”
’G ràdh sin, chuir e mu ghuaillibh a threalaich ghrinn agus bhrod e
Télemach ’s àireach nam muc ’s am buachaille ’s dh’iarr e orr’ uile
uidheaman catha ghlacadh ’nan dùirn. Cha robh iadsan eas-umhal
’s dh’éid iad iad fhéin le’n umha; dh’fhosgail iad dorsan is thàr iad
as, ’s Odusseus romhpa. Bha ’n solus chean’ air an talamh,
ach cheil Aténe iadsan an’ oidhche ’s ghrad-thug i o’n bhail’ iad.


[TD 332]

LAOIDH ODUSSEUS

Leabhar XXIV

GEÀRR-IOMRADH:

Bheir Hermes leis anman nan suirgheach á lùchairt Odusseus gu ifrinn, tigh Hàdes; an sin tha a’ còmhradh anam Achilleus is Agamemnoin is Aiais agus spioradan eile; théid iad gu Hermes is gus na suirghich; aithnichear Amphimedón le Agamemnon agus innsidh esan da mar a mharbh Odusseus iad; molar Pénelopeia le Agamemnon air son a dìlseachd; cha b’ ionnan i ’s a bhean-san.

Théid Odusseus a dh’amharc air athair is an deaghaidh beagan tarruing as foillsichidh e e fhéin da; deòir agus sòlas an athar is a’ mhic; sòlas Dholios is a mhac air faicinn Odusseus; gabhaidh iad biadh.

Naidheachd feadh a’ bhaile mu mharbhadh nan suirgheach agus fearg an càirdean, gu h-àraidh Eupeites, athair Antinuis; bheirear comhairle dhaibh le Medón is le Naliterses, agus chan éisd Eupeites is a chòmhlan-san; glacar airm-chatha; marbhar Eupeites le Lärtes, agus cuiridh Dieus is Aténe stad air an iorghail.

MÌNEACHADH:

Hermes Culléneach—B’e Hermes a bhiodh a’ treòrachadh nam marbh gu tigh Hàdes.

Oighean neo-bhàsmhor na mara—Nigheanan Néreus, am Beurla <eng>‘Nereids’.<gai>

Thàinig do mhàthair o’n chuan—Tetis, màthair Achilleus.

Na Ceòlraidhean, naoi gu léir—’sa’ Ghreugais <eng>‘mousai’, <gai>’san Laidionn <eng>‘musae’.

<gai>Chuir lasair Néphaistois a’ chrìoch ort—Loisg an teine thu; b’ e Héphaistos dia an teine.

Dionùsos—aon de na diathan.

Muir leathann Helle—’Sa’ Ghreugais <eng>‘Helléspontos’; <gai>’sa’ Bheurla <eng>‘The Dardanelles’.

<gai>Chàirich i duaisean sìos—Bhiodh lùth-chleasan aca aig tòrraidhean.

Ghabh iad…dìreach d’ a ionnsaigh—Achilleus agus Agamemnon gu Hermes.


[TD 333]

Nis ghairm Hermes Culléneach mach anman nan suirgheach, ’s ’na làmhan
bh’aige an òr-shlat ghrinn leis an tàlaidh e sùilean nan daoine
’s math leis ’s le’n dùisg e fòs luchd eile, ged bhiodh iad ’nan cadal;
leatha-se ghluais e iad ’s threòraich, is iadsan ’ga leantainn a’ bìgeil.
Amhluidh mar itealaich ialtag an cùil uamh’ naoimh, ’s iad a’ bìgeil,
aon uair ’s gun tuit té o’n chreig as an t-sreath, ’s iad an greim air a chéile;
sin mar chaidh iadsan còmhla, a’ bìgeil. Thug Hermes na caomhachd
iùl daibh feadh shlighean fuaraidh. Seach shruthan Ocèanois a thriall iad,
seach a’ Chreag Bhàn; seach dorsan na gréine ’s dùthaich nam bruadar
shiubhail iad orra ’s b’ ealamh dhaibh lian nan gasan a ruigheachd,
àit am bheil tuinneadh nan spiorad as samhlaidhean dhaoin’ th’ air fóghnadh.
Fhuair iad spiorad Achilleus Mhic Phéleus’s Phatroclois ’s an uasail
Antilochos is Aiais a b’fheàrr de Dhanabhaich uile
’n dealbh ’s an cruth ach an t-uasal Mac Phéleus, Mar sin a rinn iadsan
tional uime-san; dhlùthaich orr’ samhl’ Agamemnoin Mhic Atreus,
tuireadh; bha cruinn uime càch de na dh’eug ’s fhuair crannchur an crìche
còmhla ris fhéin ’n tigh Aigistois. Thuirt spiorad Mhic Phéleus an tùs ris:
“Shaoil sinn, Mhic Atreus, gur tusa gu sònraicht’ thar ghaisgeach bha ionmhuinn
rè fad do làithean aig Dieus, fear-caitheimh nam beithir, o’n bha thu
riaghladh móran threun-fhear an dùthaich nan Tròidheach far ’n d’ fhuiling
mic nan Achaibheach ar piantan. Ach ’s tràth bha ri teachd cuideachd ort-sa
chuibhreann sgriosail nach seachainn fear bheirear. Nach robh thu, an deidh dhut
lànachd urram do riaghlaidh a mhealtainn, air crannchur do chrìche
fhaotainn ’s bàs an dùthaich nan Troidheach! An sin bhiodh na Greugaich
uile air togail do chùirn, ’s bhiodh tu fòs air mór-alladh chosnadh
fhathast do d’ mhac; ach ’s ro-thruagh nis an t-eug le ’m bu dàn dut bhith glacte.”
Labhair spiorad Mhic Atreus an uair sin ris-san ’ga fhreagairt:
“O mhic fhortanaich Phéleus, a choimeas nan diathan,
dh’eug an dùthaich na Tròidh fad o Argos, ’s ’gam marbhadh mu’n cuairt dut
mic nan Achaibheach ’s nan Tròidheach a bhàrr ort, fir b’uaisle, a’ cathadh
umad-sa, ’s tusa ’nad mhórachd, fhir mhóir, an cuairteig na dualaich
laighe, air cuimhne mharc-euchdan a chall. Fad an latha bha sinne
cogadh, ’s cha stadamaid idir, mur b’ e gun stad Dieus sinn le gaillinn.
Ach nuair a ghiùlain sinn thus’ a mach as a’ bhlàr chun nan longan,
chuir sinn thu sìos air leabaidh, a’ glanadh do ghrinn-chneas le ungadh
’s uisge blàth; bu lìonmhor na deòir thetha shil na h-Achaibhich


[TD 334]

umad, a’ reubadh am fuilt. Le òighean neo-bhàsmhor na mara
thàinig do mhàthair o’n chuan, a’ cluinntinn an sgeòil, ’s air an fhairge
dh’éirich sgal iongantach; fòpa ghlac crith na h-Achaibhich, gach aon diubh,
’s bhiodh iad a nis air leum ’nan seasamh ’s air falbh chun nan longan,
mur b’ e gun chaisg fear iad b’eòlach air seanchas lìonmhor is aosmhor,
Nestor o’n nochd a’ chomhairl’ a b’fheàrr mar an ceudna roimh ’n ám sin;
b’esan a bhruidhinn le deagh ghean ’s a labhair ’nam measg air an dòigh so:
‘Argachaibh, stadaibh, na tàiribh as, òigridh Achaibhach; tha mhàthair
—so i—a’ tighinn cuide ri òighean neo-bhàsmhor na mara
nìos as a’ chuan, a chum bhith timchioll a mic tha air caochladh.’
Sin rinn e ràdh; stad iadsan o’n ruaig, Achaibhich nam mór-chridh’.
Umad-s’ sheas òighean fear aosd’ an t-sàile, tuireadh gu truasach,
’s chuir iad ort éideadh naomh. Le grinn-ghuth a’ freagairt a chéile,
theann na ceòlraidhean, naoi gu léir, ri do chumha. Chan fhac’ thu
aon de na h-Argaich an sin gun deòir; sin an togradh a chuireadh
fòpa le ceòlmhorachd bhinn. Fad sheachd latha deug ri do chaoineadh,
dh’oidhche ’s a là araon, bha sinn, dée bith-bhuan ’s fir bhàsmhor;
b’ ann air an ochdamh lath’ deug a thug sinn do’n tein’ thu, ’s bu lìonmhor
chasgair sinn umad de chaoraich ro reamhar’s de dhaimh nan crom-adharc.
Loisgeadh thu ’n éideadh dhia ’s am móran de dh’ungadh ’s mil bhlasda;
b’iomadach curaidh Achaibheach bha ’g iomairt le’n armaibh, ’s tu losgadh,
timchioll do chairbh-theine, marcaich is coisichean; mór a bha ’g éirigh
ghleadhar. An uair chuir lasair Hephaistois crìoch ort, ’sa’ mhadainn
’n déidh sin chuir sinn mu thogail do chnàmhan geala, Achilleus,
’s thaisg sinn am fìon neo-mheasgte ’s an ol’ iad. Bhuilich do mhàthair
buideal òir oirnn a thubhairt i b’ obair Hephaistois ro-allail,
gibht o Dhionùsos. Ann-san tha d’ chnàmhan geala, Achilleus,
laighe, fhir shuaicheant’, ’s ’nam measg cuid Phatroclois Mhenoitios a chaochail;
caran uap’ tha cuid Antilochois mheas thu d’ chompanaich uile
sònraicht’ an deidh Phatroclois a chaochail. Umpa-san ’n uair sin
thog sinne, treun-fheachd Argach nan sleagh, càrn mór agus uasal
shìos aig gob sìnteach air muir leathann Helle, gum bitheadh aig daoine,
iadsan tha nis ann ’s a bhitheas an déidh so, fad-shealladh o’n chuan air.
Dh’iarr do mhàthair air dee iad, ’s chàirich i duaisean ro-bhòidheach
sìos do na maithean Achaibheach am meadhon faiche nan lùth-chleas.
Thachair thu chean’ aig tòrradh fhear lìonmhor bu ghaisgich, nuair dh’eugas


[TD 335]

prionns’ air ám, ’s a bhios òigridh ’gan crioslachadh ’s deasachadh lùth-chleas;
ach nam faiceadh tu sud bhiodh ìongnadh bu mhotha air d’inntinn,
leithid de dhuaisean ro-ghrinn ’s chuir a’ bhaindia, Tetis chas-airgid
sìos air do sgàth-sa, oir b’ ionmhuinn aig diathan a bha thu am barrachd.
Sin mar nach d’ chaill thusa, eadhon ged dh’eug thu, d’ainm, ach bidh ’n còmhnaidh
cliù math feadh dhaoin’ uil’ agad, Achilleus; ach dhòmh-sa cè’n t-aiteas
so, gun do thachrais mi ceirsle a’ chogaidh? oir thùr dhomh am thilleadh
Dieus bàs oillteil fo làmhan mo chéile mallaicht’ ’s Aigistois.”
Sin mur bha iadsan a’ cumail a leithid de chòmhradh ri chéile.
Dlùth dhaibh thàinig an teachdaire, marbhaiche Argois a’ tabhairt
sìos leis anman nan suirgheach a chuireadh gu bàs le Odusseus.
Ghabh iad le chéile, ’s ìongnadh ’gan glacadh, dìreach d’ a ionnsaigh,
aon uair ’s gun mhothaich iad dhaibh. Rinn samhl’ Agamemnoin Mhic Atreus
aithn’ air mac gaoil Mhelanéus, an t-Amphimedón, an ro-chliùteach,
chionn ’s gum bu charaid da, còmhnaidh an aitribh an Itaca, esan.
Labhair spiorad Mhic Atreus an toiseach ris-san ag ràdha:
“Amphimedóin, ciod a bh’ oirbh ’s gun theàrnaich sibh dh’ fhearann na duirche,
comhaoisean uile ’s fir thaghta? Cha sònraicheadh duine ’s cha taghadh
fir a b’ fheàrr feadh bail’ air a chaochladh. An tug am Poseidon
buaidh anns na longan oirbh, a’ dùsgadh ghaoth doirbh is thonn móra,
no am b’e fir naimhdeil, ’s dòch’, a mhill sibh air tìr, ’s sibh a’ togail
bhó agus threud grinne chaorach, no ’m b’ ann ’s iad a’ cogadh mu ’m baile
’s mnathan ruibh? Freagair mo cheist, oir ’s caraid air m’fhacal dut mise.”
Bhruidhinn spiorad an Amphimedóin an sin ris ’ga fhreagairt:
“Ghineil ro-chliùtich Atreus, a thighearna nan sonn, Agamemnoin,
’s cuimhneach leam sin uile, dhalt’ an Dieus, mar their thu, is dut-sa
innsidh mise gu ro-mhath ’s neo-chlaonach gach nì, mar a rinneadh
coimhlionadh don’ ar bàis. Bha sinn suirgh’ air céile Odusseus,
’s esan air falbh o chian. Cha robh ise diùltadh na bainnse
b’fhuath dhi, ’s cha dèanadh i crìoch, ’s i tionnsgnadh dubh-chrannchuir is bàis duinn,
ach b’ ann a thùr i an fhoill so a bharrachd. A’ steidheachadh beairt móir’,
fìnealt’, fìor leathainn stigh dh’fhigh i ’s thuirt i an tiota ’nar measg-ne:
‘Ogaibh as suirghichean orm-s’ o’n chaochail an t-uasal Odusseus,
fanaibh, ge grìosad na bainnse so orm gus an crìochnaich mi plaide—
chum ’s nach bi ’n snàth dol a dholaidh orm—marbh-bhrat do’n ghaisgeach Läertes
’n coinneimh an ama bheir dàn sgriosail aoig na fad-dhóruinn leis sìos e,


[TD 336]

’s chum ’s nach bi aon de na mnathan Achaibheach ’san dùthaich gu diùmbach
dhìom-sa, mas ann gun mharbh-phaisg a laigheas fear pailteas a stòrais.’
Sin mar a thubhairt i, ’s dh’ùmhlaich ar cridheachan fearail-ne rithe.
Dh’fhigheadh i ’n sin air an là a’ bheairt mhór, ach sgaoileadh i ’s t-oidhch’ i,
’n ám dhi bhith suidheachadh aithinn r’ a taobh. Trì bliadhn’ air an dòigh sin
bhriag i gun fhios daibh na Greugaich le foill; ach nuair thàinig a nise
’n ceathramh bliadhna, ’s na ràithean tigh’nn oirnn leis na mìosan bhith caitheamh,
’s nuair a bha móran làithean air tighinn gu ìre ’nan cuairtibh,
dh’innis an sin duinn aon de na mnathan d’ am b’fhios air gu cinnteach,
’s thàinig sinn oirre-se sgaoileadh na beairte àillidh. ’San dòigh sin
chuir i crìoch air sud, ’s cha b’ ann le deòin ach tre éiginn.
’N déidh dhi a’ bheairt mhór fhighe, nuair thug i ’m follais a’ phlaide
’n deaghaidh a nighe, ’s i coltach ri gréin no ri gealaich, ’san uair sin
threòraich droch fhreasdal Odusseus o àit-eigin dh’iomall na machrach,
ionad ’sna thuinich àireach a mhucan an aitribh. Do’n àit ud
thàinig mac gaolach Odusseus fhlathail, a’ teachd le a luing dhuibh
nall á Pulos na gaineimh. Air dhaibh-san droch bhàs do na suirghich
réiteach, chaidh ’n dithis do’n bhaile ro-chliùteach, Odusseus air dheireadh
’s Télemach roimhe, toirt iùil. B’ e ’m mucair thug leis an t-Odusseus,
coltach ri déirceach truagh agus aosda, ’s a thaic air a bhata,
agus bu bhochd an t-éideadh bha aige mu cholainn ’ga còmhdach.
Aon ’nar measg-ne, eadhon de ’n fheadhainn bu shine, cha b’urrainn
aithne dhèanamh gum b’esan a bh’ ann, ’s e air nochdadh a chlisge;
ach b’ann a theann sinn r’a bheumadh le briathran olca ’s le buillean.
Feadh so bha esan le fulangas cridh’ a’ giùlan bhith buailte
’s beumte ’na fhàrdaich fhéin, ach nuair bhrosnaich comhairle Dhieus e,
triath na targaid, a’ gluasad le Télemach armaibh ro-àillidh,
thaisg e ’n seòmar iad ’s dhùin e na ceangail. Le iomadaidh seòltachd
thug e earail d’a chéile i ’n t-iarunn glas is am bogha
chuir air na suirghich, adhbhar gu deuchainn ’s tòiseachadh casgraidh
dhuinne, fir b’oillteil dàn, oir cha b’urrainn aon fhear ’nar measg-ne
taifeid a’ bhogha làidir a tharruing; bu mhór a bha dhìth oirnn.
Ach air do’n bhogha mhór a bhith ruigheachd làmhan Odusseus,
mhaoidh sinne uil’ an sin gun thoirt dha, air cho mór ’s bhiodh de chainnt air;
agus b’ e Télemach ’n t-aon fhear a ghrìos e chuige, ’ga bhrodadh.
Ach ghabh esan ’na làimh e, Odusseus foighidneach, uasal,
’s tharruing e ’m bogha gu soirbh is chaith e a shaighead troimh ’n iarunn.


[TD 337]

Sheas e, a’ dol chun na starsaich, is dhòirt e a shaighdean siùbhlach,
’g amharc gu fiadhaich, ’s bhuail e am prionnsa Antinus. Lean e
’n déidh sin air caitheamh ghath tùrsach air càch, ’s ’g amas ’nan aghaidh,
’s thuiteadh iadsan ’nan dlùth-mhill. B’ aithnicht’ gum b’ aon de na dee
’n cuidiche bh’ aca; grad-aomadh le ’m miann, chuir iad as daibh ’san talla,
tionndadh mu seach orra, ’s uapa-san dh’éireadh ochan mi-chneasda,
cinn ’gan sgailceadh, ’s an t-ùrlar gu léir air ghoil le ’n cuid fala.
Sin mar a fhuair sinne bàs, Agamemnoin, ’s tha ’r cuirp a nis fhathast
laighe an aitribh Odusseus gun dòigh, oir aig càirdean gach aoin dinn
stigh chan eil fios sam bith, ’s b’ iadsan a ghlanadh fuil dhorch’ as ar leòintean
’s chaoineadh, ’gar sìneadh sìos, sinn, oir ’s dlighe sin aig na dh’eugas.”
Labhair spiorad Mhic Atreus an uair sin ris-san ’ga fhreagairt:
“O mhic rathail Läertes, Odusseus nan iomadach innleachd,
dearbh b’ ann le móran buaidh air a siubhal a fhuair thu do chéile;
sin bha de thuigse mhath aig Pénelopeia neo-mheangail,
nighean Icarios; ’s ciatach a chuimhnich i céile, Odusseus.
Uime sin fhéin chaillear leath’ cliù, a maitheis gu sìorruidh,
’s bidh na neo-bhàsmhor a’ dèanamh do Phénelopeia dheal-chridhich
òrain loinneil feadh dhaoin’ air thalamh; chan ionnan ’s mar thionnsgainn
nighean Thundarois droch bheairt a’ marbhadh a céile phòsda;
’s gràineil an t-òran bhios uimpe feadh dhaoine, ’s is cruaidh bhios an t-alladh
chuireas i ’n cois bhan boirionn, is leoth’ air an té bhios deagh-ghnìomhach.”
Sin mar bha iadsan a’ cumail a leithid de chòmhradh ri chéile
seasamh an tallaidhean Hàdes fo àiteachan dìomhair na talmhainn.
Nis uair a theàrnaich an fheadhainn ud eile bho’n bhaile, bu luath dhaibh
ruigheachd fearann grinn, gréidhte Läertes a ghabh esan sealbh air
roimh’ an deaghaidh saothrach ro-mhór. An sud a bha aitreabh,
’s uimpe bothain a’ ruith air gach taobh ’sam bitheadh ag ithe,
suidhe ’s a’ cadal na tràillean daors’ bha dèanamh a thoil-san.
Stigh sin bha seann bhan-Siceleach, té d’ am b’ àbhaist bhith gabhail
cùram gu dòigheil de’n t-seann fhear, ’s e fada bho ’n bhail’ air an dùthaich.
Sin far na dh’innis Odusseus a rùn d’ a mhac ’s d’ a luchd-seribhis;
“Gabhadh sibh-s’ a nis a steach chun na h-aitribh deagh-thogte
’s marbhaibh dinneir air ball de’n fhear ud as fheàrr de na mucan.
Feuchaidh mis’ ar n-athair, a dh’fhios am bi aithne ’s beachd-sùla
rithis aig’ orm, no nach aithnich, a chionn mi bhith ùin’ fhada bhuaidhe.”


[TD 338]

’G ràdh sin, thug e d’a sgalagan armaibh catha. Ghabh iadsan
grad chun an tigh’ an sin, ach choisich Odusseus na b’fhaisge
dh’fhìon-lios a’ mhór-thoraidh, sireadh. Cha d’fhuair e, ’s e teàrnadh do’n gheid mhóir.
Dolios innte no aon de na tràillean no mhic; b’ann a dh’fhalbh iad
thaghadh chlach gàrraidh gu callaid do’n fhìon-lios, ’s am bodach a’ tabhairt
iùil daibh ’san ròd. ’Na aonar bha athair, nuair thàinig e air-san,
ràcadh mu mheacan ’san fhìon-lios dheagh-shuidhichte, uime ’ga chòmhdach
léine mhi-chiatach, shalach is ghròbte, ’s mu throighean bha aige
’n ceangal osain ghròbte de bhó-leathair, seachnadh nan reubadh,
’s làmhainnean timchioll a mheur air sgàth nan dris; bha e giùlan
ad leathair goibhre gu h-àrd air a cheann, ’s e meudachadh dóruinn.
Nis nuair a mhothaich d’ a athair Odusseus foighidneach, uasal,
sàraicht’ le aois, ’s bròn mór air inntinn aige ’ga ghiùlan,
sheas e fo chraoibh àird pheur is theann e ri deòir a shileadh.
Mheòraich e ’n sin ’na inntinn ’s ’na chridh’ am pògadh e athair,
’g iadhadh uime, ’s gach nì chur an céill, mar thàinig e, ruigheachd
dùthaich a shinnsre, no ’n toiseach a cheasnachadh ’s fheuchainn ’sna h-uile.
Shaoil e, ’s e cnuasachadh so, gum b’fheàrr dha le facail bheumach
fheuchainn an tùs. Leis a’ bheachd sin choisich an t-uasal Odusseus
dìreach g’ a ionnsaigh—bha esan a’ cabadh mu mheacan, ’s a cheann crom—
agus a’ seasamh gu dlùth dha theann a mhac suaicheant’ air còmhradh:
“Sheanair, chan aineolas th’ort-sa gu freasdal liosa, ach ’s ceutach
chumar leat dòigh air, ’s aon rud gun dòigh feadh do lios chan eil agad,
meacan no fìoguis no fìonan no peur no crann ola no iomair.
’S nì eile so their mi riut, ’s na taisg thusa corruich ad inntinn;
umad fhéin—cha dòigh mhath a th’ort; ’s ann tha seangarrachd shearbh ort
’s còmhla ri sin droch shalchar, ’s is earradh mi-chiatach d’ éideadh.
Dearbh chan ann o d’ chion saothrach co dhiùbh nach toirear le d’ mhaighstir
aire dhut-sa; cha mhò tha rud tràilleil a’ nochdadh ’nad mheudachd
’s t’ ìomhaigh ri fhaicinn; ’s ri rìgh tha thu coltach, coltach ri leithid
’s chaidleadh gu socair an déidh dha fhailceadh ’s rud-eigin ithe,
chionn ’s gur sin àbhaist nan aosda. Ach siuthad, cuir so an céill domh
’s abair neo-chlaonach e; có ’m fear d’ an sgalag thu? Có leis an gàrradh
th’ agad ’ga fhreasdal? Innis domh so mar an ceudna le fìrinn,
chum ’s gum bi agam deagh fhios an da rìribh Itaca ’n t-àit so
ràinig sinn, ionnan ’s mar thubhairt am fear ud rium dìreach an dràsda,


[TD 339]

’n déidh dha tachairt am chòmhdhail, ’s mi tighinn an taobh so; cha b’idir
duine ro-charthannach inntinn a bh’ ann, o nach d’dheònaich e iomradh
thoirt air gach nì dhomh no éisdeachd ri m’ chainnt, nuair chuir mi air ceistean
thaobh caraid dòmh-sa, ’m beò ma dh’fhaodt’ e ’s an làthair, no ’m marbh e
cheana ’s an tallaidhean Hàdes; oir cuiridh mi ’n céill so gu saor dhut,
’s thoir-sa fainear e ’s éisd rium; an dùthaich ghaolaich mo shinnsre
ghabh mi mu dhuine uair, air dha tighinn gu ’r dachaigh, ’s cha tàinig
aon fhear bu ghaolaiche fhathast de choigrich o’n chéin gu mo thigh-sa.
Dh’agair e bhith thaobh sloinnidh as Itaca ’s thuirt e gum b’ athair
Lartes Arceoisios. Thug mise dhachaigh e ’s ghabh mi ciatach
uime, toirt aoigheachd gu dòigheil o’n phailteas a bh’ againn ’nar n-aitribh.
Bhronn mi tìodhlacan aoigh air cuideachd, a leithid ’s a b’iomchuidh;
dh’òr dheagh-dhèant: thug mi dha seachd tàlantan agus an déidh sin
thug mi dha bóla flùrach uil-airgid ’s de chleòcannan singilt’
dhà dheug ’s uibhir de phlaidean ’s de bhratan grinne is leotha
uibhir de léintean, ’s a rìs a chòrr orra mnathan d’ am b’ aithne
obraichean grinn, ceathrar dhealbhach a dheònaich e fhéin a bhith taghadh.”
Fheagair athair an sin e, a’ sileadh dheur is ag ràdha:
“Choigrich, ’s i ’n tìr tha thu faighneachd a ràinig thu deimhinn, ach ’s daoine
fòirneartach cuthaich tha innte. ’S gun stàth na gibhtean ud thug thu,
bronnadh lìonmhorachd pailteis. Nan d’fhuair thu ach beò e a nise
’n dùthaich Itaca, dhìoladh e math thu d’ a chionn le deagh aoigheachd
’s gibhtean, mu’n d’ aisig e bhuaidh’ thu; sin dlighe ’n fhir thòisicheas càirdeas.
Siuthad, innis domh so is aithris neo-chlaonach cia miad
bliadhn’ tha nis ann o’n là ud a thug thu ’n aoigheachd do’n fhear ud,
d’ aoigh mi-rathail, mo mhac-sa nach maireann, an truaghan a dh’itheadh
’n àit-eigin fad’ o chàirdean ’s o dhùthaich a shinnsre ’san fhairge
theagamh le éisg, no chinn e ’na fhaodail air fearann do bhiastan
’s eòin; cha do chaoin a mhàthair, ’ga shuaineadh ’sa’ bhrat, e, no athair,
sinne a ghin e; is Pénelopeia dheal-chridheach a chéile,
ainnir nan iomadh tìodhlac, cha d’ ràn i fear-pòsda air leabaidh,
amhuil mar ’s còir, air dhi shùilean a dhùnadh; sin dlighe na dh’eugas.
Innis domh so mar an ceudna gu fìor, gum bi agam deagh fhios air;
có thu de dhaoine ’s cia as dut? C’àit bheil do bhaile ’s do dhìlsean?
C’àit bheil a nis an luath-long air acair a thug thus’ an taobh so
agus do chompaich, mic samhuil nan dia? An taisdealach bh’ annad
thàinig air luing luchd eile, ’s an d’ fhalbh iad, nuair chuir iad air tìr thu?”


[TD 340]

Labhair ris-san ’ga fhreagairt Odusseus nan iomadach tionnsgal:
“Dearbh ’s mise chuireas sin uile gu fìor neo-chlaonach an céill dut.
Tha mi á Seachran, ait am bheil tigh ro-chliùteach mo chòmhnaidh,
mac leis an triath Neochaomhnach Mac Mhormhaoin, ’s is Comhragach m’ainm-sa.
Ach b’ann a dh’fhuadaich freasdal o Shicanïé mi, gu’n t-àit so
ruigheachd d’am aindeoin; tha m’long air acair an sud aig a’ mhachair
tamull o’n dùn. Ach Odusseus—so ’n cóigeamh bliadhn’ o’n a dh’ fhalbh e
bhuainn an sud is o m’ dhùthchas, an truaghan! B’ fhàbharach deimhinn
eòin mhanaidh dha-san ’s e triall, eòin dheiseal le ’m b’ ait a bha mise
’g aiseag an duine, ’s le ’m b’ ait bha esan a’ falbh; bha ’nar cridhe
dòchas bhith tachairt fhathast an càirdeas ’s toirt thìodhlacan grinne.”
Sin mar a thubhairt e, ’s uime-san dhùin neul dorcha na dóruinn;
glacadh na duslainn sùithich le dhà làimh cuideachd, gun dhòirt e
sìos i mu chlaigeann liath, ’s e gu teann ag ochanaich. Ghluaiseadh
cridhe Odusseus, is suas troimh chuinnleanan bhruchd a nis geur-ghoimh,
faicinn athar, ’s a’ leum air ’s ’ga iadhadh, phòg e e ’s thubhairt:
“So agad mise, ’m fear ud mu’m feòraich thus’, athair, air ruigheachd
dùthaich mo shinnsre ’san fhicheadamh bliadhna; ach stad de do chaoineadh
’s ochanaich dheuraich, oir innsidh mi so dhut—ach ’s fheudar da rìribh
grìosad a dh’ aindeoin—na suirghich—mharbh mi ’nar tigh iad, ’s mi faotainn
dioghaltais air àrdan, beumadh do’n chridhe, ’s an gnìomharan olca.”
Fhreagair Läertes esan an sin, ’s e ’g ràdh mar so ris:
“Mas tu Odusseus idir, mo mhac-sa, th’ air tighinn do’n àite,
innis domh comharradh nis, fear fìor shoilleir, chum is gun creid mi.”
Labhair ris-san ’ga fhreagairt Odusseus nan iomadach tionnsgal:
“’N athailt so ’n toiseach—gabh beachd air an athailt chuir muc le thosg geal
orm am Parnésos, air falbh ann; bu tusa ’s mo mhàthair thighearnail
chuir mi ’n sud gu Autolocos, athair gaolach mo mhàthar,
chum ’s gun taghainn na gibhtean a gheall ’s a dh’aontaich e dhòmh-sa,
tighinn an so. Ach siuthad ’s innseam dhut cuideachd na craobhan
sìos feadh an fhìon-lios dheagh-shuidhicht’ a thug thu air ám dhomh, is mise
’g iarraidh gach té ort am ghiullan, ’gad leantainn a null feadh a’ ghàrraidh.
Thàinig sinn tromhpa ’s dh’ainmich thu fhéin domh ’s dh’inns thu gach aon diubh;
trì craobhan peura deug thug thu dhomh is deich craobhan ubhall
’s craobhan fìoguis, dà fhichead diubh; dh’ainmich thu sreathan mar so rium,
leth cheud thoirt domh; bha gach té fo thoradh buan, ’s an sud shuas oirr’
moguil gach gné, nuair bu trom thigeadh foghair Dhieus o na h-àrdaibh.”


[TD 341]

Sin mar a thubhairt e; lagaich a chridh-san ’s a ghlùinean ’san làraich
’n déidh dha cur aithn’ air na comharran seasmhach a dh’aithris Odusseus;
timchioll a mhic ghaoil thilg e a ghaoirdeanan; ’s anail ’ga fhàgail
ghlacadh e chuige fhéin le Odusseus foighidneach, uasal.
Ach nuair a fhuair e ’n ath-anail ’s a dh’aisigeadh spiorad d’ a bhroilleach,
labhair e rithis a’ freagairt Odusseus is so mar a thubhairt:
“Dhieus ar n-athair, le cinnt tha sibh fhathast an làthair ’nur diathan
shuas feadh Olumpois àird, ma dhìol na suirghich da rìribh
fòirneart an cuthaich. Ach nis ’s ann tha eagal fuathseach am chridhe,
eagal gun grad-thig na h-Itacaich oirnn an so uile ’s gun grìos iad
naidheachd a null gu bailtean nan Cephalléneach ’s gach àite.”
Labhair ris-san ’ga fhreagairt Odusseus nan iomadach tionnsgal:
“Misneach! na bitheadh na nithean sin idir ’nan cùram air d’ inntinn.
Ach a nis gabhamaid dh’ionnsaigh an tighe, ’s e faisg air a’ ghàrradh;
sin far na chuir mi Télemach ’s àireach nam muc is am buachaill
romham, a chum’ ’s gun deasaich iad dinneir cho luath ’s a théid aca.”
’N déidh sin a ràdh thog iad orra do’n aitribh bhòidhich, ’s air tighinn
dh’ionnsaigh an tighe dheagh-shuidhichte, fhuair iad am mucair ’s am buachaill
’s Télemach measgadh fìon laist’ ’s a’ gearradh feòla ’na pailteas.
Feadh so dh’fhailc a’ bhean-mhuinntir Shiceleach Lartes a’ mhór-chridh’
stigh ’na thigh fhéin is dh’ung i le ol’ e ’s chuir i brat rìomhach
uime. Gu dlùth sheas Aténe r’ a thaobh is mheudaich i colann
aoghair nan slògh ’s na bu mhò ’s na bu ghairbhe ri fhaicinn na roimhe
rinn i e. Ghluais e bho’n amar, ’s bha mhac gaoil lìonte le annas,
aon uair ’s gum fac’ e e coltach ri diathan neo-bhàsmhor ’na eugas,
’s bhruidhinn e, labhairt ris-san am briathran na h-itege siùbhlaich:
“O athair, ’s cinnteach a nis gum b’ aon de na diathan sìorruidh
rinn thu na’s uaisl’ araon an dealbh ’s am meudachd ri d’ fhaicinn.”
Labhair Läertes ciallach an uair sin ris-san ’ga fhreagairt:
“O nach deònaicheadh Dieus ar n-athair ’s Aténe’s Apollon
mise bhith ’n dé, ’s mo threalaich mu m’ghuaillibh, air seasamh ’nar tigh leat,
diongadh nan suirgheach, mar bha mi nuair ghabh mi ’m baile deagh-thogte,
Néricos, sròn tìre móire, ’s mi riaghladh nan Cephalléneach!
Bhithinn an uair sin air glùinean fhear lìonmhor dhiùbh-san ’san talla
lagachadh, ’s b’ ait bhiodh tusa an sin ’n taobh stigh dhìot ad chridhe.”
Sin mar bha iadsan a’ cumail a leithid de chòmhradh ri chéile.


[TD 342]

Nuair sguir càch a nise de’n saothair ’s a dheasaich iad dinneir,
shuidh iad air cathraichean ’s séisean gu h-òrdail. An sin, nuair a chuir iad
làmhan ri dìot, thàinig dlùth orr’ an seann duine Dolios ’s a mhic leis,
sgìth de ’n cuid obrach, nuair dh’fhalbh am màthair a mach is a dh’éigh i
orra, an t-sean bhean Shiceleach thog iad ’s ghabh dòigheil mu’n bhodach,
nuair bha ’n aois air a ghlacadh. A nis, air Odusseus fhaicinn
’s aithneachadh, sheas iad a stigh fo amhluadh. Thòisich Odusseus
seanchas, a’ bruidhinn riutha am briathran air choimeas na meala:
“Sheanair, suidh aig do dhinneir is leigibh ur n-ìongnadh air dhìochuimhn,
oir ’s fhad’ o’n uair sin a bha sinn an geall air làmh chur ri annlan
stigh so, ach dh’fheith sinn a dh’aindeoin, is dùil againn ruibh-se an còmhnaidh.”
Sin mar a thubhairt; rinn Dolios, ’s e sìneadh a làmhan le chéile,
dìreach air; rug e air làimh Odusseus is phòg e mu’n chaol i
’s bhruidhinn e, labhairt ris-san am briathran na h-iteige siùbhlaich:
“Luaidh, o’n thàinig thu dhachaigh, mar ghuidh sinn gu dian ’s mar nach d’ shaoil sinn
tuilleadh, ’s o’n threòraich diathan an so thu iad fhéin, gu robh math leat
’s dearbh ’s i do bheatha do’n tìr, is thugadh na diathan dut sonas.
Innis domh so gu fìor gum bi aithne mhath agam; am fiosrach
Pénelopeia ro-chéillidh gu beachdaidh cheana gun thill thu
dhachaigh an so, no ’m bi sinn a’ grìosad teachdair d’ a h-ionnsaigh.”
Labhair ris-san ’ga fhreagairt Odusseus nan iomadach tionnsgal:
“Sheanair, tha fios aice cheana. C’uim ’s éiginn dut saothair mu’n nì sin?”
Sin rinn e ràdh; shuidh esan a rìs air a’ chathair dheagh-lìomhta.
B’ ann ’sa’ cheart dòigh rinn mic Dholios, ’s iad timchioll Odusseus chliùtich,
fàilt thoirt da le ’n cuid bhriathran, a’ dèanamh greim air a làmhan.
Sin mar bha iadsan gu dripeil mu dhinneir ’san aitribh. Bha fathann
chean’ air grad-shiubhal ’na theachdair ’s gach àit feadh a’ bhaile ag innse
bàs sgreamhail ’s crannchur nan suirgheach. ’Ga chluinntinn thadh’leadh am pobull
uile maraon, fear á sud ’s fear á so, le ochanaich ’s brunndail
beulaibh lùchairt Odusseus. A mach as an tigh bha gach buidheann
giùlan chorp ’s ’gan tòrradh; de’n chuid bha o bhailtean eile
chuir iad gach aon air luath-longan dachaigh, ’gan toirt do luchd-mara
chum an aiseag. An sin chaidh iad fhéin do’n chomhlàraich uile,
tùrsach ’nan cridhe, ’s nuair thionail ’s a thàinig iad cruinn uile còmhla,
dh’éirich Eupeites ’na sheasamh ’nam measg is bhruidhinn e riutha,
’s bròn do-mhùchte mu mhac, an t-Antinus, laigh’ air a chridhe—


[TD 343]

b’ esan an ceud fhear chuireadh gu bàs leis an uasal Odusseus;
uime-san shil e deòir, nuair bruidhinn e, ’s thuirt e ’nam measg-san:
“Chàirdean, le cinnt ’s obair gharbh a thùr am fear so air Greugaich;
cuid thug e leis air na longan, fir lìonmhor araon agus uasal,
’s chaill e na longan ’s chaill e an sluagh; cuid eil’, air tigh’nn dachaigh,
chuir e a dhìth, fir a b’ fheàrr de na Cephallénich gu fada.
Ach a nis siùthdaibh, mu’m faigh esan aon chuid Pulos a ruigheachd
ealamh no Elis bhòidheach am bheil na h-Epeidhich a’ riaghladh,
togamaid oirnn; bidh sinn ’n déidh so fo ghruaim gu deimhinn am feasda,
chionn ’s gur masladh so eadhon do’n àl a bhitheas a chluinntinn,
mur toir sinn dioghaltas a mach air luchd-casgraidh ar cloinne ’s ar bràithrean.
Dhòmh-sa co dhiùbh cha bu taitneach bhith beò, ach grad-eugam is bitheam
’m measg nam marbh. Biomaid triall, mu’n gabh iad an t-aiseag an toiseach.”
Sin thuirt e, sileadh dheur, ’s ghlac truas na h-Achaibhich, gach fear dhiubh.
Thàinig an clàrsair naomh is Medón, nuair leig cadal a ghreim dhiubh,
dlùth orr’ as aitribh Odusseus is sheas iad ’na meadhon; ghlac iongnadh
h-uile fear. Bhruidhinn Medón na h-inntinn ciallaich ’nam measg-san:
“Eisdibh rium-s’ a nis, fhearaibh Itaca, chionn cha b’ ann idir
dh’aindeoin nan dia neo-bhàsmhor a thionnsgainn Odusseus an gnìomh so.
Chunnaic mi fhìn dia bith-bhuan bha seasamh gu dlùth ri Odusseus
’s coltach ri Mentor ’s gach ball. Mar dhia neo-bhàsmhor air amaibh
nochd e air beulaibh Odusseus, ’ga mhisneachadh, ’s réiseadh e rithis,
buaireadh nan suirgheach, troimh ’n talla, is thuiteadh iadsan ’nan dlùth-mhill.”
Sin mar a thubhairt e, ’s ghreimich glas-eagal iadsan, gach aon diubh.
Labhair cuideachd ’nam measg an gaisgeach aosd’ Haliterses,
gineal Mhastoir,—b’esan an t-aon fhear a shealladh ’na dheaghaidh
’s roimhe—bhruidhinn esan le deagh ghean ’nam measg ’s thuirt e riutha:
“Eisdibh uam-s’ a nis, fhearaibh Itaca, ’n nì so a their mi;
b’ ann le bhur droch-bheairt fhéin a thachair an obair so, chàirdean,
oir cha do dh’éisd sibh rium-sa ’s cha d’ éisd ri aoghair nam pobull,
Mentor, mu ’r mic a chasg o’n gnìomhan gòrach, oir rinn iad
obair gharbh le droch cuthach, a’ stròiceadh maoine ’s a’ dìmeas
céile phòsda duin’ uasail, a’ saoilsinn nach tilleadh e tuilleadh.
Dèante so nise; éisdibh mar their mi; na biomaid a’ gluasad,
dh’eagal ’s gum faigh duine ’s dòch’ an t-olc tha e tarruing m’a chlaigeann.”
Sin rinn e ràdh; ach suas leum iadsan le mór-iolaich, barrachd


[TD 344]

’s leth dhiubh—bha càch uile fuireach an sud—a chionn ’s nach do thaitinn
comhairl’ Mhic Mhastoir r’ an càil; b’ ann a thug iad géill d’ Eupeites;
ruith iad gu ’n airm-chatha ’n déidh sin an tiota. Air dhaibh umha boillsgeach
chàradh mu ’n colainn, roimh bhaile nan réidhean farsuing cruinn, còmhla
thionail iad uile, ’s Eupeites ’na cheannard le ghòraiche. Shaoil e
dioghaltas fhaighinn mu mharbhadh a mhic; cha robh e ’san dàn da
tilleadh a rithis air ais, ach a chrannchur bàis thoirt an sud air.
Nis b’ ann a thòisich Aténe air bruidhinn ri Dieus Mac Cronois:
“O Mhic Cronois ar n-athair as àirde de fhlaithean, ’s mi faigneachd,
innis ciod tha do chridh’ a’ cleith ann; an cum thu droch cogadh
’s sluagh-ghàir oillteil air aghart, no bheil thu cur eatorra càirdeis?”
Labhair rithe an sin Dieus, trusaiche sgò, ’s e ’ga freagairt:
“Nighean, c’uim tha thu faighneachd ’s a’ farraid nan nithean sin dìom-sa?
Nach bu tu fhéin a thionnsgainn an rùn so, gun tugadh Odusseus
dioghaltas a mach orra sud le cinnt an déidh tilleadh dhachaigh?
Dèan mar as math leat, ach cuiridh mi ’n céill dut mar bhitheas e iomchuidh.
O’n thug Odusseus uasal a dhioghaltas a mach air na suirghich,
dèanadh iad còrdadh seasmhach, is riaghladh esan an còmhnaidh;
ach biomaid fhìn a’ cur annta-san dìochuimhn àr mhac is bhràithrean,
’s gaolaicheadh iadsan a chéile mar roimhe; maoin phailt is sìth dhaibh!”
Sin mar a thubhairt e, ’s ghrìos e Aténe bha togarrach roimhe,
’s shiubhail i sìos o mhullaich Olumpois, a’ gearradh sìnteig.
Nis nuair a chuir na fir uapa cion bidhidh mar chridhe na meala,
thòisich air bruidhinn riutha Odusseus foighidneach, uasal:
“B’fheàrr leam gun toireadh fear sùil a mach, Dholios, nach faisg iad ’nan slighe.”
Sin mar a thubhairt e; mach ghabh mac Dholios, mar dh’iarr e, is sheas e,
dol chun na starsaich, ’s chunnaic e iadsan uile gu teann daibh.
Labhair e grad ri Odusseus am briathran na h-iteige siùbhlaich:
“So iad am fagus cheana. Ach biomaid ’gar n-éideadh gu h-ealamh.”
Sin rinn e ràdh; ghrìos iadsan is chaidh iad ’nan éideadh, Odusseus
’s triùir uime, ’s sianar mic Dholios; ’nam measg bha Läertes is Dolios
dol ’nan trealaich, liath ’s mar a bha iad, fir-chatha na h-éiginn.
’N deaghaidh an umha bhoillsgich a chàradh mu’n cuim ’s air na dorsan
fhosgladh, ghabh iad a mach, ’s Odusseus romhpa ’gan stiùireadh.
Thàinig an uair sin nigh’n Dieus, Aténe, a’ dlùthachadh orra,
coltach ri Mentor araon an guth ’s an cruthachd; ’ga faicinn,


[TD 345]

ghlacadh le sòlas Odusseus, an t-uasal foighidneach, ’s theann e
’n gradadh ri facal a ràdh ri Télemach, caomh-mhac a chridhe:
“Thélemach, dearbh ’s ann a nise, ’s tu fhéin air tigh’nn far an dearbhar
rogha nam fear, ’s iad a’ cogadh, a bhios tu a’ faotainn an fhoghluim
so co dhiùbh, gun chinneadh do shinnsre mhasladh, oir bha sinn
sònraichte roimhe air uachdar gach fearainn an duinealas ’s tréine.”
Labhair Télemach ciallach an uair sin ris-san ’ga fhreagairt:
“Chi thu, mas miann leat, athair mo ghaoil, leis an spiorad so th’ annam
nach toir mi masladh sam bith air do chinneadh, dìreach mar their thu.”
Sin mar a thubhairt; rinn Lartes sòlas is labhair e ’g ràdha:
“O ciod an là so th’ agam dheth, dhiathan gaolach! ’s da rìribh
mór mo shòlas; tha m’ogha ’s mo mhac a’ còmhstrith mu ghaisge.”
Labhair Aténe nan liath-shùl an sin ris, ’s i seasamh gu dlùth dha:
“Mhic Arceisios as gaolaiche fada de m’chompanaich uile,
’n deaghaidh ùrnuigh ri Dieus ar n-athair is nighean nan liath-shùl,
tarruing an àird le ro-luaths do shleagh fhad-chrannach ’s caith i air aghart.”
Sin mar thuirt Pallas Aténe is chuir i ann mór-spionnadh spioraid.
Agus an deaghaidh ùrnuigh a dheanamh ri nighean an Dieus mhóir,
tharruing e ’n àird le ro-luaths a shleagh fhad-chrannach ’s chaith e air aghart:
’s bhuail e Eupeites troimh cheann-bheairt nan gruaidhean umha. Cha d’chum i
bhuaidh’ an t-sleagh, ach troimhpe gu buileach shiubhail an t-umha;
thuit e le glag, ’s rinn na h-airm-chatha gleadhar air uachdar. ’Sna tùs-laoich
leum Odusseus mar ri mhac suaicheanta ’s bhuail iad le’n lannaibh
càch ’s le ’n sleaghan dà-fhaobhair, ’s a nis bha ’d air sgrios thoirt orr’ uile
’s comas dol as thoirt uapa, mur d’ rinneadh sgairt le Aténe,
nighean Dieus, fear na targaid, ’s mur d’ bhac i am pobull gu h-iomlan:
“Sguiribh de chogadh garg, fhearaibh Itaca, chum is gun dean sibh
dealachadh aithghearr o chéile gun fhuil co dhiùbh air a dòrtadh.”
Sin mar a thubhairt Aténe, ’s orra-san ghreimich glas-eagal,
agus le ’n uamhas-san leum na h-airm as an làmhan is thuit iad
uile gu léir, nuair labhair a’ bhaindia a guth. Chun a’ bhaile
thionndaidh iad, ’s miann orr’ bhith beò. Rinn Odusseus foighidneach, uasal
sgairt bha oillteil, ’s amhluidh mar iolair a sheòlas ’sna h-àrdaibh,
chrùb e ’s leum e. An sin chaith Mac Cronois a bheithir thein’ shùitheach
’s thuit i air beulaibh nigh’n liath-shùl an athar as cudhthromach cumhachd;
Labhair Pallas Aténe nan liath-shùl an sin ri Odusseus:


[TD 346]

“Ghineil Dieus, a Mhic Lartes, Odusseus nan iomadach innleachd,
stad ort ’s cuir bacadh air strìth cogaidh choitchinn air eagal ’s gum faodadh
corruich air dhòigh sam bith a bhith riut-s’ air Dieus ’s farsuing torann.”
Sin thuirt Aténe, ’s thug esan di ùmhlachd is b’ait e ’na chridhe.
Eatorra ’n déidh sin rinn Pallas Aténe, nigh’n Dieus, fear na targaid,
còrdadh, ’s i coltach ri Mentor araon an guth is an cruthachd.
