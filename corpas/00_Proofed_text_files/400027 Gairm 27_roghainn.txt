[TD 203]

Air An Spiris

GED a rinn sinn gàirdeachas ri Coimisean nan Croitearan anuair a chaidh a stéidheachadh, bha beagan de theagamh anns a’ ghàirdeachas oir chuala sinn mu choimisein eile. Agus anuair a theann Sir Raibeart Urchardan ri tighean oibreacha a thàladh chun na Gaidhealtachd bha eagal air móran againn gum beothaicheadh e a’ Ghaidhealtachd leis an aon làimh agus gum marbhadh e a’ Ghàidhlig leis an làimh eile. Oir chan eil dad as luaithe a mharbhas cànan na sluagh coigreach a thoirt ’na measg ann an àireamh cho mór agus nach gabh na coigrich sùghadh asteach do dhualchas na dùthcha chun am bheil iad a’ tighinn.

Ach faodaidh gu robh Sir Raibeart am beachd sùil gheur a chumail air a’ chùis sin. Chan eil e gu diofar. Oir tha fios is cìnnt againn a nise, agus aig Sir Raibeart cuideachd, nach toir luchd nan oibrichean móra air Galldachd hó-ró air a’ Ghaidhealtachd, agus gur e an rud mu dheireadh a nì iad roinn de ’n cuid maoin earbsa ri garbhlaichean a’ chinn a tuath.

Tha an Coimisean a nise a’ tionndadh ris na buidhnean Gaidhealach agus ris a’ Chomunn Ghaidhealach agus a’ fiachainn ri airgead airson oibrichean ùra a thogail á pòcaidean nan Gaidheal a tha air Galldachd no thall thairis. Chan eil dùil ri airgead bho ’n Chomunn Ghaidhealach. Tha a dhìol aig a’ Chomunn r’ a dhèanamh leis gach bonn ruadh a tha aige. Ach tha an Coimisean an tòir air comhairle bho ’n Chomunn agus a’ toirt cothrom do ’n Chomunn sùil a chumail air cor na Gàidhlige ann an àite anns an suidhichear obair sam bith.

Ach dé mu na buidhnean Gaidhealach eile, ann an Glaschu abraibh? Tha fios agus cìnnt againn gu bheil an deagh mhogan aig feadhainn dhiubh sin. Agus tha airgead saillte aig feadhainn aca ann an rudan leithid a’ Chlyde Trust. Saoil an gabh iadsan ris a’ chuireadh a thug an Coimisean dhaibh, agus an tog iad an cuid airgid gus a chur ann an obair bheag air choreigin air a’ Ghaidhealtachd. Mur a bheil creideamh aca-san anns a’ cheann a tuath gu dé an t-iongnadh ged nach biodh creideamh aig na Goill airgeadach!

Ach is e obair latha tòiseachadh. Agus is e cuideachd an t-eudach a ni treabhadh. Tha sinn an dòchas gun toir aon chomunn a’ chiad cheum, agus gun cuir e mìle no dhà ann an làmhan a’ Choimisein gus oidhirp a dheanamh am bad-eigin. Tha sinn cìnnteach gun tigeadh na tàlantan air ais ceithir agus cóig fìllte. Agus nan rachadh airgead nan céilidhean móra an taobh sin nach ann òirnn fhéin a bhiodh an sprogan a’ dol a phàidheadh ar teiceid airson mòd is cuirm chiùil.


[TD 205]

An t-Soitheach Fhrangach
BHO MHURCHADH MACLEOID (Crabhlastadh)

’S e àm cur an eòrna a bh’ ann anns a’ bhliadhna 1874, agus bodaich Chrabhlastaidh gu an dà shùil anns an obair, nuair a thainig an t-soitheach sheòlaidh bhrèagha sin asteach am bàgh fo an comhair.

Chunnacas i mar gum biodh i a’ dol a dh’ acrachadh anns a’ Pholl Ghorm eadar Crabhlastadh agus Carnis, agus nuair a shaoileadh a bha i air socrachadh sìos, chaidh na bodaich amach thuice le eathar beag.

Nuair a ràinig iad i agus a dh’ éigh iad rithe airson còmhradh a dheanamh, thuigeadh iad còmhradh bho bhodach na gealaiche cho luath ’s a thuigeadh iad an còmhradh a fhuair iad bho sgiobadh na soithiche. A leithid a ghlungail cha chuala duine a riamh—co-dhiùbh ’s e sin a shaoil na bodaich. Iadsan a’ slacadaich air a’ bheurla a b’ fheàrr a bh’ aca, agus a’ freagairt air ais dhaibh anall bho sgiobadh na soithiche coigriche, bha giobarais de nach deanadh iad bun no bàrr.

A’ mothachadh dhaibh an t-ainm a bh’ air an t-soithich, <eng>Marie of Dunkirk,<gai> smaoinich iad nach robh càil a dh’ fhios nach e Frangaich a bh’ unnda. Agus bha iad ceart. Nuair a thainig an Caiptean an àirde, bhruidhinn e riutha ann am Beurla. Thòisich e an uair sin a’ faighneachd airson acarsaid a b’ fheàrr na far an robh e.

Dh’ innis na bodaich dha mar a bha cùisean, agus thainig as, gun rinn e fhéin agus iad fhéin còrdadh, nuair a thigeadh an làn agus a bhiodh pailteas uisge aca, gun tugadh iad an t-soitheach asteach do an fhadhail gu Creag Réidhmoil.

Thill na bodaich air ais chun na coise-cruime agus chun na h-innearach, agus am fear nach robh deanamh smùidrich na b’ fheàrr na rinn e bho chionn iomadach là agus bliadhna, bha e dìreach an ainmeachas a bhith ’g obair, agus so uile ann am mionacas ri tighinn an làin agus toirt asteach na soithiche.

An uair sin bha iad cinnteach gum biodh rud a b’ fheàrr na am bùrn aca bho na Frangaich—rud a chumadh dòigheil iad agus amhran aca anull chun an ath latha.

Ach leis a’ mhì-shealbh, sùil d’ an tugadh ’s ann a bha an t-soitheach air fuasgladh bho a h-acair agus i a’ gabhail anull gu taobh eile a’ bhàigh gu Tràigh a’ Cheidhe ann an Carnis.

Ma bhà, lean sùil nam bodach i, agus nuair a chaidh i asteach eadar na sgeirean gu cluas na tràghad, gu’n deach i air, cho-dhùin iad gu robh rudeigin ann, agus amach a thug iad as a déidh.

Nuair a ràinig iad i, bha i air a sgòrradh asteach eadar dà sgeir dhuibh aig Ceidhe Charnis, agus i air a tolladh leis na toraichean agus an t-uisge air a leigeil innte.

Bha i ’na laighe còmhnard agus gun chàil air éirigh do dhuine. Bha i loma làn stuth agus far an robh i, bhiodh a’ chuid mhór dheth sàbhailte mur a h-éireadh an fhairge.

Chaidh fios mu deighinn gu Steòrnabhagh, agus thainig fios air ais, a gabhail ann an làimh agus na bha de stuth gun a mhilleadh innte a


[TD 206]

thoirt do àite sàbhailte agus luchd faire a chur air agus air an t-soithich fhéin mar an ceudna.

Rinneadh so, agus sin leis na bodaich a bha dol ’ga toirt asteach roimhe ’n sin do fhasgadh na Fadhlacha Móire. Chaidh an stuth a thoirt gu ceidhe an Tigh Stòir ann an Crabhlastadh agus duine a chur an urra ris. Chaidh sgiobadh na soithich a thoirt anall mar an ceudna.

Nuair a fhuaireadh amach mar a bha a’ chùis, ’s ann a’ dol an cois cabhlach iasgaich suas gu Inis Tile gu bhith frithealadh orra le biadh agus acfhuinn mar a bhiodh iad a’ feumachdainn, a bha dùil an t-soitheach a bhith air a dhol. Ach an àite sin ’s ann a ruith a Caiptean asteach i do bhàgh cho fiadhaich ’s a bha air an t-saoghal, agus na toraichean a chur innte. Dé na h-aobharan a bh’ aige airson so a dheanamh, chan fhaighisd amach.

Fad shia seachdainean, gu’n deach an t-soitheach a chàradh, bha na Frangaich a’ fuireach mar a b’ fheàrr a dh’ fhaodadh iad an sud ’s an so troimh ’n bhaile. Cha robh gainne air deoch—a h-uile seòrsa deocha a bha dol agus cha bu spìocairean iad fhéin leis a bharrachd. Nuair a bhiodh bodach air ceann a chromain a’ crìochnachadh na h-innearach no a’ tòiseachadh a’ pronnadh a’ bhuntàta, agus a thigeadh na Frangaich mun cuairt, amach a thigeadh pigidh beag á pòcaid-achlais na léine-guirme agus gheibheadh am bodach na steallagan ud gus mu dheireadh am biodh grùmhan laghach aige leis cho dòigheil ’s a bhiodh e ’ga fhaireachdainn fhéin air a thaobh stigh as déidh ùrachadh agus neartachadh an òil.

Rud eile d’ an tugadh an aire, agus a bha ’na mhór-annas anns a’ bhaile, ’s e sin na Frangaich a bhith toirt feum itheannaich as faoileagan a bhiodh iad a’ marbhadh leis a’ ghunna. Cha robhas air fhaicinn sa’ cheàrnaidh ud a riamh gus a sud, duine a’ deanamh brot air faoileag, agus ’ga h-ithe.

Agus cha b’ e gu leigeadh na Frangaich a leas e—bha gu leòr agus ri sheachnadh aca de an cuid fhéin, de na bha anns an t-soithich.

Bha seachdain agus seachdain a’ dol seachad, agus pigidh agus pigidh de ’n deoch ’s de ’n fhìon ’ga thràghadh. Cha robh comas air móran còmhraidh a thuigisd a dheanamh eadar na Frangaich agus na bodaich. Cha robh Frangais acasan agus cha robh Gàidhlig, no Beurla, aig na Frangaich.

Chithisd na Frangaich ’nan dithisean ’s ’nan triùirean a’ falbh troimh ’n bhaile—amach ’s asteach as na tighean, amuigh air na cnuic, agus shìos aig a’ chladach.

Là bha so, agus grunnan de chlann-nighean a’ cabadaireachd aig an obair astigh aig Rubha na h-Iodhlainn, có thainig ’nan lùib ach grunnan de na Frangaich. Ge be air bith dé an còmhradh a bh’ ann, no dé a thachair, amach a thug a’ chlann-nighean mar a bh’ aca. Ma thug, amach a bha na Frangaich as an déidh.

Ràinig a’ chlann-nighean, ’s an anail gus stad, tigh Peigi Dhòmhnaill, seann nighean gun phòsadh. Chuir Peigi suas air falach iad do dh’ uachdar an tighe, agus dh’ fhuirich i fhéin abhos airson coinneachadh ri nì sam bith a dh’ fhaodadh tighinn.

Ann am mionaid bha na Frangaich asteach m’a ceann, a’ faighneachd an robh a’ chlann-nighean ann an sud, no càit an robh iad. Bha Peigi


[TD 207]

ag àicheadh, ’s a’ splèinigeadh mar a dheadh aice air, ach an dràsda ’s a rithist, ann an cainnt nach tuigeadh na Frangaich, dh’ éigheadh i suas ris an fheadhainn a bh’ anns a’ chùl, “Balbh ann a shin fhéin an dràsda.” “Balbh far a bheil sibh.”

Thill na Frangaich amach gun duine fhaighinn, ach cha do chaill iad an amharas air tigh Peigi Dhòmhnaill.

An ceann greise, nuair a bha dùil aig a’ chlann-nighean gu robh na Frangaich air falbh agus a h-uile nì air sìtheachadh sìos, thainig iad amach. Ach mun robh fhios aca càit an robh iad, bha na Frangaich aca, agus fhuair am fear-sa dhiubh gréim air Anna Ruairidh, an tè bu shnoga a bha anns a’ chnap. Fhuair càch air teiche, ach bha Anna bhochd ann a shud aig an Fhrangach ’na ìnean, gun rian air faighinn as.

Nuair a chaidh tuigsinn nach b’ e dibhearsain idir a bh’ aig an Fhrangach, chaidh an naidheachd troimh ’n bhaile mar theine ris an fhraoch, agus chaidh smaoineachadh gum feumaisd a thighinn gu làmhachas-làidir mum faighisd an nighean as a làmhan.

Dh’ fheuch na Frangaich eile air mhìne ’s air chiùine ri toirt air a leigeil as, ach cha leigeadh—’s ann a bha e teannachadh rithe na bu mhotha ’s na bu mhotha.

Anull troimh an fheasgar chualas gu robh e leatha ann an tigh Mhurchaidh Thormoid, thall air a’ chnoc, ’s nach robh smuain sam bith aige air a leigeil fa-sgaoil. Bha feadhainn de na bodaich deiseil gu leòr airson asnaichean an Fhrangaich a chur troimh a dhruim, agus gu leigeadh e as i an uair sin, ach cha robh iad airson mìothlachd sam bith gu’m b’ fheudar dhaibh.

Mu dheireadh, anull eadar deich uairean agus meadhon oidhche, thainig bantrach Ruairidh, màthair na h-ighinne, asteach anns a’ ghal do an bhùth-ghreusachd aig Seòras MacLeòid, a bràthair-céile. “Am bheil dùil agad, a Sheòrais,” arsa ise, “nam biodh do nighean fhéin anochd a’ dol a dh’ fhalbh leatha aig Frangach, agus am fear nach maireann beò, eil dùil agad nach eireadh e amach airson a toirt bhuaithe?” “Dhèanadh e sin,” arsa Seòras, agus e a’ tilgeil an aparain dheth agus ag éirigh amach, e fhéin agus Dòmhnall Iain Ghràsabhaig—gille bha còmhla ris fo ’n aonta—agus bodaich a bha seanchas astigh còmhla riutha anns a’ bhùth ghreusachd.

Ràinig iad tigh Mhurchaidh Thormoid. Ach ge do ràinig, cha leigeadh am Frangach as Anna. “Bi thusa foighidneach, Anna. Biodh foighidinn agadsa,” theireadh Iain Mhurchaidh Thormoid. “Cia do làmh,” arsa Dòmhnall Iain Ghràsabhaig agus e a’ breith air làmh Anna.

Dh’ iadh na bodaich timcheall air an Fhrangach mar gum biodh iad a’ dol a reusanachadh ris, agus an uair a fhuair iad a aire air a tharraing air falbh rud beag bho an bhana-chuspair a bha e dol a dheanamh dha fhéin, thug Dòmhnall Iain Ghràsabhaig an spìonadh ud oirre amach as a làmhan, agus bha am Frangach deis. Chaill e Anna, agus chaill e gu bràth i.

Nuair a fhuair iad amach mu an chùis, bha na Frangaich eile cho duilich agus cho nàrach airson mar a chaill am fear ud dhiubh e fhéin timcheall air an nighinn, agus sin anns a’ bhaile a bha a’ nochdadh coibhneis dhaibh aig an àm agus iad ann an tìr choimhich.


[TD 208]

Ach bha an t-soitheach a nise air a toirt bhàrr na sgeirean agus air a càradh, agus i deiseil airson a dhol gu muir. Thàinig fios chun an sgiobaidh iad a bhith ’g ullachadh airson falbh, agus ann an là no dhà bha iad deiseil. Chaidh an stuth a chur air ais do an t-soithich—an acfhuinn iasgaich ’s na gnothaichean eile, agus na bha air fhàgail de an bhiadh agus de an deoch. Chaidh fear-iùil as a’ bhaile fhéin a thoirt leotha airson an t-soitheach a sheòladh sàbhailte fhad ’s a bhiodh i ri cladaichean Leódhus agus na Hearadh.

Shéid soirbheas fàbharach anuas bho bheanntan Uige, agus thog an t-soitheach Fhrangach an àirde a siùil. Sheòil i dòigheil amach am Poll Gorm agus amach an Linne mharbhteach, agus cha b’ fhada an ùine gu robh an sealladh mu dheireadh aig muinntir Chrabhlastaidh de an Mharie of Dunkirk.

Chuir i am fear-iùil air tìr air taobh an ear an eilein agus sheòil i fhéin air adhart a dh’ ionnsaigh na Frainge, an tìr as na dh’ fhalbh i.

Ri tìde fhuaireadh deireadh na sgeòile, agus b’ e sin, nuair a fhuair lagh teann na Frainge air ais ’na làimh iad, gun d’ fhuair Caiptean na soithiche cóig bliadhna deug de phrìosan, agus an iar-chaiptean a deugachadh math, airson an rud a rinn iad. Bha an cabhlach iasgaich shuas aig Inis Tile, ach cha do fhreasgair am Marie of Dunkirk orra mar a bha dùil.

Sin mar a chaidh do an t-soithich Fhrangaich a thainig asteach do bhàgh Chamus Uige anns a’ Mhàigh 1874.

Ann an àm math phòs Anna Ruairidh. Fhuair i duine ciallach, modhail, agus cha b’ e Frangach a bh’ ann, ach fear a mhuinntir a baile fhéin. Phòs iad agus bhaist iad, agus bha iad glé shona le chéile fad am beatha gu’n a bhàsaich iad ann an deagh sheann aois.

[Dealbh]
Uibhisteach ag ithe snèip (Calum MacFhearghuis)


[TD 210]

Duthaich Nan Iomadh Cainnt

(So an treas iomradh bho HANS WEBER air An Eilbheis, an dùthaich far an do rugadh e fhéin agus far a bheil e fhathast a’ còmhnaidh. Ann an so tha e a’ bruidhinn air Raetoroman, a’ chànan a tha dual do ghrunnan de ’n t-sluagh fhathast, caran mar a tha a’ Ghàidhlig dual do chuid de na h-Albannaich. Tha sinn a’ clò-bhualadh a’ mhap a rithist gus cùisean a dheanamh nas fhasa dhuibh.)

[Mapa]

AIR a’ mhap chì sibh an ceathramh cànan air nach tug mi móran iomraidh fhathast. Ann an glinn nan Alps, ann an Roinn Grison, tha fhathast 40,000 a bhruidhneas Raetoroman—mu 29 per cent de shluagh Grison. Tha mu 8,000 eile air feadh a’ chòrr de’n Eilbheis ach chan eil na Raetoromanaich uile a’ tighinn ach gu 1 per cent de shluagh na mór dhùthcha.

Thainig a’ chànan bhon t-seann Laidinn mar a thainig Eadailteis. Bha uair a bha i dual do roinn mhóir de ’n dùthaich, ach troimh na linntean tha Gearmailteis air sgaoileadh a deas agus eadhon asteach do ghlinn nan Alps. Cha robh litreachas no sgrìobhadh ann an Raetoroman gus an t-siathamh linn diag anuair a chaidh am Bìobull eadar-theangachadh, agus, anuairsin, bha Gearmailteis air àite Eadailteis a ghabhail—eadhon ann an Grison—mar a’ chànan anns am biodh laghanan agus rùintean an riaghaltais air an clò-bhualadh. A chionn agus gu bheil roinntean creideimh agus polataics ameasg an t-sluaigh tha còrr agus aon seòrsa de Raetoroman air a sgrìobhadh a nise.


[TD 211]

Ann an 1938, anuair a bha cùisean a’ tighinn cruaidh air feadh na Roinn Eòrpa agus a bhàtar a’ fiachainn ri gnàthasan nan sluagh beaga iarnaigeadh á bith, ghabhadh bhòt de na Suissich agus roghnaich iad Raetoroman a ghairm mar an ceathramh cànan nàiseanta, bus ris bus ri Gearmailteis, Eadailteis, agus Frangais. Ach cha do dh’ iarr na Raetoromanaich idir gun rachadh cànan riaghaltais a dheanamh de ’n cànan fhéin. Cha bhiodh sin coltach, oir chan eil i air a bruidhinn coitchionn ach ann am pàirt de aon chanton. Co-dhiùbh, riamh gu 1794 bhàtar a’ gabhail ri trì cànanan ann an Grison agus bha Raetoroman a’ faotainn an aon chothrom ri Gearmailteis agus Eadailteis ach cha bhiodh ciall laghanan agus riaghailtean a bhuineadh do ’n Eilbheis uile a chlò-bhualadh ann an Raetoroman.

Tha an aon cheist mu Raetoroman agus a tha mu ’n Ghàidhlig ann an Alba. Am mair cànan beò nach eil air a bruidhinn ach le dòrlach de ’n t-sluagh. Mar chànan sgrìobhte chan eil Raetoroman ach òg agus, taca ris a’ Ghàidhlig, chan eil dualchas mór sam bith air a cùl. Is e an rud as miosa a thaobh Raetoroman gu bheil meòirean dhith air fàs dealaichte bho chéile, air an sgaradh agus mar a tha iad bho chéile le beanntan corrach agus le glinn Ghearmailteach. Tha an dealachadh sin cho mór uaireannan agus nach tuig aon Raetoromanach fear eile. Tha eadhon dealachaidhean anns na gnèthean a tha sgrìobhte. A thuilleadh air an leabhar sgoile Gearmailteach agus an leabhar sgoile Eadailteach a dh’ fheumas Canton Grison a thoirt do ’n chloinn feumaidh iad cóig leth-bhreacan de gach leabhar Raetoroman! Is ann a tha a’ Ghàidhlig Albannach math dheth!

Carson nach deachaidh a’ chànan a thoinneamh ann an aon ghnè? Ach an gabh cànan sàbhaladh le fiachainn ri toirt air dara leth an t-sluaigh cànan an leth eile ionnsachadh? Agus is e sin a thachradh ann an oidhirp aon Raetoroman a dheanamh. Co-dhiùbh tha na Raetoromanaich seulaichte gur e an dòigh aca fhéin a tha ceart. An dearbh, can, na h-Eireannaich a chaochladh?

A thuilleadh air gach dligheadas a dh’ ainmich mi, cuimhnichibh gu bheil móran de na Raetoromanaich a’ togail orra agus a’ gluasad a dh’ àiteachan eile an aon rud agus a tha móran de na Gaidheil a’ deanamh na h-imrich a dh’ àiteachan anns nach eil a’ Ghàidhlig air a bruidhinn.

Ach a dh’ aindeoin sin uile, tha Raetoroman air adhartas mór a dheanamh agus tha a’ chànan glé bheothail an diugh. Tha móran de na h-oidhirpean a rinneadh a’ nochdadh toraidh.

An diugh, anns na ceàrnan far a bheil a’ chànan dual is ann troimh Raetoroman a tha gach cuspair eile air a theagasg anns na sgoiltean; tha Gearmailteis air a teagasg an déidh na ceathramh bliadhna gus gum bi a’ chlann Raetoromanach cho fileanta ri càch anuair a dh’ fhàgas iad an sgoil. Cho luath agus a ghabhadh ri Raetoroman mar an ceathramh cànan anns an Eilbheis chaidh ainmean nam bailtean agus gach comharra rathaid is eile a sgrìobhadh anns a’ chànan. Tha Raetoroman a’ faotainn a h-àite fhéin air an radio, agus, a nise, le VHF, bithidh cus a bharrachd chraobh-sgaoilidhean ann. Cha do thachair so gun mhóran saothrach agus is i a’ bhuidheann a rinn a’ mhórchuid de ’n obair Ligia Romontscha/Lia Rumantscha (An Comunn


[TD 212]

[Dealbh]
Obair-ghréis air aodach a’ chlann-nighean

Raetoromanach). A thuilleadh air a bhith a’ brosnachadh litreachais, dràma, ceòl, leabhraichean agus aon fhaclair sònraichte math airson an t-sluaigh aig a bheil a’ chànan, tha an comunn so cuideachd a’ strì gus toirt air feadhainn a thig asteach do na roinnean Raetoromanach a’ chànan ionnsachadh.

Fhuaras amach bho chionn fhada gur e an dòigh as fheàrr air a’ chànan a chumail beò ann an àiteachan far a bheil cunnart, sgoiltean òga a stéidheachadh agus Raetoroman a thoirt do gach sgoilear leana beag is beag araon anns na sgoiltean beaga agus anns na h-àrd sgoilean. Mar so tha a’ ghinealach ùr fileanta ann an cànan a bha an sinnsirean an impis a chall. Tha an rud do-chreidsinn a’ tachairt. Tha a’ chànan a’ tighinn beò ann an glinn a bha air an call gu tur; tha litreachas ùr a’ nochdadh ann an àiteachan far an robh Raetoroman marbh.

Agus a thuilleadh air a’ chomunn so tha buidhnean eile ann a tha a’ teagasg thuathanach òga agus a’ toirt cuideachaidh agus innealan


[TD 213]

dhoibh gus am brosnachadh gu fuireach aig an tigh. Tha eadhon <eng>labour exchange<gai> ann an àiteachan airson Raetoromanaich!

Tha móran de na Raetoromanaich bochd agus chan urrainn dhoibh móran airgid a thoirt do na buidhnean a tha a’ deanamh na h-oibreach. Ach tha sùil na h-Eilbheis gu léir air an oidhirp, agus tha am mór riaghaltas a’ toirt cuideachaidh airgid do Ligia Romantscha. Mar a thuirt aon fhear, agus e air a leamhachadh le beag strì an t-sluaigh, “dh’ fhaodadh na Raetoromanaich an cànan fhéin a leigeil leis an t-struth ach cha leig na Gearmailtich Suisseach leotha.”

Tha seòrsachan de Raetoroman air am bruidhinn an taobh amuigh de ’n Eilbheis fhéin, gu h-àraidh ann an ceann a tuath na h-Eadailt. Ann an glinn nan Dolimites tha mu 25,000 luchd bruidhne; agus tha mu 800,000 ann am Friuil aig ceann tuath an Adriatic. Bho dh’ fhalbh buaidh Mussolini tha riaghaltas na h-Eadailt a’ cuideachadh nam beag shluagh sin. Ann an 1955 bha cruinneachadh mór de Raetoromanaich ann am Friuili; ann an 1958 bha cruinneachadh de ’n aon seòrsa ann an Grison.

Ann an dòigh tha staid nan cànan anns An Eilbheis gealltanach ach, a dh’ aindeoin sin, tha an fhicheadamh linn anns a bheil sinn beò a’ bagradh air iomadh dualchas. Tha sluagh na h-Eilbheis a’ measgachadh. Tha Suissich Ghearmailteach, agus coigrich á dùthchannan céin cuideachd, a’ deanamh an dachaidhean anns gach ceàrnaidh de ’n dùthaich ’nan treudan—uaireannan uiread aca agus nach gabh iad sùghadh asteach do ’n t-sluagh air a bheil iad a’ cromadh.

Leana beag is beag ghabhadh na sgoiltean ris a’ chloinn, ach dé mu na mìltean de luchd oibreach a tha daonnan a’ gluasad an tòir air caitheamh beatha. Chan eil an roinn Fhrangach cho dona dheth oir tha i cho mór agus nach cuir na mìltean de shluagh ùr dragh oirre. Ach chan ionnan sin agus an roinn Eadailteach agus an roinn Raetoromanach. Ann an roinnean Tessin agus Grison tha na mìltean de luchd turuis air muin an t-sluaigh daonnan, agus chan e sin a mhàin ach tha móran fhoranairean a’ togail thighean far an dean iad còmhnaidh mìos no dhà no ’s dòcha nas fhaide. Agus an àite oidhirp a dheanamh air na coigrich sin a shùghadh asteach is ann a tha sluagh nan ceàrnan sin gu tric a’ fiachainn ri cànan an luchd tadhail a thogail. Fearas mhóra?

Gu dé am math a tha ann do ’n mhór riaghaltas fiachainn ris na cànanan as laige a neartachadh, agus dé am math a tha ann do luchd riaghlaidh nan Suisseach Ghearmailteach aontachadh ris an àrd riaghladh fhad ’s nach eil am fear aig a bheil Gearmailteis mar chànan aontaichte oidhirp a dheanamh e fhéin a dheanamh coltach ri sluagh an àite do ’n gluais e. Mar thà, tha a’ Ghearmailteis a’ sgaoileadh gu h-eagallach. So far a bheil an cunnart. Tha neart na h-Eilbheis, neònach ’s ged a tha e sin a ràdha, anns na roinnean a tha an taobh astigh dhith fhéin. Aon uair ’s gum falbh na roinnean sin cha bhi spiorad no dualchas no ciall ann an dùthaich nan Suisseach.

Facal mu dheireadh. So agaibh stiùireadh postail a’ Chomuinn Raetoroman. “Ligia Romantscha/Lia Rumantscha, Via della Plessur 47, Cuera/Chur, Switzerland”. Bithidh an oifis sin toilichte fiosrachadh sam bith a thoirt dhuibh mu chùisean a tha a’ buntainn ri Raetoroman.


[TD 214]

Smuaintean Air Iasgach
Le ALASDAIR MACUILLEIM

THA mise leughadh gach sgeul is leabhar Gàidhlig as urrainn dhomh fhaotainn, ach gu dearbh chan eil móran ann an clò idir. Tha mi smaoineachadh gur h-e so dòigh as fheàrr a bhith ag ionnsachadh gnathasan-cainnte ar teanga fhéin, gu h-àraidh mas e fear-ionnsachaidh a bhios ann, mar a tha mise.

Ach air cho gann ’s gum biodh na leabhraichean iad fhéin, tha sgeulachdan mu iasgach nas gainne buileach. Chan eil mi a’ ciallachadh iasgach na mara, ach iasgach lochan beanntan na h-Alba—spòrs as teòma agus as sona a tha ann.

Tha mi a’ cur sìos na smuaintean sin ann an dòchas gum brosnaich iad fir eile gu facal a sgrìobhadh mu’n chuspair ghrinn, ealanta so. Feumaidh gu bheil geamair no dhà anns a’ Ghaidhealtachd aig a bheil sgeul ri innseadh no teagasg ri thoirt air <eng>“angling”<gai> mar a their iad sa’ Bheurla—An t-Seòltachd Chaomh.

Mar a tha fios aig a h-uile duine tha pailteas lochan anns a’ Ghaidhealtachd eadar mór is beag, eudomhainn is domhainn, agus tha bric anns a’ chuid as motha dhiubh, ach is e lochan snoga nam beann as fheàrr leam, agus càite air bith san t-saoghal am faigh sinn adhar cho fìorghlan no sealladh cho bòidheach ’s a gheibh sinn air loch beinne ameasg bòidhchead àillidh ar dùthcha fhéin?

So, ma tha, mo chiad smuain. Rach gus an loch as fhaide as! Mar as motha an t-astar bho rathaidean is ann as fheàrr a bhios an t-iasgach. Is fhiach e a’ choiseachd agus am fallus, oir chan eil na lochan sin air an iasgach cho tric. Ach feumaidh tu sùil a thoirt do’n treallaich a bhios agad, agus an t-astar cho fada, agus mar as tric an t-slighe cho garbh. Na toir leat ach na tha feumail, agus biodh cuimhne agad gu bheil e fada nas fheàrr nì sam bith a ghiulain anns an aon mhàileid air do dhruim na a bhith coiseachd thar monaidh le poca an sud ’s an so, agus do làmhan làn de shlatan is de chòtaichean is mar sin air adhart.

Tha mise mi fhéin a’ cleachdadh <eng>“Rucksack steel-frame”<gai> a tha socrach ri giùlain; tha a h-uile nì feumail a’ dol astigh ’na broinn, agus tha mo làmhan saor.

Dé an uidheamachadh air am bi feum agad? Anns a’ chiad àite, slat. Chan eil feum air slat fhada throm. Nì tè eadar naoi agus deich troighean air fad a’ chùis ceart gu leòr, oir chan eil feum, anns a leithid so de dh’ iasgach air driamlach fhada thilgeadh amach.

A nis, <eng>reel<gai> math agus castaichean nylon. The mise a’ cleachdadh nylon an còmhnaidh agus e cho saor, agus aig deireadh na bliadhna tha mi ’gan tilgeadh air falbh agus mar sin chan eil iad a’ bristeadh nuair a thig an t-iasg orra—nì a tha cumanta gu leòr le seann chastaichean. Ach feumaidh fios math a bhith agad air na snaimean airson nylon.

Feumaidh cuileagan a bhith agad cuideachd, agus tha mi cinnteach nach teid thu fada am mearachd leothasan a leanas: air an earball, <eng>“Teal is Green”, “Peter Ross”, “Grouse is Claret”<gai> no <eng>“Greenwell’s


[TD 215]

Glory”.<gai> Air a’ chiad <eng>dropper “Wickham’s Fancy”, “Woodcock is Mixed” no <eng>“Cinnamon is Gold”<gai>. Air a’ bhob, <eng>“Blue is Black”, “Butcher”, “Soldier’s Palmer”<gai> no “Zulu”.

Is e as fheàrr an tè as robaiche a chur air a’ bhob agus a cur gu dannsadh air uachdar an uisge le grad bhuille de’n t-slait, agus ma bhios gaoth mhath ann is fhiach “Loch Ordie” beag fhiachainn air a’ bhob. Ach bheirinn an sanas so ann a so. Leis a leithid so de dh’ iasgach na buail ro luath. Air do shocair, agus nuair a dh’ fhairicheas tu truime air an driamlach, buail gu cruaidh.

A thaobh meud nan cuileagan, tha mi smuaineachadh gur h-e àireamhan 14 gu 10 as fheàrr. A dh’ aindeoin na their iad mu chuileagan móra, tha mise a’ moladh nan cuileagan beaga. Rud eile ann a so agus mi a’ bruidhinn mu dheighinn nan cuileagan. Mur a bi na bric ag itheadh air uachdar an locha idir, bithidh iad ag itheadh fo’n uachdar, agus uime sin as fhiach ‘dùblachadh’ fhiachainn, no peilear beag luaidhe a chur air a’ chast a chum ’s gum bi na cuileagan a’ dol fodha. Tha a leithid so de dh’ iasgach math cuideachd ma bhios là trom ann, ach tha mise air faighinn amach gur h-e là brèagha le gaoith mhath as fheàrr airson iasgach lochan na Gaidhealtachd.

Tha na bric mar as àbhaist ann an uisge eudomhainn, agus is e so àite as fheàrr gu iasgach, gu h-àraidh ma bhios na tuinn a’ bristeadh air tràigh chlachach, agus ma bhios cop an àiteigin air uachdar an locha: tha na h-àiteachan sin math do bhrìgh gum bi na cuileagan agus biadh bhreac de sheòrsa eile air an glacadh anns a’ chop, agus bithidh bric mhóra ann a so gu math tric a’ lorg bidhe.

Is fheàrr leam iasgach a’ bhàta, oir tha na lochan sin mar as trice air an cuairteachadh le mòine, agus chan eil e furasda no sàbhailte a bhith seasamh faisg air na bruachan. Mur a bi bàta ann idir, agus gur fheudar dhut a dhol troimh ’n uisge, tha brògan math le tacaidean fada nas fheàrr na <eng>wellingtons,<gai> oir tha iad sin cho sleamhainn agus tha iad ro throm an giùlain cuideachd. Coma leat na stocainnean fliuch.

Is glan da rìreadh là a chur seachad air loch mar so, agus móran bric a ghlacadh. Ach ged nach biodh iasg agad idir is fhiach an obair e airson na sgeulachdan a dh’ innseas tu mu’n fhear a fhuair as.

[Sanas]


[TD 216]

Na Sithichean
Le NIALL MAC GILLE SHEATHANAICH

AN déidh dhomh m’òraid air na Sìthichean a liubhairt do bhuill na Céilidh, aig toiseach an Dàmhair so chaidh, thachair fear-eòlais rium air mo thurus dhachaidh agus anns a’ chòmhradh a bha eadarainn dh’ innis mi dha ciod a thug do’n bhaile mhór mi agus cuspair m’ òraid. Thug e soilleireachadh dhomh, ma dh’ fhaodas mi am facal sin a chleachdadh, air na daoine-sìthe, mar a b’ aithne dhàsan e. An uair a bha an Ròmanach, Agricola, a’ cur a’ mhór chuid de Albainn fo cheannsal cha robh anns na nàistinnich ach daoine beaga an coimeas ris na fir-fheachd aige fhéin. Bhiodh iad a’ teicheadh roimhe agus ’gam falach féin air. B’ iad so na Piochdaich, mar theirear riutha. Agus tha eachdraidh a’ dearbhadh gu robh iad da-rìreadh beag ’nam pearsa agus gum b’e an àitean comhnaidh brùighnean, uamhan is tuill fo thalamh. Bha mo charaid ag ràdh gum b’ ann ré na h-oidhche a bhiodh iad a’ gluasad amach a dheanamh obair àitich, cur is buain agus creich. B’ e sin a b’ aobhar do ’n ainm a thugadh orra, na daoine-sìthe. Theagamh gun cuir so luchd sgrùdaidh eachdraidh gu rannsachadh agus gun cluinn sinn bhuapa uaireigin. Tha mise a’ tairgsinn sgeul mo charaid mar Roimh-ràdh do na leanas a sgrìobh mi mu dheich bliadhna fichead air ais.

Ameasg nan Ceilteach gu h-iomlan, agus tomhas mór de chinnich eile, bha buaidh anabarrach aig an t-saobh-chreidimh so air cridheachan an t-sluaigh. Bha iad a’ creidsinn an làn da-rìreadh gu robh dream de dhaoine beaga ann a bha, ann an tomhas, neo-thalmhaidh. Is ionnan ainm do’n treubh bhig so an Eirinn is ann an Albainn, agus tha rìoghachdan eile anns an Roinn Eòrpa, nach ruigear a leas ainmeachadh, a bhaist iad air an aon sloinneadh.

Air feadh a’ mhór chuid de Ghàidhealtachd na h-Alba air an là diugh tha sluagh, am bitheantas, air an t-saobh-chreidimh so àicheadh, ach tha fathast cuid a’ cleachdadh nan dearbh earalan a bha aig an sìnnsir; co-dhiùbh is ann a’ cumail suas an t-seann nòis a tha iad, no ann an dìomhaireachd an cridheachan, a’ creidsinn anns na sìthichean, chan eil math a ràdh. Air an làimh eile tha a’ mhór chuid dhiubh a’ creidsinn gu robh sìthichean ann; gu feumar, co-dhiùbh, gu robh rudan neònach a’ tachairt anns na linntean a dh’ fhalbh, air neo nach biodh aithris orra.

Ged a tha mùgh sgeòil aig gach sgìre mu an deighinn chan eil a h-aon diubh calg dhìreach an aghaidh a chéile; chan eil ann ach atharrach aithris air pratan is cleas nan daoine beaga.

Bha ar n-athraichean uile de’n bheachd gu robh iad mac-samhail an duine choitcheann ann an cruth is an dreach ach gu robh iad fìor bheag ’nam pearsa, na bu lugha na naoidhean; gu robh iad ’nan luchd-ceàird ealanta agus ro dhéidheil air ceòl is dannsadh; an uair a bhiodh iad ’nam brùighean féin gum b’ fhearas-chuideachd an saoghal dhaibh.

Thug iad orra na daoine-sìthe a chionn agus gu robh an gluasad cho


[TD 217]

sàmhach agus gur ainmig a chluinnear iad. Cha robh iad tric ri fhaicinn ach leòsan aig an robh buidseachd no taibhsearachd. Thigeadh is rachadh is cha chluinnte an ceum; bha a’ mheirle air a deanamh cho sàmhach is nach b’ urrainnear a bhith am faicill orra. Dh’ fhaodadh am fear-turuis a bhith a’ leigeil analach air bruaich an t-sruthain chiùin a’ gabhail iolla ris an uisge a bha, gu mall, a’ siubhal gu tràigh. A’ suathadh falluis bhàrr a ghnùise togaidh e a cheann agus faicear bean-shìth mu choinneamh air an taobh eile. Dh’ fhalbhadh i a cheart cho iongantach mar gun sluigeadh an talamh i. Rachadh iad asteach do thigh troimh tholl na h-iuchrach, no anuas troimh an luidheir is cha bhiodh fios gu robh iad air chéilidh gus an éireadh sgiorradh do neach de ’n teaghlach, no gu rachadh bó no each as an amhaich ri creig. Nan tàrladh dhaibh a bhith air an ruagadh cha chluinnte fuaim an cas air ùrlar no air feur; ni mù a bha iad a’ leaghadh as mar thannasg, ach a’ gluasad air uachdar fuinn mar ite roimh an oiteig as caoine.

Is ainmig eilean, no sgìre, anns nach eil àite air ainmeachadh orra, agus neach air bith a bheachdaicheas gu geur, toinisgeil air Sìthean, chì e gu bheil eadar-dhealachadh eadar a dhath is a dhealbh bho àitean eile mun cuairt. B’ e so àite còmhnaidh nan daoine beaga, tolman uaine, móran, móran nas uaine is nas bòidhche na àite air bith mar astar dha.

Tha, mar an ceudna, ionadan còmhnaidh air an ainmeachadh orra, àrd anns na monaidhean agus an uamhan an cois na mara. An t-àite as ainmeile an Diùra a thaobh shìthichean is e an Cnoc Breac is ainm dha, ach tha a chuid fhéin de mhìn-fheur uaine mun cuairt a’ chnocain so cuideachd. Aite eile a bha iomraiteach aig na seann daoine, Lag a’ Bhile, faisg air an acarsaid, Bàgh nan Gall.

Tha creagan air an comharrachadh amach an cuid a dh’ àitean mar ionadan tàimh nan sìthichean. Tha aon àite sònraichte far an robh iad a’ fuireach agus a tha cho lom chòmhnard is gum b’e claigeann eich an aon àrdan a bha ri fhaicinn. Bhàtar ag ràdh gum b’ e slocan nan sùil a bu shimilear do bhrùgh nan sìthichean.

Bha na brùighean air uairibh fo sheilbh aon teaghlaich; air uairibh eile bhiodh sluagh mór a’ còmhnaidh annta. Dìreach mar a ni muinntir nam bailtean móra aig àm Samhraidh, rachadh iad air imrich an uair a chitheadh iad iomchuidh, air uairibh a’ dol turusan fada gu tolmain a b’uaine agus a bu shìochaile. Theireadh iad an uair a ruigeadh iad an dachaidh ùr:—

“Ged is math an cala dh’fhàg sinn,
Guma feàrr an cala fhuair sinn.”

Tha beul-aithris is eachdraidh ag innseadh gu robh iad air an sgeadachadh ann an trusgain uaine. Anns an Eilean Sgitheanach, ged a bha a’ bhean-shìthe an éideadh uaine bha na fir a’ caitheamh aodaich iomadathach mar an nàbaidhean talmhaidh. Is e na daoine beaga ruadha a theireadh na Sgitheanaich riutha a’ ciallachadh gum bu chrotal a bhiodh orra mar bu trice. Bha còtaichean caiteineach air na mnathan agus curraicean preasach neònach. Bha bonaid bhiorach ghorm air na fir, agus ann an aon de òrain an leannain-shìth bha i ag ràdh gu robh “fàileadh cùbhraidh nan ùbhlan meala de churrac a leannain.”


[TD 218]

[Sanas]


[TD 219]

Am bitheantas bha iad uireasbhuidheach ’nam pearsa. Ann am Muile, is àitean nach eil fada uaithe, bha an sluagh ag ràdh gu robh an leth chuinnlein dùinte. An gobhainn sìth a rinn claidheamh Fhinn MhicCumhail—Mac an Luin nach d’ fhàg riamh fuidheall bheum—nach robh ann ach aon ghlog-shùil ghruamach an clàr aodainn. Dh’ aithnichte a’ bhean-shìth leis cho gionach is a dh’ itheadh i—mar bhó an gart. Bha aon tosg mór an aodann a beòil agus i gun chuinnlein idir. Cha tugadh i cìoch do a naoidhean féin, agus mar sin bhiodh i a’ suaip ri mnathan còire a’ bhaile.

Mar a thubhairt mi cheana bhiodh iad ris gach ceàird is ealdhain. Bha crodh, coin is airm aca. Bha iad am feum bìdh, aodaich is cadail; is bha iad buailteach do ioma galar agus ghabhadh iad marbhadh. Bha iad cho coltach ’nan caitheamh-beatha ris a’ chinne-daonna agus gun deach, uair is uair, an cur air mhisg. Iadsan a chaidh asteach do am brùighean chunnaic iad na mnathan a’ snìomh, a’ figheadh, a’ bleith mine, a’ fuinneadh, a’ còcaireachd, a’ maistreadh is ri geadhachail eile. Bhiodh na fir a’ cadal, a’ dannsadh is ri fearas-chuideachd, no ’nan suidhe mun cuairt an teine air meadhon an ùrlair, mar bhuidheann cheàrd. Air uairean bhiodh a’ bhrùigh falamh; iadsan air falbh ag iarraidh cobhartach no aig cuirm-chiùil an àiteigin. Bha na mnathan, a ghnàth is gun tàmh, a’ seinn aig an obair, dìreach mar a bhiodh ar mnathan fhéin aig snìomh is calanas.

Tha ràithean fleadhachais àraidh aca agus tha na cuirmean sin air an cumail le mór ghreadhnachas anns na brùighean as mò. Tha an fhàrdaich air a lasadh suas gu deàrrsach is na bùird cùirnichte le soithichean òir is airgid lainnearach. Tha neach air bith o’n taobh amuigh a theid air chéilidh orra aig àm cuirme mar so air a dheagh ghabhail aige. Gheibh e biadh is deoch is tha a shlàinte air a h-òl gu feadanach. Tha gach nì anns a’ bhrùigh rìomhach os cionn breithneachaidh, agus tha daoine gu tric air an gluasad cho mór leis gach greadhnachas is eile agus nach eil an oidhche fhada ach mar mhionaid na h-uarach. Tha iad a’ gabhail cuid anns an fhearas-chuideachd is chan fhairich iad an ùine a’ dol seachad. Tha am biadh cho sòghar, an t-éideadh cho àlainn, an ceòl cho binn is an dannsadh cho aotrom shiùbhlach is a chaidh riamh a bhreabadh air ùrlair clàraidh. Gidheadh chan eil anns a’ ghreadhnachas agus anns an t-sòlas ach samhladh is dalladh air faireachdainn. Tha sinn fhéin, le ar cùraman, saothair agus trioblaidean, móran nas sona dheth, agus is truagh iadsan da-rìreadh a gheibh na daoine beaga fo an cumhachd, agus a thréigeas an crannchur saoghalta airson an comunn is am fearas-chuideachd. Tha daoine glice ag ràdh nach bu chòir do neach facal a ràdh gus an tig e amach, agus air chor air bith gun bhiadh itheadh, no deoch a bhlasad, an cuideachd nan sìthichean. Tha sin, mar mhóran eile de ràdhan nan daoine glice, nas fhasa a ràdh no a dhèanamh. Am fear a dhiùltas an aoigheachd gheibh e, gu grad, taobh amuigh na còmhla. Am fear a shuidheas aig bòrd leo caillidh e an dà chuid an toil agus an comas tilleadh air ais gu comunn dhaoine; tha e gun mhothachadh air cùrsa tìm, is faodaidh e a bhith an sin bliadhnachan is linntean gun fhios da. Tha móran a dhìochuimhnich iad fhéin san dòigh so a tha leis na sìthichean fhathast!


[TD 220]

Cha chualas riamh ceòl as grinne agus as binne na an ceòl a dh’ éireas á sìth-bhrugh agus chan eil inneal ciùil aca ach a’ phìob-mhàla. Cha robh e an comas neach riamh torman a ghleusadh cho fonnmhor, no feadan a chluich cho siùbhlach, mura tugadh iad fhéin an cumhachd sin dha. Chuala sinn uile e air a ràdh gum b’ e clàrsair Eadailteach á baile beag do am b’ ainm Cremona a bha anns a’ cheud Mhac Criomain, agus tha fios againn uile cho iomraiteach is a bha an dream sin airson an comais mar phìobairean. Cha b’ ann bho ’n Eadailteach a thug iad a’ bhuaidh sin idir ach bho na mnathan-sìthe Sgitheanach.

Bha a’ chiad phìobaire ainmeil dhiubh so air a chur gu maighstir ciùil a dh’ ionnsachadh na pìoba agus thachair ann an ùine glé ghoirid ’na dhéidh so gu robh co-fharpais phìobaireachd ri bhith aig banais àraid anns a’ choimhearsnachd, agus dh’iarr MacCriomain cead air a mhaighstir gu dol ann ach dhiùltadh e. Rinn e suas inntinn gu rachadh e ann co-dhiùbh agus thàrr e as leis fhéin, a’ gabhail ath-ghoirid thar a’ mhonaidh.

Air an t-slighe thàinig e gu sìth-bhrugh agus ghabh e asteach. Cha robh roimhe ach seana-bhean a bhruidhinn gu coibhneil ris, ag ràdh gum b’ aithne dhi ceann-fàth a thuruis, agus air dha gealltainn gu rachadh e leth buidhne is calldach leatha thug i dha feadan dubh. Thuirt i ris an uair a chuireadh e an seannsair so anns a’ phìob gun tugadh e bàrr air a mhaighstir is air gach pìobaire eile a bhiodh ann. Thuirt i ris, mar an ceudna, gu robh i fhéin agus a cuideachd a’ dol air imrich bho ’n bhrùgh so ach nan tigeadh e air oidhche shònraichte a dh’ ainmich i, gum biodh ùine aca air leasan a thoirt dha. Rinn MacCriomain òg a réir comhairle na caillich agus cho fad agus a dh’ fhan am feadan dubh anns an teaghlach cha tugadh bàrr air pìobaireachd Chloinn MhicCriomain.

Bhon a bu daoine sunndach na sìthichean tillidh sinn air ais tacan eile a bheachdachadh air an aighear. B’ e an t-àm a bha iad a’ cumail nan oidhchean móra sùgraidh so, an oidhche mu dheireadh de’n ràithe, mar a theireadh na seann daoine—a h-uile ceann ràithe—agus gu h-àraidh oidhche roimh Bhealltainn agus oidhche roimh Shamhainn, is e sin toiseach an t-Samhraidh agus a’ Gheamhraidh. Air an oidhche so, agus oidhche Di-haoine agus oidhche Challainn, bhiodh iad ri falbhan bho an àitean còmhnaidh agus neach air bith a bhiodh amach, gun a bhith ’na fhaicill orra, bheireadh iad dhachaidh e is chan fhaicte a dhubh no a dhath tuille.

Air oidhche Di-haoine rachadh iad asteach do na tighean, gun athadh gun nàire, agus bha cuid dhiubh cho dalma agus gun togadh iad an ceann as a’ phoit a dh’ fhaicinn ciod a bha aig bean an tighe airson na suipearach. Ma bha sgeul-shìthe ri h-aithris air an là so, dh’ fheumte tòiseachd mar so—“Beannachd ’nan siubhal is ’nan imeachd, ’s e an diugh Di-haoine ’s cha chluinn iad sinn.” Chumadh so an droch rùn gun tighinn air fear-aithris na sgeulachd. Cha robh mar fhiachaibh air neach an là ainmeachadh ach anns an dòigh ud no “latha a’ bhaile ud thall.” Bha eagal corruich nan sìthichean ’gan cumail gun sgeanan fhaobharachadh air Di-haoine. Tha seann ràdh ann mar so:—

Dùin an uinneag a tuath
’S gu luath an uinneag a deas,


[TD 221]

’S dùin uinneag na h-àirde ’n iar
Cha tàinig olc riamh bho’n àirde ’n ear.

Theireadh na seann daoine nach tàinig na sìthichean riamh bho’n àirde ’n ear ach an uair a bhiodh iad a’ tilleadh air an ais gu an dùthaich fhéin.

Cha ghabhadh iad cumail amach as na tighean mur biodh am bonnach mu dheireadh, am bonnach fallaid, air a bhristeadh, no toll air a chur ann, no guaillean dearg air a chur air uachdar. Dh’ fheumadh uisge nigheadh nan cas a bhith air a thilgeil amach, an teine a bhith air a smàladh gu ceart, agus am bann a bhith air a thilgeil bhàrr na cuibhle. Dh’ éibheadh iad aig an dorus, “bonnach beag boise, gun bhloigh gun bheàrn, éirich is leig sinne asteach.” “Chan urrainn dhòmhsa,” arsa ’m bonnach beag, “tha toll annam agus éibhleag dhearg air mo mhuin.” Dh’ éibh iad air uisge nan cas, ach fhreagair e á àiteigin nach b’ urrainn dha, gun deach a thilgeil amach. Dh’ éibh iad air bann na cuibhle, ach fhreagair esan gun do thilg bean an tighe bhàrr na cuibhle e is nach robh e ’na chomas car a dheanamh. Dh’ éibh iad air an teine ach chaidh esan a smàladh gu diongmhalta is mar sin chan fhaigheadh iad asteach air an turus so.

B’ ann a chumail nan sìthichean amach a thòisich daoine air crochadh badan de ’n chuilionn chaomh—rìgh an fhiodha—an sud ’s an so air feadh an tighe Oidhche na Callainne. Bha a’ Mhaighdean Bhuana airson a’ cheart nì. Tha fios aig gach neach mar a bheir an tuathanach dhachaidh an dlòth mu dheireadh de’n choirce, agus gun gabh bean an tighe, no aon de na nigheanan, dragh mór gu a h-éideadh suas leis gach ribinn as rìomhaiche na chéile. Is e am fasan ùr Maighdean Bhuana a bhith aig gach tuathanach is croitear, ach roimhe so b’ ann aig an fhear a chrìochnaicheadh mu dheireadh a bhiodh a’ Chailleach, mar theireadh cuid, agus dh’ fheumadh esan a crochadh ’na thigh fad là is bliadhna agus, ma b’fhìor, chumadh sin an toradh gun falbh leis na sìthichean.

B’ e biadh nan creutairean beaga so an toradh a gheibheadh iad bho bhàrr, bho bhainne is an leithidean sin. Cha bhiodh ach samhladh gun bhloigh, gun smuais air fhàgail aig daoine. Cha robh sàsachadh anns a’ mhin, cha tigeadh uachdar, no bàrr, air a’ bhainne is cha tigeadh ìm air muigheadh. Ainmhidh air bith a rachadh le creig bu leòsan a thoradh, agus am bainne a rachadh a dhòrtadh eadar am bàthaich is an fhàrdaich, bu leò sin le còir dhligheach. Bha biadh sònraichte aca air nach blaiseadh daoine agus b’e sin am brisgean agus cuiseagan an fhraoich. Bhleóghnadh iad eilid nam beann agus gobhar nan stùc. Ghabhadh iad an sàth de luibhean na machrach agus de mhin eòrna. Theagamh gum bu chòir dhomh innseadh gur e am brisgean an luibh gheal a thionndaicheas an crann treabhaidh an uachdar san Earrach. Bhon is luibh e nach cinn ach fo’n talamh faodar a bhith cinnteach gun gabhadh na sìthichean còir air.

Neach air bith a shuidh gu cuirm ann am brùgh nan daoine-sìthe, ged bu mhiannach, sòghar i an dreach, an déidh altachaidh cha bhiodh mu choinneamh ach salachar. Ge bè air bith an càirdeas a bha aca ris an taobh eile, cha robh co-chomunn aca ri luchd aidmheil a’ chreidimh Chrìosduidh co-dhiùbh. Iadsan a bha am fàbhar aca bheireadh


[TD 222]

iad dhaibh nì air bith a mhiannaicheadh iad, ealantachd air ceòl no ceàird sam bith, crodh is buar agus eadhon clann bheaga a ghoideadh iad airson a’ ghnothaich bho chuideigin eile. Chumadh iad an spréidh as a’ ghart rè na h-oidhche agus bheireadh iad cuideachadh mór seachad an àm Fogharaidh. Nan glacadh gobhainn, no fear-ceàirde sam bith, iad ag obair le an cuid acfhuinn, agus bha iad glé bhuailteach dhe sin, dh’ ìocadh e asda a’ Cheàird Chomuinn; is e sin gun tigeadh iad ’ga chòmhnadh an uair a bhiodh feum aige orra. An obair a rachadh fhàgail gun dèanamh am feasgar roimhe bhiodh i ullamh deas an là-ar-na-mhàireach. Gidheadh anns na h-uile cor rachadh toradh an tiodhlacan, luath no mall, ’nan cuirp féin. Ge bè air bith a’ ghibht a bheireadh iad seachad bha olc is breamas ’na lorg. Chan iarradh duine glic sam bith aona chuid an cuideachd no an coibhneas.

Bha aon de Thriathan Dhubhairt bliadhna bha sud ’s a roimhe air dheireadh le obair an Fhogharaidh is bha eagal air gun cailleadh e am bàrr gu buileach le cion bhuanaichean. Chuir e teachdaireachd air feadh Mhuile gu h-iomlan airson luchd-oibre agus ameasg na thairg iad féin bha sean bhodachan beag, agus cha robh a dhìth air de thuarasdal ach làn sìoman connlaich de ’n arbhar an uair a bhiodh an obair ullamh. Cha do shaoil Mac Gilleathain móran de ’n bhodachan, ach bha buanaichean gann is an obair feumach agus dh’ fhastaidh e am bodach air an tuarasdal bheag a dh’ iarr e. Chuir e am bodachan còmhla ri bodach is cailleach eile air iomaire leo féin is thuirt e riutha gun iad a ghabhail amhuil sam bith ged a bhiodh iad air dheireadh air càch, iad ’ga ghabhail air an socair ’s gun iad féin a shàrachadh. Cha robh iad fada an gréim an uair a chuir am bodach beag am bodach is a’ chailleach eile a dheanamh bhann is bha an iomaire buainte mun robh càch letheach, is cha ghabhadh coire faotainn do ’n dòigh anns an do rinneadh an obair. Cha dealaicheadh Mac Gilleathain ris a’ bhodach gus am biodh a’ bhuain seachad, agus thairg e tuille tuarasdail dha ach cha ghabhadh mo laochan ach ris a’ chùmhnanta. An uair a chrìochnaicheadh a’ bhuain thòisich am bodachan air lìonadh an t-sìomain agus theab ’s nach gabhadh e lìonadh. Mu dheireadh cha robh sguab air fhàgail air an achadh, am mulan no an sabhal nach robh san eallaich. Thuirt e gum fóghnadh sud aig an àm, theannaich e an sìoman is air a mhuin tilgear an eallach. Bha e a’ tarraing air falbh an uair a ghlaodh Mac Gilleathain gu h-eudòchasach—“Di-màirt a threabh mi, Di-màirt a chuir mi, Di-màirt a bhuain mi, ’s a thì a dh’òrdaich na trì Màirt, na leig na bheil san ròpa uamsa.” “Làmh t’athar ’s do sheanar ort,” thuirt am fear beag, “bha feum agad labhairt,” is thilg e dheth an eallach is chan fhacas tuille e.

Bha seann duine còir ann an Còrnaig an Tiriodh is chaidh e amach a chur na croite. Bha e gann de shìol ach chuir e am beagan a bha aige ann am plàdar, seòrsa cléibh tha mi an dùil; chàirich e an iris thar a ghuaillibh is thòisich e. Bha mac dha a’ cliathadh a’ ghruinnd as a dhéidh is bha iongnadh mór air nach robh an sìol a’ teireachdainn. Mu dheireadh thuirt e rudeigin ri a athair mu ’n mhìorbhuile so, agus is i an fhreagairt a fhuair e, “Droch còmhdail ort. Carson a labhair thu? Chuirinn crìoch air a’ chroit nan do chùm thu do theanga”. Ghabhadh a’ chroit mu cheithir uiread de shìol ’s a bha aig an duine gu léir.


[TD 223]

A réir an t-seanfhacail, bha toirt is iasad dol riamh feadh an t-saoghail, agus bha an cleachdadh so aig na daoine beaga cho math ri càch. Bha iad an còmhnaidh a’ faotainn coingheal mine bho dhaoine agus bho an cuideachd féin. Bha iad math gu pàidheadh an cuid choingheil, ach b’ i min-eòrna a bheireadh iad seachad airson min-choirce agus phàidheadh iad sin dùbailte. Nan cuirte a’ choingheal so ann an soitheach leatha fhéin cha teirigeadh i gu bràth, cho fad ’s nach leigear ris màs an t-soithich. Cha ghabhadh iad air ais ach na thug iad seachad, agus tha so coltach ri daoine eile, onorach, urramach am follais ach air atharrach an uair nach eil sùil gheur orra.

Bha fear an Ile a bhiodh a’ faotainn coinghealan uatha, ach thòisich e air tuille ’s an tomhas fhàgail aig dorus a’ bhrùighne, is cha robh gnothach aca ris tuille.

An uair a dh’ fhàgas iad an dachaidh ’nam buidhnean tha iad a’ siubhal ann an cuairt-ghaoith. Tha gleanntan is coireachan na Gàidhealtachd làn de na h-ioma-ghaothan so, agus tha sin soilleir gu leòr ri thuigsinn leis mar tha na beanntan is na monaidhean air an suidheachadh. Air latha ciùin Samhraidh chìte connlach, itean is duslach ag éirigh mar gum b’ ann air sgiathan a’ siubhal seachad ’s gun deò á adhar. Theireadh na seann daoine “oiteag sluaigh” ri so, “a’ gluasad air chuiseagan treòrach.” Leis a’ bhròig chlì, no thoisgeil, a thilgeadh as déidh nan gluasadan so, bheireadh e air na sìthichean, ge bè air bith a bha iad a’ toirt leotha, a leigeil as. Dòigh eile air a’ chreich a thoirt uapa, bonaid a thilgeil as an déidh is na facail so a ràdh, “Is leamsa so, is leatsa sin.”

Cleachdadh eile agus tha mi a’ creidsinn gun do mhair e anuas gu làithean ar seanair, agus theagamh an cuid a dh’ àitean gus an là an diugh, agus b’ e sin a bhith a’ faire màthar is leinibh. Bha cùram mór air càirdean aig an àm ud. Bha na sìthichean cho déidheil air leanaban a shuaip, agus gu feumte a bhith fìor fhaicilleach. Chruinnicheadh cailleachan a’ bhaile gu léir, ni iad sin gus an là an diugh, agus dheanadh iad faire fad thrì no ochd làithean. Chuireadh iad sreath de thàirngean iarainn am bòrd aghaidh na leapa, coron no iarann eile fo’n leabaidh agus coron buanaiche anns an uinneig. Rachadh logais a thilgeadh air teine is bha rannan neònach eile aca a bhiodh iad a’ crònan air feadh an tighe. Rachadh am Bìobull fhosgladh is shéideadh té a h-anail thairis air aodann na té a bha anns an leabaidh agus an uair a dh’ fhalbhadh a’ bhan-altrum dh’ fhàgadh i bonnach beag is toll ann air beingidh na leapa. Bha cuid eile a phasgadh an leanabh ann an léine le a athair is thilgeadh iad an gùn bainnse thairis air a mhàthair. Cha robh iad daonnan soirbheachail anns na cleachdaidhean so agus tha sgeula no dhà air aithris mu na sìbhrichean a dh’ fhàgadh an àite an leinibh. Cha ghabhadh iad sàsachadh le biadh no deoch. A dh’ aindeoin na gheibheadh iad ri itheadh cha bhiodh annta ach splìonaich thruagha a ghnàth a’ sgreuchail ’s a’ gearan. An uair a gheibheadh iad cothrom dh’ éireadh iad feadh na h-oidhche is bhiodh briotal còmhraidh aca riutha féin agus b’ ann mar sin a gheibhear amach có iad.

Bha aon de na sìbhearan so a dh’ éirich oidhche an uair a shaoil leis daoine a bhith ’nan tàmh. Fhuair e cearcall mu lic an teinntein de


[TD 224]

phlaosgan uighean a chaidh fhàgail air a shon agus air dha rannsachadh math a dheanamh, ars esan, “chan eil an so ach balg fàs; tha mi a leithid so chiadan bliadhna a dh’ aois is chan fhaca mi riamh a leithid so.”

Bha droch cleachdadh eile aig na sìthichean agus b’ e sin a bhith a’ cur dhaoine air seachran san dorcha. Bidh daoine a’ dol air seachran san dorcha fhathast ach chan eil sinn a’ creidsinn anns na sìthichean an diugh! Bho cheann móran bhliadhnachan bha duine ann an Liosmór a’ dol dhachaidh air an oidhche agus bha aige air a ghualainn pasgan de chlò ùr. Chaill e a rathad is bha e a’ coiseachd fad na h-oidhche. An uair a thàinig briseadh an latha bha e shìos an clachan a’ chladaich an àite nach robh e comasach faotainn ann gun chnàmhan briste mur biodh e fo bhuaidh slat dhruidheachd nan daoine beaga, agus bha e fhéin de ’n làn bheachd sin aig an àm.

Bha gille òg an sud a bhiodh a’ faicinn nan sìthichean gu math tric is thug iad mar fhar-ainm air, Dòmhnall Ruadh nan Sìthichean. Bha e ’na bhuachaille aig an Spideil, bràighe Dhail na Ceàrdaich an siorramachd Pheairt agus thug na sìthichean leò e aon oidhche gu tigh a athar an Aird-làraich, dusan mìle air astar. An uair a dhùisg na daoine anns a’ mhadainn bha am mac, Dòmhnall Ruadh, ’na shuidhe ’na leth-chadal, taobh an teine, agus mura tàinig e anuas troimh an luidheir cha b’ ann asteach air an dorus, oir bha an crann daingean, teann air.

Bha figheadair aig Drochaid Atha air fhàgail ’na bhantraich le triùir no ceathrar de chloinn bheaga. Bha an duine trang aig a cheàird ré an latha agus an uair a thigeadh an oidhche bhiodh e ri gnothaichean goireasach eile mu’n tigh, agus anns gach dòigh gu ro-dhleasnach a thaobh a theaghlaich. Aon oidhche shoilleir ghealaich bha e a’ tughadh an tighe le rainich an uair a chual e fuaim sgaoth de dhaoine beaga, a laigh air an tigh, cleas nan druideag, agus air an làr mar na bricein bheithe anns an iodhlainn. Thuirt iad ris gum feumadh e falbh leotha do Ghleann Caineal am Muile far an robh iad a’ dol a dh’ iarraidh mnà. Dhiùlt e falbh mura faigheadh e na spùinneadh iad dha féin. Gheall iad so agus dh’ fhalbh e leotha. An uair a ràinig iad Gleann Caineal thug iad dha an t-saighead shìth ri thilgeil. An àite an t-saighead a thilgeil air a’ bhean is ann a thilg e i roimh an uinneig agus mharbh e peata uain. Thugadh a’ chlosach gu grad asteach roimh an uinneig ach thuirt iad ris nach deanadh sud math sam bith agus gum feumadh e tilgeil a rithis. Rinn e so agus thug iad leò a’ bhean is dh’ fhàg iad stoc feàrna ’na h-àite. Thug am figheadair a chùmhnant gu geur mu ’n coinneamh agus dh’ fhàg iad am boireannach aige an uair a ràinig iad Drochaid Atha air ais, ag ràdh nach deanadh iad an dearbh chùmhnant ri fear gu bràth tuille. Bha am boireannach agus am figheadair beò gu subhach còmhla fad ioma latha ’s bliadhna agus bha triùir eile de theaghlach aca. Bliadhnachan an déidh so thainig fear-turuis allabanach an rathad agus thug iad aoigheachd dha. Fad an fheasgair bha sùilean a’ choigrich air bean an tighe gun sgur agus, mar chéile dligheach, thuirt fear an tighe ris gu dé an t-sùil nuagach a bha aige air a bhean-san. Thuirt e gu robh e aig àm ’na thuathanach ann an Gleann Caineal am Muile, air a dheagh thigheadas agus gu math dheth, ach air do a bhean am bàs fhaotainn


[TD 225]

thuit e ann am bochdainn is an eu-cothrom agus nach robh e a nis ach ’na dhiol-déirce truagh, agus gu robh bean an fhigheadair cho coltach ri a bhean fhéin agus gur feumaidh gur i a bha ann. Dh’ aithris fear an tighe a sgeul féin agus fhuair an diol-déirce a roghainn, a’ bhean no a’ chlann. Ghabh e a bhean ghaolach air ais a rithis agus shoirbhich leis riamh an déidh sin.

Aon sgeul mu’n chrodh-shìth. Thàinig, linntean air ais, crodh air tìr as a’ mhuir an Losg-an-tìre, anns na Hearadh. Fhuair na Hearaich eadar iad agus a’ mhuir agus leis gach arm a gheibheadh iad, cha do leig iad leò tilleadh air an ais tuille. Ged nach deanadh iad ach làn an dùirn de ghainmhich a thilgeil orra chumadh sin air ais iad. Bha an crodh so, anns na h-uile dòigh, coltach ri crodh Gàidhealach agus bha daoine a’ creidsinn gu robh iad beò fo’n uisge ag itheadh meilirich agus duilisg. ’Na dhéidh so bha crodh Losg-an-tìre ainmeil anns na Hearadh.

Thainig crodh de ’n t-seòrsa so air tìr aig Creag Mhór MhicNeacail anns an Eilean Sgitheanach, air an tuath bhig sin Scorrabreac. B’ e an dòigh a ghabh na Sgitheanaich air an cumail gun tilleadh, a bhith a’ tilgeil ùrach as a’ chladh orra. Air an fheasgar a thàinig an crodh air tìr chualas guth as a’ chuan ’gan éibheach air ainm. Bho ’n rann a chualas feumaidh gu robh an crodh air ioma dath:—

Sisgean, Brisgean, Meangan, Meadhran,
Bó dhubh, Bó dhonn, Bó chrom riabhach,
Sliochd na h-aona bhà maoile ruadha,
Nach d’ fhàg buaile riamh ’na h-aonar,
Bó cheann-fhionn dhonn, E Bhlàraig.

Cha do cheadaicheadh ùine dhomh an còrr sgeulachdan a thoirt dhuibh ach tha mi an dòchas gur leòr na fhuair sibh gu a leigeil ris dhuibh mar bha ar sinnsir a’ creidsinn anns a’ bhuaidh a bha aig creutairean neo-thalmhaidh mar so. Aig a’ cheart àm, ma bha iad air am mealladh a thaobh saobh-chràbhaidh, bha an creidimh làidir an rathad eile.

Tha sinne air sinn féin a thoirt suas do shòlasan an t-saoghail cho cinnteach agus a bha iadsan air iad féin a thoirt suas do na sìthichean agus, mas ann air an t-slighe cheàrr a tha sinn, nach robh cho math dhuinn a bhith le na sìthichean is a bhith a’ deanamh amadain is òinsichean dhinn féin air dòigh eile.

[Sanasan]


[TD 233]

Sean Eolas-Luibh

(7) AN FHEARNA

Le ALASDAIR MAC’ILLEMHAOIL

[Dealbh]

GHEIBHEAR an fheàrna gu tric ’s a cas anns an uisge, oir am bitheantas cinnidh i aig taobh nan allt.

Tha an t-ainm feàrn air a thasgadh suas ann an ainmean àite, mar Feàrnan, Feàrn, Feàrnaig, agus cuid eile.

Mu dhà cheud bliadhna air ais bha feum air a dhèanamh de ’n fhiodh le saoir is luchd-gràbhalaidh sa’ Ghaidhealtachd. Dheanteadh àirneis, cuachan, spàinean, agus sàilean brògan bhoireannach deth, dìreach mar an diugh fhéin. Gu dearbh bha e air a mheas cho mór ’s gun cainteadh Mahogani Albanach ris. Bheireadh an rùsg dath dearg, agus le copperas a chur rithe, dath bòidheach airson dubh nam breacan. Bha ’n duilleag air a cleachdadh mar acfhuinn-sàbh air losgadh is séid feòla. Air turus fada chuireadh na seann laoich an duilleag ’na cuarain gus an sgìos fhògradh.

Tha e air aithris gun deanteadh fàistneachd le teine de mheanglan feàrna. Dh’ fheumadh an connadh a bhith air a thrusadh le maighdein òig. Bu dhroch shamhla ceò an teine a dhol an ear, ach b’ fheàrr buileach nan dìreadh i suas gun fhiaradh anull no nall.

Sgoiltidh an fheàrna nas fhasa bho bun. Mar a tha am facal ag ràdh, “Gach fiodh on a’ bhàrr ’s an fheàrna on a’ bhun.”


[TD 243]

Gnothaich Bhoireannach
Le MURDAG NICCOINNICH

’S e bliadhna mhór a bha anns an tè a chaidh seachad do Leódhus gu sònraichte a thaobh nan tighean eiridinn. B’ e naidheachd air na chuir am mór shluagh fàilte, gu robh an euslaint, a bha, car àm, ’na beag phlàigh anns an eilean, a’ chaitheamh, mar theireamaid, cho dlùth air a dubhadh as, ’s gum faoidte earrainn mhór do Thigh Eiridinn na Siorramachd (COUNTY)—an fhàrdach a tha air leth a dh’ aon aobhar gu nan tinneasan gabhaltach eiridneadh—a chleachdadh gu cobhair agus comhfhurtachd a thoirt do’n t-sean aois, agus is lìonmhor, tha sinn cinnteach, na gheibh coibhneas agus frithealadh an so aig crìch an turuis.

Chuala sinn gu robh an Tigh Eiridinn Leódhusach a nis comasach air dà bhliadhna ionnsachaidh a thairgsinn do na caileagan òga a tha toirt ionnsaigh air dreuchd mna-eiridnidh, no banaltrumachd, a thoirt amach, le bhith comh-cheangailte ri Tigh Eiridinn Rìoghail Ghlaschu. Tha so a’ so-fhiosrachadh gur h-e na caileagan as freagarraich airson na dreuchd a tha fàgail an eilein.

Aig toiseach bliadhna nan sgoilean, anns an Lùnasdal a chaidh, chunnacas cothroman a thuilleadh air a so ’gan tairgse do ’n chròileagan chloinn-nighean sgoile, a tha togarrach air leantainn ionnsachaidh mnà-eiridnidh. Tha iadsan (fichead caileag) a’ toirt sgrìob suas gu Cnoc nan Gobhar dà latha san t-seachdain, airson cuid de ’m fòghlum sgoile fhaotainn ann an dòighean eiridnidh—eòlas chnàmh, bhuill cuirp, gnàthan beathachaidh—toiseach ionnsachaidh.

A nise ’s e adhartas da-rìribh a tha so, ach b’ e am feabhas bu mhotha idir, ’nar barail, gun deachaidh ban-eileanach a chur os cionn gach gné rud air an tug mi aithris.


[TD 244]

Fhuair Peigi Chaimbeul, ban-Niseach a thogadh anns na Hearadh, an t-ionad an àirde anns an Tigh Eiridinn Leódhusach. Greiseag an déidh sin, chaidh am prìomh bhean-teagaisg ainmeachadh—tè a bh’ air a fòghlum sna cùisean sin ann an Oilthigh Dhun-Eideinn—Màiri NicIomhair, á Suardail, anns an Rubha. B’ e an ath nì a chuala sinn gu robh Anna NicLeòid—ban-Uigeach—gu bhith ’na matron anns A’ Chounty. B’ e ban-Leódhusach a bh’ air a bhith an sin roimpe, agus tè air an robh mór mheas, is bha sinn riaraichte t’ éile bhith ’ga leantainn. ’S ann mar so bu mhiannach leis a’ chuid mhath againn gnothaichean nan eilean a bhith, agus saoileamaid gur e bliadhna air leth a chunnaic triùir bhan-eileanach le làn an cinn de ’n Ghàidhlig, a’ tighinn air an ais gu trì ionadan cho àrd ’s a th’ anns an eilean. Thadhail mi gach tè aca ’na h-àite oibreach air an Fhoghar a chaidh.

[Dealbh]

So agaibh Peigi Chaimbeul, agus tha mi a’ creidsinn nach ruig mi a leas innse do ’n chuid mhóir de ’n luchd leughaidh gu bheil i nise air i fhéin a cheangal ris na Frisealaich—agus i pòsda aig ministear na h-Eaglais Shaoir ann an Kilwinning; ach bhruidhinn mise rithe is i fhathast aig an stiùir. Fhuair mi i laghach, bàigheil, blàth ’na nàdur, clisg gu feala-dhà, is gu deimhinn, le làmh ealanta, dhiongmhalta air an stiùir.

Thàinig i so le gnàth-eòlas nach robh beag air a dreuchd. Chaith i cóig bliadhna ann am Burma, anns a’ chogadh, bha i ’na bean-chuideachaidh do ’n mhatron ann an Tigh Eiridinn Rìoghail Ghlaschu, an t-àite san d’ fhuair i a’ chiad eòlas. Thog i oirre á sin, gu bhith ’na matron ann an Inbhir-pheofharain. Tha i mion-eólach air gnè caith-


[TD 245]

eamh beatha nan eileanach. Tha a’ Ghàidhlig siùbhlach air a teanga, agus thuirt i gum b’ e so, ’na barail-se, nì a bu chòir do ’n luchd riaghlaidh a shireadh bho ’n tè a thigeadh ’na h-àite (Bho ’n àm sin tha fios againn gun d’ rinn iad sin.) ’S ann ’nan cànan màithreil a bu chomasaich a’ chuibhrionn bu mhotha air an euslaintean a chur am follais, agus bha a deas-chainnt anns a’ Ghàidhlig a’ tabhairt cothrom, gu minig, do a leathaid-se a co-eileanaich a dhìon ’nan anacothrom bho iomadh nì. Gu dearbh, ’s ann a dh’ aidich i, ged bha i a’ tadhail gach neach gu làitheil, ma bha i ann am mór chabhaig, gur h-ann anns a’ Bheurla bhiodh i a’ bruidhinn riutha gu h-iomlan. Bha i de ’n bheachd gum bu chòir do ’n tigh eiridinn a bhith air a ruith, nan gabhadh so a bhith, gu h-iomlan leis an dream aig an robh an cànan air an teangannan, oir is ann san tinneas as fheumaich sinn uile air neach a thuigeas ar cor, le beagan fhocail, agus is iomadh fear is tè a bha aileanach air an trioblaid eadar-theangachadh.

Chan ann aig a h-uile tè a tha ealantas an làimhseachadh mhnathan shean agus òga fo a stiùir, le ainm gach tè clisg air a teanga, le càirdeas nàduir air nach gabhar brath. Chan eil teagamh sam bith gu bheil cuid air am breith freagarrach, sgileil air a bhith air cinn chàich, agus is e gibht ro phrìseil a tha anns a’ chomas so. Ughdarras, le taitneas, so am prìomh bharail a thug mi leam bho Pheigi Chaimbeul.

Tha deagh fhios aig a’ phobull uile air meud na h-oibreach a chuir i cho dìblidh asteach an Cnoc nan Gobhar, agus ged a bha sinn car duilich i bhith togail oirre gu deas cho luath, chan eil sin ag ràdh nach eil sinn uile an dòchas gun tig sonas pòsda thuice gu pailt.

[Dealbh]

’S fhada bho chaidh an dealbh-sa do Mhàiri Nic Iomhair a thogail, ach cha robh an còrr r’ a làimh. A nise, chan eil e furasda aig àm sam bith sgrìobhadh mu neach air a bheil dlùth eòlas againn. Tha Màiri NicIomhair ameasg nam ban-chàirdean as fhaide air a bheil m’ eòlas, agus as motha mo mheas. Gabhaidh i mo leth-sgeul, matà, ma ni mi dearmad molaidh. So tè eile a chaidh á Sgoil Mhic Neacail gu Thig Eiridinn Rìoghail Ghlaschu. Cha toir mi fiù ’s oidhirp air gach ionad anns an robh i car àm ainmeachadh, oir chan eil ceàrnaidh de ghnùisean a dreuchd anns nach tug i mach an onair as àirde, agus chan ann air pàipeir a mhàin. An uair a dh’ fheòiricheamaid ach saoil an robh i deanamh ùidh air ionad àrd fhaotainn, ’s ann a gheibheamaid i a’ toirt amach ealantais ann an cuspair eile. Bha i ameasg na ciad chròileagain a


[TD 246]

[Sanas]

[TD 247]

chaidh do Oilthigh Dhun-Eideinn nuair a thairg iad oilean an dreuchd mhnà-teagaisg-eiridnidh anns an ionad sin. Bho chionn mhìos no dhà, leugh sinn nach do dh’ fhàilling aon tè de na caileagan a chuir i an sàs ’nan deuchainnean an Glaschu. Cha robh Màiri an cois oibreach ’na beatha do nach tug i a h-uile dhìlseachd, gu treibhdhireach, le lànachd a mór chothroman. Bha ceangal aig an teaghlach ris an tigh-eiridinn so a cheana, oir tha cuimhne mhath anns an eilean fhathast air meud na seirbhis a rinn piuthar a màthar do ’n t-sluagh, nuair a bha i ’na matron an so.

’S ann á Crabhlasda, an Uig, a tha Anna NicLeòid, far an robh a h-athair ’na mhaighstir-sgoile—ged a bha sinn eòlach gu leòr orra le chéile ’nar measg mu ’n Bhràighe car àm. Thug Anna amach a dreuchd anns an <eng>Western Infirmary<gai> an Glaschu, far an robh i measg nam bana-riaghladairean car greis. Cha d’ fhuair mi móran á Anna idir, oir tha i sàmhach, fiata ’na dòigh, agus cha mhór gu robh i ach air i fhéin a shocrachadh ann an àite ùr agus is e an tè ghlic nach abair cus gus a bheil i car eòlach. Co-dhiùbh, thuirt i gun d’ fhuair ise an t-àite air a ruith gu h-éifeachdach, réidh, agus gun cus oibreach cuirpe ’na chois, ged nach robh e idir saor de chùraman. Aon nì do ’n tug i toghaidh—cho deònach ’s a tha an òigridh a tha ’g obair maille rithe air a’ Ghàidhlig a bhruidhinn. ’S ann ainneamh a thig tè aca gun a’ Ghàidhlig aice, agus chan eil Anna an dùil gu bheil ar sean chànan air an t-slighe mach, cho fada ’s a gheibhear na pàistean ud, ’s an leithid, togarrach air a labhairt. Dh’ aontaich i cuideach, gun robh a’ Ghàidhlig neo-sheachnach an sud gu h-àraid ann a bhith làimhseachadh na h-aoise, prìomh ghnothaich a’ Chounty a nis. Gu dearbh, ’s ann aig an eilean a bha feum air dusan thigh-eiridinn de ’n t-seòrsa sa, a bhith fuasgailte do ’n aois. Ged a tha i làn molaidh air GAIRM, aon dealbh cha tug i dhomh, ’s chan e nach math as fhiach i sùil a thoirt oirre. Saoileam gu bheil brod a cuibhrinn de dhìcheall le geurchuis aig Anna.

Ris gach tè de ’n triùir, nach can sinn, am briathran Dhonnachaidh Bhàin “’S e b’ fhasan leat riamh bhith ciallach, banail, Ri gnìomh ’s ceanal mnà-uails’. . . . .”

IS lìonmhor na sochairean a thàtar a’ buileachadh air a’ bhean tighe, san latha sa bheil sinn beò; is e an t-aodach nach feum iarnaigeadh goireas as motha idir. Tha móran amharais air grunn math mhnathan fhathast, oir gun teagamh, cha mhór gun gabh an sgeul uile a creidsinn, gu h-àraid leis na tha sparradh shanas-reic mu ’r coinneamh daonnan. Le na cùisean-sa air m’ aire, rinn mi oidhirp air neo-fhàillinneachd is seasmhachd nan seòrsa air an tug mi iomradh bho àm gu h-àm a dhearbhadh.

Chì sibh an dithis chloinne maille rium an so. Thug mi air Mairead am blousa sgoile so a chleachdadh a h-uile latha sgoile fad ràith. Chaidh a nighe gach oidhche, ’s bha e tioram, deis an ath mhadainn. Aig ceann nan trì mìosan, cha robh coltas caitheamh air, ’s bha e cho geal ris a’ chanach. Na togaibh ceàrr mi: chan eil mi a’ comhairleachadh


[TD 248]

[Sanas]


[TD 249]

[Dealbh]

aon bhlousa daonnan, oir is àbhaist dhi a bhith a’ cleachdadh a dhà—fear ma seach. Cha robh an so ach deuchainneachd. Bha sin air an Earrach a chaidh, ’s tha am blousa—fiach ochd tasdan deug—a’ dol cho reachdmhor ’s a bha e riamh agus cha do shuath iarunn air.

Chuir sinn an dearbh spàirn air an léine th’ air Tormod. Fad ràith, chaidh i suas gach latha sgoile, ach ’s ann gach dàrna h-oidhche nigheadh an léine—is e tè ghlas a tha riaghailte bho ’n sgoil aige-san. Tha an léine pailt cho math an diugh—fiach sheachd tasdan deug.

Cha do chleachd mi fhéin an aon bhlousa fad ràith, ach tha am fear-sa dà bhliadhna a dh’ aois; chan eil coltas truaillidh no caitheamh air fhathast; cha deachaidh iarunn faisg air a riamh; tha an coilear cho geal ris an t-sneachda, oir tha an stuth-sa a’ tilgeil gach dùis dheth. Cha do chosg e dà not, agus bha e ’n àirde cho tric ’s bu dùraig dhomh; rinneadh e le <eng>FASHION SPORT.<gai> Stuth ùr eile a bhitheas anns na bùitean air an Earrach a tha tighinn, agus a tha TOOTAL air a thoirt gu bith, air a dheanamh de ghloine, VETRONA. ’S ann airson chùirteanan is bhuill àirneis a bhitheas e freagarrach, oir cha dearg salachair air, is cha ghabh e loirceadh. Cha lobh deathach no smùid mara e, ’s cha chuir an leòmainn beul air. Leigidh e treallaich mhath soluis troimhe, agus ath-shoillsichidh solus dheth. Tha e furasda a nighe, is chan e mhàin nach fheum e an t-iarunn. Chan fhaodar iarnaigeadh idir.


[TD 250]

[Sanas]


[TD 251]

Cia mheud tè againn a tha buileach cinnteach gun aithnich i brògan math leathair nuair a chì i iad? Tha so buileach iomchuidh mu bhrògan na cloinne. Bhiodh e eu-comasach cur an céill cho prìseil ’s a tha na casan fhad ’s a tha iad ri fàs, agus meud na dì-céille a dh’ oidhirpicheas air airgead a shàbhaladh air brògan cloinne. Bho chionn trì bliadhna a nis tha B.S.I. air a bhith strì gu gealladh riaghailt-shuidhichte fhaotainn gu stiùireadh beag no mór a thabhairt dhuinn. Tha fios againn gu bheil so an urra ris an luchd-grèasaich, oir chan eil lagh anns an dùthaich fhathast as urrainn toirt orra aontachadh ri riaghailt, ged is math aithne na mór chuid againn air brògan nach seas ceithir latha deug ri gille, slàn, fallain. Tha fios, cuideachd, nach eil gach leathar coltach ri chéile, càil nas motha na tha an dìteadh a bheir gach pàisde air an leathar co-shamhlach. An déidh sin ’s ’na dhéidh, gu ruige so, tha luchd-deanamh nam bròg mì-dheònach air sgrùdadh sam bith a cheadachadh. Ma tha sinne a’ dol a chuideachadh leithid B.S.I., a tha strì air ar sgàth, tha làn thìde againn cùl nan cóig a chur ris an luchd reic, agus gleachd ris an dream air a bheil am prìomh chionta, an luchd-dèanamh. Carson nach fuiling iad sgrùdadh sam bith?

Tha aon seòrsa bhrògan balaich còmhla ris am faighear gealltanas ràith, an cois gach paidheir—<eng>LITTLE DUKE.<gai> Bheir mi mo mhionnan nach bi bonn-sgillinn agaibh orra aig ceann thrì mìosan, oir tha laoch an taca rium a tha cho trom air a dhà bhròig ri mac a rugadh.

Bha sinn toilichte fhaicinn gun d’ rinn B.S.I. mór sgrùdadh air <eng>Electric Mixers,<gai> agus gun tàinig KENWOOD amach aig an ceann, gu math air thoiseach. A bheil sibh an tòir air còta dìonach, eadar gu bheil e <eng>Plastic<gai> no de aon de na stuthan eile, a tha cho lìonmhor agus cho math? Ma tha, thoiribh sùil gheur air—bu chòir ceithir putain no inneal dùnaidh a bhith air. Bu chòir gach toll putain a bhith air a neartachadh, leis a’ phutan daingeann an sàs. Bu chòir na pòcaidean a bhith air an neartachadh, agus trì-dualach mu na h-oirean. Bu chòir an t-iall air a bheilear ’gan crochadh (gun iomradh air cho tric ’s a spìonar iad ann an cabhaig) a bhith dà-fhillte, air an treun fhuaigheal, agus farsaing. Bu chòir do ’n iall troimh a bheil an crios-leasraidh a’ dol, a bhith mar so cuideachd—làidir, farsaing. Ma tha cionnabharr air a’ chòta, bu chòir e bhith comasach air a cheangal gu tèaruinte mu ’n smeagaid; agus bu chòir do gach fàitheam is fuaigh a bhith fuaighealta le dà shreath ghreuman. Is ann a tha a’ chòir mar a chumar i, their sibh. Anns na gnothaichean-sa bha i mar sin, ach tha làn thìde againn ar guthannan ’s ar peann a thogail, agus sgur a ghabhail nì sam bith. Is e sinne, mnathan na dùthcha, a bheir air an luchd-dèanaimh fiach ar n-airgid a thoirt dhuinn gach àm.


[TD 252]

Am Priosan Saile
Le
CAILEIN T. MACCOINNICH

THA e air aithris air Alasdair Dubh MacArtair nach robh prìosan aig MacLeòid Dhunbheagain a chumadh e na b’fhaide na seachdain. Nuair a chàraidh e mu dheireadh san toll dhubh fo bhunait a’ chaisteil thubhairt daoine mu thimcheall gun tug e ’n ceum mu dheireadh a bheireadh e an solus na gréine; gun grodadh a chnàmhan anns an t-sluichd dhorcha fhuaraidh ud a bh’air a cur air leth ’son an luchd droch-bheart bu mhiosa air oighreachd MhicLeòid.

Ach ’s beag a chuir a shuidheachadh air Alasdair còir; mar a bha iad ’ga leagadh do ’n toll air ceann buill, ars esan ri MacLeòid, “Mo cheann mar gheall gum bi mi as roimh dheireadh a’ mhìos.”

Rinn an Ceann-Feadhna lasgan gàire; “Ma bhitheas ’s tu a’ chiad fhear a charaide. Gheibh mo chuid fhiadh-sa fois airson latha agus bliadhna. Ach bha Alasdair cho math ri fhacal. Cóig latha an déidh a chur san toll dhubh chunnaic fear gleidhidh a’ phrìosain e ’na laighe an riochd mairbh air ùrlar na sluichde ’s thug e ’m brath gu MacLeòid gu robh am prìosanach marbh.

“Alasdair bochd,” arsa Triath Chlann Leòid, “cha mhath leam sin idir, toillteanach ’s ga robh e air prìosan; ghléidh e fhacal ’s tha a spiorad fa sgaoil ged tha chorp fo ghlais. Faic thusa gnothaichean air dòigh thaobh an duslaich adhlacadh.” Ach cha robh Alasdair marbh idir; gun teagamh bha e an droch staid nuair a chaidh seirbhisich MhicLeòid sìos a thogail a chuirp mar a shaoil leo; cha thogadh e biadh na deoch gu bhilean gun chuideachadh, ’s nuair a dh’ innseadh do ’n Cheann Fheadhna mu shuidheachadh bha e cho toilichte e bhith beò ’s cho duilich mu ’staid ’s gun tug e òrdugh a chur an leabaidh an seòmar de ’n chaisteal. Chaidh so a dheanamh, ach cha robh Alasdair trì oidhche air àruinn Caisteal Dhunbheagain. Ma bha fhios aig seirbhisich MhicLeòid cia mar chaidh aige air teicheadh gu cinnteach cha robh aig MacLeòid.

Chan fhacas móran de Alasdair airson iomadh seachdain ’s ma bha cuid ann a b’ urrainn a ràdh cà ’robh e am falach bha MacLeòid air cùl a sheanachais. Ach ma bha e féin am falach cha robh a ghnìomharan. ’S gann seachdain eadar Samhainn is Callainn nach robh brath ùr a’ ruigheachd a’ Chaisteil mu sgrios obann ameasg dhamh is aighean am frìth na h-oighreachd. Cha robh teagamh ann mu’n choireach; bha e tuilleadh is soilleir gu robh MacArtair aig a sheann chleasan. Dh’fhàs e cho dàna, ’s cho cinnteach as a sheòltachd féin ’s gun togadh e mach do ’n bheinn-sheilge eadhon ged bhiodh seirbhisich MhicLeòid san fhrìth iad fhéin. Is sleamhainn a’ chlach tha ’n dorus an tighe mhóir, agus is minic a thig stràic gu tubaist; aon uair eile sheas Alasdair Dubh an làthair a Chinn Fheadhna ’s chuala e a dhò-bheartan air an àireamh.

“A laochain,” arsa MacLeòid, “ràinig thu ceann do theadhair. Bhris thu mach as gach prìosan san do chuir mi thu agus mur b’ e


[TD 253]

gur fear dàimh fad as dhòmhsa thu chuirinn dealachadh eadar do cheann ’s do chlosnaich gun an tuilleadh deasboid. Ach cuiridh mise thu far nach tig thu as mur gabh thu ’n iteag.” Stad e, agus sheall Alasdair air fiach dé bha tighinn. Lean MacLeòid air, “Tha bàta seòladh a dh’ Eilean Hiort moch madainn amàireach agus nuair thogas i mach o laimhrig Dhunbheagain, bi tusa air bòrd. Mach á so e!”

Bha Eilean Hiort ’na sheòrsa de phrìosan aig MacLeòid aig an àm so agus cha robh nì a dhìth air an eilean mar phrìosan a thaobh tèarainteachd; gun bhàta tadhal ann ach dà uair sa’ bhliadhna, gun long na sgoth de sheòrsa sam bith air an eilean fhéin agus e còrr is trì fichead mìle o’n fhearann a b’fhaisge dha—cladaichean na Hearadh is Uibhist a Tuath. Chan iongnadh e ged thuiteadh cridhe an fhir a dh’fhògradh MacLeòid do ’n àite iomallach so, ’s ged bu duine làidir, misneachail, dalma Alasdair chuir a’ bhinn ud stad ann.

Mun do bhlais an t-eun an t-uisge madainn a mhàireach sheòl a’ bhirlinn, ’s ma bha MacArtair a’ guidhe gu siabadh gaoth is doinnein i gu port air choreigin seach Eilean Hiort cha d’fhuair ùirnighean freagairt. Lean soirbheas laghach i ’s an ùine nach robh fada chuir i steach gu fearann an Loch Ròghadail sna Hearadh. Ghabhadh aig na maraichean an sin gu fialaidh ach cha d’fhuair am prìosanach a chas a chur air tìr. Cha do cheileadh nì air a thaobh bìdh na dibhe ach chan fhaodadh e bhonn a chur air fearann tioram. Chuireadh seachad an oidhche air acair astar math o thìr, oir ged bha deagh gheàird air Alasdair cha robh earbsa sam bith as dé dh’ fhaodadh e dhèanamh troimh ’n oidhche. Sa’ chamhanaich chuireadh sròn na birlinn ris an Tabh an Iar agus a rithist bha am freasdal fàbharach; shéid gaoth chruaidh, chruaidh, chothromach, chòmhnard on Ear ’s an Earradheas ’s shìn an long i féin thar nan stuagh mar earb ri slios beinne ’s an fhaghaid air a tòir. Mun do chrom a’ ghrian faisge air fàire san Iar thainig birlinn MhicLeòid gu acair am Bàgh a’ Bhaile an Eilean Hiort.

Chaidh a’ chuideachd air tìr, ’s thug Alasdair sùil thairis air a phrìosan sàile. Sreath de thighean ìosal an taic an aonaich, iomairean caola barra a’ fiaradh anuas thun a’ bhàigh ’s air an cùl mòinteach àrd chreagach am feadh a faicte breacadh de chrodh ’s de chaoraich ag ionaltradh. Agus mun cuairt—an cuan. Luasganach, neo-chàirdeil, sìorruidh ’ga dhùnadh astigh na bu chinntiche na balla prìosain sam bith. Chan e ballaichean cloiche na croinn iaruinn ’nan aonar a ni prìosan. “So e matà,” ars esan ris féin, “am prìosan sàile.”

Bha seachd teaghlaichean deug air an Eilean, móran dhiubh air an suidheachadh ann an aghaidh an toileach ’s mar pheanas airson an drochbheart; bu duine cruaidh MacLeòid Dhunbheagain ach bu duine ceart e cuideachd. Tha e fìor mu thimcheall nach tugadh e mach binn na bu mhiosa na ’m prìosan far an tugadh Cinn Fheadhna eile mach binn bàis. Ach a dh’ aindeoin sin bha iomadh fear is té air Eilean Hiort nach robh ro chinnteach có b’ fheàrr a bhith marbh na bhith air am pùnndadh sa’ phrìosan sàile. Air an làimh eile, bha grunnan ann le ’n làn toil féin; feadhainn a roghnaich an t-sìth ’s an t-sàmhchair a bha an uaigneas an eilein air thoiseach air iorghall is ùpraid an t-saoghail mhóir. Ach cha robh an àireamh lìonmhor.


[TD 254]

Chuireadh Alasdair air aoidheachd maille ri seann duine ’s ri bhean a bha gun sliochd, gun chàirdean air an eilean. Cha robh air ach gu feumadh e teannadh ri bheò-shlaint’ a chosnadh mar b’ fheàrr a dh’ fhaodadh maille ris na h-eileanaich eile. An ath là chaidh luchd de chlò, de chlòimh, itean agus deannan mholt air bòrd a’ bhàta—toradh an eilein—agus sheòl i mach as a’ bhàgh. “Soraidh slàn leis an t-saoghal,” smuaintich Alasdair ’s a shùil a’ leantainn siùil na birlinn gus an deach iad á sealladh air fàire.

Ge bith dé na coireachan a bh’ air siubhail MhicArtair cha b’ i leisge aon diubh. Cha b’ fhada gun do dhearbh e do na h-eileanaich gum bu duine smiorail, tuigseach, gnìomhach e, ’s cha robh e ’nan cuideachd amach air a’ mhìos nuair a bha gach neach san àite, sean is òg, ag amharc ris airson seòlaidh is comhairle an gnothaichean an eilein. Ghearradh e ’mhòine, lomadh e ’chaora, làimhsicheadh e chaschrom is dhìreadh e chreag le sùrd is snas a thug barradh air càch uile.

Ach bha chridhe an Eilean a’ Cheò is inntinn daonnan a sàs san aon cheist—cia mar rachadh aige briseadh amach as a phrìosan sàile. Airson a’ chiad uair ’na bheatha bha e aghaidh ri aghaidh ri deuchainn a bha, a réir coltais, tuilleadh is cruaidh airson eadhon eagnaidheachd gheur a mhacmeanmna. Chaidh latha agus latha seachad; gach feasgar an déidh obair an latha a chrìochnachadh, shuidheadh Alasdair air a’ mheall a b’ àirde an Eilean Hiort, a shùil air uchd farsaing a’ chuain ’s inntinn trang a’ dealbh dòigh is dòigh air faotainn fa sgaoil—a h-uile dòigh ùr air an smuainticheadh e na bu mhì-choltaiche na an té mu dheireadh.

Air feasgar soilleir chitheadh e sgeirean Haisgeir san Earra-Dheas, meall dubh Ghàisgeir san Ear-Thuath agus beannaibh ceòthach na Hearadh is Uibhist a Tuath a’ seòladh gu fann air fàire; uairean dlùth gu leòr ach an déidh sin uile cho fad’ as ’s ged nach robh iad idir an léirsinn na sùl. Chaidh an geamhradh seachad gun móran fuachd na gaillionn, ach thug an t-earrach asteach sìde gheur sgaiteach. D’ fhàs an t-seanna bhean maille ris a robh Alasdair a’ fuireach tinn agus am beagan làithean chaochail i. Chuidich Alasdair an saor, Tómas Stiùbhard, a’ deanamh na cisteadh agus chaidh duslach a’ bhoireannaich a chur sìos an ùir Hiort fada o chladh a daoine, an Steinn. Cha robh pearsa eaglais air an eilean ach chuairtich aon de na seann daoine an t-adhradh aig an tigh agus anns a’ chladh. Dh’ fhàg e Alasdair mì-fhoiseil a bhith smuaineachadh air a’ chorp ud a bhith ’ga adhlacadh an ùir choimhich, cian o dhàimhean ’s o chàirdean.

Air an rathad dhachaidh bha Alasdair ’s am bodach a’ coiseachd cuideachd, an seann duine labhairt gu brònach mu làithean òige san Eilean Sgitheanach. “Còrr is fichead bliadhna o thainig sinn an so, a charaid, ’s ged fhaodadh sinn a bhith na bu mhiosa dheth, chan urrainn do dhuine àite a bhreth is àraich a dhìochuimhneachadh. ’S e mo ghuidhe féin gun glac an t-eug mi nuair bhios bàta aig an eilean, ’s gu faigh mo chnàmhan fois an ùir dùthaich mo dhaoine.” Smuain is iarrtas cumanta gu leòr, agus is cinnteach nach e chiad uair a chuala Alasdair e; ach dhùisg e smuain eile ’na inntinn, smuain cho neònach ’s gu robh i air oillt a chur air a chompanach na robh i air a cur am briathran. Fad na làithean a lean bha briathran an t-seann duine a’


[TD 255]

toinneamh ’na inntinn, ’s ged nach robh móran coltais gun tigeadh móran as na h-innleachdan a bha e dealbh, chunnaic MacArtair reult bheag dòchais airson a’ chiad uair o thàinig e do ’n eilean.

Thàinig a’ chiad bhàta an toiseach an t-samhraidh; thugadh air tìr na goireasan nach robh ri ’n cosnadh air an eilean fhéin, ’s chaidh an luchd àbhaisteach air bòrd. Cha bhiodh dùil ris an ath bhàta gu deireadh an fhogharaidh, ’s na dhéidh sin geamhradh fada, dorcha, aonaranach gun cho-chomunn sam bith ris an t-saoghal mhór mach air crìochan cumhang an eilein. Mar chaidh am bàta á sealladh air fàire aon uair eile mhionnaich Alasdair ’na chridhe gun tigeadh an latha sam biodh esan air a bòrd a’ fàgail cladach Hiort. Thriall an samhradh, ’s chuir miar an fhogharaidh dreach na meirge air duilleig ’s air blàth. Chruinnicheadh am bàrr, thughadh na tighean, ’s theannadh ri ullachadh luchd fo chomhair teachd a’ bhàta. Agus, iongantas nan iongantas, dh’ fhàs am bodach aig Alasdair tinn.

Laigh e ri leabaidh. “Alasdair, a charaid,” ars esan aon latha is e anabarrach ìosal, “on thàinig thu maille ruinne an toiseach bha thu dhuinn mar mhac agus gach nì as leamsa aig mo bhàs ’s e do chuid-sa e; ach aon nì tha mi ’g earbsa riut agus ’s e sin mo chorp fhaicinn air bòrd a’ bhàta nuair a thig i. Bu mhath leam a dhol an ùir mo dhaoine ann an Steinn.”

“A dhuine chòir,” ars Alasdair, “chan eagal duibh; gheibh sibh thairis air a so ’s na cluinneam an còrr mu bhàsachadh. Co-dhiùbh ’s e tuairmeas anabarrach a bhiodh ann gu faigheadh sibhse bàs aig an dearbh àm a bhiodh am bàta aig an eilean.” “Chan è idir,” ars an duine tinn, “ach fìor fhreagairt do m’ ùirnighean.” “Glè mhath,” fhreagair Alasdair, “mì-cholach ’s ga bheil e tha mise toirt dhuibh mo gheallaidh ma thachras a leithid gu faic mise a’ chiste agaibh air bòrd.”

Mar thubhairt an seann duine b’ fhìor. Chaochail e air oidhche Luain agus bha am bàta san loch madainn Di-màirt. Ar réir colais bha iarrtas gu bhith air a chomhlionadh. Ach bha ’n t-seann smuain a’ ruith an ceann MhicArtair ’s nuair a thachair an nì a bha esan ag ùirnigh air a shon cha mhór gum b’ urrainn e fuireach gu dol air adhart le innleachdan.

Cha bu luaithe bha am bàta am port na ràinig e an saor ’s a dh’ fhosgail e a chridhe ris. A nis ’s e duine cruaidh neo-fhaireachdail a bh’ann an Tómas Stiùbhard, fear, mar chanadh an sean-fhacal, a reiceadh a sheanmhair air leth-chrun; ach nuair chual e rud a bha an rùn Alasdair thainig stad ann. “Tha fhiosam gur fhada on gheall mi dhuit do chuideachadh gu teicheadh á Hiort, Alasdair,” ars esan, “ach na bu lugha na sgiathan a dheanamh dhuit cha b’urrainn dhòmhsa fhaicinn cia mar rachadh agad air mo chumail ri m’ ghealladh. Ach tha nì so mì-nàdurra buileach.”

“Eisd rium,” ars am fear eile, “tha deich puinnd Shasunnach agam an so; is leatsa iad agus a deich eile cho luath ’s a chuireas mise cas air tìr san Eilean Sgitheanach—co-dhiùbh cho luath ’s thig an ath bhàta thun an eilein—ma ni thu rud tha mi ’g iarraidh ort.”

“Ach smuainich air a’ chunnart tha thu ruith; mùchar thu—dé ma bhios tu lathaichean gun bhiadh—dé ma dh’adhlaicear beò thu?” Cha robh saor idir deònach air pàirt a bhith aige san ghnothaich, ach


[TD 256]

bhrath teanga agus airgead Alasdair air agus theann na seòid ri deanamh na cisteadh.

Rinneadh mór is farsaing i, chaidh tuill is geòbaidhean fhàgail innte an àite na dhà a bha folaichte o’n t-sùil agus ghiùlaineadh i gu tigh a’ bhodaich. An làthair nan coimhearsnach chaidh an corp a chàradh sa’ chistidh agus a dùnadh gu teàrainte leis an t-saor. Dheònaich Alasdair caithris an oidhche sin agus dh’ iarr e gu follaiseach air Tómas agus air seann charaid dha fhéin, a bha air fear de sgiobadh a’ bhàta, fuireach san tigh maille ris.

Nuair chaidh am baile mu thàmh, chaidh a’ chùis a chur fo chomhair caraid Alasdair ’s ma bha saor aindeonach air a làmh a chur sa’ ghnìomh bha Seòras buileach ’na aghaidh. Ach a rithisd choisinn teanga Alasdair an latha ’s co-dhiùbh, mar thubhairt e fhéin, nach bu nàdurra dh’ an t-seann duine bhith air a chàradh ri taobh a mhnatha. “Gheall mi dha gu faicinn a’ chiste aige air bòrd, ach cha do gheall gum biodh a chorp innte!”

Cha do chleachd Alasdair còir riamh barrachd bhriathran ’s a b’ éiginn! Chaidh corp a’ bhodaich adhlac an cladh Hiort aig marbhann a’ mheadhon oidhche, ’s mun do shoilleirich an latha bha closach bheò sa’ chistidh maille ri biadh is deoch airson an turuis!

Cha tug duine fainear nach robh Alasdair mun cuairt nuair chaidh a’ chiste air bòrd ach mar b’ fhaide dh’ fhanadh e uapa aig àm seòlaidh ’s e b’ fheàrr leis an sgiobadh; bha chleasan ainmeil ’s cha robh cinnt aca dé ’n dòigh a bheireadh e aghaidh air faotainn air bòrd.

Ràinig am bàta laimhrig Dhunbheagain agus chuireadh air tìr a’ chiste maille ris a’ chòrr de ’n luchd. Ghabh Seòras as làimh cùram na ciste agus am feasgar sin chuir e brath cabhagach gu càirdean an t-seann duine an Steinn. Tràth an ath mhadainn thainig còmhlan fhear le each is cairt a dh’ iarraidh an duslaich, agus ’s e fìor dhuslach a bh’ ann—clachan is ùir bharr cruit Sheòrais. Chaidh a’ chiste adhlacadh le làn urram ’s gun beò ach triùir aig an robh fhios dé bha ’na broinn.

Chaidh còrr is trì mìosan seachad mun cuala duine san Eilean Sgitheanach gu robh Alasdair Dubh MacArtair fa sgaoil a rithist. Ach mu dheireadh thall thainig e gu solus nach robh e na b’fhaide air Eilean Hiort. Nuair chuala MacLeòid an naidheachd cha d’rinn e fiù farraid cia mar a fhuair e as an eilean. Cha b’ urrainn a’ cheisd a fhreagairt ach triùir, ’s bha barrachd meas aca air an saorsa ’s gum fosgladh iad am bial mu ’n ghnothach.

Arsa MacLeòid, “Leigibh leis; tha mi air tighinn thun a chomh-dhunaidh nach eil prìosan ann a ghleidheas Alasdair ach a h-aon agus ’s e sin am fear a ghlacas sinn uile luath na mall—an uaigh.”

’S beag a bha fhios aige cho faisge ’s a bha bhriathran air an fhìrinn a thaobh teicheadh Alasdair Dhuibh MhicArtair á Eilean Hiort!

[Sanas]


[TD 259]

Ubraid Chaluim
Le CALUM MACFHEARGHUIS

Innsidh luchd feallsanachd dhuinn gu bheil an duine càirdeach do dh’ iasgan na fairge. Carson a réisde a tha mise a h-uile latha ’g ithe dithis de mo chàirdean leis a’ bhuntàta!

* * * *

Bean Ghallda: boireannach tana, ’s déidheil i air trosgadh.
Bean Ghaidhealach: boireannach tapaidh, ’s déidheil i air trosg.

* * * *

<eng>“Batch cement”:<gai> sia pucaidean gainneamhaich gu dà phucaid <eng>“cement”.
“Batch”<gai> ceann-gropaic: sia pucaidean adha gu dà phucaid min-choirc.

* * * *

[Dealbh]
Bodach a dhath a dhosan

Nuair a thuit an t-Albannach amach air a’ mhuir, ruith an Sasunnach suas chun an sgiobair agus dh’ eubh e, “Chan eil scot agad!”

* * * *

Their luchd feallsanachd cuideachd gu bheil na Gaidheil càirdeach do mhuinntir Afraic a Tuath. ’S math a dh’ fhaoidte gur h-ann nuair a bha sinn a’ tilleadh á Gàrradh Eden leis a’ Ghàidhlig, a dh’ fhàg sinn ceàrd no dhà, a bha air gabhail “te bara” aig fuaran fàsaich.

* * * *


[TD 260]

[Dealbh]
Bodach aosda ’na shuain

Ris na Goill thuirt na Kikuyu, <eng>“get-out, get-out”,<gai> neo ’nan cànan fhéin, mau mau.
Agus na h-Uibhistich cuideachd, “mach-thu, mach-thu.”

* * * *

Chan fhaca tu Gaidheal math a riamh nach deanadh buaireadh mu pholl-mònach neo chlais. Có chuireadh umhail air ar caraid Nasser gun d’ rinn e trod mu Chlais na h-Eipheit?
Ged a chaochail innis cha do chaochail àbhaist.

* * * *

Ma tha dùil agad fhéin a dhol a throd a dh’ aithghearr, cuir a dh’ iarraidh comhairle ormsa. So agad dha no trì fhacail an dràsda airson do chumail a’ dol:—troc, tràill, gabhd, b——h*

(*baobh)

* * * *

Màthair a’ trod ri a mac

“———— ’s nach fhaca mi riamh do leithid, a bhreitheanais air do chasan a tha thu ann. ———— a’ falbh ann a sin mar chù gun urra a Shàbaid ’s a sheachdain, a pheasain ghreannaich ———— thusa sin cuideachd, a ghriobain ghràinde, ’s ann dhut bu chòir toirt dùbhlan dhòmhsa ———— ach cuimhnich nach deach thu os mo chionn-sa fhathast—cuimhnich sin! ———— air faighinn srian ro fhada ———— ’s gun dearbhadh tu air na morairean ———— thusa sin! ———— ’s gu feumainn foidhidinn nach deach a bhuileachadh orm ————”, etc., etc. (airson uair-a-thìde).

* * * *

Athair a’ trod ri a mhac

“Leag do bhriogais, a charaid”. Brag!

* * * *

Mar a thuirt a’ chearc Fhrangach nuair a rug i an t-ugh, “Oich oeuf!”


[TD 261]

[Dealbh]
Bodach ruadh ’na cheann-gropaic

Chaidh Tormod Truinnsear a thogail do ’n ospadal le a cheann. Thuirt an dotor ris gum biodh e na b’ fheàrr as aonais.

* * * *

Agus Murdag Mhór cuideachd, brònag, chaidh a togail ann le dìth claisneachd agus tuathalan. Bha cuideigin air ràdh cus neonithean milis ’na cluais.

* * * *

An t-uile Bhreug: nach eil Gàidhlig ann airson <eng>operation.<gai> Innsidh duine sam bith dhut gur h-ann bho dà fhacal Gàidhlig, “obair éiseil” a thainig e.

’S a thuilleadh air sin: sgròbadh-ìocshlainteach, lot-lighiche, sgoltadh-cungach, gearradh-slàinte, agus uireasbhuidhe-eiridinn.

* * * *

An t-uil’ Fhìrinn: gu bheil e tòrr nas fhasa do ’n Ghaidheal an cànan Ruiseanach ionnsachadh na tha e do ’n Ghall.
So agad croitear Ruiseanach trì-fichead bliadhn a dh’ aois,
shesTijasyatileTni kresTyanin

* * * *

Dhiùlt Khrushchev dhaibh gearradh na fuineachan bh’ air aghaidh. Ars esan, “B’ fheàrr an fhuine thana na bhith falamh buileach.”

* * * *

Bhiodh e duilich eadartheangachadh sloinnidh Ruiseanach, ach so agaibh trì Shasunnach:—Longbottom—Màs-fhada; Sievewright—Ceàrd-shìoltachain; Shakespeare—Crath-gath.

* * * *

Air Iain boireann Seonag; air Dòmhnall boireann Dolag; air Benjamin boireann Beannag: air Alasdair boireann, dé? Aileag?

Ma tha aileag oirre, charaid, thoir bhuaipe tac a droma, agus slàinte mhór!

* * * *


[TD 262]

[Dealbh]


[TD 263]

Ma bhios sìth ann an 1960 cha chuir duine caire air Dulles.

* * * *

Ged a chuireadh tu amadan a dh’ amar-bruthaidh cha dheilich amaideas ris.

Sin a’ ciallachadh ann an Gàidhlig an là an diugh:—ged a chuireadh tu amadan troimh <eng>wringer,<gai> bhiodh e fhathast a cheairt cho fliuch.

* * * *

Tha trì seòrsaichean amadain ann: fear faoin, fear gòrach, agus fear glan as a chiall.

’S e duine glic nach eil amaideach.

* * * *

Tha ceist oirnn có as gòraich, an t-amadan neo am misgear; tha an t-amadan gòrach gu nàdurrach, ’s am misgear gu mì-nàdurrach, ’s gu droch-nàdurrach. An rud nach d’ fhuair Niall chan iarrar air e, ach mo thruaighe bràthair Aileag!

* * * *

<eng>Geometry<gai> Misgeir.

Loine chòmhnard: an t-slighe as giorra eadar dà phinnt.
Arc: an rud ris am bi teanga misgeir coltach mus tòisich e air loine chòmhnard.
Cearcall: bann iaruinn baraille-leanna.
Co-dhúnadh: cha bu mhisde misgeir Mgr Euclid.
Q.E.D.


Chan eil beul anns an t-saoghal cho briagha ri beul an latha, ’s chan eil beul ann cho grànda ri beul an t-saoghail.

* * * *

Tha ad aig mo mhàthair agus is ann a tha i coltach ri peitean poit-tea.

* * * *

Tòimhseachan: Mas e peitean-beag <eng>waistcoat<gai> agus peitean vest, agus ma tha peitean-beag nas motha na peitean, dé a th’ ann <eng>singlet?<gai>

* * * *

Ad. airson blade-ichean.

M’ eudail ort tha feusag ort,
Tha froidhneas grànda reusach ort!
Lom do bhus leis an fhaobhrachan Geàrr-geur, am faobhrachan as geòire na càch.

* * * *

Faodaidh sinn bruidhinn air an Dòlas, an Sàtan, agus am Fear Millidh, ach abair fo do ghuth an Donas, am Breaman, agus an Diabhal. Ciamar a tha uiread de ainmean air an Fhear Dhubh anns a’ Ghàidhlig, taca ri cànanan eile?

An e gu bheil e a’ siubhal incognito nas tric innte?


[TD 264]

Mult: beathach nach buin do <eng>multiply.<gai>
<eng>Modern<gai>: bha mòd Ghlaschu leth Gàidhlig ’s leth Beurla. B’ e an leth Gàidhlig bu lugha.

* * * *

Anns a’ Bheurla, chuala sinn òigridh na Gàidhlig a’ caoidh sean-fhasantachd ar cànain. Iorram do an aois!

* * * *

Mod. con.: connoisseur measg òrain mhór is botuil mhóra a’ mhòid.
Boghainn ghrinn: an dealachadh a tha eadar Bàrd is Bardot.
Droch cainnt: smee yen-chaw-yig shid.

* * * *

’S fheàrr dhomh cumail facail Bheurla as mo sheanchas, mus tig orm an rud a thainig air Longbottom—droch dheireadh!

[Sanas]


[TD 265]

[Dealbh]

Ceol Na Pioba

(6) DOMHNALL MACPHEARSAIN

Le FIONNLAGH MACNEILL

GED thainig iomadh pìobaire math gu ìre bho chaidh crìoch air an dàrna cogadh mór, tha e fìor nach robh aon duine de’n àireamh sin na b’ fheàrr na Dòmhnall MacPhearsain, gus an do sguir e a chluich o chionn bliadhna no dhà. Ged bha e math air puirt de gach seòrsa a chluich, is dòcha gum b’ ann air sgàth cho neo-chumanta math agus a bha e air a’ cheòl-mhór a choisinn e an cliù a bha aige.

Bha e dà bhliadhna dheug a dh’ aois nuair thòisich e ag ionnsachadh na pìoba. Their cuid gu bheil sin ro aosda airson gum biodh gille ’na phìobaire math, ach ’s beag a rinn sin air Dòmhnall. Mar a thachair do iomadach balach òg eile, ’s anns a’ bhuidheann bhalach ris an canar <eng>The Boys’ Brigade<gai> a fhuair e déidh air a’ phìob an toiseach. Bha athair roimhe ’na phìobaire math, agus air ionnsachadh le Iain MacDhùghaill MacGillosa, pìobaire agus fear-teagaisg cho iomraiteach ’s a bha riamh an Albainn. Dh’ fhaodadh Dòmhnall mar sin a bhith air a dheagh ionnsachadh, mar a bhà e, oir ’s e athair a thòisich a’ toirt leasanan dha—aon uair san t-seachdain, mar bheireadh e do ghille òg sam bith eile a bhiodh e a’ teagasg.

Tha e air a ràdh gu bheil a’ Ghàidhlig ’na cuideachadh mór do’n fhear a bhios a’ strì ris a’ phìob, agus ma tha sin fìor is urrainn do


[TD 266]

BYRON’S STRATHSPEY
le
Domhnall MacPhearsain

[Ceòl]


[TD 267]

[Ceòl]

Dhòmhnall càirdeas a thabhairt rithe ged nach aithne dha a bruidhinn. B’ ann as an Eilean Sgitheanach a bha cuideachd a mhàthar, agus bhuineadh athair do’n ionad ghasda air taobh eile na rìoghachd ris an abrar an t-Eilean Dubh. Mar sin, faodar a ràdh gun d’ fhuair Dòmhnall a’ chuid a b’ fheàrr de’n dà àite, an taobh siar agus an taobh sear, agus cha bhiodh e idir ’na iongnadh nan cuireadh a mheuran samh na Gàidhlige as an fheadan.

Cha robh e fada gus an tainig deagh theagasg athar agus gibht nàdurra a’ bhalaich fhéin gu buil. Tha am <eng>Boys’ Brigade<gai> ann an Glaschu a’ cumail co-fharpuis a h-uile bliadhna, agus bha Dòmhnall air ainmeachadh mar am pìobaire a b’ fheàrr ann am feachd Ghlaschu a’ chiad uair a riamh a dh’ fheuch e. Bha e a thuilleadh air sin ameasg luchd nam prìomh dhuaisean ann an co-fharpais nam balach ann an Comhal nuair nach robh e ach cóig bliadhna deug.

Aig àm a’ chogaidh bho dheireadh chaith Dòmhnall cóig bliadhna anns an Fheachd Adhair. Saoileamaid gur e iongantas a bh’ ann


[TD 268]

nach do roghnaich e an uair sin aon de na réiseamaidean Gaidhealach, far am faodadh e cumail ris a’ phìob, ach bha e a’ miannachadh gum faigheadh e cothrom a bhith falbh anns na h-innealan adhair. Fhuair e an cothrom sin, ged bha cunnart gu leòr ceangailte ris anns na làithean sin.

Cha do rinn na cóig bliadhna a chaidh mu seach air mar sin cron sam bith air Dòmhnall a thaobh pìobaireachd. An déidh sin, thug e bliadhna eile bho fhuair e saorsa ann an 1947 a’ cleachdadh a mheuran air a’ phìob a rithist, gus an robh e fhéin riaraichte bho dheireadh gum faodadh e tòiseachadh a’ strì ri càch.

Cho luath agus a rinn e sin, thainig lasair ùr an sùilean nam bodach a bhiodh ag éisdeachd, agus bha fios aig a h-uile duine gu robh pìobaire anabarrach math air éirigh suas. Choisinn e co-fharpais an déidh co-fharpais, agus ’s e glé bheag de phìobairean a ruigeadh a leas pìob a chur air an gualainn ri thaobh. Tha e air a h-uile duais a thoirt amach, gach bonn òir, bratach gorm agus <eng>clasp,<gai> agus bhuannaich e anns an Oban an duais ris an canar an <eng>Shirvan Cup<gai> trì uairean as déidh a chéile, a’ cosnadh mar sin a’ chupain dha fhéin.

Is e a tha ann an Dòmhnall cuideachd gille a bhios a’ beachd-smuaineachadh glé dhomhainn air gnothaichean ciùil. Nuair shaoileadh tu nach robh ceòl idir ann am port bheireadh e ceòl as, agus gu dearbh cha mhór nach éisdeadh duine ris fad oidhche ’s gun e a’ deanamh càil ach a’ gleusadh na pìoba. Tha e air sgur a chluich air a’ phìob a nis, an ìre mhath, agus air tòiseachadh ag ionnsachadh a’ phiàno. An tòisich e a’ cluich air a’ phìob a rithist? Chan eil fhios aige, ach saoileamaid gum bi e glé iongantach mur tòisich. Tha e coltach gu robh miann aige riamh air a’ phiàno ionnsachadh, agus mar sin air barrachd fiosrachadh fhaotainn air ceòl a thuilleadh air ceòl na pìoba. Nuair a riaraicheas e an iarrtas sin, ’s math-dh’ fhaoidte gun cuir e làmh air a’ phìob as ùr, agus gum bi e ’na phìobaire nas fheàrr na bha e riamh.

Tha e air iomadh port a sgrìobhadh, agus mu dheighinn an fhir a tha againn an so tha e ag ràdh gu bheil móran de rudan ùra ann nach còrd, ’s math dh’ fhaoidte, ri cuid de dhaoine. Chan eil sin ceart. Tha rudan ùra ann gun teagamh, agus carson nach biodh? ’S ann le bhith gabhail asteach nithean ùra a bhios ceòl agus litreachas a’ cumail beò agus a’ fàs, agus tha sin cho fìor mu dheighinn ceòl na pìoba agus a tha e mu cheòl eile. Ma tha nithean ùra anns a’ phort dannsa so, gheibhear ann cuideachd móran a bheir ’nur cuimhne na seann phuirt, a bheir asteach oirbh an tigh-céilidh, am port-a-beul, no danns-an-t-sabhail, agus a bheir air a’ chas aotrom brag shunndach a thoirt air an làr. ’S ann anns a’ choimeasgachadh so de shean agus ùr a tha buadhan a’ phuirt ri ’m faotainn.

[Sanas]


[TD 269]

Ski-eadh Ann An Albainn
Le CAIRISTIONA DICK

O CHIONN dhà no trì bhliadhnaichean a nis tha mi air toirt an aire gu bheil na leòidean a’ sìor fhàs cas, na staidhrichean nas duilghe ’n dìreadh, na busaichean a’ tarraing air falbh mun ruig mi iad, agus a 34-19-36 agam a’ tighinn nas fhaisge air figeirean Sabrina. Bha mi làn àm mo chluasan a shùghadh thugam agus car a chur dhìom fhéin.

Ach dé dhèanainn?

Bha na madainnean ro fhuar airson a bhith ruighinn air m’ òrdagan; cha bhi duine a’ cluichd <eng>badminton<gai> ach na Sgitheanaich; cha robh gillean an iomain airson bloigh-caillich a bhith ’nan cuideachd ann; cha robh còrr air ach a dhol a ski-eadh.

Aon oidhche, nuair a bha m’ athair is mo mhàthair ann an deagh ghleus, thuirt mi, gu ciùin, socair,

“Tha mi falbh a ski-eadh Di-Sathuirne gu ruige Aviemore.”

“Dé air thalamh a th’ ann a ski-eadh?” arsa mo mhàthair.

“Och, bidh thu ceangal pìos maide air do bhrògan is a’ coiseachd air an t-sneachda,” arsa mi fhéin.

“Cha leig thu leas a dhol a dh’ Aviemore airson rud gòrach mar sin a dheanamh,” ars ise, “fóghnaidh dhut a dhol amach gu cùl an tighe.”

“Falbhadh i,” arsa m’ athair. “Bithidh e math dhi agus is fheàirrde i beagan crathaidh.”

“An e rud cunnartach mar sin a th’ ann?” arsa mo mhàthair. “Thug mise chun an ìre so i gu slàn fallain is a nis tha i a’ falbh ’ga marbhadh fhéin. Chan eil a cas a’ dol amach as a so mar a falbh Lachaidh còmhla rithe”—sin mo bhràthair.

Gu fortanach bha Lachaidh aontach gu leòr ris a so, agus madainn Di-Sathuirne lìon sinn an càr leis a h-uile treallaich a dh’ fheumamaid——fhuair sinn leabhar a bha ag innse sin dhuinn—briogaisean, drathaisean clòimheadh, miotagan, geansaidhean móra bh’ aig m’ athair nuair a bha e ris an iasgach, sia paidhrichean stocainnean Gaidhealach a dh’ fhigh mo mhàthair dhuinn ann a seachdain, botul-teth, brògan, ski-ichean, agus flasc branndaidh air eagal ’s gun tòisicheadh a’ chasadaich agam! Rud nach toilleadh ’na bhroinn cheangail sinn air mullach a’ chàr e. Bha sinn deiseil airson falbh is mo mhàthair ag éigheach,

“Fiach nach brist sibh ur n-amhaichean;

“Fiach a Lachaidh gun cùm thu gréim air a’ chreutair chearbach sin;

“Fónaibh dhachaidh a h-uile h-oidhche;

“Chan fhaigh mise norradh cadail gu ’n till sibh co-dhiùbh;

“Turus math leibh is fiach gun toir sibh an aire dhuibh fhéin.”

Bha sinn a’ siubhal cho luath is a b’ urrainn dhuinn, oir bha sinn ri bhith aig ar ceann-uidhe—Lodge Ghleann-móir—ro àm suipeir. Mu dheireadh ràinig sinn an rathad corrach suas chun an doruis, le craobhan àrda giuthais ’ga dhìon air gach taobh.


[TD 270]

[Dealbh]
Lodge a’ Ghlinn Mhóir is Meall a’ Bhuachaille.

[Dealbh]
Ban-Innseanach a bha còmhla ruinn.

[Dealbh]
Aig bonn a’ Choire Chais.

Aig àm suipeir thachair sinn ris an luchd-tadhail eile as gach ceàrn de ’n t-saoghal—Innseanaich, Sasunnaich, Gearmailtich, Albannaich, Ameireaganaich, Colónialaich—a’ chuid bu mhotha aca ri fòghlum ann an Oil-thighean Bhreatainn. Agus ’s e na Sasunnaich a bu duilghe dhòmhsa an tuigsinn aca air fad.

A’ chiad rud a dh’ innseadh dhuinn an déidh ar breacbhaist an ath mhadainn, ’s e gum feumadh sinn dìreadh gu math àrd—mu thrì mìle troigh—mu faigheamaid de shneachda na dheanadh a’ chùis. ’S beag a bha dh’ fhios agam dé bha romham! Chuir sinn aodach gu leòr oirnn, thog sinn na ski-ichean is na maidean air ar gualainnean is dh’ fhalbh sinn.

Bha mo cheum gu math aotrom airson ceud slat, ach thòisich na ski-ichean air fàs trom, bha na deòir a’ ruith as mo shùilean leis an fhuachd is bha mo chasan a’ dol ’nan lùban air an reothadh. Bha na ski-ichean a’ gearradh astigh ’nam ghualainnean ga brith dé ’n dòigh air an cuirinn iad, ’s a h-uile turus a thuitinn bha mi a’ faighinn sgal an cùl a’ chinn.

Ghabh sinn fois aig oir na coille, ach bha nis Druim na Gaoithe romhainn—agus gu dearbha cha tugadh an t-ainm air ann am mearachd. Mur a b’ e na brògan trom a bh’ ann am poca air mo dhruim bha mi air siabadh air falbh. Fhuair sinn gu ceann sin co-dhiùbh, ach chan e fuachd a bha cur dragh orm a nis ach am blàths agus an laige. ’S ann le éiginn a bha dol agam ri aon chas a thogail ’s a cur seachad air an t’éile. Obh, obh! nam biodh mo mhàthair ’gam fhaicinn, bhristeadh e a cridhe. Bha Lachaidh air mo chùlaibh a’ toirt putag dhomh an dràsd ’s a rithist, nuair a bhithinn gus mo dhòchas a thoirt suas.


[TD 271]

Sheall mi timchioll orm, air na gillean is am beagan nigheanan a bh’ anns a’ chuideachd, agus leis cho dùrachdach ’s a bha gach aon dhiubh a’ deanamh air ar ceann-uidhe is ann a thug iad ’nam chuimhne na Commandos a bha deisealachadh aig àm a’ chogaidh, anns an dearbh àite so, airson an cruadal a bha rompa, a’ dìon an rìoghachd is an dachaidhean. Thug eiseimpleir na gaisgeich threuna sin misneachd dhomh, is bha nàire orm gun do smaointich mi air tilleadh dhachaidh, nuair a chuimhnich mi air a liuthad beatha a chailleadh anns na bliadhnaichean cruaidhe a bha sin os gum bitheadh na cothroman so againne an diugh. Shuidhich mi na ski-ichean aon uair eile air mo ghualainn is lean mi càch.

Thug sinn dà uair an uaireadair air an t-slighe, ach ràinig sinn ar ceann-uidhe ma dheireadh. B’ e sin “Bothag Sìne” <eng>(Jean’s Hut)<gai> aig bonn a <eng>White Lady<gai> mar a chanar ris a’ gheodha mhór tha ruith anuas bho ’n Choire Chas. Air clàr air dorus na Bothaig tha sgrìobhte ann am Beurla:

“Mar chuimhneachan air Sìne Nic-na-Ceàrdaich a thàinig an rathad so gu h-inntinneach anns a’ Mhàrt 1947,”

Agus ann an Gàidhlig,

“Cha till i tuilleadh.”

Chaidh a marbhadh a’ ski-eadh ann a sin. Cha robh i ach naoi-bliadhna-deug.

Ghabh sinn fois car greise anns a’ bhothaig, agus air a’ Charn-ghorm chan eil a leithid a rud ri “boireannaich an toiseach” a’ dol. Ma thàrras tu àite-suidhe ’s math, ’s mur a tàrr chan eil agad ach suidhe air an ùrlar. Fhuair sinn deoch de chócoa teth làidir—rud nach gabhainn astigh air na chunnaic mi riamh, ach abair gu robh e math ann a sud. Dh’ ith sinn cuideachd na pìosan a rinn sinn mus do dh’ fhàg sinn, agus mean air mhean bha an diog a’ tilleadh annainn gus mu dheireadh a robh de neart againn na thug amach sinn gu bonn a <eng>“White Lady.”<gai>

Bha sinn ann a sin, gach buidheann cruinn mu ’n fhear-cuideachaidh aige fhéin. ’S e fear-teagaisg á Cambridge a bha còmhla ruinne—Wylie Gregory. Cheangail sinn na ski-ichean ri ar brògan is sgap a h-uile buidheann do ’n àite aca fhéin. Sheas an sgioba againne air oir an t-sneachda deiseil airson a’ chiad leasan. So e.

“Cumaibh na ski-ichean an còmhnaidh tarsainn air an leathad air neo cha bhi gréim agaibh air an t-sneachd. Cuimhnichibh, tarsainn air an leathad!”

Bha e ro fhada gun a’ chiad leasan a thoirt dhuinn. ’S ann leathach sìos an leathad, air mo chliathaich, a chuala mise

“Cumaibh na ski-ichean tarsainn—.”

Cha do stad mi gus an ràinig mi bonn a leothaid; cha b’ ann gu brèagha ’nam sheasamh ach air mo dhruim dìreach is mo chasan mu ’m amhaich—’s as a sud chan fhaighinn.

“O uill,” thuirt mi rium fhéin, “Thig Wylie g’ am chuideachadh.”

Thàinig Wylie gun teagamh.

“A bheil thu air do ghoirteachadh?” ars esan.

“Chan eil,” arsa mi fhéin, ged a bha mi cinnteach gu robh m’ amhaich briste is mo chasan ’nan sprùileach. On a thàinig mise an


[TD 272]

[Dealbh]
Mise—a’ ski-eadh!

t-astar a bha sud agus na dh’ fhuiling mi faighinn ann, cha robh amhaich bhriste dol ’gam chumail o ski-eadh.

“Glé mhath,” arsa Wylie, “éirich ’nad sheasamh, is thig anuas far a bheil càch.

“C-c-cuidich mi ma tha ———,” ach bha Wylie a’ deanamh cnàimh-sgadain suas os mo chionn (dòigh air faighinn suas leathad nuair a bhios sgi-ichean ort).

Ach ciamar a bha mi dol a dh’ fhaighinn as an so? An déidh móran suaineadh fhuair mi éirigh air dòigh-eigin is chunnaic mi gu robh móran eile anns an aon staid rium fhéin.

Bha mi nis ’nam sheasamh ach bha agam fhathast ri faighinn suas far an robh an còrr de ’n bhuidheann. Furasda gu leòr—bheirinn dhìom na ski-ichean is choisichinn suas. Chrùb mi, chuir mi mo làmh air mo bhròig, agus chuala mi eubh Wylie,

“Fàg ort iad, cuir oir na ski ris an leathad agus thig anuas.”

“Ai, ai,” asa mi fhéin le osna. Thòisich mi ri dìreadh ’s ri tuiteam, ’s ri éirigh ’s ri tuiteam, ’s ri ———.

An ceann leth-uair ràinig mi an t-àite as an do dh’ fhalbh mi—ach cha robh sgeul air Lachaidh no air Wylie. Cha robh ach greimeachadh ri buidheann eile a bha air a chur air chois airson mo leithid fhéin ’s chan fhaca mise Lachaidh aig bonn a <eng>“White Lady”<gai> tuilleadh.

Cha robh sin ach airson na luidean—is cha d’ fhuair mise as fhathast. Bha mi ann a sin a’ tuiteam ’s ag éirigh, ’gam stialladh fhéin leis na ski-ichean is a’ sìor fhàs fliuch. Ach mu robh am feasgar seachad cha robh mi a’ tuiteam cho tric is bha mi faighinn ruith bheag tarsainn corra uair. ’S ann aig na h-amannan sin, is mi sguabadh na gaoithe as mo dhéidh, a thuig mi gum bu mhath a b’ fhiach a h-uile àmhghair a dh’ fhuiling mi fad an latha.


[TD 273]

Gu fortanach cha robh againn ri na ski-ichean a thoirt sìos a rithist, agus nuair a thàinig an t-anmoch rinn sinn air a Lodge cho luath is a dhèanamaid.

An oidhche sin thòisich fear de ’n luchd-cuideachaidh air dannsaichean Albanach ionnsachadh dhuinn. Smaointich mise gum b’ fheàrr dhomh mo leabaidh a thoirt orm. Chan eil fhios agam dé seòrsa coguis a th’ agam a nì eadar-dhealachadh eadar sgi-eadh air an t-Sàbaid agus dannsa—cha tug Knox no Calvin iomradh air ski-eadh ann!

Chaidh na làithean seachad mar sin, a’ ski-eadh ’s a’ coimhead àilleachd an àite air feadh an latha, ’s a’ dannsa ’s a’ seinn ’s a’ còmhradh air an oidhche. Bha sinn a’ fàs na b’ fheàrr gu ski-eadh a h-uile là is cha robh an dìreadh tuilleadh cho dona ’s a bha e a’ chiad turus. Is mar a bha an ùine a’ dol seachad bha sinn a’ fàs na b’ eólaiche air a chéile is a’ teannadh ri thuigsinn cuideachd ga brith dé an dath a bha air ar craicinn na dé an cànan a bha sinn a’ cleachdadh, nach robh eadar-dhealachadh sam bith annainn fhéin. Nach bochd nach gabhadh na daoine móra tha riaghladh an t-saoghail an toirt còmhla ann an àite mar sud.

Sin agaibh ma thà mar a chuir sinne seachad an Nollaig so chaidh. Chan eil a ski-eadh agam ach ma làimh is tha mo chasan nas reamhra na bha iad riamh, ach ’s e mo chomhairle-sa do dhuine sam bith a tha faireachdainn gu bheil an aois a’ tighinn air ro luath, na ghlacas e fhéin a’ crathadh a chinn ’s ag radha air a shocair, “Clann a là-an-diugh!” aghaidh a chur air Gleann Mór sa’ gheamhradh so tighinn. ’S dòcha gum faic mi ann sibh!

[Dealbh]
A’ dìreadh Carn-gorm.


[TD 277]

An Sgeilp Leabhraichean

Mac-Talla, <eng>Check-list of Verse,<gai> le Simon Shannon, le cuideachadh bho Phádraig O Broin. Winnipeg, 1958.

’S e nì iongantach a th’ ann gur ann thall an Albainn Nuaidh a chuireadh air bhonn an t-aon phaipear seachdaineil, gu h-iomlan ann an Gàidhlig, air a bheil iomradh againn. Agus faodaidh e bhith ’na aobhar smuain dhuinne anns an t-seann Albainn gun do mhair am paipear sinn dà bhliadhna dheug. Ciamar a thachair a leithid so? An e gu robh luchd-Gàidhlig na h-Albann Nuaidh, anns na bliadhnachan 1892-1904 na bu lìonmhoire agus na bu treise na luchd-Gàidhlig na Gaidhealtachd? Tha fhios nach robh iad na bu lìonmhoire, agus saoilidh mi nach robh iad dad na bu treise, ’gan gabhail thar a chéile. Tha Mac-Talla ’na charragh-cuimhne air dìlseachd ’s air dealas an duine a stéidhich e, Eòin (Jonathan) MacFhionghuin. Bu mhór am beud nach robh duine againne an Albainn an diugh a dheanadh leithid na saothrach a rinn esan. Nam biodh, bhiodh paipear Gàidhlig seachdaineil againne cuideachd, a dh’ aindeoin gach Iònah a tha togail a ghuth ’nar measg.

Tha bloigh de gach seòrsa rud ann an duilleagan Mhic-Talla—naidheachdan is sanasan-reic, sgeulachdan, eachdraidh, connspaid, òrain is bàrdachd. Ach chan eil e furasda sealladh fhaotainn de na duilleagan sin an diugh—chan eil ach grunnan beag de cho-chruinnichidhean iomlan de’n phaipear anns an rìoghachd so air fad. Mar sin, tha e air leth feumail gun do rinn Simon Shannon ann a Winnipeg mion-sgrùdadh air gach àireamh de Mhac-Talla a chaidh a chur an clò, agus gun tug e iomradh air gach òran agus bloigh bàrdachd a tha annta. Cha bheag sin. Tha 1663 de chinn bàrdachd air an àireamh aige, cuid dhiubh gun teagamh glé ghoirid, agus tha beagan air innseadh mu gach aon diubh, mar a tha meudachd na h-earrainn, agus brath air an ùghdar agus càit eile am faighear a’ bhàrdachd, ma tha lorg aige air a sin. Rinn e rannsachadh air iomadh cruinneachadh de bhàrdachd Ghàidhlig, gu h-àraidh leabhraichean an Urr. A. MacGilleathain Mac-na-Ceàrdaich, An t-Oranaiche, Sàr Obair, agus leabhraichean Comunn Gàidhlig Inbhirnis (a b’ àbhaist a bhith tighinn am follais cho cunbhalach), gun a bhith a’ toirt tarraing ach air grunnan. Bithidh an cruinneachadh so gu feum do neach sam bith a tha a’ deanamh ann am bàrdachd Gàidhlig, agus mar sin tha sinn duilich nach do rinneadh dheth ach corra leth-bhreac.

Ged a tha móran bàrdachd ann am Mac-Talla a bha an clò cheana, mar a tha òrain Dhonnchaidh Bhàin is Alasdair Mhic Mhaighstir Alasdair, is a leithid sin, tha mòran ann cuideachd air nach robh sgeul


[TD 278]

[Sanas]


[TD 279]

againn, eadar òrain a thug na Gaidheil leotha a Chanada, agus feadhainn a rinn iad thall an sin. A nis, le Gàidhlig bhith ’ga teagasg ann Oil-thigh St. Francis Xavier, dh’ fhaodadh gu faic sinn cruinneachadh as ùr, agus clò-bhualadh ùr de ’n chuid as fheàrr de ’n bhàrdachd sin. Bithidh an duine a ghabhas sin os làimh fo chomain aig Simon Shannon agus aig Pádraig O Broin.

R. McT.


Scáthán Shacramuinte Na h-Aithridhe. Aodh Mac Aingil, O.F.M., a chum; Cainneach O Maonaigh, O.F.M., a chuir in eagar. Baile Atha Cliath. Institiúid Ard-Lèinn Bhaile Atha Cliath, 64 Cearnóg Mhuirfeann. 15/-.

Nuair a chaidh Eirinn fo chuing aig na Sasunnaich uile gu léir aig toiseach an t-seachdamh linn deug, ’s ann ann an Lobhàin, am Flannras, a bha Gàidhlig nam foghlumaichean air a cumail beò, leis na manaich Eireannach a bhuineadh do dh’ Ord Naoimh Phroinseis; bha feadhainn aca ’nam filidhean mun deach iad a bhith ’nam manaich ann. B’ e Aodh Mac Aingil fear dhiubh.

Faodaidh duine air choreigin a ràdh nach eil an so ach leabhar cràbhach Pàpanach eile. Ach nach b’ fhìor gum bu chòir dhuinn uile a bhith aithreachail mu ’r cuid pheacaidhean? Co-dhiùbh chan e leabhar tioram a tha ann an so mar a shaoileadh neach. Ged a thuirt Mac Aingil

“Dá n-abarthaoi gur dána dhúinn ní do sgríobhadh an Gaoidhilg ’s nár shaothruigheamar innti, as i ar bhfreagra ar sin, nách do mhúnadh Gaoidhilgi sgríobhmaoid achd do mhúnadh na haithridhe, agus as lór linn go ttuigfidhear sinn gé nách bíadh ceart na Gaoidhilgi aguinn”,

tha ragha na Gàidhlig ann, a leithid de Ghàidhlig a bha Carsual agus Mac Mhuirich ’ga sgrìobhadh, agus a tha cus nas fhasa na Gàidhlig Céitinn r’ a leughadh.

Tha Mac Aingil a’ teagasg na h-aithreachais, mar a tha e ’g ràdh, ach tha a theagasg air a leasachadh le iomadach naidheachd gu inntinn a leughadair a ghluasad, agus chan eil e iasgaidh a’ cronachadh coireannan a chuid dùthcha fhéin.

So mar a tha e toirt rabhadh air cunnartan an droch-chompanachd, no mar a chanas e, drochchomhluadar:

“Mo thruaighi a loighead ghlacus an léighionn sa chuca dar náision. Do-ní an drochchomhluadar olc mór san uile àit; gidheadh, ní fhoil áit is mò ina ndéin cosgar agus ár ar na hanmanuibh iná an tír dá bhfuilmídni. As é a résún so, gurab é as onoir do dhuine uasal agas do thighearna dár ttír tré mhealltórachd an diabhuil a theach do bheith lán do mhuinntir iffrinn: do chearrbhachuibh, do mhnáibh siubhail, do gheócachuibh; agus, muna rabhad na pótaireadha ann do ghnáth, ní bhíadh san tigh sin achd cró meathaigh agus áit gan onoir gan mhaitheas gan mhórdháil achd lán do chruas agus do ghortuighi.”

Nach eil so a’ cur ’nar cuimhne:

“Mach bho dhùthaich Mhic Nìll Bharraidh,
Mach bho Chìosamul an aighir,


[TD 280]

[Sanasan]


[TD 281]

Far am faighte chuirm r’ a gabhail,
Ol fìon a dh’ oidhche gu latha,
Caithream nam fear ag òl leanna,
Sìoda donn ’ga chur air mnathan.”

no

“Tadhlaidh m’ eudail Mac ’ic Ailein ann,
Ceannard air sluagh an uair fearachais,
Cha b’ e ’m buideal beag bu mhath leat,
Cha b’ iad na stòip, ach na galain,
Togsaidean fìon air an ceannaibh,
Mar dh’ òladh càch, phàigheadh Ailein!”

Co-dhiùbh, tha ragha na Gàidhlig ann san leabhar a rinn Mac Aingil, agus naidheachdan gu leòr de ’n t-seòrsa so. Aon rud; ghabhadh am faclair a chuir am fear-deasachaidh ris leasachadh gu mór, gu feum nan leughadairean, gu seachd àraid nan Albanach. Sin an aon rud a dh’ iarrainn.

FEAR CHANAÍDH.

[Sanasan]
