[TD 9]

Air An Spiris

MA dh’innsear a’ bhreug tric gu leòr gabhar mar fhìrinn i. ’Se so a tha ga fhàgail cho duilich dhuinn an diugh daoine a lorg a ghabhas orra dreuchdan àraidh ann a saoghal na Gàidhlig. Chuala daoine ro thric, “Cha dean a’ Ghàidhlig feum sam bith dhut, leig seachad i,” agus ghabh pàisdean comhairle nan daoine air a robh coltas cho ciallach, agus aig a robh beachdan cho làidir.

’Se bhith ag éisdeachd ri droch chomhairle a dh’fhàg àrd-sgoiltean na h-Albann cho falamh de luchd-teagaisg a thug a-mach ‘ceum’ urramach ann an cànain na dùthcha. Anns na bliadhnachan tha romhainn bithidh àite bho àite a’ dol bàn, gun daoine freagarrach ann a lìonas iad, mura tig sgoileirean òga air adhart a nis. Agus chan ann anns na sgoiltean a-mhàin, ach anns na h-Eaglaisean, anns na h-Oilthighean, an Leabharlannan, an obair a’ chlo-bhualaidh, ann am pàipearan-naidheachd, anns a’ Bh.B.C., is dòcha anns an Riaghaltas.

Am bliadhna fhéin, tha sinn a’ faicinn cho duilich ’s a tha e duine a lorg a ghabhas dreuchd Mairead NicAsgaill an sgoiltean Siorrachd Rois. An ath-bhliadhna bithidh daoine a dhìth air na h-Oilthighean is dòcha. Bliadhna no dhà ás déidh sin bithidh Fear-ceasnachaidh Gàidhlig ri lorg, luchd-deilbh telebhisean, luchd-deasachaidh leabhraichean. Bithidh sgiobadh an Fhaclair mhóir an Oilthigh Ghlaschu ga mheudachadh, agus mas math ar barail bithidh dreuchclan ùra eile a’ togail ceann.

Is ann a tha ana-caitheamh eagalach ga dèanamh air tàlantan is air dìleab luchd na Gàidhlig. Mar as luaithe chuireas na Gaidheil cùl ri breugan nan linntean a chaidh seachad, ’sann as fheàrr dhaibh fhéin is dh’an cloinn.


[TD 10]

BEACHD AIR COGADH VIETNAM
Le DOMHNALL IAIN MACLEOID

THA an roinn-talmhainn ris an canar Indo-China air a cuartachadh, o’n tuath, le Sìna, o’n iar le Burma is Thailand agus o’n ear ’s o’n deas leis a’ Chuan Shìneach. Tha an t-ainm a’ toirt a-steach cóig sheann rìoghachdan—Cochin China, Cambodia, Annam, Tonkin agus Laos—a bha aonaichte fo impireachd na Frainge o 1893. An déidh a’ Chogaidh mu dheireadh, chuir a’ Fhraing ris na cóig popuill iad a dh’ aonadh ri chéile ’nan stàit ùr fo’n ùghdarras fhéin: chaidh Laos is Cambodia leis a so ach chuir an còrr ’na aghaidh: roighnich Cochin China, Tonkin is Annam aonadh ’nan rìoghachd ùr eadar-dhealaichte o chàch—b’e so Vietnam.

Chog an rìoghachd ùr an aghaidh nam Frangach agus bha bhuaidh dheireannach leotha am blàr mór Dien-bien-phu an 1954.

Aig Coinneamh Mhór a’ U.N. an Geneva ann an 1954, chaidh Vietnam a roinn ’na dà leth: bha Ho Chi Minh agus an Vietminh (Co-mhaoinich) ri dhol gu leth a tuath na rìoghachd agus na Frangaich dh’an leth a deas; bha an t-sìth ri bhith air a cumail le buidhnean á Canada, Poland agus an Innse; cha robh an roinn a’ dol a mhairsinn ach gu 1956 an uair a bhathas a’ dol a chumail taghaidhnean airson Pàrlamaid a bhiodh os cionn Vietnam gu léir.

Mu’n àm so, fhuair Ngo Dinh Diem gu bhi ’na àrd-fhear-riaghlaidh Roinn a Deas Vietnam. Thàinig Diem gu làidir o bhuaidh Amairica—ghabh e airgead mór o’n U.S. agus thug e cuireadh do shàighdearan Amairiceanach tighinn a Vietnam. Ann an 1956, cha do leig Diem an taghadh Pàrlamaid air adhart (cha deachaidh a chumail fhathast) agus thug e garg-ionnsaigh air na Frangaich.

An 1958, chuir Prìomhair na Roinn a Tuath, Ho Chi Minh, litir gu Diem gum bu chòir Vietnam aonachadh ’s nach robh nì a’ cur bacadh air a so ach gu robh saighdearan coigreach ann an crìochan Vietnam mu Dheas. (An 1958 bha 692 Amairiceanach san Roinn a Deas.) Mu’n àm so bha móran marbhaidh ga dhèanamh air saighdearan an U.S. le Co-mhaoinich de mhuinntir na Roinn a Deas—cha robhas a’ beantainn do dhuine eile.


[TD 11]

Ann an 1960 thuirt fear-labhairt Ruisia gu robh iad a’ gabhail iomagain, leis na bha ann de dh’Amairiceanaich, gu robh an U.S. a’ dèanamh clàr-rocaid airson S.E.A.T.O. faisg air Saigon, ceannabhaile Vietnam mu Dheas. (Tha an U.S., Breatainn agus an Fhraing ann an S.E.A.T.O.)

Ach bha móran anns an Roinn a Deas an aghaidh Diem—an dà chuid airson e bhith taobhadh ris a U.S. agus, cuideachd, airson gu robh e annabarrach trom air na Buddhaich: ’se Caitligeach a bh’ann (tha 10% de luchd Vietnam ’nam Pàpanaich—an còrr Buddhach no Confucianach). Ann an 1963, mharbhadh Diem le dhaoine fhéin; chuir Ho Chi Minh litir eile, as a’ bhad, gu Riaghladh na Roinn a Deas, ag iarraidh Vietnam aonadh ’na rìoghachd ùr a bhitheadh saor o smachd nan Co-mhaoineach agus an U.S. ’s na Frainge. Cha d’fhuair e freagairt.

O 1963 tha an t-Arm air a bhith a’ riaghladh Vietnam mu Dheas: an diugh ’se Ceannard an Airforce, Nguyen Ky, a tha ’na Phrìomhair—tha e gu làidir air taobh a U.S., ’s an aghaidh nan Co-mhaoineach ’s na Frainge (mar Diem); agus tha móran d’a dhaoine fhéin, gu h-àraidh na Buddhaich, ’na aghaidh (cleas Diem, a rithisd).

Gu 1965, bha na h-Amairiceanaich ag agairt nach robh iad ach a’ seòladh a Riaghlaidh air ciamar a chumadh iad an t-sìth am Vietnam: ach, an 1965, chuireadh 3,500 saighdear Amairiceanach gu ruige Da Nang, am port-adhair, agus goirid ás déidh sin thòisich iad a’ bomadh na Roinn a Tuath airson a’ chiad uair. Bha an cogadh air tòiseachadh a cheart dha-rìribh.

An uiridh bha 185,000 Amairiceanach am Vietnam (còmhla ri 15,000 á Korea mu Dheas agus 2,000 á Astràilia is New Zealand). ’Nan aghaidh bha mu 5,000 de shaighdearan a thàinig a-nuas ás a Roinn a Tuath agus mu 200,000 de an Vietcong. ’S iad am Vietcong an fheadhainn de mhuinntir Vietnam a Deas fhéin a tha ’nam buill de’n phàirtidh Cho-mhaoineach.

Tha e glé fhollaiseach gu bheil cùmhnant cogaidh de sheòrs air choireigin eadar an U.S. is Marshall Ky agus chan eil rian a dhol ás àicheadh gum feum Vietnam an cùmhnant-sa a chumail ge b’oil leatha e—tha móran Vietnamese ’na aghaidh—oir tha fiachan móra aig an U.S. oirre: tha 40% de na tha Vietnam mu Dheas a reic a’ dol a dh’ Amairica agus tha 47% de na tha i a’ ceannach a’ tighinn ás an Fhraing ’s a’ Ghearmailt—tha i cuibhrichte gu teann an crògan ionmhasail N.A.T.O.

Tha an cogadh so air dà phuing-deasbaid gu h-àraidh a thogail: ’se sin (a) gu dé an t-aobhar a tha aig an U.S. airson a bhith anna Vietnam, agus (b) brùidealachd na sabaid.

(a) Tha na h-Amairiceanaich a’ cumail a-mach gu bheil iad a Vietnam a Deas air iarrtas an t-sluaigh airson an dìon o na


[TD 12]

Co-mhaoinich. Ach chan eil na h-uiread a choltas gu bheil muinntir Vietnam ag iarraidh an dìon sin: tha co-dhiù 200,000 san Roinn so de Vietcong; bha aramach mór aig na Buddhaich an aghaidh Marshall Ky as t-Earrach (1966); agus bha na h-Amairiceanaich iad fhéin air cùl Diem nuair a chuir e an aghaidh an referendum aig an U.N. an 1956 a bha air sealltainn an robh sluagh na dùthcha ag iarraidh Vietnam aonachadh no an robh an sluagh sa’ Cheann a Deas ag iarraidh air na h-Amairiceanaich fantail.

Chithear leis a so nach eil iarrtas mór sam bith aig muinntir Vietnam air na Yanks. A nise, mur eil carson a tha an U.S. cho deònach air còrr is millean dolair san latha a chaitheamh a’ cogadh, mas fhìor iad fhéin, ás an leth. Saoilidh mi gu bheil, ’s màite, da aobhar airson so.

Anns a’ chiad àite, tha an U.S. ga coimhead fhéin mar riochdaire nan rìoghachdan Capitalach agus, ma tha i dol a thàladh rìoghachdan na h-Asia o Cho-mhaoineas, bidh i faireachdainn gu feum i sealltainn dhaibh sin gu bheil barrachd neirt an Capitalism na tha an Co-mhaoineas. Air a làimh eile tha Sìna a’ cuideachadh Vietnam a Tuath gus treasad na Co-mhaoineas a shoillseachadh; is tha Ruisia a’ toirt Mig’s is airm eile do’n Roinn a Tuath airson gun dearbhar leotha gu bheil barrachd brìgh ’na Co-mhaoineas-se na tha an Co-mhaoineas Stalin-ach Sìna agus Capitalism Amairica. Ach ’se daoine bochda Vietnam a tha fulang. Agus dé am beachdsan air Co-mhaoineas is Capitalism? Well, tha na mìltean móra san Roinn a Tuath ag iarraidh teich ás agus tha an àireamh cheudna san Roinn eile a tha an aghaidh Capitalism: theagamh gum b’fheàrr leotha an càirdean a bhith beò, slàn aca na ged a dheigheadh Co-mhaoineas is Capitalism a thigh na croiche.

’Se so an dara aobhar gu bheil an U.S. cho deònach air fuireach am Vietnam: cho fad ’s a tha leisgeul aice a bhith am Vietnam, bidh suidheachadh math aice air crìoch Shìna airson ma thòisicheas Cogadh Mór. Tha so nas feumaile buileach a nise leis mar a thathas air Breatainn a phutadh a-mach á Malaysia is ás an Ard an Ear gu h-iomlan, agus o chionn, le crìoch cogadh Khorea, nach eil leisgeul sam bith aig an U.S. fhéin airson a bhith sna ceàrnnaidhean sin thall.

Thachair an aon rud an Cyprus. Tha Cyprus cha mhór air crìoch Ruisia: bhrosnaich Breatainn mì-rùn eadar na Greugaich is na Turcaich an Cyprus gun aobhar sam bith ach gus an iarradh an dara buidheann oirre fhéin no air Amairica fantainn san eilean gu an dìon—dh’fhaodadh Breatainn an uairsin a rocaidean a chur suas san eilean nan tòisicheadh cogadh an aghaidh Ruisia.

’Se sin mar a shaoileas mise a tha a’ chùis am Vietnam—fo bhratach a bhith dìon sluagh na Roinn a Deas o reubaileachd nan


[TD 13]

Co-mhaoineach, tha an U.S. a’ faighinn cothrom air clàran-rocaid a thogail air crìoch Shìna, ma thogras i: agus tha i cheart a coma ged nach crìochnaicheadh an cogadh fuilteach so an dà-latha-sa. A bhàrr air a sin, cha bhiodh e duilich a dhearbhadh gu robh làmh aig na rìoghachdan Iompaireach ann a bhith a’ cur connadh ris an aimhreit o thùs.

Cha do chuireadh dòigh cho soirbheachail—no cho suarach—gu feum riamh leis na rìoghachdan Iompaireach ri a bhith a’ roinn pobuill: tha so a’ lagachadh na dùthcha, ga cumail trang a’ sabaid ri buill dhith fhéin agus tha e a’ toirt cothrom do Bhreatainn, an Fhraing, an U.S. no eile fantainn san dùthaich ’nam maor-shìthe—ma bha sin gu feum dhaibh féin. Thachair so an Eirinn, am Palestine, an India, Pakistan, eadar Eirinn is Gaidhealtachd Alba. O chionn ghoirid, bha fear á British Guiana (Demara) a’ cumail a-mach, sna pàipearan-naidheachd gur e Breatainn a bha air chùl a’ mhì-rùn eadar na h-Innseanaich is an sluagh Negroid ’na dhùthaich: thuirt e gun robh Breatainn a’ dèanamh so ge be càite a robh a h-Iompaireachd.

Saoilidh tu mì-choltach e an dràsda, ach nam biodh e gu leas Breatainn no Amairica gum biodh cogadh eadar Leódhus is an t-Eilean Sgitheanach, dh’fhadadh iad rong buaireis sam bith a tha ann cheana is, creid thusa mise, bhiodh cogadh ann mun tig an ath iris de Ghairm a-mach. (Bhiodh na Comuinn an Glascho ’nan <eng>Reserve<gai>, ’s dòcha.)

(b) O chionn greise, tha na seanalairean Amairiceanach am Vietnam air aideachadh turas no dhà gun do mharbh an saighdearan feadhainn de an cuideachd fhéin agus de na Vietnamese a tha dìleas dhaibh—an dà chuid sa’ choille is am baile mór Saigon. Leis nach eil fhios aig na saighdearan le cinnt air có a tha leotha is có ’nan aghaidh am Vietnam a Deas, tha so gam fàgail ro dheiseil leis a’ ghunna: tha iad buailteach air dol ’nam boil anns an troimh-a-chéile as lugha agus air losgadh air cia be air bith a tha iad a’ saoiltinn idir amharusach.

Ach tha iad air aideachadh, cuideachd, gun do bhom iad bailtean a bha air an taobh: chan urrainn gur e obair an eagail is gabhail gnothaich an cabhaig a tha so, oir feumar na turais-bomaidh so a bhith air am planadh lathaichean roimh an àm. Tha móran air feadh an t-saoghail ag aontachadh gu bheil e coimhead glé choltach gu bheil an U.S. a’ cur ás do bhailtean gu h-iomlan ma tha amharus aca gu bheil duine no dithis, annta de’n Vietcong.

Tha cogadh an coille dhùmhail leithid ’s a tha am Vietnam ag iarraidh seòltachd is sgiobaltachd o na saighdearan is an innealan-sabaid: tha so aig na saighdearan á Vietnam fhéin agus á Korea


[TD 14]

(tha móran a’ cumail a-mach gur fhada o bha an U.S. air call am Vietnam mura b’e na Koreanaich). Ach ’se neart is tuilleadh neirt suaicheantas dòigh-sabaid nan Amairiceanach. Mar sin, o nach eil alt aca air dòigh-sabaid àbhaisteach na coille, tha iad air tionndadh gu dòighean eile—’se sin, na mìltean tunna de bhomaichean a leagail dh’an choille g’a cur fàs; agus—nì is oillteile buileach—tha iad o chionn còrr is bliadhna air a bhith a’ cur na coille (’s na tha fòidhpe) ’na teine le bomaichean napthalm. Tha teine an aghaidh uile riaghailtean eadar-nàiseanta cogaidh: tha so air na milleanan air feadh an t-saoghail—móran san U.S. fhéin—a thoirt gu am faireachdainn mu neo-dhaonndachd cur a’ bhlàir-sa leis na h-Amairiceanaich. Tha móran fo iomagain san rìoghachd-sa—’s cha bu nàr—airson nach eil an Riaghladh Socialist a’ casaid an aghaidh an U.S. (A réir choltais tha móran de luchd-bhòtaidh Labour, gu h-àraidh, an aghaidh a’ chogaidh.)

Tha an cogadh cuideachd air fìor dhroch ainm fhaighinn airson borbalachd an dòigh ceasnachaidh a tha aig an dà arm air prìosanaich. Tha an cogadh so cho fuilteach is cho neo-Chrìosdail ri aon chogadh neo-nuclearach a chaidh fhulang le sluagh dùthcha riamh.

Ann an co-dhùnadh: tha sluagh Vietnam breòite le cogadh borb nach robh iad ag iarraidh, ’s dòcha, is nach eil an seagh sam bith gu am math shaoghalta. Tha e follaiseach gu robh Ho Chi Minh o thùs deònach air an t-sabaid a sgur, an rìoghachd aonadh agus taghadh-Pàrlamaid saor a bhith ann—ach air aon chùmhnant, ’se sin, gum fàgadh na h-Amairiceanaich an toiseach an dùthaich. A nis tha a’ chùmhnant-sa iomchuidh gu leòr oir chan eil còir sam bith aca a bhith ann.

Bu chòir do Bhreatainn is do Ruisia, an luchd-cathrach, comhairle an U.N. air Vietnam ath-ghairm, iad iarraidh air an U.S. Vietnam fhàgail, agus taghadh-Pàrlamaid a chumail fo sgrùdadh buidheann eadar-nàiseanta. Tha còir aig a h-uile duine aig a bheil gaol na sìthe so iarraidh is iarraidh gus an gluais sinn ar buill-Pàrlamaid ás an iodhall-adhraidh a tha iad a’ foillseachadh a dh’ Amairica. So, airson math ar co-dhaoine—agus airson ar math fhéin cuideachd, mus tarraing sinn rocaidean atomach Sìna mu ar claigeann.

(Bha crìoch air a chur air an sgrìobhadh so an uair a chaidh ainmeachadh gu robh Mgr. Seòras Brown air cuireadh fhaighinn a dhol a Ruisia air Nov. 22 is 23 (1966)—thathas an dùil gum bi iad a’ toirt tarraing air Vietnam a-measg chuspairean eile agus ’s màite, leis a sin, gum bi iad air ar comhairle ghabhail mu ath-ghairm comaididh an U.N. mus tig Gairm a’ Gheamhraidh am follais. Bhiodh Gairm glé thoilichte a bhith cùl an sgeòil air an turas so.)


[TD 19]

UILLEAM ROS: A BHEATHA IS A BHARDACHD
Le TORMOD DOMHNALLACH

(1)

ANN a bhith a’ toirt breith chothrom air seann bhàrdachd sam bith, tha e iomchuidh an toiseach gun gabhte beachd eagnaidh air an linn do ’m buineadh am bàrd agus air tighinn-beò an t-sluaigh anns a’ choitcheann san àm cheudna. Sin ri ràdh, chan fheumar barail, no cràbhadh an là an diugh, no na nithean a ta iad a’ di-moladh no a’ bacadh, a ghabhail mar shlat-tomhais air gu dé bha ceart no cubhaidh do bhàrdachd nan linntean a chaidh seachad.

’Si a’ cheist chudthromach, an e bàrdachd fhìor a rinn am bàrd; chan e am bheil, no nach eil i a’ tighinn a rèir ar beachd-ne, no a’ còrdadh rinn. Is iomadh rann bàrdachd a thaitinn gu math ri sluagh cheudan bliadhna air ais, a bhiodh air a dìteadh ’s air a leigeil air dìochuimhn gu tur le móran an diugh.

Cha chòir dhuinn air aon chor beachdan cumhang a ghabhail mar shlat-tomhais n’ ar a bhios sinn a’ dol a mheas obair bàird na h-aimsir a dh’ fhalbh; cuireamaid luach oirre gu léir, a dh’ aon ruith, gabhamaid rithe mar a thig i, mar a ghabhadh rithe anns an latha san deach a dèanamh.

’Se sin a’ ghnèith spioraid a dh’ fheumas sinn a thoirt leinn gu ceòlraidh Uilleim Rois, oir, saoilidh mi gur e dìth an spioraid so a b’ aobhar air nach eil am meas air an airidh i, air a chur air bàrdachd Rois, an eilein a bhreith.

Rugadh Uilleam Ros aig àite ris an abair iad an Sìthean, anns an Ath-leathann, an sgìreachd an t-Sratha anns a’ bhliadhna seachd-ceud-deug agus tri-fichead ’s a dhà. Bha a phàrantan, mar a bha a’ chuid bu mhotha san àm, leth-char math air an dòigh ’nan crannchur. Cha robh an staid aon chuid bochd no beartach.

Anns na làithean ud cha b’ ann a’ tighinn beò air mìlsean agus air biadh Gallda eile, anns nach eil móran tail no taisealadh, a bha an


[TD 20]

sluagh idir. Cha ghabhadh iad de lòn ach na bheireadh iad bho mhuir, chladach, mhonadh agus chroit, no de aodach, no de chaisbheart, ach na bha an làmh féin a’ dèanamh. Uime sin, ged nach robh iad air am buaireadh le òr is maoin an t-saoghail so, bha aca na bha gan riarachadh gu ro mhath gun a bhith ann an eisimeil duine no dùthaich sam bith fo ’n ghréin. Ma bha am beò-shlaint’ gan cumail saothrachail a latha ’s a dh’ oidhche bha barrachd agus obair an làmhan a’ faotainn an aire.

Cha smaoinicheadh neach air gnìomh no cuirean a dhèanamh gun cheòl gun duanag a dhol ’na chòmhdhail air gach car agus tionndadh. Faodaidh sinn a ràdh mu ’n deidhinn mar lìnn nach robh gréim a’ dol ’nam beul no snaim mu ’n druim ach na bha air a dhèanamh ri ceòl. B’ e sud an seòrsa saoghail anns an do rugadh am bàrd.

Bho làithean a leanabais suas, b’ eòlach esan air gach seòrsa òrain—luinneagan tàlaidh, òrain bhuana, òrain bhleith na mine, òrain iomaraidh, òrain snìomh, òrain bleoghainn, òrain luaidh gun àireamh, gun tighinn air òrain a bh’ air an gabhail aig fleadhachas deireadh foghair, bliadhna ùire, rèitich, agus bhainnsean.

Bha gach aois, sean is òg, air feadh tir-mór is eileanan na Gàidhealtachd làn ciùil is àbhachdais anns an àm ud. Eadhon an tùs mo latha fhìn, ta cuimhne agam air gillean agus nigheanan a bhith seinn a-muigh aig obair air raon is sliabh agus ’sann aca féin a bha an guth a bha ciatach ri éisdeachd air latha samhraidh no foghair.

Dé nis a b’ aobhar air gun do dh’ fhalbh an ceòl so ás an chuid bu mhotha de ar Gàidhealtachd is gun do dh’ fhàs a luchd-àiteachaidh cho beag diù mu dhéidh seach mar a chleachd? Có a dh’ fhàg balbh ar seinneadairean ’s a chuir glas-ghuib orra? An ann anns a’ Ghàidhealtachd féin air tùs a dh’ éirich an cronachadh ’s am bacadh millteach air ceòl? Cha b’ ann idir agus ’se sin an rud as iongantaiche leam buileach.

Chuala mi gu minig Goill a’ faotainn coire do na Gàidheil airson a bhith daonnan cho neo-shunndach, dubhach, agus cho cumhang ’nan inntinn is nach fuilingeadh iad nì cho neochiontach ri ceòl is aighear a dheanadh am beatha rud beag na bu shona. Cuireadh na Goill a’ choire airson sin air na h-urraidhean a thoill i, an luchd dùthcha féin!

Cha robh Uilleam Ros ro fhada fo ’n fhòd nuair a thàinig soisgeulaichean Gallda (cha b’ e ministearan a bha annta) do gach ceàrn de ’n tìr anns an do thòisich iad air coinneamhan dùsgaidh a chumail a rinn buaidh do-thuigsinneach a thoirt air beachdan an luchd éisdeachd.


[TD 21]

Nis, chan eil teagamh ri chur ann an treibhdhireas nan daoine so. Bu tearc eilean no sgìre tuath no ’n iar air Monadh Dhruim Uachdair, anns nach do rinn na ceart theachdairean saothair. ’Nan dòigh féin, bha iad eòlach anns na sgriobturan, bha comas labhairt sònraichte aca gu nàdurra, bha iad eudmhor, eudmhor.

Mo chreach, ’se eud gun eòlas a bha ann! Bha ceòl is òrain air an càineadh leotha féin is le an luchd leanmhainn, mar obair an diabhoil, de am feumadh daoine sguir gu grad, air neo gum biodh iad aig Sàtan gan ròsladh an grunnd Iutharn tre linntean buan na sìorruidheachd!

’Se bhuil a bh’ ann gun chruinnicheadh gach clàrsach, fidheall is piob-mhór, air feadh an Eilein Sgitheanaich, chàrnadh còmhla iad ’nan aon bheinn is chuireadh teine riutha a mhair iomadh latha gus an do loisgeadh an t-iomlan. B’ e na briathran a chleachdadh aig a’ ghnìomh chuthaich ud—“Is feàrr an teine beag a dhadhas na an teine mór nach faodar a mhùchadh?”

Cha b’ e sin do chinn-iùil bhuadhmhor na Gàidhealtachd e, an luchd teagaisg a bu mhotha a rinn airson ar daoine, mar a bha an t-Urramach Lachlainn MacCoinnich, Lochcarran, an t-Ollamh Urramach Iain Dòmhnallach, na Tòisigheachd, an t-Ollamh Urramach Iain Ceannaideach, Inbhir-pheofharain, an t-Ollamh Urramach Mac-an-tòisich MacAoidh. Cha chualas iadsan a riamh a’ cur sìos air ceòl is òrain. Is ann a bha iad air an rathad eile.

’Se bàrd comasach a bha ann am Maigh’stear Lachlainn, a rinn a cheart uiread de òrain ’s a rinn e de laoidhean spioradail. Dh’ fhàg e co-dhiù aon òran gaoil ’na dheidhinn. A rèir seann bheul-aithris Sgitheanach, is esan a rinn:—

Mo nighean dhubh ta bòidheach dubh,
Mo nighean dhubh cha tréig mi;
Ged theireadh càch gum bheil thu dubh,
Cho geal ’s an gruth leam féin thu.

Ged nach deanainn fìdhleireachd,
Gun deanainn sgrìobhadh ’s leughadh;
Mo làmh gun deanainn searmon dhuit,
’S cha tàlaicheadh neach fo ’n ghréin air!

Is aithne do ’n a’ chuid as motha gun do rinn Dòmhnallach na Tòisigheachd obair mhath an tùs a latha a’ cruinneachadh bàrdachd Oisein. ’Se deagh bhàrd is phìobaire a bha ann féin.


[TD 22]

B’ e cleachdadh an Ollamh Ceannaideach n’ ar a gheibheadh e dhachaidh oidhche na Sàbaid ’s a ghabhadh e a bhiadh, gun robh e cur seachad a’ chuid eile de ’n ùine gu àm cadail a’ leughadh leabhraichean Bhaltar Scott.

’Se glé bheag aig am bheil fios gun robh aoghaire cho fìor dhealasach ri MacAidh Thirithe, miadhail mu cheòl fìdhle agus mu bhàrdachd ionmholta an Eadailtich Dante. Dh’ fhaodainn tuilleadh ainmeachadh de dhiadhairean cliùiteach, ach fóghnaidh sud gu bhith dearbhadh nach b’ e seann phearsachan-eaglais na Gàidhealtachd a dhùisg dìmeas agus tàire cho dall, aineolach, air ar litreachas agus ar ceòl.

Ma tha cothrom na Féinne air a thoirt do ’n Ghàidheal, ’s a theachd an tìr aige ’na dhachaidh féin, cha dual dha a bhith dh’ easbhuidh a dhìol sùgraidh is toil inntinn. A bhàrr air na thubhairt mi mu bheachdan tuathaisteach luchd teagaisg ’s am bacail air ceòl, thug anaceartas luchd riaghlaidh eucorach aobhar gu leòr do mhuinntir an taobh tuath gu h-àraidh, a bhith fo lionn-dubh. B’ fhada, b’ fhada a lean sgrìob liath Chuil-lodair! Cha d’ fhuair ar cinneadh ceart cuidhteas i fathast, ma gheibh gu bràth.

Cha bu bheag an t-atharrachadh a thàinig air an tìr bho latha Uilleim! An uair ud, mar a chunnaic sinn, rachadh aig a’ chroitear air a lòn fhaotainn bho chuan is fearann. Cha rachadh an diugh, no iomadh bliadhna roimh an diugh! Chaill croitean a bh’ air an àiteach linn an déidh linn, a’ chuid mhath de am brìgh. Càit’ ann ar latha féin am faighear a’ chroit a chumadh teaghlach fad’ na bliadhna ann am min? Is ann air éiginn a gheibhear beathachadh dà mhairt dhith.

A thuilleadh air a so, dh’ atharraich an sìde cho dona ’s gum bheil e duilich sin féin a chaoineachadh an ràith fliuch, bagarrach an fhoghair.

Chaidh an cuan a sguabadh ’s a chreachadh de iasg. Airson monaidh dheth, ghlasadh buileach bric nan aibhnichean is sithionn nam frìthean air an duine bhochd. Mar a thubhairt Niall MacLeòid:

An diugh tha maor is lann
Air gach alltan agus òb;
Chan eil saorsa sruth nam beanntan
Anns a’ ghleann san robh mi òg.

Chan eil mi idir am mearachd n’ ar a their mi gun do dh’ fhuiling an Gàidheal bho fhoirneart is bho anacothrom mar nach do dh’ fhuiling cinneadh eile air am bheil iomradh againn ann an eachdraidh. Ma tha comharraidhean nas feàrr gam foillseachadh a nis gum bi gun dàil ceartas air fhaicinn aige, chan ann mionaid roimh an àm.


[TD 23]

Lionn-dubh air na Gàidheil! Moire, cha b’ iongnadh ged a bhitheadh!

Bha sìnnsireachd Uilleim Rois air feadh an Eilein Sgitheanaich bho chionn iomadh linn. Bhuineadh e do aon de na teaghlaichean cho sean ’s a bha anns an àite. Thàinig a mhàthair á Geàrrloch an Siorramachd Rois. Bu nighean do Iain MacAoidh am Pìobaire Dall a bha innte. ’Se fear-ciùil ainmeil a bha anns a’ Phìobaire Dhall. Thog e foghlum na pìobaireachd bho na pìobairean cliùiteach Clann MhicCruimein. Nuair a bha e fo an teagasg choisinn e meas agus urram a cho-oileanach leis an alt iongantach a nochd e air cluich na pìoba. Tha MacCoinnich ag innse dhuinn gu robh eadhon port aig aon de Chloinn MhicCruimein air leth-dhèanamh, air nach b’ urrainn dha crìoch a chur, agus gur e am Pìobaire Dall, nuair a bha e fhathast ’na oileanach, a chur crìoch air. B’ e sin am “Port Leitheach.”

Chan e mhàin gu robh Iain MacAoidh ’na shàr fhear-ciùil, ach thaisbean e fìor chomasan bàrdachd mar an ceudna. Tha an àireamh òran a dh’ fhàg e ’na dheidhinn a’ dearbhadh sin gu soilleir. Anns na h-earrannan a leanas, cha b’ urrainn ogha, Uilleam Ros féin, bàrr a thoirt air:

’Sann o na cinnidhean nach fann
Thàinig an òigh as glaine cré,
Gruaidh chorcair agus rosg mall,
Mala chaol, cham, ’s cùl réidh.

Tha h-aodann geal mar a’ chailc,
’S a corp sneachdaidh air deagh dhealbh,
Maoth leanabh le gibhtean saor,
Air nach facas fraoch no fearg.

Tha slios mar eala nan sruth,
’S a cruth mar chanach an fheòir.
Cùl cleachdach air dreach nan teud,
No mar aiteal gréin air òr.

Bu cheòl cadail i gu suain,
’S bu bhuachaill’ i air dò-bheus;
Coinneal sholuis feadh do theach,
A’ frithealadh gach neach mar fheum.


[TD 24]

[Sanas]


[TD 25]

Gu meal thu féin t’ùr-bhean òg,
A Thriath Gheàrrloch nan còrn fial.
Le toil chàirdean ás gach tìr,
Gu meal thu i ’s beannachd Dhia.

Buinidh na rainn so do ’n òran “Beannachadh Bàird do Shir Alasdair MacCoinnich, Triath Gheàrrloch, Air Dha Nighean Tighearna Ghrannd A Phòsadh.” Tha snas agus grinneas deilbh an òrain a’ toirt prìomh àite do ’n Phìobaire Dhall a-measg nam filidh as àirde cliù. Mar sin, chan eil e iongantach ged a bhiodh buadhan a sheanar gan nochdadh féin an Uilleam Ros. Thug e fìor spiorad na bàrdachd, mar a choir-bhreith, a-steach do ’n t-saoghal.

Ann am bliadhnachan a leanabachd, bha lapaiche anabarrach ann an casan Uilleim a chum fada e bho thòiseachadh air coiseachd,. A’ chiad uair a thug a mhàthair an gille a bha an uair sin air fàs ’na dheagh chnapach, do Gheàrrloch, a choimhead air a dhlùth chàirdean, b’ fheudar dhi a ghiùlain air a muin ann an cliabh. Mar a thachair do iomadh duine buadhmhor eile, tuigidh sinn nach robh Uilleam Ros ro làidir bho thoiseach a bheatha thun na crìche. Faodaidh gun robh sud ’na phrìomh aobhar air gun do rinn athair dìchioll air àrd sgoil a thoirt do a mhac, oir bha làn chinnt aige nach robh e ro fhulangach airson a lòn a chosnadh aig obair throm air muir no tir.

Do bhrìgh ’s nach robh sgoil fosgailte anns an dùthaich a bha toirt seachad àrd-fhoghlum nan cànanan eile, dheònaich pàrantan Uilleim dol a dh’ fhuireach airson beagan bhliadhnachan do Fharrais a chum ’s gu faigheadh e féin agus a phiuthar tomhas cuibheasach de fhoghlum an latha. Am feadh a bha e san sgoil, dh’ fhoillsich e toil is toighe mhór an geall air eòlas agus gach gné theagaisg buannachdail. Leis an adhartas a rinn e san ionnsachadh, tharraing e d’ a ionnsaigh gràdh agus meas a mhaighstir-sgoile, a dh’ aidich nach robh a-measg nan oileanach a bha fo a chùram aon aig an robh meomhair agus breithneachadh Uilleim Rois.

An ceann beagan bhliadhnachan dh’ fhàg a phàrantan Farrais agus chaidh iad a dh’fhuireach do Gheàrrloch, far an do thòisich athair air dol timcheall ’na cheannaiche-siubhail. Anns an àm ud bha an obair sin air a meas cho àrd agus cho math ris a’ mharsantachd eile an diugh.

Do bhrìgh ’s gu robh iarrtas aig Uilleam air eòlas na bu mhotha fhaotainn air a’ Ghàidhlig, chuir e roimhe gun siùbhladh e an dùthaich maille ri athair. Bheireadh sin aithne dha air mar a bha a’ chànan


[TD 26]

air a labhairt le sean is òg anns gach ceàrn is siorramachd de ’n Ghàidhealtachd. Ged nach robh e fathast ach glé òg, thug e an uiread so de spéis do chànain a dhùthcha. Nach eil a bhuil ’s a bhlàth sin air a bhàrdachd! Gheibhear na h-uiread de fhaclan air a feadh nach robh, agus nach eil, air an cleachdadh air feadh an Eilein Sgitheanaich no ann an Geàrrloch. Agus nach mór am feum a tha againn an diugh mar Ghàidheil air a bhith dol nar faireachadh a chum a bhith a’ trusadh agus a’ cruinneachadh ’na thràth seann fhaclan agus gnàthasan-cainnt gach sgìreachd, faclan nach eil coitcheann, nach deach riamh ann am faclair no ann an clò, agus a tha air bheul a dhol a dhìth oirnn a chaoidh, nuair a tha na seann daoine aig am bheil iad a’ dol ás an t-sealladh gach bliadhna. Bha ficheadan de na faclan is de na gnàthasan-cainnt so ann a bha air an cleachdadh a-mhàin ann an co-cheangal ri iomadh seann cheàird is obair nach bi gu bràth tuilleadh, a réir coltais, a’ dol air adhart nar dùthaich am feadh is a tha innealan, uidheaman, is dòighean ùra air an cur a-mach á fasan.

Mar ghille òg anns na bliadhnachan-deug, agus air dha inbhe duine a ruigheachd, cha robh am bàrd ro fhulangach ’na shlàinte. Bhiodh e gu minig a’ faotainn a shàrachadh le mùchadh agus, ged a chaidh e mu dheas do bhaile Dhun-Eideann agus do Shiorramachd Pheairt an dùil gun deanadh an t-atharrachadh so a chur am feabhas, cha do dh’ fhuirich e ann an àite seach àite dhiubh ach glé ghoirid. Cha robh ionad sam bith ’na shealladh-san coltach ris an tìr a dh’ fhàg e, mar a thubhairt e féin:

Ciamar dh’ fhaodainn bhith subhach, ’s mo chridh’ an àit’ eile?
Gun agam ach pàirt dheth san àit’ anns a bheil mi,
Fo dhubhar nam mór-bheann tha ’n corr dheth ’s cha cheil mi,
’S gur gràin leam bhith ’g amharc na th’ agam ’na gheall.

(Ri Leantainn)


[TD 27]

OIDHCHE CHALLAINNE
Le DOMHNALL IAIN PATERSON (Ceann-a-deas Africa)

Oidhche Challainne nuair a shaoil leam
Gum biodh againn taigeis caora
Gu dé bha againn ach sgadan Braonach,
Aran nach bu chaomh leam riamh.

Bha e ’na nì sònraichte a-measg nan Gaidheal a bhith cumail cuimhne air an t-sean Challainne, ach tha eagal orm gum beil móran Ghaidheal an diugh aig nach eil cuimhne có e latha Callainne.

Tha dà latha deug eadar an t-sean chunntas agus an cunntas ùr, agus tha móran nach toir smuaintean m’a deidhinn gus an teid i seachad, agus mar sin tha i dol ás ar cuimhne.

Ach tha móran de Ghaidheil anns na dùthchannan thar chuain a tha a’ cuimhneachadh oirre, mar a bha caraid a bha a’ toirt eòlais dhomh air nithean a chunnaic e féin air feadh an t-saoghail.

Bha e ’na engineer air bòrd stiomair ann am port ann an Ameireaga, agus thainig fear dhe na maraichean agus dh’innis e dha an sgeul mu bhaile a bha móran mhìltean air falbh, far an robh iad a’ toirt pàidheadh mór do dhaoine sgilear, agus rinn iad suas an inntinn gun teicheadh iad agus gun coisicheadh iad an t-slighe.

Dh’fhalbh iad agus thug iad trì latha mas d’ ràinig iad am baile. Bha a chompanach ag ràdh gu robh caraid aige sa’ bhaile, agus thuirt e ris, “Dean suidhe an so agus theid mi a choimhead ri mo charaid, agus thig e g’ad ionnsaigh.”

“Dh’fhalbh e agus shuidh mi fad an latha agus cha do thill e, agus cha robh nì a b’urrainn dhomh a dhèanamh ach tilleadh air ais, agus bha mi a’ dol seachad air tigh mór tuathanaich ma mheadhon oidhche agus thainig cù crosd a-mach agus mar robh


[TD 28]

[Sanas]

agam bata math chan eil fios ciod a thachradh dhomh. Thainig duine mach ás an tigh agus chronaich e an cù agus dh’fheòraich e ciod a bha mi a’ dèanamh ann an so air a’ mheadhon oidhche, agus dh’innis mi dha na h-uile nì, agus thuirt e rium, ‘Thig a-stigh agus gabh fois na h-oidhche.’

“Nuair a chual e gur e ‘engineer’ a bha annam thuirt e gu robh móran obair aige ri dhèanamh agus gum pàidheadh e mi nam fuirichinn mìos no dhà.

“‘Se mìos dheireannach na bliadhna a bh’ann, agus bha iad a’ dèanamh deiseil airson na Callainne a chumail, agus thainig parsail mór ás Alba, agus chaidh fhosgladh agus ’se a bh’ann ploc mór air a ghearradh ás an talamh agus fraoch a’ fàs air.

“Ann a latha no dhà bha a’ Challainne againn agus chuir e air deise Ghaidhealach agus chuir e teine mór anns an t-seòmair is fear san tigh, agus thug e a h-uile neach san tigh a-stigh, agus chuir e gloine mhór uisge-beatha ’nan làmh agus chuir e am ploc ann a meadhon an ùrlair, agus nuair a bha am meadhon-oidhche ann chaidh e ’na sheasamh air a’ phloc agus thuirt e a’ glaodhaich,

‘Le mo chas air mo Thalamh Dùthchasach.’”


[TD 30]

GAIDHEAL ANN AN CANADA (4)
Le IAIN A’ CHAOIL, nach maireann

’Se obair shaothaireachail a bh’ann anns na làithibh fad air falbh a bhith a’ leagail nan giuthais le na h-eich is sàbhan móra, gu h-àraidh an seòrsa tomadach a th’againn ann am B.C., a tha air leth bho’n an fheadhainn chrìon a tha agaibh ann an Albainn. Anns an Roinn so tha an Giuthas Dùbhghlas cho garbh ri tigh is cho àrd ris an adhar, agus cho pailt ri ucasan anns a’ Chuan Sgìth. Dh’fhaodadh a dheanamh de h-aon chraoibh sgoth comasach air ghiùlan còrr agus fichead càr ’na broinn eadar Uige is an Tairbeart, agus ’se ga gearradh an obair a bh’aig na gillean. Cho fad ’s a bha iad air réidh an rathaid iarainn gheibheamaid furas ach anns a’ choille bha an gnothach air leth. Roimh a so air feasgar fionnar an déidh oibre rachadh MacNìll is Uisdean chum lianag bhriagha os cionn Abhainn Ualicum, (Qualicum) far am biodh iad cluich bocsa ciùil, ach a nis ’se caochladh oibre a bh’ann bho mhoch gu dubh gu trang is bha an sgioba a’ fàs sgìth dheth. Ged is ann an Glaschu a thogadh Seumas bha Gàidhlig shiùbhlach aige, is bha athair ’na deagh phìobaire ri là, a bhiodh a’ teagaisg na dannsan Gaidhealach do na h-òig, is mar sin dh’ionnsaich Seumas iad, agus an so bhiodh e gan teagaisg do’n òigear, balachan Innseanach, ogha do seann Tom a chaochail, gus an robh e gu ìre bhig cho math ris fhéin.

Cha robh am maighstear ùr a’ còrdadh ris an sgioba ro mhath, agus an ath là an déidh pàidhidh bha móran a’ teicheadh mun glacadh an sionnach iad, agus bha tuasaid ann có gheibheadh air a’ bhus bheag, ach sheas na Gaidheil ri guaillibh a chéile gus an d’fhuair iad a-stigh, agus cha do stad am bus gus an d’ràinig sinn an “Sunset Inn,” ann am baile mór Ualicum, far an do chuir sinn suas ann an seòmar mór farsaing os cionn cairteilean an òsdair fhéin, agus bha sinn sona nach robh aoighean eile anns an tigh. “Cha ghluais mi cas ás a so car seachdain,” arsa Uisdean, agus dh’aontaich càch leis. Air an treasa là có tháinig a-stigh oirnn


[TD 31]

ach am boss Ogilbhi. “A chiall,” ars esan ri Iain, “nach mi a tha toilicht t’fhaicinn. “Dé thachair riut”? arsa Iain, “’Sann bha mi tréigte,” ars esan. Bha sùrd math air ged tha. “A bheil fios agad dé thuirt mi ris a’ mhorair?” “Tha mi coma, chan eil mi airson a chluinntinn.” “A bheil fios agaibh air so, gu bheil caileag cho bòidheach ’s a chunnaic mi riamh sìos an staidhir.” “Tha,” arsa Iain; “’Se nighean na banntraich san tigh-òsda a th’ann, agus thuit Seumas mar thà an trom ghaol oirre. Rinn a h-athair còrr is deich ceud mìle not le Rhodes ann an Africa, ach co-dhiù cha toir a’ bhòidhichead goil air a’ phoit, agus tha Seumas romhad. Tha rùm mór againn shuas is faodaidh sibh a thighinn còmhla rinn a-nochd, ach cuimhnich ma bhios tu cus ro mhireagach gun teid do cheangal.”

“Chan eil eagal air sin,” arsa Ogilbhi, ach nach ann air an oidhche sin fhéin a chunnaic sinn Ogilbhi a’ tighinn an àird an staighre le dà bhotul mór de uisge-beatha, is an sin bha fios againn gun robh sinn an aghaidh bruaillean.

Thòisich an oidhche gu cridheil le Iain a’ seinn puirt-a-beul, Uisdean leis a’ bhocsa ciùil, MacNìll air dannsa, agus Ogilbhi ri gàireach gu farumach, is e a’ riarach an deoch orra gu fialaidh. Mu leth uair an déidh deich thàinig gnog air an dorus is có bha so ach a’ bhan-òsda a’ gearain. “Ciamar is urrainn sinn a-bhàn faighinn aon priob de chadal leis an fhuaim?” Thuirt Iain rithe, “Tha mi duilich.” An so thainig Uisdean air adhart is thuirt e, “<eng>Come awa in and talk this thing over.<gai> Dean suidhe. Tha thu a’ crith leis an eagal.” “Tha. Is cianail m’aigne o’n a bhàsaich Eanruig mo chéile, is ann a so thug i sùil air Ogilbhi a bha ’na dhuine maiseach.” “So,” arsa Uisdean, “Cha dean so an gnothach, is e toirt dhi tomhais math de stuth làidir, ni so feum dhut, agus cha robh teagamh nach d’rinn, oir ’se cion dibhe a bha oirre, on do ghlais a nighean Darlene dorus an seileir oirre.”

“A bheil Darlene suas fathast?” arsa Seumas rithe. “Tha,” is dh’fhalbh e sìos an staighre g’a tòir, ’s thàinig iad air ais làmh air làimh. “An gabh thu tea bhuamsa,” arsa Ogilbhi ris a’ bhean, ’s thuirt i “Gabhaidh.” Bha tart oirre mar càmhal a bhiodh mìos anns an fhasach. Thòisich Ogilbhi air spleadhraich is b’i a nis a bha gàireach. Thòisich sinn uile ri dannsa. Bha Iain agus Seumas a’ dannsa leis an nighean Darlene mu seach am feadh a bha i fhéin ’s a màthair a’ cumail sùla air a chéile.

Thug a bhean-òsda spàirn air dannsa, ach thuit i thairis air an làr a’ siachadh aobrainn, is thug sinn cobhair dhi a dhol sìos do’n leapa. B’e sin an oidhche bu chridheil a chuir mi seachad riamh, is chan eil càil a dh’fhios ’am cia mheud curracan-oidhche a fhuair i no deochannan-an-doruis.


[TD 32]

[Sanasan]


[TD 33]

GEOGRAPHY NA H-ALBANN

(Tha faisg air deich bliadhna a nis bho thòisich an còmhradh is an sgrìobhadh ás an dainig an earrainn a leanas, agus feadhainn eile a tha sinn an dòchas a thogas ceann ann an àireamhan eile de Ghairm. Ghabh grunnan de luchd-teagaisg is de luchd-sgrìobhaidh os làimh leabhar a chumadh air tìr-eòlas no <eng>“geography”<gai> na h-Albann, agus bha dùil againn an leabhar a chlo-bhualadh fo ainm Oilthigh Obair-Dheadhain. B’iad Murchadh Moireach agus Seumas MacThómais a bha gu bhith a’ deasachadh an leabhair, ach mun dainig e gu ìre bhuail euslaint, agus an sin am bàs, ar caraid Murchadh.

Ach tha sinn toilichte gu bheil na sgrìobh e againn, agus cuideachd earrainnean a sgrìobh cuid eile de’n sgioba, agus tha sinn gan toirt am follais a nis, ann an dòchas gun gabh luchd-leughaidh Gairm tlachd anns an obair a rinn iad, agus gum brosnaich i luchd-teagaisg agus luchd-sgrìobhaidh eile gu tuilleadh a dhèanamh anns an raon so.—Ruaraidh MacThómais.)


(1) ALBA
Le MURCHADH MOIREACH

Ma sheallas sinn suas air oidhche rionnagach, chì sinn bann soilleir a’ dol bho thaobh gu taobh de’n adhar. Chanadh na seann daoine ris Slighe Chloinn Uisnich, ach speuradairean an galacsaidh. Tha iad sin de an bheachd gu bheil e mar chearcall no disc mór, leacach, lìonta le mu 10,000 muillion rionnag agus gach aon de na rionnagan muillionan de mhuillionan mìle bho an te as fhaisg oirre. Is i a’ Ghrian aon de na rionnagan sin agus, a réir coltais, tha i faisg air oir a-muigh a’ ghalacsaidh.

Nis, tha farsaingeachd a’ chruthachaidh cho mór is nach ruig breineachadh dhaoine ach air iomall bheag dith. Ruithidh gath soluis 186,000 mìle, no eadar seachd is ochd uairean timcheall an t-saoghail, ann an diog. Thig e bho an Ghréin a tha 93,000,000


[TD 34]

mìle bho an Talamh, ann an còrr is ochd mionaidean. Ach bheireadh càr, is e ag astar trì fichead mìle gach uair a thìm, a dh’oidhche ’s a latha, seachdain an déidh seachdain, bliadhna an déidh bliadhna, 176 bliadhna (a’ ruighinn na Gréine, ach ruithidh gath soluis an t-astar sin ann an còrr is ochd mionaidean). Bho an rionnag as fhaisg oirnn bheir gath soluis ceithir bliadhna air an t-slighe, ach bheireadh càr, is e a’ siubhal gun stad trì fichead mìle gach uair, 44,640,000 bliadhna. Tha galacsaidh Slighe Chloinn Uisnich cho farsaing is gun toir gath soluis 100,000 bliadhna a’dol bho an oir a-muigh air aon taobh gu an oir a-muigh air an taobh eile. Smaoinichibh, 100,000 bliadhna, is e dol 186,000 mìle gach diog!

Mór is farsaing is mar tha Slighe Chloinn Uisnich, chan eil innte ach iomall bheag de fharsaingeachd na cruthaidheachd. A réir coltais, tha muillionan ann de ghalacsaidhean rionnagach coltach rithe, ach chan fhaicear iad ach le còmhnadh gloine-astair. Tha gloine aig na h-Ameriganaich le sùil-mhór a tha 200 eòrlach a leud. Chithear leatha galacsaidhean a tha cho fada muigh is gun toir solus 2,000,000,000 bliadhna a’ tighinn thugainn. Tha sin a’ ciallachadh gu bheilear gam faicinn leis a’ ghloine-astair, chan ann mar a tha iad an diugh, ach mar a bha iad bho chionn dà mhìle muillion bliadhna air ais; oir thug an solus a thathas a’ faicinn leis a’ ghloine an diugh an ùine sin g’a ruighinn. Chan eil fhios dé cho fada air taobh thall sin agus a tha galacsaidhean eile, ach tha fios gu bheil iad ann.

Mar a thubhairtear, tha Slighe Chloinn Uisnich air aon de na galacsaidhean mhóra sin, agus is i a’ Ghrian aon de na deich mìle muillion rionnag anns an t-Slighe sin. Tha teaghlach reultan no phlanaidean aig a’ Ghréin i-fhéin, an Talamh air aon diubh, agus aig an Talamh tha aon phlanaid bheag ris an canar a’ Ghealach. Beag as mar tha a’ Ghrian an coimeas ri slighean farsaing a’ chruthachaidh, tha i cho mór agus gur gann a dh’ fhairicheadh i cruinne na Talmhainn ’na sùil, ach sùil a bhith aice. Agus tha an Talamh fhéin mór da-rìribh an taca ris a’ mhìr bheag dheth tha sinn a’ dol a rannsachadh anns na h-earrainnean so. Is e am mìr sin ar dùthaich fhìn, ALBA.

Thoireamaid a nis sùil air <eng>map<gai> an t-saoghail, no rud as fheàrr, air cruinne, agus lorgamaid na h-Eileanan Breatannach dìreach ’na theis-meadhon. Chì sinn cho fìor bheag agus a tha Alba an coimeas ri uile thìr thioram na Talmhainn. Chan eil i ach an dà cheudamh earrainn deug dith. Chì sinn mar an ceudna cho goireasach agus a tha i air a suidheachadh, mar gum b’eadh, an achlais na Roinn Eòrpa. Air gach taobh, ach a-mhàin a deas far a bheil a crìoch ri Sasuinn, tha an Cuan-a-Siar ag iadhadh a cladaichean. An iar is an iar-dheas tha slighean cuain fosgailte


[TD 35]

do dhùthchannan Ameriga, Africa agus Aisia-a-deas, agus an ear ’s an ear-dheas, gu dùthchannan na Roinn Eòrpa. Air na slighean sin tha tighinn thugainn ás gach ceàrnaidh mu’n iadh a’ ghrian móran de ar feumalachdan, nithean nach b’urrainn dhuinn an diugh deanamh an gnothaich ás an aonais. Orra cuideachd, tha dol bho ar cladaichean gach badhar a dh’fheumas sinn a reic an iomlaid na tha sinn a’ ceannach bho dhùthchannan céin.

Ma bha am muir ’na ghoireas, ’na shochair is ’na dhìon bho dh’fhàs Alba làidir an comhcheangal ri Sasuinn, cha robh e an tùs ar n-eachdraidh mar sin uile gu léir. Is ann thairis air a thainig gach cinneach eilthireach ach a-mhain na Sasannaich, a fhuair ceannas, no a thug uair no uaireigin riasladh fhuilteach, air luchd àitich ar tìr. B’ann diubh sin Cnaganaich a’ chinn chruinn, na h-Ibeirich, na Ceiltich—Breatannaich, Cruithnich, agus Gaidheil, na Ròmanaich agus na Lochlainnich. Chan eil eachdraidh againn a chaidh a sgrìobhadh aig an àm, agus a tha co-aosda ri tighinn nan cinneach sin ach a-mhàin air na Ròmanaich, na Gaidheil agus na Lochlainnich. Ann an litreachas na Gréige is na Ròimh, gheibh sinn iomraidhean beaga air na h-Eileanan Breatannach tha dol cho fad air ais ri 500 bliadhna roimh Chrìosd.

B’e a’ chiad duine thug iomradh air na h-eileanan againn fear Himilco a thainig anns a’ bhliadhna sin á Cartaids, baile bha uaireigin faisg air far a bheil baile Thunuis, an ceann a tuath na h-Afric. Sheòl esan mu ar cladaichean is dh’fhàg e cunntas air a thuras, agus ged a chailleadh an cunntas fhéin, thog feadhainn eile pronnagan ás a tha fhathast an làthair. Chan eil fhios le cinnt có iad na treubhan a bha ag àiteach na tìre aig an àm. Cha mhotha tha fhios againn an robh am facal BREATAINN air a thogail an uair sin, oir tha e coltach nach robh e air a chleachdadh gu cumanta. B’iad na h-ainmean a ghnàthaich Himilco air Breatainn is Eirinn <eng>ALBION<gai> is <eng>IERNE<gai>.

Faisg air dà cheud bliadhna an déidh Himilco, thainig Greugach d’am b’ ainm Pytheas sa’ bhliadhna 320 R.C. le còmhnadh bho mharsantan Marsilia (Marsailles), baile tha faisg air bun abhainn Rhoin. Rinn esan fìor rannsachadh mu chladaichean Bhreatainn, agus bha móran eòlais a thog e air a chraobh-sgaoileadh a-measg nan Greugach agus nan Eadailteach. Bha na h-ainmean, Breatainn agus Eire, air bheagan dealachaidh, air bilean an t-sluaigh aig an àm, agus bha cuideachd grunnan math threubhan de an luchd àitich air an ainmeachadh leis.

Chithear le sin nach robh na Ròmanaich idir gun eòlas air na h-eileanan againn, agus sin fada mus do chuir Caesar cas air talamh Bhreatainn. B’e an càbhlach Ròmanach a chuir cuairt air ceann a tuath Albann nuair a bha Agricola a’ fiachainn ri cìosnachadh ar dùthcha, bu mhotha a thug dhaibh a dh’eòlas mu


[TD 36]

laighe is mu chor ar tìr. Bho an eòlas a thogadh ri linn an turais sin agus bho fhir-cuairt eile an déidh sin, dheilbh fear Ptolemy, Greugach á Cathair Alasdair, map Bhreatainn a tha air leth neònach. Cia air bith ciamar a thachair e, tha na tha tuath air abhainn Tyne agus Bàgh Solway air a thionndadh dìreach gu’n ear, air dhòigh is gu bheil an oirthir an iar gu tuath. Ach a-mhàin an car neònach sin, tha a’ mhap iongantach fìrinneach airson an ama a bh’ann. Thug Ptolemy dhuinn móran ainmean, eadar lochan is aibhnichean, bhàghan is rubhannan, threubhan is bhailtean, ainmean a tha cumail cagnaidh ri sgoileirean gus an latha an diugh. Chan eil teagamh sam bith nach e cainnt Cheilteach a bhathas a’ bruidhinn aig an àm, agus eadhoin aig àm Phytheais (320 R.C.). Tha e coltach gur h-e Cruithnich, no Breatannaich de threubh nan Cuimreach, a bh’anns an luchd àitich. Cha robh na Gaidheil, am beachd cuid, air a thighinn á Eirinn gu dha no tri cheudan bliadhna an déidh a’ mhap a bhith air a deilbh.

Mìltean bliadhna mus do chuir na Ceiltich cas air tìr, tha e coltach gu robh daoine ann a bha tighinn beò air éigin an achlaisean nan cladaichean, gu h-àraidh air taobh siar na dùthcha. Có a b’iad no co ás a thainig iad, chan eil fhios le cinnt, ach tha cuid a’ cumail a-mach gur h-ann ás an Fhraing no an Spàinn, agus gun ràinig iad Alba le bhith linn an déidh linn a’ gobachadh ’nan curaichean suas ri oir a’ chladaich air taobh siar Shasainn agus Albann. Tha fhathast ri am faicinn an uamhan ’s an uaighean, am bothagan, fo thalamh ’s os a chionn, agus an seann làraichean iomadh fuidheal a dh’fhàg iad agus a tha an diugh ’nan teisteas air an dòigh beatha agus air an inbhe mar dhaoine.

A-measg nan iomadh treubh a thainig tonn air thonn gu ceàrnaidhean iomallach na tìre, no a sgaoil beag air bheag thairis oirre, bha Cnaganaich a’ chinn chruinn, a fhuair an ainm bho chnagain a thathas a’ faighinn ’nan uaighean, agus na h-Ibeirich, a bha rudeiginn daithearr sa’ chraiceann is dubh am falt ’s an sùilean agus a tha fhathast gu math làidir an dual ar daoine. Tha e coltach gum b’e na Ceiltich an ath chinneach a thainig ’nan déidhsan. A réir beachd cuid thainig iad a Bhreatainn an toiseach

[Sanas]


[TD 37]

mu’n bhliadhna 400 R.C. Bha iad ann an Arcaibh mun tainig Pytheas sa’ bhliadhna 320 R.C., agus bha iad air còmhdachadh Bhreatainn uile mun tainig Caesar ann an 55 R.C., ged a dh’fhaodadh e a bhith gu robh am mór-shluagh am meadhon na dùthcha de chinneach bu shine san tìr na iad. Thainig an sin na Ròmanaich mu 80 D.C., ach ged a thug iadsan sgrìoban cho fada tuath ri Eilginn, cha do chìosnaich iad ach na bha deas air na h-aibhnichean Cluaidh agus Foirthe. Dh’fhalbh iad gu tur ás mu’n bhliadhna 410 D.C.

“Cha tainig Gaidheal a dh’Alba nach tainig air bàta á Eirinn” their cuid de sgoileirean, agus gun teagamh air bith thainig àireamh mhath Ghaidheal á Eirinn mu’n bhliadhna 500 D.C. Rinn iadsan an dachaidh an Oirir Ghaidheal, a th’air ainmeachadh orra gus an latha an diugh. Thathas a’ cumail a-mach gur h-ann leothasan a thainig a’ Ghàidhlig a dh’Alba an toiseach, nì a tha cruaidh air cuid a chreidsinn. B’e na Lochlainnich an ath chinneach a bhrist a-steach. Thachair so aig deireadh na h-ochdamh linn, agus anns an ath cheud bliadhna fhuair iad gréim teann air taobh siar na h-Albann bho Eilean Mhanain gu ruige Sealtainn agus air an taobh sear gu ruige na h-Aibhne Glais (no Farar). Aig an aon àm, no beagan roimhe, bha na Gaill a’ tolladh a-steach bho dheas agus a’ sgaoileadh gu tuath air an taobh sear, gu h-àraidh bho phòs Calum Ceannor a’ bhana-phrionnsa, Mairearad. Bha Ghàidhlig air a bruidhinn air feadh Albann uile mu’n àm sin, ach fhuair a’ Bheurla beag air bheag lamh an uachdair gus a nis a bheil i air sgaoileadh thar Albann uile. Tha gun teagamh a’ Ghàidhlig beò, fallain fhathast anns na h-Eileanan an Iar, ach tha i gu mór air fannachadh air a’ Mhór-thir.

Is iongantach gu bheil cinneach a rinn an dachaidh an Alba anns na ceithir mìle bliadhna mu dheireadh nach do dh’fhàg an lorg ann an ainmean nan àitean. Chan eil e furasd an diugh eòlas cinnteach fhaighinn air tùs nan ainmean no có a b’iad na daoine a thog iad. Chaidh an cur á cruth cho mór mar a bha an sluagh ag atharrachadh ’s gu faighear cuid dhiubh an diugh ’nan isein deireadh linn ann an riochd na Beurla Gallda no na Beurla Sasunnaich. Gheibh sinn cuid mar gum biodh tréine, a’ slaodadh leotha eachdraidh an àite, mar a tha Rubha Robhanais (Rubha Robha-rubha), Dunbhuirgh (Dùn-dùn), Ardlaw Hill (Cnoc-cnoc Cnoc). Chì sinn anns na facail sin gu robh an ciad ainm air a mhìneachadh ás ùr ann an cainnt nan eilthireach mar a bha iad sin a’ faighinn laimh-an-uachdair. Tha am facal ard ann an Ardlaw, cnoc tha faisg air Ceann Phàdraig ’na theisteas buan gu robh a’ Ghàidhlig air a labhairt an sin roimh an Ghall-bheurla. Ach a thaobh an dà ainm eile, is iongantach mura h-e na h-ainmean Lochlainneach aig an robh toiseach air a’ Ghàidhlig.


[TD 38]

Tha cuid eile ann nach fhaighear ciall dhaibh ann an cànan air bith as aithne do dhaoine an diugh, mar a tha na h-ainmean Farar, Loch Aillse agus grunnan eile.

Dh’fhàgadh againn leis na Cruithnich facail mar PEITIGH (Petty), agus leis na Breatannaich facail mar PENPONT (Ceann-na-drochaid), ALCLUTHA (Dùn-Breatainn) agus CAER-PEN-TALOCH (Kir-kin-tilloch):

leis na Ròmanaich, ainmean mar BONCHESTER:

leis na Gaidheil, mìltean dhiubh, mar BAILE-DHUBHAICH (Tain), BAIL’AILEIN, GAIRBHALLD agus SIDHCHAILLEANN;

leis na Lochlainnich, mìltean eile, ainmean mar TOLASTADH, DIABAIG, BHATARNIS, UIG, PARBH, agus iomadh facal le Bost, Borg, Bhal, Ear- no Eoro-, Dail, Cleit no Cleitir, Nis, Siadar, Bhat (Langabhat, Olabhat), Sgeir, etc., mar phàirt diubh.

(R’a leantainn)

[Sanas]


[TD 39]

BARDACHD LEODHAIS
Air a deasachadh leis a’ Bhard Bhochd

(4) AONGHAS CAIMBEUL (Am Bocsair)

Rugadh Aonghas Caimbeul, mac Alasdair Mhurchaidh Oig, ann an Suaineabost an sgìre Nis air 3/9/1908, is chaochail e ann an Dail-o-Dheas aig aois dà fhichead bliadhna ’s a h-aon. Chuir e seachad na bliadhnachan bho 1918 gu 1928 ann am Beàrnaraidh na Hearadh far an robh athair ’na mhisionaraidh anns an Eaglais Shaoir.

(1) MOLADH BHEARNARAIDH (NA HEARADH)

Gun tog mi fonn le dànachd
Nuair ghleusas mi mo chlàrsach
Is seinnidh mi le àrd-ghuth nan òran,
Mu eilean uain nam blàth-lus
’S am faicear maise nàduir,
’S tha fàinne ghlan de ’n t-sàl-uisg’ mu chòrsa.

Is léigh gu biadhadh slàint e
San t-samhradh ghrianach chàirdeil,
Is iomadh gnè pòr àlainn ga chòmhdach;
Bidh cluaineagan nam maoth-lus
Gu moch fo dhealta bhraonach
Le fàileadh fallain cùbhraidh fo d’ shròin ann.

B’ e ’n tlachd do m’ shùil bhith tàmh ann
An àm an fhoghair chàilear,
’S na h-iomairean fo bhàrr-bhuidhe òr-dhait;
Bidh corc is eòrna fàs ann
Gu crothach torrach àillidh,
’S bàrr-gùc air a’ bhuntàta cho glòirmhor.

[TD 40]

Is grinn na lochan sàmhach,
Fraoch bagaideach cur sgàil orr’
’S na bric a’ faighinn tàmhachd ’nan òban;
Nad inntinn cinnidh mànran
Ag amharc air an sàr mhais
Nan toireadh aoidh air nàdur dhut sòlas.

Tha ’n sluagh ro-chridheil càirdeil
An eilean uaine Bheàrn’raidh,
’S iad furanach ’nam fàrdaichean òrdail;
An coigreach gheibh e bàidh ann,
Na h-euslaintich gheibh slàint ann,
’N trom-inntinn gheibh i tàladh le ceòl ann.

Chaidh seòldairean ann àrach
Cho math ’s a mharcaich sàl-uisg,
A dhearbhadh san stoirm làidir mo chòmhradh;
Bha suinn an àm nam blàr ann
Nach clisgeadh roimh neart nàmhaid,
’Se ’n duinealas neo-sgàthach thug glòir dhaibh.

Tha maighdeannan a’ fàs ann
Cho grinn ’s a choisich sràidean,
Làn eireachdais gun fhàilinn ’nam bòidheachd;
Gu h-aoidheil modhail càirdeil,
Iad daonnan ’s fiamh a’ ghàir orr’
’S am maisealachd cha d’ dh’àraich annt’ mór-chuis.

Nuair theid iad chum na h-àirigh
’S crodh laoigh aca le ’n àil ann
Gur coibhneil iad ’nam blàth-bhothain dhòigheil;
Bidh gruth is ìm is càis annt,
Bidh meug is bainne ’s blàthach,
’S fear tadhail gheibh e fàilte mu ’n bhòrd ann.

B’ e sealladh feasgar tuarail
Spréidh ghrinn gan tional suas thuc’
A’ criomadh lusan uaine nan còsaibh;
Na banachagan le ’m buar-bheirt


[TD 41]

Gu faramach seinn dhuanag,
’S mac-talla freagairt cruaidh-sgal na còisir.

Bidh ’n geamhradh nimheil beucach
Dol seachad ann gu h-éibhinn,
’S gur ait leam a bhith céilidh air eòlaich;
Mnathan ghuanach làmhach
Is fuaim ac’ air na càrdan,
’S cha bhi éis air blàths teine mònach.


(2) FAGAIL BHEARNARAIDH (NA HEARADH)

O, ’s duilich aognaidh tiamhaidh mi,
Tha saighdean geur gam leòn,
Cur cùl ri Eilean Bheàrnaraidh
Di-Màirt a’ dol dha ’n Ob;
Chan àicheadh mi ’s cha mhiann leam
Bhith ’g iarraidh ás ri m’ bheò,
’S ann lìonadh mi le cianalas,
Trom mhulad, ’s iargain, ’s bròn.

An t-eilean ùidheil briagha,
Nan glaicean fiamh-ghlan séimh;
Nam fàsaichean ghlan sgiamhach,
Nam bealach rianail réidh;
’S an cinnich min-phòr àlainn,
’S lòn blasd gu àrach spréidh,
Far an tric am faighinn sàmhchair
Gu bàrdachd chur an gleus.

’Sann thogadh suas na fiùrain
A bhuinnig chliù le ’n gnìomh,
Nach criothnaicheadh roimh ’n fhùdar
Nach lùbadh ’s an strì-dhian;
Seòldairean thug bàrr orr’
Cha d’ dh’ àraich ’n ear no ’n iar,
Nach tilleadh doinninn gàbhach
Nan àrd-thonn an àm sian.


[TD 42]

O, b’ àill leam bhith ’nam shìneadh
Air tulach mìn san t-sliabh,
Na seòladh mach cho tràth ás
’S mo chridhe ’s cràidh ga shnìomh,
’S ag amharc anns gach fàrdaich
’M bheil sonas, bàidh is rian;
Tha subhachas air m’ fhàgail
Tha sòlas bàitht’ ’nam chliabh.

Mo bheannachd aig gach cagailte
O Tharabhaig nam bàgh,
Gu bothan Uilleam Alasdair,
Ceud soraidh o chridhe blàth;
Gach bodach agus cailleach
San Earrachna tha fàs,
’S gu gruagach na slios channach-gheal
Tha aithnichte measg chàich.

Bhith faicinn Cùl-na-Beinne
Le làn eireachdais o ’n chuan
Thug tarmadh air mo dheòir
’S dh’ fhàg mi dùthaich reòdht’ san uair,
Ach tha mi ’g altrum dòchas
Nach sgar mo bhròn is m’ fhuachd
Ath philleadh ann mas beò mi
Le mór shòlas mheasg a shluaigh.

Ged thòisich mi an duanag
Cha bhuannaich mi ach geàrr,
’S mo chridhe trom cho luaisgeanach
Cur fuadach air mo shlàint,
Smaoineachadh gu deurach
Air àit’ mo spéis ’s mo ghràidh
San còmhnaich suinn bu shòmhrait
San Roinn Eòrpa ’n uchd nam blàr.

Cha b’ eagal leam éis bhriathran
’S cha chriochnaicheadh dhomh cainnt
Nan tòisichinn ag innse


[TD 43]

Na th’ air m’ inntinn aig an àm;
’S nan toireadh sin dhuibh iarrtais
Ur cridhe fial gun mheang,
Gu seinninn ceòl gu sunndach
Mu ’n àit’ tha dlùth dhomh ’n dàimh.

Soraidh, mìle soraidh
Leis gach bealach, cnoc is stùc,
Gach cuairteig chòsaich ’s machaire,
Gach lagan agus cùil;
Soraidh le Rubha-Chàise
San robh mi tàmh car ùin’,
Gach iasgair, croiteir, ’s tuathanach,
’S gu gruagaichean mo rùin.


(3) DEOCH SHLAINTE CHOINNICH MHICRATH

Fhir mo chridhe, nall am botul,
Cuir an deoch mun cuairt leis;
Dibhe shlàinte tìr nan àrd-bheann
Thoir am dhàil-sa cuach dhith;
’S mór mo dhùrachdan ga tràghadh,
’S ann air slàint’ an uasail,
Am fiùran gaisgeil threubh MhicRath
As binne ghabhas duanag.

Is ann Di-Luain an Talla Aindreis
Chuir thu deann ri ’m bhuadhan,
Cridhe ’s aignidhean ri dannsa,
’S ceòl nan gleann ’nam chluasan;
Ràn na mara meadhon geamhraidh,
Tigh’nn ’na mhill ’s ’na stuadhan
Pògadh cladaichean tìr m’ òige.
Far am b’ eòlach uair mi.

Chuala mi is mi gad éisdeachd
Geumnaich air a’ bhuaile,
Crodh laoigh throma, ’s uain air tomain,
’S féidh an cois an fhuarain;


[TD 44]

Easan siùbhlach cama srùlach
Lùbadh stalla chruaidh dhearg,
Is seirm nan eun le ceilear aotrom
Feadh an fhraoich ’s an luachair.

Chuala mi tàladh mo mhàthar,
Cridhe blàth a’ bualadh,
Is cridhe na h-òige, làn de dhòchas
Snàmh le ceòl am chluasan;
Pìob ri caismeachd air na srathan
Nam port brasa luatha,
Leis an gluaiseadh fir nam breacan
Gu cath fala buadhach.

Dùrachd mhaireann a MhicRath dhut
Guma fada buan thu,
Gu bhith dùsgadh suas ar cridhe,
Piseach agus buaidh ort;
Saoghal fada, grian air adhar,
Fallaineachd gun ghruaman,
Oighe cheanalt ri do chagailt,
’S éirigh ’s laighe suaimhneach.

Tha mi creidsinn gun còrdadh e ri Coinneach MacRath an t-òran so fhaicinn ann an clò. Nuair a bha Aonghas Caimbeul ’na fhear-aire ann an Tigh Ceann a’ Chlamhain (Hawkhead), mar a theireadh e fhein ris, mu 1935 chuala e Coinneach MacRath a’ seinn aig cuirm chiùil ann an Talla Aindreis an Glaschu. Tha an t-òran so ri nochdadh a’ bhuaidh a bha aig seinn Choinnich air.

[Dealbh]
Coinneach MacRath


[TD 45]

SANAS BHO THIR-NAN-OG

Dealbh-bheachd air Maise, Ailleachd agus Gluasad bho Thùs gu Eis le AONGHAS MACDHONNCHAIDH, nach maireann

IOMA-DHATHACH, mar bhogha nan trom-fhras, bha sléibhte cas-chraobhach, bruaichean Abhaloin. Réidh, mar bhathais nan còmhnard, bha rathad nam frìth—crios-lùbach ’nan astar—a’ fiaradh gu tobar na di-chuimhne. Bha dubhar nan garbh-stùc a’ taiseachadh grian-theas na h-Ogmhios, is a’ toirt cothruim do fhear-mìneachaidh Nàduir gun e e-fhéin a chleith. Do-shamhlach le cainnt, bha aghaidh nan aonach a’ sìneadh gu h-àrd bho bhruaichean Abhaloin.

Corrach, am measg fàs nan ana-barr, bha bideallan fradharcach nam beann—mar fhreiceadan taghte na cruinne—a’ deanamh tàir air mórchuis iarmaid dhìblidh na talmhainn.

Bha glinn geug-dhuilleagach—lìonagach, farsainn—fo thogail uchdanan nan àrd, a’ brùchdadh thairis le sàth tùis-thoraidh nan dias sìolmhoir. Agus, ìosal, bha càir-bhristeadh nan tonn a’ taomadh lànachd a’ chuain—ìosal fo Thìr-nan-Og.

An luasgnadh mór-gheasa na doimhne, chluinnte borbhan thaibhsean an co-sheirm ri cuanal nan òighean mara.

Eisd! Chuala am bàrd-aithris, guth-dearbh nam fonn a’ siubhal, mar chrith-ghàire, mu bhruaichean Abhaloin. Dh’ aom a chluas; mheòraich a thuigse; thug e gu h-obann fainear gu robh cian air tighinn fagus d’ a shùil mheanmna. Bhrosnaich a bhàigh ri gean-math nan sonn. Las a chridhe le miann-shealladh air fiùghantas nan treun-laoch a sheas an dùthaich an latha na h-airc’. Choisrig e aigne, mar le spiorad nam fàth; shuidh e an long sheann-sgeulach nan aimsir. Le cuireid-faire ciùineas nan stuadh, chaidh aiseag do Thir-nan-Og.

“Gu dé do ghriosad, fhir-deiseachaidh nan dàn?” dh’ fharraid Treunmór—esan bu cheann-toisich an Talla-suime nam flath. “Cha bhi sgeul gun a riadh a chuireas bàrd air uideil, no seadh an tosdachd fear-airleig.”


[TD 46]

“A Threunmhoir!” fhreagair bàrd-aithris nam fonn,
“Chan ann mar bu ghnàth tha m’ uideil, no mar thubaiste mo thriall.
Tha mo theachd do Innis-Ghaidheal, a dh’ fhoghluim sanais bho fhear-fial.
Chan ann gun chunnart sheòl mo churach air tuinn shlugach a’ Chuain-Siar;
Ach a chionn gu bheil mo ghineil air an t-slighe ’tha dol fiar.”

Chualas an tosgaire le cùraim comhairle; agus chuireadh bàrd-aithris nam fonn air ais le teachdaireachd bho Innis-nam-Flath a dh’ ionnsaigh sìol nam beò. Thàinig a ghuth thar tuinn shlugach a’ Chuain-Siar mar osag fhuaimneach nan gleus dìomhair. Chual iad luaidh-chaithream air iarmad nan sonn-gaisgeil a chaidh àrach an gàradh-altruim Tìr-nan-Og.

Dìleas, mar an solus do’n ghréin, bha aigne na saoidh air fhilleadh an saor chànain an dùthchais. Oir, bu neo-eisimeileach an gluasad ri sàr-bheachd nan coimheach. An Dùthaich ’s an Cànain! B’ e siod tùs an créid, agus urras aonachd an luchd dàimhe. Anns an lath’ ud, bha farmad air chall. Agus có esan cho dalma a gheibhte air los na faodail? An Dùthaich ’s an Cànain! B’ iad stéidheadh an agairt, buan-dhùrachd am miann’, is b’ e an dùradan esan nach leasaicheadh a seirbheis.

Cha robh togail brataich gun fir-leanmhainn. Bha dìdean còir-sheasaimh am broilleach gach curaidh; is b’ urram dhà-san e a dheanadh gnìomh-cuimhne d’ a reachd.

Nach iomadh sonn a dh’ ìobairt a bheatha a’ dìon làraich is cinnidh; a sheas am bealach a’ ghàbhaidh an aghaidh feachd fuilteach nan creach; is nach d’ fhuair ach liath-leac an achaidh mar chomharradh éuc air a thapadh? B’ e saor-ghleidheadh an dùthcha, co-sheirm nam flath; cha deachaidh ceann an currac nach cluinneadh mu mhàthair-chuisle nan òran; is mu ghaisge nam fear-calma a bha mór-bhuadhach an cath.

Cha robh òr mar gheall air duais an imrich uallach Tìr nan Og.

Am mireadh na h-aimsir ud, fhuair eòlas beò-chruth bho thairbhe nam feilde faiceallach. B’ e ciad mhànran nan aosdàn a bhith ’cur ri inbhe aiseid ionraic nan Gaidheal. Bu neo-mhairionnach oidhirp na h-eucoir; oir, bha cathair-cheartais tigheach air buaidh; ach b’ ainmig a dh’ aslaich fear-casaid a breith.

Na bu luachmhoire na seudan, bha ionchliù gach pearsa fa leth; agus so-ainmeil am measg dhaoine, esan a smàladh féin-bharantas airson uachdranachd na mór-chuid. Cha b’ e cùis-fharmaid,


[TD 47]

crannchar a’ bhrathadair, a chàradh foill-ìobairt air aghaidh nan Crom-leac.

Bha beò-ghin Nàduir a’ co-aonadh ri aigne nam filidh—mothachail obann air an teachdaireachd chràbhaidh a bha an turaid na h-iarmailt; an toradh nan achadh tlusmhor; ceilearadh nan speur ribheideach, is nuallan siùbhlach nan cuan fàs.

An Dùthaich ’s an Cànain! B’ e siod ciad fhonn a’ mhoch-thràth, is crònan tlàth an fheasgair an oid-oiris Tìr-nan-Og. Chluinnte trom-ghuth brìghmhoir na Gàilig’ an aisghuth nan creag; b’ èasgaidh a fonn nuair a dhlùthadh fearas-chuideachd ri ceòl.

An Dùthaich ’s an Cànain! B’ iad bann-gìll nan comunn. Có e an Gaidheal leis nach b’ fhiù dìleab cho ionmholta agus tearc? Air a’ mhodh so, bha co-fhaireachadh dleasanais a’ cumail Ghaidheal ’nan sluagh beòthail.

B’ e Treunmor bu rìgh daibh. Bhatar uile fo ùmhlachd a’ lagha, do chionn ’s gum biodh na h-uile saor; cha robh iomradh air cobhair Choibhith fad chrìochaibh Tìr-nan-Og.

Seachad, chaidh linn thar linn; agus, leotha, iomadh gnè ’bha baoth no brìghmhoir. Ach taois-bheairt ealain-cainnt nan Ceilteach, tha fhathasd mairionnach—a’ beothachadh nuadh-neairt eòlais an tìrean iomallach.

“Feuch Malamhìn!” ghlaodh bàrd-aithris nam fonn, le guth a bha toirmlich, troimh cheò-bhainne nan speur. “Feuch Malamhìn! Ise air an do bhuilich Nàdur saoibhreas a cùraim. Cha ghéill a cridhe do leannan nach tuig cànain aosda nan treun—ceòlraidh Oisein. Sloinnear a h-ainm chum brosnachadh thriath. Oir, is co-oighre i air suaicheantas oirdhearca a sinnsre.”

(Ann am meanmna a rùin, chunnaic e deich mìle saoidh air ceann deich mìle sreath; dual ri dùthchasachd a’ toirt treòir d’ an togradh; is fritheallaich air bhoil gu bhith aig cuilm nan sleagh. Cha tuiteadh gu làr nach buaileadh bàs-bhuille nuair a bha Gaidheil ri guaillibh a’ chéile.)

“‘Fheara bha cruaidh anns gach cath, cluinnidh ’ur clann bhur cliù!’” labhair Dùghall, an seana bhàrd, “ach cuime an diugh a thréig clann nan Gaidheal eud an dualachais airson magaid nan coimheach?”

“Tha mi faicinn” arsa bàrd-aithris nam fonn (’s cha b’ ann gun dòlas dà bha an sealladh) “gu bheil ciaradh a’ tighinn air latha nan Gaidheal; gu bheil an sgàil-bhrat ioma-dhruid, a bha ceangal nan comunn ri dàimh, a nis ag èaladh ás. Do bhrìgh ’s gu bheil e a’ cur ìmpidh air sgàilean nan sonn bho chian, éisdeachd ri m’ iomchair. Oir, tha bròn ’na mo mhanadh nach tuig mo shluagh mo léireadh, nuair a tha cinnich a’ duatharadh teaghlach Fhinn, ’s Cuchullain á bith ’s á rath. Cha sgaoilear airson laoch am fleadh; thuit móralas air latha na h-éiginn.


[TD 48]

“A shìol nan sonn is òglaich an dleasaidh, gu dé is coireach gu bheil spiorad Threunmhoir ag imeachd gu seòcail troimh liosradh Innis-Ghaidheal, ’s nach cluinnear le sàir a ghuth? Sgrùdaidh e aonach is bealach; cromaidh e a cheann ’s an fhuaran; éisdidh e ri torman allt is gàir-dhòrtadh nan eas; togaidh e sùil ri nochdadh nam fireach; bristidh langan nan damh cròiceach an sàmhchair na maidne; bheir dùrdan an dubh-choilich an eireag d’ a dìon-àite, is an liath-chearc gu isean a guir; siabaidh am bradan gu tearmunn-cadail fo bhruaich linne; gabhaidh tàrmachan fasgadh am fuar-mhullach nam beann; théid gach dùile gu tàladh an doire; gach gnè, mar a ghnàths, gheibh ionaid.

“Ach cha tig druideadh air sùil Threunmhóir. Thog e ceum ri fàire is tulaich gheallairfhios gum faiceadh e tighinn Chlann Ghaidheal. Bu ro-dhìomhain a chùram. Shìolaidh ceò thar bearraidh nan stùc; thanaich neòil air aodann na h-iarmailt; sgaoil grian gean-soills’ ré cuairt na cruinne. Ach cha chluinn e caismeachd fir-shiubhal nam frìth. Na b’ fhaide na fadachd, bha sireadh a dhùil; agus, cho daingeann ri earbsa, togail aigne ri còmhail. Cha do choinnich turasach tionail air an cian no’n astar.

“Triall rinn treun-sheasmhaich nan cruaidh-chàs; triall, rinn duain-chliù nam bàrd. Malamhìn air àrd-chreig, ’s gun an laoch aig àirigh a thogadh a sùil.

“Séididh osag bho’n Tuath,” bhreislich a h-aigne; “thig an oiteag bho’n Deas, ach dé dhomh-sa a dàn. Bheirinn ìocshlaint bainne mo chìche do m’ ghaol, ge b’ e anamoch a theachd. Chan fhaic mi coimpire m’ àrmuinn a’ sealg an fhirich, no fiùran ri luinneig an gleann ùrail nan dos! Is cruaidh orm a bhith a’ coimhead air fàsaich, is lùth-shliochd nam fear-bolg air chall. Có an diugh a dhleasas an cliù?

“Thriall do shluagh, a Threunmhoir, mar leaghadh shneachda fo aiteimh chais. Shlugadh an t-iomlain an sàmhchair mi-shuime. Nach bochd an latha anns an do thréig luchd-seilbh nan gleann an dìlseachd, is an d’ fhàg iad tasgadh an cànain an gleidheadh nam fear-céin. A mise! Ciod e caochladh nan aimsir nuair a dh’ aisling mo chiall, ciad fhàilt na cuthaig an crom-ghuib a’ chlamhain? Chì mi smeòrach air meanglan lùbach; ach chan eil binneas an gleusadh a ciùil. Anfhann, tha cas-shiubhail an t-sealgair. Chaill monadh is frìth an eireachdas. Chan ais-fhuaimnich stalla, no torr lasgan nam fear-rathail; tha’n oidhche pasgadh glòir-bhrataich nan sonn an claoidh nan ospag.

“Thig Earrach le gealladh curachd is fàis; Samhradh le brìgh-thoraidh beatha; thig Foghar le sàth an abachaidh, is Geamhradh le goin-crìonaidh is bàis; ach tha crannalach mo ghineil-sa a’ sìor dhol am mutha.


[TD 49]

“Eisd a nise ri mo ràdh mu fàg mi beannachd aig àirigh is cluan: aig fraoch badanach gorm an t-sléibh ’s an tric a fhuair saoidh a chadal. Soraidh le ceum clis na h-eilid, ’s le spréidh aigionnach nan còmhnard; le àilein fasgach nan gleann cùbhraidh far am faicte, car uair, ainnir na gruaige camalùbaich, a’ blàth-chòmhradh ri àrmunn a cridhe, rùn a cléibh air a cuisle, is sgiath nan ògan os an cionn ’na sgàil bhrat.

“Beannachd leis gach coire agus sgrìodan air am b’ eòlach Fionn ’s a shluagh; leis gach fàrdaich do’m bu ghnàth an céilidh.

“Am facal mu dheireadh san dealachadh! Ged nach tog filidh fonn air éuchd nam fear calma, no, a mhàin, cliù-sheirm teanga nan Ceilteach do chlann an sloinnidh—ged a dh’ iteallaich treibhearas fìor na seana Ghaidheal d’ a taobh, a dh’ ionnsaigh caibeal na dìlinn fhuair; ged a shruth drùidheachd na Beurla troimh ùirlis nan gaisgeach, a’ giùlain fuigheil air ceum fiaraidh—ged a thachair so, agus a lagaich càil, eòil is dùthchasachd—ged nach eil ach an treudan a ghabhas ri m’ achmhasan, is e so mo theachdaireachd: Ge b’ e fear no té—chan eil a h-aon gun an cothrom—a thogas làmh no guth an athleasachadh cor na Gàilig, biodh iad-san cinnteach gu bheil sgàilean nan curaidh àlainn gam feitheamh aig cladach càirdeil an aisig, ’s a’ deasachadh daibh fàilte ’bhios blàth agus buan—an fhàilte sin a chumas eachdaire nan duan air chuimhne, an uair a shuidheas maithean rìoghail sìos mu bhòrd nam fleadh, agus a thogas clàrsair séisd na ceòlraidh an Iùchairt Tìr-nan-Og.”

(Fhuair sinn an sgrìobhadh so bho Dhòmhnall MacDhonnchaidh, mac Aonghuis—Fear-deasachaidh.)

[Sanas]


[TD 51]

FAIRE UR A’ NOCHDADH
(Earrann air a bheil dreach na h-òige—fo iùil Cairistìona Dick)

An ràithe so:—
(1) Raonaid, le Cairistìona Dick
(2) Fasanan Ura, e C.C.D.
(3) Togaibh Fonn, le Anna Chaimbeul
(4) Litir Fhiadhaich, le Lena NicDhòmhnuill
(5) Maise Gnùis, le Patricia NicNèill
(6) Naidheachdan Tirisdeach, bho Sgoil Chòrnaig Mhóir
(7) Alasdair Mac’Ill Iosa


Raonaid
Le CAIRISTIONA DICK

BHA bag aig Raonaid fosgailte air an leabaidh agus bha i pasgadh an aodaich gu grinn ’na bhroinn. So an latha bha i air a bhith feitheamh o chionn deagh ghreis—a-mach o’n nochd nuair a rachadh i air a’ bhàta aig a’ chidhe bhiodh i air a h-aghaidh fhéin agus cha robh i idir a neist cho cinnteach gur e so a bha dhìth oirre. Bha beagan dhe’n chianalas ga bualadh mar tha. Choimhead i air a sgiort a bha i cur dha’n bhaga. ’Si bh’oirre aig an dannsa raoir. Saoil am biodh na dannsaichean cho math nuair a thilleadh i rithist? Chan e gu robh dannsa raoir uabhasach math: cha robh Ruairidh ann agus ged a fhuair ise dannsaichean gu leòr cha b’ionnan e nuair nach robh esan ann. Bha e air a radha nuair a chunnaic i mu dheireadh e gum biodh e ann ach cha robh duin’ idir ás a’ bhail’ aig ann. O uill, ’s dòcha nach fhaigheadh iad còmhail. Thòisich an sin an sàtan ri


[TD 52]

brosnachadh. Bha baighseagail aige nach robh? Dh’fhaodadh gu robh rud-eigin a’ dol thall aca fhéin is gur e b’fheàrr leis. Bha i ro chinnteach ás.

Sheall i air an tòrr gheansaidhean a bha màthair air a chur a-mach dhi air a’ chiste. Robh i smaointeachadh gu robh i dol a thoir leatha na bha sud? Shaoileadh tu gu robh i falbh a South Georgia air tòir na mucan-mara. Co-dhiù bha iad cho seann-fhasanta. Dh’fheumadh i aodach ùr fhaighinn nuair a ruigeadh i Glaschu. Bha i an dòchas gu robh a h-athair a’ dol a thoirt dhi sìneadh math a chumadh a’ dol i gus a faigheadh i a’ chiad pàigheadh. Cha b’uilear dhi leth-cheud not co-dhiù mu faigheadh i na bha dhìth oirre. Saoil a meantraigeadh i mini-sgiort fhaighinn. Creid thusa gum biodh gu leòr ann a bhiodh a sgrìobhadh dhachaidh a dh’innse nan deanadh i rud sam bith as an rathad.

Nuair a bha am pachdaigeadh aice deiseil chaidh i sìos a staidhre. Bha màthair a’ fuine agus bha h-athair a’ tarraing air na bòtanan gus a dhol a-mach. Cha robh sgial air na gillean. Shaoileadh tu nach robh ann ach latha mar lath’ eile.

“Bheil thu ullamh a ghaoil?” ars a màthair, agus lìon a sùilean le deòir. “Saoilidh mi gur ann an dé fhéin a bha thu sa’ chreithil ri taobh an teine. Tha mi’n dochas gum bi thu toilichte.” Thainig cnap an amhaich Raonaid agus chrom i a ceann. Nuair a shaoil i gum b’urrainn dhi bruidhinn gun bhristeadh thubhairt i,

“Bithidh mi toilichte gun teagamh, a Mhamaidh. Nach e so . . .” Ach cha b’urrainn dhi dhol na b’fhaide. Thainig luchd a’ chaoinidh uige agus bha i fhéin ’s a màthair an achlaisean a chéile. Thòisich an sin a màthair ri gaireachdaich, “Nach sinn a thà gòrach, shaoileadh tu nach robh thu dol a thilleadh tuilleadh.” Bha dithis aca neist a’ gàireachdaich eadar na deòir agus shaoil le Raonaid nach robh riamh uiread a ghaol aic’ air a màthair is a bha aig an dearbh mhionaid sin.

“Haoi!” dh’eubh a h-athair is e tighinn a-stigh aig an dorus, dé tha losgadh?

“O, mo chreach tha a’ bhreacag,” ars a màthair is i leum chun a stòbh.

Chrath a h-athair a cheann, “Na boireannaich a th’agamsa!” Ach bha moit is gràdh ’na shùilean.

An oidhche sin bha Raonaid is a h-athair ’s a màthair ’na suidhe as a’ chàr aig a’ chidhe a’ feitheamh a’ bhàta. Cha robh an dealachadh aig an tigh air a bhith cho doirbh ’s a bha i an dùil; bha na gillean air a bhith làn fealla-dhà mar a b’ àbhaist. “Turas math leat, nurs. Tha mi’n dòchas nach tig ormsa dhol dha’n ospadal agad co-dhiù.”

“Nach iomadh duine thig a-stigh gun móran cearr orra a theid a-mach gun diog,” aig fear eile. “Se ‘Emergency Ward 10’ a


[TD 53]

bhitheas a sud gun teagamh. Bithidh iad gad thilleadh air an ath bhàta ach ’s math latha no dhà fhéin de dh’fhois ás t’aonais!”

Bha am bàta air tighinn chun a’ chidhe agus na daoine tighinn dhith. Bha t-àm dealachadh. Thainig iad a-mach ás a’ chàr, agus có nochd aig a taobh ach Ruairidh. “Tha thu faighinn oidhche mhath co-dhiù,” ars esan. “O, tha gu dearbh. Tha sguad math a’ falbh.”

“An robh an dannsa math a raoir?” dh’fhoighneachd e.

“Cha robh e dona.”

“Cha d’fhuair sinne nall idir, bha bàs as a’ bhaile.”

Bha gréim aig air a làimh ’s e smaointeachadh nach robh a màthair ga fhaicinn ás an dorchadas ach ’si bha. Chunnaic Raonaid i toirt deagh shùil air ach leig i seachad e, taing do’n Aigh. Bhuail an clag air a’ bhàta.

“’S fheàrr dhòmhsa falbh ma tha ach chì mi Glaschu thu air an ath mhìos,” agus thug i fàsgadh cruaidh air a làimh.

“Tha coltas laghach air mac Alasdair Aonghuis,” thuirt a h-athair.

“’S ann coltach ri mhàthair a tha e,” thuirt a màthair.

Thuig Raonaid ás a so gun robh iad ag innse dhi gu robh iad a’ tuigsinn a’ ghnothaich.

“Siuthad ma tha, ghaoil, beannachd leat. Feuch gu sgrìobh thu cho luath ’s a ruigeas tu.” Thug i pòg dha h-athair. Thionndaidh i an sin ri màthair. “Tillidh mi aig a’ chiad chothrom.” Phaisg a màthair ’na gàirdeanan i.

“Feuch a ghràidh gum bi thu dòigheil.” Cha robh duin’ aca neist a’ falach an deòir. Chaidh Raonaid air bòrd agus dh’fhiach i ri gàire beag a dheanamh. Cha robh e furasda.


[TD 54]

Fasanan Ura le C.C.D

[Dealbh]

Tha ’n dreas bheag so air a deanamh le Peter Collins. Tha i ri faighinn ann an dubh, dearg na liath. Tomhas 12-16. A’ Phrìs
8½ gn.

[Dealbh]

Tha sgiort agus a’ bhriogais agus na seacaidean so air an deanamh dhe na h-aon dathan os gum faod sibh feadhainn sam bith a chur còmhla. <eng>“Reldan’s Gadabout Co-ordinates”<gai>; clò Gallda is cloimh Shealtainn; purpaidh/uaine no glas/odhar.

Seacaid—£5.19.6
Briogais—£4.4.0
Seacaid bheag—£4.4.0
Sgiort—£4.10.0
Geansaidh Caol—£2.9.6
Geansaidh Trom—£3.9.6


[TD 55]

[Dealbh]

Dreas ’s Seacaid clò Gallda. Tha beagan de <eng>flare<gai> an cùl na sgiort. Dathan: uaine, liath, no dearg le geal. Tomhas 10-16. A’ Phrìs
16 gn.

[Dealbh]

Gheibh sibh an t-aodach so aig
<eng>Copland & Lye
Sauchiehall Street<gai>
Glaschu

Chan eil agaibh péin ach lorgaibh na pìobairean!


[TD 56]

[Dealbh]

Togaibh Fonn.
Le
ANNA CHAIMBEUL

’S FHEARR A DHOL AS AN T-SAOGHAL . . . . . . . . . . . . na dhol ás an fhasan: seanfhacal a tha an diugh mar slògan aig <eng>‘Tin Pan Alley.’<gai> Ach de’n seòrsa fasain a tha iad a’ toirt dhuinn a nis? A bheil sinn a’ dol air adhart . . . no air ais?

’Se fasan an latha dh’fhàg falt nam balaich cho fada; ach a nis tha <eng>‘The Who’<gai> a’ seinn <eng>‘I’m a boy, I’m a boy, but my Ma won’t admit it’!<gai> (Oran a tha fiù nas àbhachdaiche nuair a chì sibh na seinneadairean!) Rinn na ‘Beatles’ fasan ùr le òrain mar <eng>‘Twist and Shout,’<gai> is <eng>‘I wanna hold your hand,’<gai> air an robh buille gabhaltach agus fonn a bha móran na bu dòigheile na na facail; ach le ‘Eleanor Rigby’ tha na facail brìoghmhor, agus tha fuaim tiamhaidh an àite nan giotàran—fuaim a chuir ’nam chuimhne-sa ceòl-seòmrach an ochdamh linn deug! Fhuair na ‘Kinks’ ‘fuaim ùr’ ann an <eng>‘Sunny Afternoon,’<gai> ach ar leam gun robh e anabarrach coltach ri na h-òrain <eng>‘Trad’<gai> a bhatar a’ seinn eadar an dà chogadh! Agus a nis tha George Harrison a’ cluiche air an t-sitar—fear de na h-innealan-ciùil as sine san t-saoghal!

Ach ma tha na ‘Beatles’ a’ rannsachadh thasgaidhean beul-aithris tha na seinneadairean Gaidhealach a’ sealltainn air adhart. Cluinnidh sibh giotàran ’s drumaichean, fìdhlean ’s bassaichean.’ Thatar a’ cur buille anns na seann òrain agus ag eadar-theangachadh ‘pops’ o chànain eile. Bithidh triùir no ceathrar a’ seinn còmhla ’s a’ deanamh co-sheirme annasach. Agus tha fuaim mór nan còisirean a’ sìor dhol am meud, ’s iad daonnan a’ cur òrain iriosail ann an aodaich flathail.

Ma bhios feusag air ‘Beatle’ bithidh ‘Column nan clàr’ aig Gairm, agus bithidh mise a’ sgrìobhadh dhuibh mu na h-òrain a bhios air an cur air clàr. Cha bhi e furasda sgrìobhadh gun


[TD 57]

chlaon-bhàigh nuair a tha mi ’nam sheasamh eadar an dà fheachd—an Sean is an t-Ur. Oir tha’m ‘fuaim ùr’ mar bhrosnachadh-catha do’n fhear seann-nòsach. Tha mi de’n bheachd nach ann idir eadar beul-aithris is ‘pop’ a tha an connsachadh ach eadar freagarrachd ’s mi-fhreagarrachd. Ma tha glùinean reamhar agaibh cha bhiodh e iomchaidh dhuibh mini-sgiort a chaitheamh; ’s mar an ceudna cha bu toigh leamsa òran-mór a chluinntinn air a sheinn ann an <eng> ‘tempo di valse.’<gai>

Co-dhiù, feuchaidh mi breith a thoirt gu h-ionraic, ged nach biodh sibh a’ còrdadh ris a h-uile facal a sgrìobhas mi. Agus guidheam tròcair uaibh, oir chan urrainn dhomh dhi-chuimhneachadh gun robh <eng>‘Column’<gai> aig Nelson cuideachd: agus seallaibh mar a thachair dhà-san!


Litir Fhiadhaich

An Ceathramh-Meadhonach,
Uibhist a Tuath, 25/10/66.

Ealasaid chòir,

Tha Gairm an Fhoghair air tighinn a-stigh an diugh agus nach tu thug an deagh mhaide dha mo mhàthair. Thu fhéin is uisge bharailte! Nach mi tha eòlach air. Dé tha mi cluinntinn aig mo mhàthair a h-uile turas a thogas is a leagas i botal na cnogan far a sgàthan agam ach, “B’eòlach do sheanair air <eng>‘Complexion Milk’<gai> na <eng>‘Touch and Glow.’<gai> Cha robh agamsa riamh ach an t-uisge fuar agus suathadh phùdar agus seall cho briagha ’s a tha mo chraiceann.”

Có nach eil coma dé tha na cungaidhean a’ cosg. Carson a tha mi ’g obair gu math cruaidh gach latha dhe’m bheatha ach airson gum bi sgillinn agam a cheannaicheas a leithid.

Agus min-choirce! Cha chuirinn ’nam bheul i gun diochd air m’aodann. Nach mi dheanadh am brochan gu dearbh.

Agus <eng>‘Johnson’s Baby Oil.’<gai> Uill! Tha fhios agad fhéin cá ’n fheàrr sin a cur. Cha chan mi còrr mun can mi cus!

Ach ma sgrìobhas tu còrr dhe’n leithid ann am “Maise Gnùis” cha tig Gairm na Gairm a-stigh dha’n tigh so tuilleadh!

Cuimhnich sin!

Mise le droch dhùrachd,
Lena NicDhòmhnuill.


[TD 58]

Maise Gnuis
Le PATRICIA NICNEILL

So agaibh an coltas ùr ann am Maise Gnùis.
Samhail Mary Quant.

An t-aodann:

An toiseach cleachd <eng>‘Starkers’<gai> le Mary Quant gus gleans a chur air an aodann agus air uachdar so cuir <eng>Cyclax ‘Beauty Tint’<gai> ann an dath ‘beige.’ Tha so furasda a chur ort agus tha e nàdurra. Tha nis phùdar tana <eng>(Translucent)<gai> a’ dol ort nach falaich an gleans agus air uachdar so an rud as innleachda ann am Maise Gnùis—<eng>‘Face-Shaders’<gai> le <eng>Charles of the Ritz.<gai> Tha so gus cuid dhe’n aodann a dheanamh soilleir agus cuid dorcha agus bi thu ga cur ort le bruis. Bruisig am fear soilleir air na gruaidhean, a’ chlàr-aodainn, smeig agus na cluasan no air an aodann air fad airson dreach na h-òige. Agus bithidh am fear dorcha a’ dol sìos fo’n smeig agus aig taobhan na sròine. Tha na ‘Models’ uile a’ cleachdadh so.

[Dealbh]

Na Sùilean:

Tha saothair mhór ga ghabhail ri na sùilean. Tha iad ri bhith mór agus cruinn. Còmhdaich an t-sùil air fad le phùdar-sùil <eng>‘Sun-gold’<gai> le Elizabeth Arden agus tha so math cuideachd airson a bhith cleith làraich dhubh fo na sùilean. A nis cuir sgrìob thana de Sgrìob-sùil <eng>(Eye-liner)<gai> cho faisg air na ruisg ’s as urrainn dhut. Fàg so sguair aig na h-iomaill. Ma bheir thu gu gob e ni thu an t-sùil fada an àite cruinn. A nis cuir sgrìob gheal os cionn so agus fo’n t-sùil cuir sgrìob ghlas. So uile le Mary Quant. Seall cho mór ’s a tha na sùilean ás déidh sin a chur orra.

Bilean:

Tha so nas duilighe ach a rithist tha Mary Quant a’ deanamh stuth bhilean freagarrach. An toiseach Cumadh-bhilean <eng>(Lip-shaper)<gai> ann an dath donn-pink no airgead gus cumadh a chur air na bilean agus a nis cuir an taobh a-stigh so dath-bhilean le Mary Quant de’n dath a thogras tu. ’Se stuth gleansach tha so cuideachd.

Ma leanas sibh an stiùireadh so bithidh sibh anns an fhasan ga-rìribh. Tha am Maise Gnùis so air a dheanamh gu h-àraid dha’n fheadainn òga.


[TD 59]

[Dealbh]


[TD 61]

Naidheachdan Tirisdeach
Le Luchd na Gàidhlig an Sgoil Chòrnaig Mhóir

(1) Sgeul nan Daoine Beaga, le Eóghainìna NicCaluim

BHO chionn móran bhliadhnachan air ais, bha e ’na chleachdadh aig croitearan Thiriodh bhith dol gu àirigh anns an t-samhradh. Bha aon duine, a bhiodh a’ dol gu eilean beag faisg air Tiriodh agus ’sann mar a bha e air an eilean so a thachair dha mar a leanas.

Bha e aon oidhche anns a’ bhothan agus bha e dol do ’n leabaidh nuair a thòisich an cù aige air comhartaich. Dh’éirich am bodach agus chaidh e a-mach a shealltainn dé bha ceàrr air a’ chù. An uair a dh’ fhosgail e dorus a’ bhothain bha an sud an cù agus fhionnadh ’na sheasamh air a dhruim, agus ’nan seasamh mu choinneamh bha aon fhichead duine beag agus bha aodach uaine orra.

“Caisg do chù,” thuirt iad ris a’ bhodach.

“Cha chaisg mi mo chù,” ars esan, “gus am falbh sibh”.

“Caisg do chù,” ars iadsan, agus bheir sinne dhuit cumhachd sònraichte a leanas riut fhéin ’s ri na thig nad dhéidh gu bràth.”

“Glé mhath,” fhreagair an duine agus chaisg e an cù.

“A nis,” arsa na daoine beaga, “ás a so a-mach chan eil nì a ghabhas àite anns an t-saoghal nach eil fios ri bhith agad air.” Chaidh na daoine beaga ás an t-sealladh an déidh so a ràdh, ach thàinig na thubhairt iad fìor.

Is iomadh duine anns an eilean a chaidh a dh’ iarraidh fios air an duine so, nuair a bhiodh iad iomaguineach mu ’n teaghlach a bha fada bhuapa, agus cha robh e riamh ceàrr. Lean an cumhachd so ris an teaghlach bho linn gu linn, agus tha iad beò fhathasd a bheir seachad dearbhadh gu bheil an sgeul so fìor.


(2) Baca a’ Chrochaidh, le Iain A. MacDhòmhnaill

Bho chionn ùine mhór de bhliadhnachan b’ e an lagh an eilean Thiriodh an duine a bhiodh air deireadh a’ pàidheadh a’ mhàil a chrochadh.

Faisg air Baca a’ Chrochaidh bha teine mór air a lasadh. ’Se famhair á àite eile a bha ’na chrochadair.


[TD 62]

Bha duine làidir á Cill-mo-Luaig a rinn suas gum fanadh e air deireadh a’ pàidheadh a’ mhàil fiach an gabhadh sgur cur air an obair so.

Aig an duine so bha mac aois chóig bliadhna deug a bha sònraichte làidir. Bha athair a’ bhalaich an teagamh co aca bu treasa: e fhéin no am balach. Nuair a shaoil an duine làidir gun do phàidh a h-uile duine am màl thog e fhéin agus am mac a-mach gu tigh an uachdarain.

Air an rathad thuirt an t-athair ris a’ bhalach, “Dé mu dheidhinn thu fhéin agus mise dhol a charachd.” ’Sann mar sud a bha agus leag am balach athair. “’S tu as treasa na mise,” thuirt athair, “agus mar sin nuair a ni am famhair gu gréim a dheanamh ormsa airson mo chrochadh, glacaidh tusa e agus tilgidh tu e anns an teine.” Sud mar a bhà. Rug am balach air an fhamhair mhór, agus bha e air a thilgeil anns an teine, far an d’ loisg e gu bàs.

An uair a chunnaic an còrr de na Tirisdich an gnìomh a rinn am balach dh’ éirich iad mar aon duine an aghaidh an lagh mhì-shealbhach so agus bho ’n latha sin cha deach an còrr dhaoine a chrochadh.


(3) An Tàillear agus na Bradain, le Dòmhnall Berry

Aon oidhche bha dà dhuine, Iain agus Seumas, ag iasgach bhradan air an loch. Bha so an aghaidh an lagha agus thug iad am poca a bha aca làn de bhradain do ’n chladh far nach cuireadh duine dragh orra. Aig geata a’ chladh thuit dà bhradan orra, ach bha am poca cho làn agus nach do sguir iad ri an togail.

Nuair a bha iad anns a’ chladh thòisich Seumas air na bradain a roinn agus an uair a bha e a’ deanamh so bha e ag ràdh: “Fear dhuitsa agus fear dhòmhsa, fear dhuitsa agus fear dhòmhsa.” Bha iad aig a so tacan mar a thachair gun robh duine eile a’ coiseachd seachad air a’ chladh. Chuala e Seumas a’ roinn nam bradan agus shaoil e gun robh dà dhuine a’ roinn nam marbh a bha sa’ chladh agus ghabh e an t-eagal. Ruith e gu tigh tàilleir a bha faisg air a’ chladh.

’Se tigh céilidh a bha an tigh an tàilleir agus bha fios aige gum bitheadh móran dhaoine ann. Chaidh e a-stigh do ’n tigh agus chunnaic na daoine gu robh rudeigin ceàrr air, agus dh’ fharraid iad dé bh’ ann a chuir ann an staid cho dona e.

Dh’ innis an duine an rud a chuala e aig a’ gheata ach cha robh na daoine ga chreidsinn agus bha iad a’ magadh air. Thubhairt an duine nan rachadh iad sìos do ’n chladh gum faiceadh iad gu robh an rud a bha e ag ràdh fìor, ach ged nach robh na daoine ga chreidsinn cha robh iarraidh idir aca dol sìos do ’n chladh air oidhche dhall dhorcha.


[TD 63]

Ach cha b’ e sin do ’n tàillear. Thubhairt e gu rachadh esan sìos ach cha robh lùths ’na chasan agus cha b’ urrainn dha dol ann.

Ach cha do stad sin an tàillear idir. Thionndaidh e agus thuirt e ri duine mór foghainnteach a bha aig an teine: “Tha thu nad dhuine mór làidir agus ma chuireas tu mise air do ghualainn théid sinn sìos ach dé an rud iongantach a tha aig a’ chladh.” Bha an t-eagal air an duine ach mu dheireadh dh’ fhalbh esan agus an tàillear sìos do ’n chladh.

Nuair a ràinig iad bha Seumas a’ roinn nam bradan fhathast agus chuala iad e ag ràdh: “Fear dhuitsa ’s fear dhòmhsa, fear dhuitsa ’s fear dhòmhsa.” An sin stad e. “Tha iad ullamh an so”, thubhairt e, “ach fan mionad agus gheibh mi an dithis a tha aig a’ gheata.”

“Cha do dh’ éisd an tàillear agus an duine mór na b’ fhaide—thug iad an casan leotha. Ach anns a’ chabhaig a bha air an duine mhór thilg e an tàillear far a ghualainn agus thuit e air an rathad. Ged nach robh lùths ann an casan an tàilleir bha an t-eagal cho mór air ’s gun do ràinig e an tigh air thoiseach air an duine mhór agus cha deach iad riamh tuilleadh seachad air a’ chladh anns an oidhche.


(4) Leum Eachainn, le Leslie MacDhonnchaidh

Anns a’ chaolas ann an Tiriodh, tha creagan air an tràigh agus air aon chreig tha làrach coise a chaidh a dhèanamh le fear do am b’ ainm Eachann.

Aon latha bha tarbh a’ ruith ás a dhéidh agus thàinig e gu sloc mhór agus leum e thairis.

An uair a leum e air a’ chreig dh’ fhàg e làrach a choise anns a’ chreig agus chithear i an sud fhathast.


(5) Uamh Cheann-a-Chara, le Catrìona Sinclair

Aon latha dh’ fhalbh duine àraidh leis a’ chù do bheinn Cheann-a-Bhara. Bha an duine so ’na phìobaire agus bha a’ phìob mhór aige. Ràinig e fhéin agus an cù taobh na beinne agus dh’ fhalbh iad a-steach do ’n uaimh. Tha e air a ràdh gu bheil an uamh a’ dol fo ’n eilean air fad.

Bha am pìobaire a’ cluich na pìoba móire agus bha an cù ga leantainn. Ach an ceann greis stad a’ phìob agus thàinig an cù a-mach agus na ròineagan air a dhruim ’nan seasamh suas. Chan fhacas an duine riamh tuilleadh.


[TD 64]

Alasdair Mac’Ill Iosa

Aois: 27.
Aird: 5' 9".
Sùilean: Gorm.
Falt: Bàn.
Càr: <eng>Sunbeam Rapier.<gai>

’S toil leis: Nigheanan—gu h-àraid feadhainn nàdurra le aodach sìmplidh gun iad a bhith cleachdadh móran Maise Gnùis. (Saoil an innis sinn dha gur e sin an fheadhainn as motha bhios ga chleachdadh agus as fhaide bheir air a chur orra os nach aithnich neach gum bheil sgath orra.)

Biadh: Frangach, Eadailteach no Spàinteach: Buntàta ’s Sgadan is brot a nì a mhàthair.

Aodach Fhéin—Dreaste, mar eiseimpleir bha e cleachdadh siosacot air a ghearradh sguair, fada mun robh iad cumanta. Bidh e caitheamh breacan annasach as an fhéileadh, leithid breacan na Canonaich no am fear ùr aige, Cùil-lodair—breacan nach boin do cheann-cinnidh idir—soilleir purpaidh, buidhe agus sriob dhorcha—glé bhriagha—le stocainnean de dh’fhear a dhathan a’ bhreacain.

Cha toil leis: agus mini-sgiort.

Dòchasan: Gun dean e gu math gach nì ris an cuir e làmh. Leantainn ri dhà rogha-obrach—Léigh-fhiacail agus seinneadair.

Pòsadh: Tha e an dòchas gum faigh e te fhathast!!

Clar ùr: E.P. <eng>“20th. Century Gael.”<gai>


[TD 88]

MANAIDHEAN
Le TORMOD DOMHNALLACH

THA manaidhean chan ann a-mhàin aig daoine, ach aig beathaichean, is eadhon aig nithean anns nach eil beatha idir. Cha chluinnear iad ach roimh thachartas, oir chan eil dad ri fhaireachadh ’na dhéidh.

Tha manaidhean nas coitcheann na an dà-shealladh. Is lìonmhor iad nach faca taibhse a riamh a tha eòlach gu leòr air manadh a chluinntinn.

Mar a thachair do ’n taibhse féin, cluinnear a manadh ann an ionad sam bith, no aig àm sam bith de ’n latha no de ’n oidhche. Chan e mhàin gun cluinnear manadh leis a’ chluais, ach fairichear e leis a’ bhodhaig cuideachd.

Tha cuimhne agam air boireannach a bhith ag innse dhomh uair gun do dh’ fhairich i is i anns an leabaidh, cudthrom anabarrach a’ tighinn oirre a bha an impis a mort. Mhair e mu thuaiream trì mionaidean, ’s an sin, thog e dhith. Cha bu chuimhneach leatha a leithid eile a riamh roimhe.

Chaidh dà sheachdain seachad, ’s an sin thàinig còmhlan de dhlùth chàirdean a bha tilleadh bho thiodhlacadh bràthair an duine aice, air chéilidh, maille ri fear an tighe. Chaidh a companach suas do ’n t-seòmar chadail is chàirich e air an leabaidh airson aiteal, pasgan anns an robh na bha air fhàgail bho ’n tòrradh de ’n alaire. Nuair a lean a’ bhean e ’s a chunnaic i so, thuig i gu luath de a b’ aobhar do’n a’ chudthrom mhór a mhothaich i ceithir-latha-deug roimhe sud.

Bha duine òg bho thaobh siar siorramachd Rois, latha ’na shuidhe ag iasgach am broinn uamh anns an robh geodha domhainn de ’n a’ mhuir a’ tighinn a-steach. Air do ’n aimsir a bhith glé bhruthainneach, thuit e ’na chadal. Nuair a bha e greis ann an sin, bhuaileadh buille chruaidh air anns an aodann, mar a dheanadh bois duine.


[TD 89]

Dhùisg an sgailc ud e ás a shuain gu grad is dh’ éirich e is dh’ fhàg e an uamh. Cha robh e sian ach air sin a dhèanamh nuair a thuit mullach na h-uamh, clachan is creagan uabhasach ann am meudachd, a-nuas ’na broinn. Nan robh sud air tighinn air a mhuin is e ’na chadal, bha e marbh gun sgrid.

Gun teagamh sam bith, is e teachdaireachd bho ’n t-saoghal eile a bha anns a’ bhuille a dhùisg e ’s a chaomhainn a bheatha.

Bha fear a mhuinntir na Hearadh air samhradh aig iasgach na h-àird a tuath. Latha de na làithean anns an robh e muigh ag iasgach an druim a’ chuain, chual e an éigheach bàthaidh aige féin.

Chuir am manadh ud a leithid de uamhainn air is gun do dh’ fhàg e am port iasgaich cho luath ’s a fhuair e a chas air tìr is rinn e air a dhachaidh anns na Hearadh, nì nach robh iongantach.

Smuain cha tug e air dol thun an iasgaich, tuilleadh, fad dheich-bliadhna-fichead.

Air do ’n ùine mhór ud dol seachad, co-dhiù, faodaidh gun deach dìochuimhn air a’ mhanadh, no gun tàinig e chun a’ cho-dhùnadh nach robh ann ach nì a thug e a chreidsinn air féin, ’sann a chuir a Hearach roimhe an samhradh so, gun rachadh e air ais gu iasgach na h-àird’ a tuath.

Rinn e sin, ach cha b’ ann a chum a leas. Air oidhche àraidh, am feadh a bha e féin ’s an chuid eile de ’n sgioba aig muir, dh’ éirich droch ghaoth gun dùil rithe is ghlacadh ann an an-uair iad. Chaidh esan a bhàthadh maille ri càch, agus a réir coltais, cha deach aige air dol ás bho ’n mhanadh bàthaidh aige féin, a thàinig gu ’chluais iomadh bliadhna roimhe.

Air oidhche Sàbaid, an déidh dhomh an coithional a leigeadh mu sgaoil, theàrnaich mi nuas bho ’n chùbaid is chaidh mi sìos a dh’ ionnsaigh an doruis a labhairt ri ceathrar a bha ’nan seasamh an sin.

Is ann am mór-roinn Ontario a bh’ ann, ann am mìos deireannach na bliadhna 1934.

Am feadh ’s a bha sinn ri seanachas goirid, chuala sinn a’ bhrag bu chruaidhe shuas fo ’n chùbaid, mar gum b’ ann eadar a’ chùbaid ’s a’ chiad suidheachan. Theirinn gun robh a’ bhuille cho cruaidh ’s ged a thuiteadh tunna de luaidhe air an lobhta.

Chlisg sinn uile, oir bhuail an t-slaic cho clis. An taobh a-stigh de mhionaid, thàinig an ath bhrag a’ cheart cho cruaidh! Nuair a chuala sinn i so, thubhairt sinn á beul a chéile gun robh sinn fo eagal gum bu droch mhanadh e.


[TD 90]

Chaidh dithis de na fir agus mi-féin a-null far an do dh’ fhairich sinn am fuaim, ach nì cha robh ri fhaicinn. An sin chaidh sinn sìos an staidhir a shealltainn an robh sian ceàrr san talla fo ’n eaglais, no mu thimcheall na h-àmhuinn a bha blàthachadh an tighe, is cha robh càil ceàrr an sud na bu mhò.

Mu dhà sheachdain ’na dhéidh, thàinig naidheachd dhuilich do ar n-ionnsaigh air am frith-theud. Chuala sinn gun do mharbhadh duine uasal Gaidhealach agus a nighean, air an robh sinn eòlach, ’s a bhuineadh do ’n àite, far an do dh’ éirich tubaist do charbad na smùid air an robh iad a’ tilleadh do ’n bhaile mhór Toronto, air oidhche na Nollag.

Thugadh an dà chorp dhachaidh airson an tiodhlacadh ann an sgìreachd am breith ’s an àraich. Cho luath ’s a thogadh an dà chiste-laighe far carbad na smùid, chaidh an toirt do ’n eaglais agus an càradh anns an dearbh bhad san cuala sinn an dà mhanadh uabhasach eadar a’ chùbaid agus an suidheachan a b’ fhaisge dhi.

Is goirt burradh a’ bhàis, biodh sùil ris gus nach bì, ach n’ ar a thig e anns an dòigh so, chan annasach a mhanadh a thighinn gu cluais barrachd is aon neach.

[Sanas]
