[TD 257]

Air An Spiris

MURA biodh taobh aig Gazette Steòrnabhaigh ris a’ Ghàidhlig có am pàipear aig am bitheadh? Feumaidh gu bheil Gàidhlig aig a’ mhór-chuid de luchd-leughaidh a’ phàipeir, ged a tha iad sgapte air feadh an t-saoghail, agus cuid aca nach fhaca Eilean an Fhraoich a riamh.

O chionn grunn bhliadhnachan a nis tha an Gazette air a bhith ag èaladh a-steach a dh’ ionadan ùra. Gheibh sinn naidheachdan Uibhist is Bharraidh ann, is naidheachdan Phort-rìgh, agus troimh litir Ghlaschu togaidh duine criomag an sud ’s an so mu Mhuilich is Ilich, mu Chataich is mu Thirisdich. Is fhada bho chluinneadh tu Sgitheanaich d’ am b’ aithne an gnothaich a’ bruidhinn air dé leugh iad anns a’ Ghazette; cha bhiodh Gaidheil Ghlaschu beò ás aonais.

Fad bhliadhnachan móra chùm an Gazette na h-uiread de Ghàidhlig fa chomhair a luchd-leughaidh. B’ ann an 1917 a thòisich Iain N. MacLeòid nach maireann air Litrichean Alasdair Mhóir a chur ann. Bha a rithist Cùil nan Rann ga chumail a’ dol le Calum MacGilleathain nach maireann, agus an diugh tha Dòmhnall Donn air àite nan laoch ud a ghabhail. Tha dealbh-éibhinn le Gàidhlig ann agus glé thric criomagan de naidheachdan Bhail-Ailein agus a’ Bhac, sgrùdadh leabhraichean, is corra amhran. ’Sann a’ fàs a tha roinn na Gàidhlig.

Tha naidheachd againn a nis gu bheil plòidh ùr fo aire a’ Ghranndaich. A’ tòiseachadh air an aonaibh là fichead de June tha dùil aige an sgeulachd <eng>Kidnapped<gai> a chur an clò, an Gàidhlig, le deilbh, no bu chòir a ràdh le striop-dhealbh <eng>(strip-cartoon).<gai> ’Se maighstir-sgoile an Leódhus a tha a’ rèiteach ’s ag eadar-theangachadh na sgeulachd, agus tha fhios gun dean na sgoiltean feum dhe so anns na clasaichean beaga. Thatar an dòchas gun gabh an aon nì dèanamh ri leabhraichean eile ri tìde.

Nam biodh iarraidh orra chuireadh an Gazette a-mach na sgeulachdan so an déidh làimh, le na deilbh, ann an leabhraichean beaga. Bu chòir gum biodh féill orra, anns na sgoiltean air feadh na Gaidhealtachd, agus ann an tigh Gaidhealach sam bith far a bheil clann òga. Cuiribh fios chun a’ Ghazette a thoirt misneachd dhaibh na leabhraichean so a chur an clò.


[TD 267]

An Leac Chuileanach
Le D. J. PATERSON (Africa-a-deas)

BHO làithean m’ òige bha mi cluinntinn seann dhaoine agus mnathan ag innseadh sgeulachdan air nithean a thachair anns a’ Ghaidhealtachd, agus tha mi cinnteach gu bheil móran dhiubh air chall anns na làithean so, agus tha mi deanamh oidhirp air aon dhiubh a chur a sìos anns a litir so.

Tha aig ceann Loch Dubhthaich ann a Sgìre Chinn t-Sàil, Cill ris an canar “Clachan Dubhthaich”, agus tha Leac air Uaigh ann ris an canar “Leac Chuileanach”. Bha móran de dhroch fhuil eadar muinntir Chinn t-Sàile agus an nàbaidhean ann an Sgìre Strathghlais, agus bha iad an còmhnaidh a’ feuchainn air cothrom fhaotainn air a bhith a’ sabaid ri chéile.

Bha duine d’ am b’ ainm “Moruich-Ial” ás Ceann t-Sàile ag obair ann an Strathghlas, agus fhuair e tinneas ann, agus chaochail e. Chruinnich prasgan dhe a luchd eòlais, agus a chàirdean ann an Cinn t-Sàile, agus choisich iad troimh na glinn agus na bealaichean gu Strathghlas, airson a chorp a thoir air ais gu bhith air adhlaiceadh ann an Clachan Dubhthaich.

Nuair a fhuair iad ciste-laigh agus nithean eile ceart cheangail iad a’ chiste-laigh ri cabair-fhiodha airson a bhith gha ghiulan air an guaillean, agus nuair a bha iad a’ dol seachad air a’ “Chill” ann a Strathghlas, bha adhlaic eile anns a’ Chill, agus ghabh muinntir Chinn t-Sàile anail, agus dh’ fhalbh triùir dhiubh agus thug iad an leac a bha air an uaigh ùr, agus thug iad air falbh i, an dùil gu tigeadh muinntir Strathghlais ás an déidh, agus gu biodh sabaid ann, ach cha do ghluais na Glasaich ás an déidh.

Bhiodh e ’na nì nàireach na fàgadh iad an leac ann an sud, agus gheàrr iad meanganan coille, agus rinn iad “Guid” ròpan dhiubh, agus cheangail iad an leac air guaillean dithis agus thug iad an leac agus an corp troimh na glinn gu Clachan Dubhthaich sgìth agus crùbach, agus dh’ adhlaic iad an corp, agus chuir iad an leac air an uaigh, agus tha i sin gus an latha diugh.


[TD 270]

Oiteagan A Albainn Nuaidh
Le CALUM IAIN MACLEOID, Antigonish, Alba Nuadh

AN uair a thàinig na Gàidheil a-mach do Albainn Nuaidh an toiseach cha robh eòlas aca idir air ciamar a dheanadh iad siùcar á sùgh na craoibhe-malpais ach cha robh iad fada air fonn nuair a fhuair iad deagh oileanachadh san ealain so o na h-Innseanaich. ’Sann an còmhnaidh mu thoiseach an earraich a bhios na daoine a’ sìneadh ris an iomairt so, mar a their iad an diugh sa’ cheàrnaidh so de ’n t-saoghal, “an uair a bhios an sùgh a’ ruith”. Nuair a bha na h-Innseanaich an sàs san obair dheanadh iad gilb-chruinn sa’ chraoibh, agus ghlacadh iad an sùgh ann an seòrsa de amar a bha air a shnaidheadh á cairt na craoibhe-beithe. Eing air eing, le tùr agus ìnnleachd mac an duine, thàinig leasachadh air an obair, agus, an diugh, an àite a bhith a’ bruich an t-sùigh anns na poitean móra, dubha, an iomall na coille, tha pìoban <eng>plastic<gai> a’ giùlan an t-sùigh a h-uile ceum o ’n choille do na “tighean-siùcair” a tha faisg air na bailtean-móra, agus tha an luchd-oibre ga làimhseachadh an sin. ’Sann mar as trice, an ear air Ontario agus Quebec a thàtar a’ strì ri siùcar de ’n ghné so a dhèanamh. An uiridh, rinneadh faisg air cóig ciad mìle punnd de shiùcar na craoibhe-malpais agus b’ fhiach sin mu dhà chiad mìle dolair uile gu léir.

Nuair a bha sinn òg nach tric a chuala sinn an ràdh, “Faothachadh gille a’ ghobhann, bho na h-ùird gu na builg”. Bha ceàrdach cha mhór anns a h-uile clachan an uair sin ach chan fhaicear sin tuilleadh anns an là a th’ ann. Chan eil ach aon cheàrdach air fhàgail an tìr-mór na h-Albann Nuaidhe an diugh far a bheil iad a’ crùidheadh nan each, agus tha i sin an àite ris an abrar Allt an Dóbhrain. Tha iad a’ crùidheadh nan damh an siorramachd Lunenburg dìreach mar a bha iad o shean. Tha crùidh-daimh air a chumadh an dà leth, is tha na tàirgnean air am bogadh an saill na muice a chum ’s


[TD 271]

gun téid iad a-steach do ’n ladhar nas fhurasda. Bha gobha an Allt an Dóbhrain o chionn cóig bliadhna fichead, a chrùidh ciad each an dusan là, is a bharrachd air sin bha e a’ draghadh fhiaclan nan daoine nuair nach robh lighiche faisg air làimh. ’Se leth-bholla mine, iasg, no ceathramh feòla a bha e a’ faighinn mar phàidheadh airson a shaothrach. Là bha sud dh’ fhoighnich cuideigin dha dé na subhailcean a bha freagarrach an aorabh duine a bha a’ dol a ruighinn inbhe deagh ghobha. “Deagh ghobha”, ars esan, “Chan eil a dhìth air an duine sin ach druim làidir airson a chiùird, agus mur a biodh inntinn lag a bhith aige cheana cha bhiodh e ’na ghobha co-dhiù.”

* * * * *

Tha na h-urracha móra am Bòrd an Iasgaich, an Halifax, car iomagaineach a thaobh gainnead nan ròn an ceann a tuath Chanada, agus am Bàgh an Naoimh Labhrans. Tha sealg nan ròn ’na ghnìomh a tha a’ dol fada air ais an eachdraidh ceann an ear Chanada ach ged a tha so mar so chan eil dòigh sam bith ás ùr aig na sealgairean air na ròin òga a mharbhadh. ’Sann mu thoiseach mìos a’ Mhàirt a tha na soithichean-seilge a’ seòladh gu tuath, agus cho luath ’s a ruigeas iad an ceann-uidhe, ’se sin ri ràdh, an deigh-shiabaidh a tha air flod, tha na sealgairean a’ marbhadh nan iseanan le cuaille, is gam feannadh air an deigh gun leigeil leotha eadhon ragachadh. ’Se na “còtaichean-bàna” a their iad ris na ròin sin is chan eil iad ach mu thrì seachdainean a dh’ aois. Tha bian orra a tha air leth mìn, luachmhor. Nuair a dh’ fhàsas na ròin a tha air fhàgail nas motha, tha iad a’ snàmh air falbh o ’n deigh-shiabaidh agus ag atharrachadh dath. Tha e soilleir, mar sin, ma chumas na sealgairean orra a’ marbhadh nan iseanan, nach bi ach glé bheag air lorg idir am bliadhna no dhà. Ma ghabhas duine beachd air eachdraidh sealg nan ròn ré nam bliadhnaichean, tha e faicsinneach gu bheil na h-iseanan a’ dol an lughad ged a tha prìs nam bian a’ dol am mothad. Faodaidh sinn eiseimpleir a ghabhail mar a leanas: ’Sa bhliadhna naoi ciad diag ’s a deich, chaidh dà chiad mìle gu leth dhiùbh a chur gu bàs, ach sa’ bhliadhna naoi ciad diag ’s a trì fichead cha do mharbhadh ach ciad mìle ’s a sia. Tha Bòrd an Iasgaich cuideachd a’ fiachainn ri lorg fhaighinn air ìnnleachd-casgairt a tha nas luaithe is nas truacanta na cuaille, maol, slachdach.

Bheil fhios ciamar a chòrdadh staoig muice-mara agus <eng>spaghetti<gai> ri luchd-leughaidh Gairm? Dh’ fhaodadh e bhith gun do bhlais cuid


[TD 272]

agaibh air staoig mar so cheana nuair a bha iad a’ marbhadh nam mucan-mara a-mach á Bun-Abhainn-Eadar, anns na Hearadh. Uill, ar leam nach bi e fada sam bith tuilleadh gus a faigh sinn biadh mar so mu ar coinneamh air a’ bhòrd sna tighean-bidhe an Halifax, an Albainn Nuaidh. Chan eil ach aon bhàta-iasgaich, am “Minna”, ri muir air eiriridh nam mucan-mara gu ruige so, ach, a dh’ aindeoin sin, tha an sgiobair, Lochlannach, ris an abrar KARL KARLSEN, ag ràdh gu bheil mucan-mara de gach seòrsa pailt mu chòrsaichean na h-Albann Nuaidhe, is nach bi e fada gus a faigh e cabhlach bhàtaichean a bhios uidheamaichte le gunnaichean agus morghathan. Tha Luchd-Riaghlaidh na h-Albann Nuaidhe, is Bòrd an Iasgaich a’ cumail sùla gu math giar air dèanadas is dìcheall KARLSEN, is co aig tha fios nach toir iad cuideachadh-airgid dha ma théid cùisean mar as miann. ’Na thuras-cuain mu dheireadh mharbh KARLSEN mucan-mara sròn a’ bhotuil, mar a dh’ ainmich e fhéin an treubh, is tha e coltach gu bheil ola na saille aca-san air leth prìseil an diugh.

Mu fhichead mìle an iar air Antigonish tha tuathanachas ri taobh an rathaid a tha a’ dol fo ’n ainm, Allt Bhàilidh, an siorramachd Phictou. Ma théid sibh a chéilidh air an tuathanach an sin, Lachlann Mac Gille-Eathain, gheibh sibh fàilte agus furan a bhios aoigheil, carthannach. Tha e mu lethcheud bliadhna a dh’ aois, is tha dà cheud acaire fearainn aige. Tha e ag àiteachadh trì fichead acaire; tha lethcheud aige fo fheur, is an còrr fo choille. Chan eil duine beò cuide ris, mar sin tha aige ri e fhéin a bheathachadh, ri banas-tighe a dheanamh; a’ leagail nan craobh, a’ gearradh mhaidean airson an teine, a thuilleadh air treabhadh is bleoghan a’ chruidh. Canaidh am fear-leughaidh, uill, ’se rud reusonta gu leòr a tha sin!! ’Se, a

[Sanas]


[TD 273]

charaid, gun teagamh, ach tha Lachlann Mac Gille-Eathain DALL, cho dall ’s nach aithnich e là seach oidhche. Dh’ fhàs e dall nuair a bha e a’ cladhach san aon ar fhichead, is thuirt a chàirdean ris aig an àm sin nach b’ urrainn da cumail air ris an tuathanachas barrachd air sia mìosan, ach tha e ris fhathast “a dh’ aindeoin có theireadh e”. A réir sgeòil, bha Ameireaganach mór, beartach, bronnach, a’ céilidh air Lachlann an uiridh, is dh’ fhoighnich e dha co ás a fhuair e brosnachadh air buaidh a thoirt air gach cnap-starraidh a thàinig ’na lùib. “Tha sin furasda gu leòr a fhreagairt”, arsa Lachlann, “misneach agus neo-eiseamaileachd a’ Ghàidheil, buaidhean a bhuilicheadh orm o chionn iomadh linn air ais”.

O chionn còrr math agus ciad bliadhna thàinig fear Gilleasbuig Camshron á Srath Ghlais, an Albainn, is shuidhich e le theaghlach ann am Margaraidh, an Eilean Cheap Breatainn. Thog a chuid mhac fearann dhaibh p-fhéin faisg air an athair, is bha gach aon dhiùbh trang a’ leagail na coille, a’ réiteach an fhearainn, is a’ deanamh gach ullachaidh airson tighean a thogail anns an d’ rachadh iad a dh’ fhuireach. Là de na làithean bha fear de na mic d’ am b’ ainm Aonghus, gu trang a’ leagail na coille air a bhaile fhéin, nuair a mhothaich e Innseanach mór coltach ri tighinn far an robh e ri ’g obair. Le briathran làidir, is e a’ comharrachadh ’na aodann, thug e bàirlinn do ’n duine gheal a dh’ fhàgail an àite gun dàil; gur ann leis-san a bha am fearann so, agus gun robh deagh chòir aig’ air. Cha do leig am fear eile air gun cuala e e, is lean e ri obair gu bog, balbh. Thadhail an t-Innseanach fearann an duine ghil là an déidh là, ’s e daonnan a’ maoidheadh, ’s a’ cur an céill a chòir air an àite, ach cha robh dad aige air a shon. Mu dheireadh thall, nuair a thuig an t-Innseanach nach deanadh bruidhinn feum, thuirt e ris a’ Ghàidheal mar so, “Rachamaid a ghleachd matà. Mas tusa bhios an uachdar, fàgaidh mise an t-àit’ agad, ach mas e mise a bhios an uachdar ’se thusa a dh’ fheumas falbh”. Ghabh am fear eile an tairgse gu toileach, is chòrd iad mu ’n àite, ’s mu ’n àm a choinnicheadh iad. Chùm an t-Innseanach ri fhacal, is tràth an ath là bha e air làraich, is a bhean còmhla ris. Bha iad le chéile an deagh shunnd airson na còmhraige, is gun an tuilleadh dàlach thòisich a’ ghleachd. Bha iad làidir, treun le chéile. Bha gach fear a’ cur gu feum gach seòl a b’ aithne dha. Fad greis ùine bha e duilich a ràdh có a bhuannaicheadh. Bha bean


[TD 274]

an Innseanaich a’ leum mun cuairt mar neach air bhoile, ’s i ag éigheach ri a companach am fear eile a chur gu làr. Bha na fir a nis a’ cruaidh leadairt a chéile. Dheanadh iad creagan de ’n bhogan agus bogan de ’n chreagan; na clachan beaga dol an ìochdar ’s na clachan móra teachd an uachdar. An t-àite bu lugha rachadh iad fodha, rachadh iad fodha chun na glùine; ’s an t-àite bu mhotha rachadh iad fodha, rachadh iad fhoda chun an sgrùbain. Ach smaoinich an duine geal gun robh e fagus d’ a nàimhdean, is thug e an togail bheag, shoilleir ud air an Innseanach, is am prioba na sùla bhuail e ris an talamh e. Dh’ éirich an t-Innseanach, ghlac e làmh a’ Ghàidheil; dh’ fhàg e beannachd aige, is an ùine gun bhith fada, dh’ fhàg e Margaraidh.

Móran bhliadhnaichean an déidh so chaidh duine òg á Margaraidh air chuairt do Newfoundland. Air dha a bhith aon là a’ gabhail a shlighe troimh an àite, thàinig e gu càmp Innseanaich, is chaidh e a-steach. Bha seann duine ’na shìneadh an oisinn a’ chàimp, is nuair a thuig e gur ann á Margaraidh a thàinig an coigreach, dh’ fheòraich e am b’ aithne dha fear Aonghus Camshron an sin. Fhreagair am fear eile gum b’ aithne glé mhath. “’Se duine glé làidir a tha sin”, thuirt an seann duine, agus e a’ leagail a chinn sìos air a’ chluasaig. Nuair a thuit e ’na chadal is dòcha gun robh e a’ bruadair air a bhith aon uair eile air ais ann am Margaraidh a-measg a chàirdean ’s a luchd-eòlais; ’s a’ sìomanaich mu “na cnuic ’s na glinn”, mar a sgrìobh am bàrd, Calum Mac Gille-Iosa nach maireann, mu ’n “Bhràighe”:—

“Chan eil àit’ an diugh fo ’n ghréin
’S am b’ fheàrr leam fhéin bhith tàmhachd;
Na Bràigh’ na h-Aibhne measg nan sonn
O ’m faighte fuinn na Gàidhlig’.”

[Sanas]


[TD 277]

Ioseph
le IAIN MAC A’ GHOBHAINN

S beag a bha dh’ fhios aca gur e am bruadairiche a bhuannaicheadh aig a’ cheann thall. Tha mi sgrìobhadh so a-nochd anns an Eiphit. (Chan fhaic duin’ e ach mi fhìn.) Nuair a sheallas mi mach air an uinneig chì mi biorramaidean na Pharaohs, ’s chì mi a’ ghrian aca a’ dol fodha.

Tha mi smaoineachadh air mo bhràithrean. O, bha iad toilichte gu leòr mo mharbhadh, no mo shadail anns an t-sloc. Airson a’ chòta iomadhathach a bh’ agam. Cha do thuig iad mi a riamh—’s cha thuig iad dé ’s ciall do ’n chòta sin. Tha còta coltach ris orm an dràsda fhéin. Ged a dh’ fhiach iad ri mo mharbhadh cha deach ac’ air ’s cha téid leotha a chaoidh. Sin an rud nach eil iad a’ tuigsinn.

Cha do dh’ aithnich iad mi an toiseach nuair a thàinig iad ach dh’ aithnich mis’ iadsan. Is bha sin ceart gu leòr. Oir cha do dh’ aithnich iad mi a riamh.

Tha cuimhn’ agam a’ mhadainn a thubhairt mi riutha gun deanadh iad ùmhlachd dhomh. B’ ann aig àm an lòn-maidne a bh’ ann ’s bha mi air éirigh ás mo leabaidh, làn dòchais is aoibhneis. Dh’ innis mi dhaibh mu dheidhinn mo bhruadair, ach cha smaoinicheadh iadsan air càil ach airgead. Mise ’na mo chòta iomadhathach ’s iadsan ’nan còtaichean truagh làitheil. Dé chiall a bh’ aca-san?

’S a nis tha mi ’na mo mhaor os cionn na h-Eiphit—am bruadairiche! O, tha deagh fhios agam gun dèanadh iad an aon rud a rithist, nam faigheadh iad an cothrom. Dh’ ionnsaich mi móran anns an t-sloc. Choinnich mi am bàs an latha ud, ’s choinnich mi ’n fharmad. Bha mo chòta iomadhathach làn fola. Dh’ éirich biasd ás an dorchadas ceart gu leòr ach tha fhios agam a nis gu bheil a’ bhiasd ud ann. Sin bu choireach nach robh eagal orm anns a’ phrìosan. Cha bhàsaich duine dà uair.

Gach oidhche bithidh mi sgrìobhadh nam bruadairean a bhios a’ tighinn ’nam inntinn. Tha fhios agam dé thachras anns an Eiphit cuideachd. Thig Pharaoh ùr is tachraidh iomadh droch rud. Ach chì mi cuideachd gum bi sinn saor. Chan e gun còrd mo bhruadairean ri


[TD 278]

daoine. Tha cuimhn’ agam an uair a dh’ innis mi do ’n rìgh mu dheidhinn na goirt. Chunnaic mi an lasair ’na shùilean ceart gu leòr: dh’ fhaodadh e bhith air cur ás dhomh an uair sin: tha bith aca dhomh airson mo bhruadairean. Ach feumaidh cuideigin an fhìrinn innse. Is nach robh mo bhruadar ceart? Rinn iad ùmhlachd dhomh mar a dh’ innis mi dhaibh.

’S a nis tha mi an so ’nam fhear-riaghlaidh, a’ làimhseachadh airgid—mise, am bruadairiche! Ruithidh iad ás mo dhéidh cho fad ’s a bhios cumhachd agam. Ach nuair a thréigeas an cumhachd? Dé thachras an uair sin. Ruithidh iad an déidh cuideigin eile, mo bhràithrean, ach aon, Beniamin. Cha dean esan brath orm. Feumaidh mi creideas a chur an sin co-dhiù.

Nuair a sheallas mi mach air an uinneig chì mi na biorramaidean. Tha iad aosd. ’S tha iad mór. Tha diathan eile anns an rìoghachd so. Tha i làn de nathraichean barrachd na bh’ anns a’ ghàrradh mhór làn cùbhraidheachd. Tha nathraichean anns gach àit. Sin a dh’ ionnsaich mi bho mo bhràithrean. Mura bithinn air ionnsachadh cha bhithinn an so an diugh. ’Se iadsan a thug dhomh an cumhachd—ged nach do thuig iad e. Shàbhail iad mi fhìn ’s iad fhéin leis an olc.

Chan eil mi a’ tuigsinn sin.

Dh’ ionnsaich mi cànan ùr ’s shàbhail mi mo dhaoine leatha. Rinn mi gall dhiom fhìn air an son. ’S thug mi dhaibh biadh gallda ’s tha iad riaraicht. Tha aobhar a choreigin air cùl sin, ged nach eil mi ga thuigsinn.

Tha e toirt gàireachdainn orm. Bha iad cho neochiontach mu dheidhinn an airgid ’nam beachd fhéin: ach mhill iad mi air a shon. ’S chan fhac iad sin. ’S aig a’ cheann thall, ’se mis’ a rinn an t-airgead ’s cha b’e iadsan. Mise—am bruadairiche—a fhuair an cumhachd, gu seallainn dhaibh gun deanainn sin cuideachd. Is mura bitheadh iadsan, cha robh mi air sin a dhèanamh. Eil iad a’ tuigsinn sin?

Tha iad a’ deanamh adhradh dhomh airson gu bheil an t-airgead agam, ach cha deanadh iad adhradh dhomh an uair a bha an còta iomadhathach agam. Chan fhaic iad sin nas motha.

O, well.

Tha ’n oidhche a’ tuiteam ’s a’ ghrian a’ dol sìos air na biorramaidean, mar a théid a’ ghrian sìos air m’ airgead-sa ’s air an airgead-san.

Bidh cuimhn’ aig daoine orm airson a’ chòta iomadhathach ’s airson mo bhruadairean, is chan ann airson mo chumhachd. Bu chòir dhaibh sin fhaicinn.


[TD 279]

Bu chaomh leam móran a sgrìobhadh mu dheidhinn na h-Eiphit ach ’sann a tha mi sgrìobhadh mu dheidhinn mo bhràithrean ’s mo dhachaidh fhìn ged a thachair iad rium. Tha sin neònach, nach eil? Is chan aithne dhomh sgrìobhadh gu domhainn ann an cànain na h-Eiphit. Tha sin éibhinn cuideachd.

Tha h-uile càil cho éibhinn ’s gur ann a tha mi smaoineachadh: Chan eil rian nach deach mo thaghadh airson aobhar iongantach a choreigin.

’S tha sin éibhinn cuideachd.


[TD 281]

Eilean Albanach gun Albanaich
LE GARBHAN MACAOIDH <eng>(Fair Isle)<gai>

[Dealbh]

ANNS a’ bhliadhna 1956 (faic Gairm, Aireamh 17), dh’ fhoillsich Gairm iomradh air sgrìob a rinn buidheann oifigeach a chaidh gu Eilean nan Caorach <eng>(Fair Isle)<gai> a ghabhail beachd air suidheachadh muinntir an eilein iomallaich leth-Lochlannaich so. Tha mise, mo bhean agus mo mhac beag (aig nach eil cànan ach a’ Ghàidhlig a-mhàin!) a’ fuireach air <eng>Fair Isle<gai>, agus bu mhath leam innse ciamar a tha staid an eilein a nis (An Giblean, 1963), seachd bliadhna an déidh an iomraidh a rinn Mgr. MacCalmain.

Anns a’ chiad dol-a-mach feumaidh mi aideachadh nach eil suidheachadh an eilein slàn fallain idir, ach tha an t-Urras Nàiseanta, leis a bheil <eng>Fair Isle<gai>, am beò-dhòchas gum bi leasachadh mór ann a dh’ aithghearr, leis na daoine òga a tha tighinn a-steach mar chroitearan ùra, an àite nan eileanach a tha a’ siubhal, oir tha an t-Urras a’ deanamh a dhìchill chùm an t-eilean ath-lìonadh le sluagh, agus soirbheachadh a thoirt dhà.

Chan eil obair an Urrais furasda idir. Rinn iad móran airson <eng>Fair Isle<gai>, mar thà, ach tha tòrr ri dheanamh fhathast. Ma tha croitearan eile a’ gabhail àite nan eileanach a dh’ fhalbh chan eil daoine gu leòr air an


[TD 282]

[Dealbh]
Na croitean os cionn a’ chladaich an Eilean nan Caorach

eilean fhathast. ’Se daoine òga làidir Albanach a tha a dhìth air <eng>Fair Isle<gai>, ach so na daoine nach eil a’ tighinn. Chan eil mi ag ràdh nach eil neach a’ gabhail cothrom air a’ chuireadh a tha an t-Urras Nàiseanta a’ toirt do chroitearan ùra, agus air an taic a gheibhear bho ’n Urras (oir cha bheag an taic so: fo ’n Urras tha na màil—na rainnt mar a chanas sinne—glé ìosal). Tha daoine gu leòr ag iarraidh croite ann a <eng>Fair Isle<gai>, ach chan eil ach beagan a tha freagarrach, agus tha a’ chuid as motha de na h-iarraidhean so a’ tighinn á Sasainn no á tìrean céine. A-measg nan daoine a dh’ iarr croit air <eng>Fair Isle<gai>, tha Gearmailtich, Pólaich agus Sasannaich, ach chan eil na h-Albanaich a’ miannachadh tighinn no fantainn an so. Carson? Chan eil fios agam idir. Tha an t-eilean so brèagha, uaine, sìtheil, sona, ach chan e Albanaich a tha eadhon anns na seann teaghlaichean a tha air an eilean. Tha dà theaghlach mhór ann: na Stouts agus na Eunsons. Thainig na Stouts gu <eng>Fair Isle<gai> bho Yorkshire, linntean roimhe so; chan eil fios aig fear sam bith co ás a tha na h-Eunsons, ach is dòcha gum bu Lochlannaich iad.

Tha fuaim glé Lochlainneach air dual-chainnt an eilein, agus tha na h-eileanaich fhéin coltach ris na Faroese ann am móran dhòighean. Is neònach an dual-chainnt a th’ aca: measgadh Beurla, Albais agus Norn (cànan Lochlainneach Shealtainn), agus tha facal no dhà innte a tha anns a’ Ghàidhlig cuideachd: <eng>gio<gai> no <eng>gjo<gai> (geodha), <eng>taft<gai> (tobhta), <eng>croo<gai> (crò), <eng>stack<gai> (stac) agus <eng>skerry<gai> (sgeir) 7c.

Tha <eng>Fair Isle<gai> ag iarraidh chroitearan Albanach—gu h-àraidh Sealtainnich no Leódhusaich—ach cha dig iad, ged a tha na cùmh-


[TD 283]

[Dealbh]
<eng>Fair Isle<gai> (Eilean nan Caorach)

nantan cho math fo ’n Urras Nàiseanta. A bheil leughadair de Ghairm ann a bhios deònach a thighinn gu <eng>Fair Isle<gai>? Ma thà, bu chòir dha sgrìobhadh chun an Urrais Nàiseanta <eng>(National Trust for Scotland), 5 Charlotte Square,<gai> Dun-Eideann. Chan eil ach 65 de dhaoine air an eilean (40 dhiubh ’nam fìor-eileanaich), agus chan eil an àireamh so mór gu leòr a chùm an t-eilean a chumail beò. Tha <eng>Fair Isle<gai> a’ fàs Sasannach, oir chan eil ùidh aig na h-Albanaich òga ann. An urrainn do na Gaidheil atharrachadh a dheanamh air an t-suidheachadh so?


[TD 284]

Cladhach Tobhtaichean Srath Nabhair
Le NIALL MACLEOID (Na Hearadh)

ANN an toiseach an t-samhraidh a chaidh seachad shiubhail sgiobadh de oileanaich a’ chruinneolais bho Oilthigh Ghlaschu gu Srath Nabhair ann an Dùthaich Mhic Aoidh.

Bha dòchas le beagan cladhach eòlas fhaotainn air caithe-beatha na muinntir chòir a chaidh fhuadach bho’n dachaidhean anns an naoidheamh linn deug.

Chan fheumadh fuireach na b’fhaide, oir bha na làraich aig seann bhaile Rosail ri dhol fo choill ann an ùine ghoirid.

Bha iad ann de gach seòrsa, a dhà dheug de nigheanan agus de bhalaich fo chomhairle agus stiùradh an dà dhotair litreachais, an Dotair Horace Fairhurst agus an Dotair Seán O Corcoráin.

Tha làrach baile Rosail air a suidheachadh mu cheithir-deug de mhìltean shìos Srath Nabhair, agus tha an tigh aig Pàdraig Sellar ’na sheasamh fhathast am fianuis a làraich. Ach chan eil sgeul air fhéin.

Tha Rosal uaine fhathast, mar àirigh mhór am meadhon cuan fhraoich. Tha e smaoindeanach air madainn thràth samhraidh a bhith nad sheasamh feadh nan tobhtaichean ’s nan tòrr chlach ann a so, leis a’ ghaoth nad aodann. Tha gaoth làidir a’ séideadh anns an dùthaich so daonnan, gu h-àraid ris a’ chladach chreagach mu thuath, far an deachaidh a’ chuid mhór de shluagh an t-sratha a ghriosad.

Gu h-ìosal fothad tha Abhainn Nabhair, làn de bhradain. Mu cheithir mìle gu deas tha làrach dà bhaile eile, Grum Mór agus Grum Beag, falamh de dhaoine ach le ioma tobhta. Mìle mu thuath de Rosal tha Saghair (Syre) agus an tigh geal aig Pàdraig Sellar.

Ann an Rosal chan eil ceò ri fhaicinn, chan eil guth no gàire ri chluinntinn. An dràsda ’s a rithist éiridh cearc-fhraoich nad fhianuis, agus cluinnear mèil na caora-ghil.


[TD 285]

Bha ’m baile fhéin mu thrì fichead àicear de mheudachd, air a dhùnadh a-steach le gàrradh cloiche mu ’n iomall, agus is e sin an aon ghàrradh a tha ri fhaicinn. Chithear na feannagan ann a sin mar a bha iad riamh.

Tha e air aithris gu robh trì-deug de theaghlaichean anns a’ bhaile so, cruinn ’nan trì torran feadh na làraich. Bha e coltach gur h-e àiteachd maille ri maitheas an talamh-a-muigh a bha ’na chaithe-beatha aig a’ mhuinntir so. Bha coltas gur h-e obair tuathanais a bha an so gu léir. Cha robh sgeul air ceàrdach, sgoil, tigh-òsda, air neo muileann. Bha ’n eaglais a b’ fhaisge grunn mhìltean air falbh, ach bha tigh-leughaidh a bh’ aig an Urramach Dòmhnall Sage ri làimh aig Achadh an Eas.

Is e an Dotair Fairhurst a bha an ceann na cuideachd a chladhaich na tobhtaichean. Lorgadh gu robh a’ chuid mhór de na togalaichean ’nan aon tigh fada, le tigh-còmhnaidh anns an aon cheann, agus bàthach anns a’ cheann eile. Dlùth ris an tigh bha sobhal, le oisein chruinn, agus am pàirt eadar gach dhà air neo trì tighean bha àth bheag airson tiormachadh a’ choirce.

Mar bu trice bha làrach an tighe fhada a’ ruith ri bruthach beag leis a’ bhàthaich aig ceann shìos an tighe. Cha robh sgeul air balla-tarsainn eadar an t-àite còmhnaidh ’s a’ bhàthach, agus bha leac-an-teinntein am meadhon an ùrlair le cabhsairean mu thimcheall. Ann an ceann shuas an tighe bha seòmar beag agus dh’ fhaodadh gur h-e so an t-àite cadail. Lean an aon dorus bho meadhon a’ bhalla fhada troimh ’n bhàthaich dh’ an àite chòmhnaidh. Bithidh cuimhne aig cuid mhór anns a’ Ghaidhealtachd fhathast air an t-seòrsa thighean so, gu h-àraid muinntir an taobh an iar.

Ach a nis anns a’ chladhach lorgadh nach robh coltas làidir idir air na ballaichean. Bha dà throigh de chloich ag éirigh bho ’n ùrlar agus an còrr air a thogail le sgrathan. Bha cabair ghobhlach a’ dìreadh bho ’n ùrlar a neartachadh a’ bhalla so airson druim an tighe (a bha air a thughadh) a chumail.

Anns a’ chladhach fhuaradh pìosan beaga de dh’ iarann agus de chnogain criadhadh de fhìor chriadha mhath.

Shaoileadh air coltas lag ballaichean Rosail nach b’ urrainn iad a bhith ’nan seasamh airson ùine mhóir sam bith, agus gur h-e eadhon baile a bh’ ann air ùr thogail. Ach tha e soilleir, aon uair gu robh na tighean falamh, leis na clachan air an cur gu feum ann an tighean eile, gun deigheadh an làrach nach robh air a cladhach gu doimhne mhór sam bith ás an t-sealladh ann an ùine ghoirid.


[TD 286]

Cha robh nì ri shealltainn gun deacha teine a chur ri tobhta ann an Rosal, agus tha e coltach gun do dh’ fhalbh an sluagh gu dòigheil anns a’ bhliadhna 1818. Bha so ceithir bliadhna an déidh Sellar a dhroch chliù fhaighinn. Bhitheadh luchd an àite m’ an àm so eòlach air a dhòighean. Ged a bha feadhainn mar Dòmhnall MacLeòid an clachair dligheach airson cur an aghaidh an dol-a-mach so, dh’fheumadh iad sealltainn ri an teaghlaichean.

Bha sgiobadh oileanach fo stiùradh an Dotair O Corcoráin a’ cladhach tigh-fo-thalamh air a’ cheart làrach. Bha so a’ dol air ais ann an aois gu linn an iaruinn, agus air do chàrna a bhith air a lorg ri thaobh chaidh a’ Chrè-Umha-aois a chur ris a’ chàrna. Bha daoine a’ fuireach air Rosal bho chionn ùine fhada. An diugh chan eil anam ann.

Anns an leabhar ùr aig an ùghdar Iain Grimble mu dheidhinn na tìre so tha òran le Ruaraidh MacThómais. Is e so fear de na ruinn:

A Shrath Nabhair ’s a Shrath Chill Donnain,
Is beag an t-iongnadh ged a chinneadh am fraoch àlainn oirbh,
A’ falach nan lotan a dh’ fhàg Pàdraig Sellar ’s a sheòrsa,
Mar a chunnaic mi uair is uair boireannach cràbhaidh
A dh’ fhiosraich dórainn an t-saoghail-sa
Is sìth Dhé ’na sùilean.

[Sanas]


[TD 291]

FAIRE UR A’ NOCHDADH

(Earrann air a bheil dreach na h-oige—fo iuil Cairistiona Dick)

An raithe so:—
(1) Camara, le C.C.D.
(2) Maise Gnuis, le Ealasaid Nic a’ Rothaich
(3) Anns an Fhasan, le Eiric NicLeoid
(4) An Garradh, le Lachlainn Dick
(5) An Torch, le H.M.D.
(6) Am Bodach agus an Car, le Iain MacLeoid
(7) Atharrachadh Snuadh, le Cairstiona Dick

Camara

AN teid agaibh ri deagh dhealbh a thogail? No am bheil sibh airson oidhirp a thoirt air? Ma tha, feumaidh sibh Camara!

Tha KODAK a’ deanamh camara beag ris an can iad BROWNIE air £1 5s. 2d agus gheibh sibh fear car an aon rud anns an <eng>ILFORD SPORTI<gai> 4 air £1 14s 11d. ’Se “<eng>spool<gai>” 127 a tha iad so a’ gabhail agus tarraingidh iad dusan dealbh. Gheibh sibh cuideachd KODAK aig £2 2s 5d agus £2 16s 2d. Chan eil móran diofair ann an gin de na Camaras so ach gum bheil an “lens” nas fheàrr mar as daoire tha iad a’ fàs. Gheibh sibh “<eng>spools<gai>” daite air an son agus faodaidh sibh “Flash” a chur orra airson dealbh a thogail anns an tigh. Chan eil na Camaras bheaga tha so freagarrach ach airson a bhith togail dhealbhan nuair a bhios latha briagha ann. Tha na dealbhan a thogas iad fìor mhath ach na biodh dùil agaibh gun gabh iad meudachadh—bidh an dealbh a’ fàs fann.

Mar as daoire bhios an Camara ’sann as fheàrr a bhios an “<eng>lens<gai>.” Ma bheir sibh cóig na sia notaichean air fear faodaidh sibh dùil a bhith agaibh gun gabh e dealbh a-muigh air latha sgòthach cheart cho math ri latha briagha. Bithidh na dealbhan nas geura agus gabhaidh iad meudachadh. Tha <eng>ILFORD SUPER SPORTI<gai> aig £5 1s 4d glé mhath. ’Se “<eng>spool<gai>” 120 a tha e a’ gabhail.


[TD 292]

[Dealbh]
Bàgh Phort-rìgh as t-Fhoghar
(Alasdair MacDhonnchaidh)

Tha 35 mm Camara nas daoire ach ’s math as fhiach e e. Tha e a’ togail cóig deug air fhichead de dhealbhan beaga air an aon <eng>spool<gai>. Tha so a’ ciallachadh gum faod sibh tòrr dhealbhan a thogail agus chan eil iad a’ cosg ach sgillinn no dha an té. An sin faodaidh sibh taghadh a dheanamh agus an fheadhainn as fheàrr a mheudachadh. Gabhaidh iad “<eng>Spools<gai>” daite cuideachd agus togaidh iad dealbhan airson “<eng>Projector<gai>.” Tha HALINA a’ deanamh 35 mm Camara a tha cosg cho beag ri £4 19s 6d. A’ phrìs as saoire aig ILFORD ’se VARIO aig £11 19s 6d, agus tha fear math aig KODAK air £19 9s 5d, ach tha iad a’ deanamh feadhainn móran nas daoire na sin.

Ma tha sibh ag iarraidh Camara anabarrach math faighibh <eng>AFGA OPTIMA TWIN-LENS REFLEX<gai> aig £69 15s 4d, agus ma thogras sibh faodaidh sibh còrr is ciad not a phàidheadh air fear. Ach cuimhnichibh nach eil anns an airgead a chuireas sibh a-mach air a’ Chamara fhéin ach toiseach na tuil. Ma gheibh an cur-seachad tha so gréim oirbh—!

C. C. D.


[TD 293]

[Dealbh]

Maise Gnuis
Le EALASAID NIC A’ ROTHAICH.

AN àm dhomh bhith sgrìobhadh so tha sinn fhathast an teis meadhon a’ Gheamhraidh agus tha am fuachd neimheil air droch dhìol a dheanamh air ur craiceann. Mar sin, tha mi a’ dol a dh’ innse dhuibh dé ’s còir dhuibh a dheanamh airson a’ chùis a leasachadh.

Tha trì seòrsa chraicinn ann—Tioram, Olach, agus an craiceann tha an dà chuid Tioram agus Olach. Anns an dùthaich so ’se an dà sheòrsa ma dheireadh as cumanta. Tha fhios agaibh gum bheil ur craiceann beò agus mar sin gum bheil e gu tric ag ath-ùrachadh agus tha bìdeagan de ’n chraiceann a’ bristeadh air falbh. Tha so nàdurra gu leòr ach chan eil e uabhasach eireachdail, agus nam biodh an craiceann air a bhiadhadh gu dòigheil cha bhiodh e cho nochdte. Tha e sealltainn gum bheil an craiceann feumach air cungaidh-taiseachd no <eng>moisture.<gai>

Ma tha craiceann uabhasach tioram oirbh tha dà nì ann a dh’fheumas sibh a dhèanamh—a chiad rud cungaidh-oidhche a chur air ur n-aodann agus an dara rud cungaidh-taiseachd a chur air a’ chraiceann mun cur sibh oirbh maise-gnùis.

On nach eil móran gréineadh ann aig an àm so de ’n bhliadhna tha ur craiceann gann de Viotamainean A agus D agus mar sin faighibh cungaidh-oidhche anns am bi iad gu pailt.

Ma tha an craiceann agaibh Olach agus Tioram còmhla, chì sibh gur e meadhon an aodainn a tha gleansach agus an còrr tioram. Air an aobhar sin an uair a tha sibh a’ cur cungaidh-oidhche oirbh na cuiribh móran idir air an t-sròin, an smeig agus meadhon na mala.

Faodaidh sibh sgrìobhadh ugam chun an stiùireadh a tha aig toiseach an leabhair ma tha sibh ag iarraidh ainm cungaidh-oidhche no cungaidh-taiseachd. Ma chleachdas sibh na cungaidhean so ’na àm bidh an craiceann agaibh a’ coimhead cheart cho òg deich no fichead bliadhna o’n àm so ’s a tha e an dràsda.


[TD 294]

[Sanas]


[TD 295]

[Dealbh]
(1) Briogaisean cruachain (hipster) ann an denim cotain—siop air a’ bheulaibh—crios tana teann. Dathan odhar, liath, gorm. 38/6.

(2) Léine an fhraoich <eng>(bush shirt)<gai>—denim cotain soilleir—ann an dathan odhar, liath, agus gorm a’ freagairt air na briogaisean cruachain. Meudachd 10 gu 16.
35/-.

(3) Dreasaichean-còta-bàin de dhenim cotain Frangach, le putanan móra. Dathan: gorm agus liath.
36” 38” and 40” 3 ginidhean.

Cuir ort aodaichean fionnar comhfhurtail ’s tu air tòir na gréine—coma leat cus threallaichean a bhith nad chois. Bithidh tu anns an fhasan aig an tigh no anns an Roinn-Eòrpa.

[Dealbh]
(4) Dreasa-còta-bàin de <eng>Dacron<gai>—nigh feasgar i ’s bidh i tioram sa’ mhadainn—dathan ciùine le orainds is cyclamen maoth is smàrag loinneireach air am feadh. Tha so mìle uair nas fheàrr na leth-dhusan filleadh de chòtaichean-bàna. Cha dig lurc air thalamh innte. 49/6.

(5) Tha cruth na dreasa so cho sìmplidh ’s gu faod thu a cur umad a dh’àite sam bith. Tha <eng>Dacron<gai> is cotan innte. Geal le striop tana de chofaidh, de ghorm no de liath-ghorm. 4 ½ gini.

Tha an t-uabhas againn cuideachd de dhreasaichean <eng>Tricel<gai> air an deilbh le <eng>Victor Jesselyn<gai>—striopach is flùranach—bho thrì ginidhean. Aodaichean traghad de thubhailt-stuth no de thubhailt-stuth cotain.

Airson aodach feasgair, gheibh sibh na dreasaichean so le sgiortaichean làna dlùth ris a’ bhodhaig. Tha roghainn gun chrìch agaibh an so.

SGRIOBHAIBH GU <eng>COPLAND AGUS LYE<gai>


[TD 296]

Anns An Fhasan
le ERIC NIC LEOID

THA an t-earrach air a thighinn ma dheireadh agus tha na h-aodaichean ùra a tha anns na bùithtean a’ cur ás ar cuimhne an Geamhradh a tha seachad.

Tha deise ghrinn anns an fhasan an dràsda a dh’ aon mhathadh airson caileagan òga. ’Se an “<eng>tabard suit<gai>” a th’ ac air. Tha an t-seacaid mar còta goirid air fhàgail fosgailte aig na taobhan le pìos beag aodaich aig gach taobh gan cumail còmhnard ’nan àit. Gheibhear so ann a “<eng>suedette<gai>,” an clò agus ann an iomadh aodach eile. Tha an deise so gu math blàth le geansaidh fodha.

Tha sgiortaichean le galaisean glé chumanta air caileagan òga a nis. Gheibhear iad anns a h-uile aodach air an smaoinich thu agus feadhainn aca le blous agus <eng>“tie.”<gai>

Mas e dreasa a tha thu a’ lorg tha tè neo-chumanta air a thighinn gu Alba á Ameriga. Is e dreasa shìmplidh a th’ innte le sgiorta chòmhnard, ach tha dà sgòd aodaich a’ còmhdach na sgiorta gu léir a’ fàgail sgoilt aig gach taobh. Air feadhainn de na dreasaichean tha cnot beag air gach taobh aig a’ cheann tha shuas de na sgoiltean. ’Sann ainneamh a tha mi a’ faicinn dreasa cho brèagha ris an té so.

Tha na bùithtean bhròg air stoc ùr an earraich a chur a-steach cuideachd. Tha bàrr nas cruinne na ’s àbhaist air na brògan so agus chan eil móran cùlaibh annta. ’Se strap no dhà cho caol ri iallan bròig a bhios gan cumail ort agus tha sàil na cuid as motha dhiùbh nas leotha aig a’ bhonn na tha iad anns a’ mheadhon.

Bhoill, sin cuid de fhasanan an earraich agaibh agus ma cheannaich sibh feadhainn dhiubh tha mi an dòchas gum faigh sibh tìde mhath ach an toir sibh beag no mór de fheum asda.


[TD 297]

[Dealbhan]


[TD 298]

An Garradh
le LACHLAINN DICK

BHO chionn greis thainig orm tigh beag a cheannach nach eil fichead mìle o bhaile-mór na Siorrachd. Ma bha an tigh beag cha bu mhotha an gàrradh—pìos beag talmhainn nach cumadh ri caora fad latha gruamach geamhraidh. Ach ma bha e beag bha mise is mi cho mór asam fhéin, a’ dol a dheanamh leithid de lios de is nach toireadh sibh smugaid air Gàrradh Mór Inbhir Iù an tacsa ris.

Air a’ chiad latha air an do rinn i turadh, mach a ghabh mi le mo spaid thar mo ghuailne is dh’fheuch mi air. Bhiodh cheart cho math dhomh tòiseachadh air A’ Chuilthionn le spàin-tea. Thug mi dhìom mo sheacaid, ag radh rium fhéin nach robh so ma-dh’ fhaoidte cho furasda ’s a bha mi an dùil. Coma co-dhiù laigh mi air an spaid a rithist ach mo chreach, sùil d’ an tug mise, bha i air crìonadh mar dhuilleig an tacsa teine math mònadh.

Thug mi an sàthadh ud do ’n spaid do cheann shìos a’ ghàrraidh is thog mi orm do ’n bhaile is cheannaich mi deagh phiocaid—leithid ’s chì sibh aig na prìosanaich ann an Ceann Phàdraig.

Cho luath ’s a ràinig mi dhachaidh mach a ghabh mi a rithist is mi cho bras is thug mi a’ bhuille ud leis a’ phioc. Ma thug chaidh mi air chrith o’m bhàrr gu sàil mo bhròige ’s a’ bochdadaich mar aon de dhotairean na buitseachd. Bha trusdar de Ghall ga mo choimhead ’s ars esan,

“Uill a bhalaich tha thu math air an <eng>twist<gai>.” Cha robh an còrr ann nach d’ fhuair e an ath te an cùl a’ chinn.

Chùm mi a’ dol gu dìcheallach a’ sgrìobadh na talmhainn mar choileach is a’ ridealadh mar mo bheatha gus ma dheireadh bha pìos beag réidh agam air an do chuir mi fras feòir.

Bha mi a-mach gach uair ga choimhead mar fear na daorach a’ feitheamh ri àm fosglaidh an tigh-òsd’. Le mór ghàirdeachas thug mi an aire an ceann greise do bhileag uaine an sud ’s an so agus ’nam ruith ’s ’nam leum mach a ghabh mi le dà sgeala de thodhar Gallda is dhòirt mi sud gu cùramach air uachdar an fheòir. Ach ma dhòirt, chuir mi ás do gach bileag fheòir a bha ri fhaicinn—deagh ghàrnailear.

Mar bha mi a’ dol air m’ adhart bha mi a’ taghadh ás gach clach is gan cur ’nan tom aig ceann an tighe. A charaid! is gann gum faic mi an tigh thar nan clach a tha nis ’nam balla-dìon ceithir-thimcheall an


[TD 299]

fhàrdaich bhochd, ach tha am pìos a rèitich mi mar a bha e riamh. Mas aithne dhuibh duine a tha ag iarraidh luchd chlach—.

A dh’ aindeoin mo shaothair tha an gàrradh gun chur gun chliathadh ’s tha mise, leis a liuthad sgal a fhuair mi ag obrachadh na piocaid, coltach ri na bocsairean—ás mo rian. Mar sin tha an latha fhathast aig Gàrradh Inbhir Iù—ach deanaibh air bhur socair, air bhur socair.


[TD 300]

Am Bodach agus An Car
le IAIN MAC LEOID

BHA Alasdair macIain a’ dol dhachaidh airson na saor làithean.

Bha e glé thoilichte leis fhéin agus leis an t-saoghal.

Bha e a’ toirt toileachadh dha a bhith a’ faireachadh a’ chàir bhriagha ùir aige a’ freagairt do ’n tionndadh as lugha a bheireadh e air a’ chuibhle agus e a’ saoilsinn gum b’ urrainn dha a h-uile càil ’na bheatha a stiùradh cho soirbh agus a b’ urrainn dha an càr a’ stiùradh leis a’ chuibhle.

Bha e a’ crònan òran ris fhéin agus a’ smaointeachadh air gach nì fo ’n ghréin ach a h-uile ceann greiseig thilleadh a smuaintean gu Màiri. Bhitheadh ise a’ tighinn dhachaidh á ceann eile na dùthcha an ath oidhche. Thainig fiamh-ghàire air aodann an uair a chuimhnich e mar a bhitheadh e a’ tarrainn aiste agus ag radh gun robh a beul cho mór. Cha do leig an nàire leis riamh innse dhi cho bòidheach agus a bha i.

Dh’ fhalbh an gàire beagan an uair a chuimhnich e air na beumannan a bhitheadh i a’ toirt air an dràsda agus a rithist an uair a bhitheadh i a’ smaointeachadh gun robh e a’ fàs ro mhór ás fhéin.

“’Se deamhain a tha innte,” thuirt e ris fhéin le gàire. Ach cha robh i a’ tuigsinn idir cho cruaidh agus a bha aig duine ri a bhith ma bha e a’ dol a dh’ fhaighinn air adhart anns an t-saoghal.

Bha e fhéin de ’n aon bharail ri Màiri an uair a bha e anns an oilthigh, ach an uair a thòisich e air obair ann am factori mór an Sasainn agus daoine fodha, fhuair e mach air a shon fhéin gur e am fear a bu tréine a gheibheadh air adhart.

Bha e math gu leòr gaol a bhith agad do d’ choimhearsnach fhad ’s nach robh e a’ dol a thoirt càil ás do phòcaid fhéin.

Ach bha Màiri òg fhathast agus cha d’ fhuair i a-mach nach e na beachdan àrda a bha air bilean dhaoine a bha iad ’nan cridhe am beachd a chur gu buil.

Cha ghabhadh duine sam bith brath airsan tuilleadh. Bha esan an deaghaidh tomhas an t-saoghail a ghabhail, gu ìre mhath, ged nach aidicheadh e sin do dhuine sam bith gu h-àraidh do Mhàiri air eagal gum bitheadh i a’ magadh air.

Dh’ fhairich e an glagadaich a b’ uabhasaiche am broinn an einnsean agus stad an càr am meadhon an rathaid. Chaidh e a-mach agus


[TD 301]

bhrùth e an càr gu taobh an rathaid mus do thog e a’ bhonaid airson coimhead air an einnsean.

Cha do leig e a leas coimhead fada. Dh’ aithnich e an tiota gum feumadh an càr fear ceàird airson a chur ceart.

Aig a’ cheart àm thainig an t-uisge agus b’ fheudar dha a chòta a chur air. Choimhead e air uaireadair. Bha e leth uair an deaghaidh sia. Bhitheadh e a’ fàs dorcha a dh’ aithghearr agus bha fichead mìle aige ri dhol fhathast.

“’S math nach eil sùil aca rium gu màireach,” thuirt e ris fhéin.

“Tha am bus air a dhol suas.”

Dh’ fhan e greiseag aig taobh an rathaid feuch an tigeadh càr eile ged nach robh móran dòchais aige gun tigeadh a leithid a rud an àm ud de ’n bhliadhna.

Chunnaic e kiosk telefon ri taobh tigh beag tughaidh shuas os cionn an rathaid. Bha bodach ’na sheasamh aig dorus an tighe a’ coimhead air. Rinn e air a’ khiosk agus an t-uisge a’ fàs nas truime. Bha am bodach a’ tighinn ’na choinneamh agus chunnaic Alasdair gun robh e a’ smèideadh air.

“Tha eagal orm nach leig thu leas feuchainn ri fónadh, a laochain. Tha an rud briste. Dh’ fheuch fear eile an diugh mar thà ach faodaidh tu fheuchainn.”

Chaidh Alasdair a-stigh do ’n bhocsa. Thog e an t-inneal bruidhnidh ach cha tigeadh diog ás. Shad e sìos e agus e caran crosda. Bha e mar gun do thòisich a h-uile rud a dhol ’na aghaidh aig an aon àm.

Bha an t-uisge a nis air fàs trom, ach bha am bodach fhathast ’na sheasamh aig taobh a-muigh a’ khiosk.

“Tha telefon aig oifis a’ phuist,” arsa esan, “ach tha sin trì mìle suas an rathad. Bhitheadh tu ’nad lòn mas ruigeadh tu. ’S fheàrr dhut tighinn a-stigh cuide rium fhéin an dràsda.”

“Tha sin glé mhath dhuibh,” arsa Alasdair, ach cha robh e ro thoilichte.

’Se coltas glé bhochd a bha air an tigh. Choimhead Alasdair timcheall air an rùm bheag an uair a chaidh iad a-stigh.

Bha bòrd beag cursa am meadhon an ùrlair, séise ri aon bhalla, agus dreasair ris a’ bhalla eile, ach bha teine math anns a’ ghrèad.

“Teann a-stigh ris an teine agus gar thu fhéin,” arsa am bodach.

Chaidh e null do ’n dreasair. Thug e mach botal agus lìon e dà ghloine.

“Cuiridh sin teas annad,” arsa esan.


[TD 302]

“Móran taing is slàinte mhath dhuibh,” arsa Alasdair.

Bha Alasdair a’ faireachadh beagan na b’ fheàrr eadar teas an teine agus an t-uisge-beatha, agus e a’ coimhead a’ bhodaich air an taobh eile de ’n teine.

Chunnaic e gun robh bun feusaig air agus coltas air aodann preasach gun do dh’ fhuiling e a chuid de thrioblaidean an t-saoghail, ach bha blàths anns na sùilean gorma aige agus seòrsa do choibhneas ’na aodann a thug an cuimhne Alasdair treud de na daoine a b’ aithne dha an uair a bha e òg.

Bha a’ ghaoth air éirigh a nis agus an t-uisge a’ slaiseadh ris an uinneig. An deaghaidh dhaibh a bhith a’ bruidhinn greiseag chaidh am bodach a-null do ’n uinneig agus choimhead e a-mach.

“Tha droch oidhche gu bhith ann. ’S fheàrr dhut fuireach cuide rium fhéin a-nochd bho nach eil sùil aca riut gu màireach co-dhiù.”

“Tha sin glé mhath dhuibh ach . . . .”

“Ni mi suas an leabaidh a b’ àbhaist a bhith aig Eilidh dhut—sin mo nighean. ’S fhada o nach robh duine a’ fuireach agam co-dhiù.”

“Tha sin uabhasach math dhuibh ma tha,” arsa Alasdair, “mur bi e ’na chus dragh.”

Cha robh fhios aige fhéin an ath mhionaid carson a ghabh e ri cuireadh a’ bhodaich.

Thog am bodach poit gu taobh an teine agus chunnaic Alasdair gun robh na làmhan aige air dhol air droch chumadh leis an lòinidh.

“Dè as urrainn dhòmhsa a dhèanamh?” arsa esan.

“Nan toireadh tu na soithichean sin bho’n dreasair agus an cur air a’ bhòrd,” arsa am bodach, “bhithinn glé thaingeil.”

“Bha mi airson iomadach bliadhna ’nam chìobair air an stoc phàirt,” arsa am bodach an uair a bha iad a’ gabhail an suipeir.

Dh’ innis e do dh’ Alasdair gun robh e fhéin agus a bhean agus an nighean aige a’ fuireach anns an tigh gus an do dh’ fhalbh Eilidh o cheann seachd bliadhna gu cosnadh anns a’ bhaile. Phòs i an sin agus chaochail a bhean o chionn sia mìosan air ais.

“Bha iad ag iarraidh o chionn greis mo chur gu dachaidh nan seann daoine, ach ’s fheàrr leam fuireach anns an tigh agam fhéin fhad’s a tha cothrom agam idir.”

Dh’ innis am bodach so uile mar gum b’ ann mu dheidhinn cuideigin eile a bha e a’ bruidhinn. Cha robh càil ’na ghuth a bheireadh air duine smaointeachadh gun robh e duilich air a shon fhéin.


[TD 303]

Thug Alasdair greis air innse do ’n bhodach dé bha e fhéin a’ dèanamh ach fad an t-siubhail bha inntinn air a’ bhodach fhéin. Carson a bha taobh cho mór aige ris a’ bhodach so? Chan e gu robh e Gàidhealach ged a bha taobh aige ris airson sin. Dé an t-eadar-dhealachadh a bha eadar am bodach so agus a’ chuid as motha de na daoine, feadhainn aca mór is beairteach, a-measg an robh e a’ cur seachad a bheatha?

Bha e fhathast a’ smaointeachadh air so an deaghaidh dha a dhol a leabaidh agus e ag éisdeachd ris an uisge a’ slaisreadh na h-uinneig agus mus do thuit e ’na chadal bha fhios aige dé bha ann.

Ghabh am bodach ris mar cho-chreutair, chan ann airson gun robh e a’ smaointeachadh gur e duine mór a bha ann no gum faigheadh e buannachd sam bith ás.

Chunnaic e aisling. Bha am bodach a’ coiseachd anns a’ mhonadh an ceann obrach. Faisg air bha treud dhaoine eile agus dh’ aithnich Alasdair ’nam measg cuid de’ n fheadhainn a bhitheadh a’ tachairt ris aig obair. Ach rud a bha neònach cha robh iadsan ach leth àirde a’ bhodaich; bha esan a dhà uiread ri duine aca.

Bha coltas iomgaineach orra uile agus iad a’ ruith anull ’s a-nall mar nach robh fhios aca càite an robh iad ag iarraidh a dhol, a’ breabadh agus a’ putadh a chéile a-mach ás an rathad. Chunnaic e e fhéin ’nam measg ’na sheasamh agus gun fhios aige dé an rathad a thionndaidheadh e ach chuir am bodach a làmh air a ghualainn.

“So an rathad agadsa a laochain,” arsa esan.

Dhùisg e le sin agus a’ ghrian a’ deàrrsadh troimh an uinneig. “Feuch gun tadhail thu a-stigh uair sam bith a bhitheas tu a’ dol seachad,” arsa am bodach agus e ga chur chun a’ bhus. “Cumaidh mi mo shùil air a’ chàr gus an tig na daoine.”

“Nì mi sin, gu dearbh,” fhreagair Alasdair. “Agus móran taing dhuibh a rithist airson ur coibhneis.”

Sheas am bodach greis a’ crathadh a làimhe an deaghaidh do ’n bhus falbh agus an uair sin thionndaidh e air ais.

Thug Alasdair sùil air a’ chàr mas deachaidh e á sealladh. Bha gleansadh ann leis a’ ghréin agus bha e soirbh aithneachadh gun robh e ùr, ach bha e a’ coimhead caran neònach ’na sheasamh anns a’ mhonadh leis fhéin.

Thainig fiamh-ghàire air aodann Alasdair.

“Tha sinn coltach ri chéile,” smaointich e, “feumach air seòrsa de dh’ ùrachadh mas teid sinn air an rathad a rithist.”


[TD 304]

Atharrachadh Snuadh
Le CAIRISTIONA DICK

(Na deilbh le PETER LEDDY)

Tha bòidhchead Loch Laomuinn ainmeil air feadh an t-saoghail agus tha na mìltean luchd-shiubhail a’ tighinn ga coimhead a h-uile samhradh. Ach chunnaic sinn am bliadhna eireachdas eile air an locha so. Tha móran eileanan beaga oirre agus trì latha san t-seachdain tha am Post—Alec MacPhàrlain—a’ toirt na méilichean uca agus ’sann doirbh da-rìribh a bhiodh an t-sìde mun tigeadh tilleadh air Alec agus a <eng>“Waterwitch”<gai>.

Ach air a’ gheamhradh so, chunnaic muinntir nan eilean sealladh gu math neo-chumanta. ’Se sin am Post a’ tighinn uca air chois. Mar a chì sibh anns an dara dealbh, tha Alec a’ coiseachd air an locha agus na méilichean aig a mhac gan draghadh ás a dhéidh. Aig an àm, bha Loch Laomuinn, ceithir mìle fichead a dh’ fhaid agus cóig mìle a leud far as leatha bheil i, air a còmhdachadh le deigh o thaobh gu taobh airson a’ chiad uair o 1893.

[Dealbh]


[TD 311]

Moch Di-Sathuirne

sgeul le CAIRISTIONA CHAMSHRON
dealbh le GILLEASBUIG MACMHUIRICH

[Dealbh]

Moch sa’ mhadainn Di-Sathuirne chuir mi orm mo chlogad.

Bha sinn fo imcheist oir cha robh an <eng>“clutch”<gai> agus na <eng>“gears”<gai> aig ar sgùdair Vespa a’ dol an gréim mar bu chòir dhaibh. B’ fheudar do dh’ Earrtsaidh ruith ’na dheann gu beatha thoirt do ’n inneal. Chùm e gréim air a’ chlutch gu faighinn-sa dìreadh air an t-suidheachan liath.

Bha sinn air ar cuairt sheachdaineil do ’n bhaile-mhór as fhaisg oirnn, Ciorcaldai. Dh’ aindeoin ar strì aig toiseach na cùrsa chaidh an t-inneal air adhart gu rèidh socrach gus an d’ràinig sinn bruthach, meadhoin a’ bhaile. Ann an sin dh’ aidich Earrtsaidh nach robh càil air ach an sgùdair a lìobhraigeadh gu osbadal leigheas nan sgùdair (a’ gharaids). Dh’fhuirich mise far an robh mi.


[TD 312]

Cha do shéid gaoth riamh nach robh an seòl cuideigin. Sheas mi aig uinneig bùth fhlùraichean agus an sin laigh mo shùil air bocsa crèadhadh a bha air a dheanamh suas mar ghàrradh Sheapanach.

’Na bhroinn bha lus bheag ris an can iad <eng>“cactus”<gai> a’ fàs ann an gàrradh cho àghmhor ’s a chunna sibh riamh. Bha an abhainn a bha ruith troimh ’n ghàrradh air a dèanamh suas le clachan beag gorma, dhrochaid bheag ghrinn phige air dathan geal agus dearg agus bàta beag snasail, le aon fhireannach ’na bhroinn a’ seòladh gu h-aighearach bho thè dhiubh. Dà chraoibh chumadail dhe ’n t-seòrsa Sheapanach a’ fàs gu stàtail air bruachan na h-aibhne. Bruachan na h-aibhne cho briagha ’s cho uaine, an àite clachan beaga gorm air an turas so, ’se clachan beaga uaine a’ samhlachadh feur a bha aca.

Thar gach nì eireachdail eile a bha sa’ ghàrradh is e ghabh mo shùil ach am bodach a bha ’na shuidhe mu choinneimh an tighe aige. Bha e ’na shuidhe cho foighidneach gun tug e ’na mo chuimhne seann bhodach a bha san ath bhaile rium fhéin an uair bha mi ’na mo nighinn bhig. Cha b’ ann a’ coimhead bhàtaichean air an abhainn a bhiodh esan ach a’ buachailleachd a’ chruidh mun rachadh iad ro fhaisg air na h-easachan móra. ’Sann dìreach mar so a shuidheadh e ach gum biodh e an còmhnaidh a’ smogadh.

Gu dé a chuir stad air mo smuain ach an guth aig Earrtsaidh agus e ag ràdh nach robh air ach am bus a ghabhail dhachaidh, nach robh an sgùdair fo uidheam aca fhathast. Co-dhiù mar a thuigeas sibh tha e nas soirbhe gàrradh Seapanach a ghiùlan ann am bus na air cùlaibh sgùdair.

[Sanasan]


[TD 315]

[Dealbh]

TEINE CEANN FOID
le Ailean Caimbeul MacGilleathain

Eadar-theangaichte le Pol MacAonghais


[TD 316]

Teine Ceann Foid
EARRANN III

Aig an Tigh-sgoile

FAD an dà latha a lean, chaidh agam air a’ mhaighstir-sgoile a sheachnadh, oir faodar a thuigsinn nach robh iarraidh sam bith agam a choinneachadh. Ach cha do leig mi ás mo chuimhn’ e; cha robh comas agam air a sin. Gach mionaid de ’n latha ’s de ’n oidhche bha mi ruith thairis air na chaidh a radha mu dheidhinn a-stigh againn, an oidhch’ ud a rinn mi ’bhriag ri m’ athair, ach fuasgladh chan fhaighinn do ’n cheisd, ge b’ oil leam. Bha càch a’ sìor dheasbud mu dheidhinn. Cuid a’ radha—agus bha m’ athair air fear dhiubh—nach deanadh MacNeacail a leithid de rud agus a’ chuid eile a cheart cho daigheann sa’ chaochladh barail. Ach cha robh cinnt sam bith aig duine, na agam fhìn, anns a’ chùis agus b’ ann gu math riaslach ’nar n-inntinn a bha gach fear againn.

’S ioma uair a bhuail e ’nam cheann a dhol dìreach do ’n tigh-sgoile agus an aghaidh a thoirt air. Ach a h-uile uair nuair thàinig àm an dearbhaidh thréig mo mhisneachd mi gu tur agus cha robh mi air cas a chur air staran an tigh-sgoile am feasd mur a bitheadh gun do chuir e fios le Màiri gun robh e deònach m’ fhaicinn. Ach cha deach mi null gu oidhche h-Aoine, an oidhche bha Lachlainn Bàn agus càch thall an iar, aig coinneamh-baile.

’Se ’phiuthar a dh’ fhosgail an dorus dhomh agus abair thus an toileachadh a rinneadh rium. “Thig a-stigh, Alasdair a bhalaich; thig a-stigh”, ars ise agus am bial aice air a ghròbadh mar a bha e riamh. “Bidh Donnchadh a-nuas an ceartuair. Tha e trang san <eng>study<gai> an dràsda.”

Bha fasan aice riamh a bha diùrais: is gann a thogadh tu dé bha i radha uaireannan. Bha i mar gum biodh eagal mór oirre gun cluinneadh leth a’ bhaile na bh’ aice ri radha riut agus a-nochd shaoileadh tu oirre gu robh sgioba de luchd-éisdeachd mu na ballachan. Chaidh mo thoirt a-stigh ’s mo chur ann an seuthar mór, comhurtail.

“O ’se dìreach gnothach garbh, garbh da-rìribh, a th’ air a bhith againn”, ars ise. “Cha robh gnothach sam bith aig na polasmain tighinn oirnn mar sud. An sgoil ga sgaoileadh ’s air a cur troimhte chéile aca, gun fiù cead iarraidh. ’Se bh’ ann ach masladh dìreach


[TD 317]

an ulathruis ud a dheanamh ann an ionad-foghluim. Bha Donnchadh eagalach diumbach; cha do chòrd e idir, idir us. Agus nuair a sguab iad leotha thu, ’ille, bha mi dìreach air mo ghonadh. A chreutair bhochd, cha robh fhiosam idir dé dhèanainn.”

Chùm i air an duan sin ’s i gam chlaparan sa’ ghualainn an dràsda ’s a rithist agus gun fois oirre. ’Se thug i ’nam chuimhne ach cearc-guir.

“O, do mhàthair bhochd cuideachd”, ars ise, “Bha Donnchadh a’ radha gun robh i air a cur mun cuairt gu h-eagalach, an truaghan, agus nach bu bheag an t-iongnadh.”

Ach sguir an oidheil ’s an claparan nuair a nochd e-fhéin a-nuas far an robh sinn. Dh’ aithnich mi sa’ mhionaid leis an fhuaim a rinn e a’ cur beannachadh orm gun robh esan e-fhéin cho an-fhoiseil a-nochd ri ’phiuthar. “Agus gu dé bha thu deanamh riut fhéin o ’n uair sin, ’ille? Bha sùil againn riut o chionn lathaichean agus sinn deònach a chluinntinn dòigheil mar a chaidh dhut air do—thuras.”

“Seadh, seadh, gu dearbh” ars ise.

“Och, bha mi trang ri buntàta. Bha tòrr dheth againn ri thogail”, fhreagair mi gun mhóran dòchais gun rachadh mo chreidsinn. Sheas e a’ garadh a mhàis ris an teine, duine mór, fada, caol, a bha glé choltach ri maighstir-sgoile, mur bitheadh na crògan móra tuathanaich a bh’ air.

“Ciamar, matha, a fhuair thu tachairt riut thall an sin?” dh’fhoighneachd e.

“O, math gu leòr”.

“Am fac’ thu ’n t-uachdaran fhéin?”

“Chunnaic”.

“Agus—dé bh’ aige ri radha riut?”

“Ach, cha robh móran”.

Bha <eng>moustache<gai> bheag chaol air—bhitheadh Màiri a’ cumail a-mach gur e ’n té bh’ air a phiuthar bu mhotha is cha chanainn gun robh i ceàrr—agus thug e slìopadh math oirre nis. “Tha an Seanalair ’na dhuine laghach gu leòr, nuair a gheibh duin’ eòlas air”, ars esan, mar gum biodh e bruidhinn mu sheann charaid. ’S math a b’ aithne dhòmhsa meud an eòlais, ’s cha mhór nach tainig snodha-gàire orm.

“O ’s cinnteach gu bheil”, thuirt mi.

Rinn e casad beag aithghearr an uair sin ach cha tanaig guth ás a cheann. Cha robh fhiosam fhìn có ’n taobh a sheallainn.

“Bha mi airson d’ fhaicinn, Alasdair”, ars esan an uair sin, eagalach cabhagach, “gus gun tuigeadh tu mar a tha.” Cha robh a shùil orm aig an àm ach air mullach an tighe, agus bha e toirt corra tharraing


[TD 318]

le mheòirean air a sgòrnan. “An latha roimhe san sgoil bha eagal orm nach robh thu tuigsinn buileach. ’Se Major Traill, am bàillidh, a th’ air ceann Bòrd na Sgoile, tha thu tuigsinn agus . . . cha b’ urrainn dhòmhsa dhol gu tur an aghaidh a’ Bhùird, tha thu faicinn”. Bha mi faicinn fìor mhath. “Dh’ fheumadh sibh mar sin comhairle a’ bhàillidh a ghabhail, nach fheumadh?” thuirt mi.

Thug e sùil air a phiuthar agus chuir e snodha-gàire beag an rathad a bha i.

“O cha rachainn leat an sin idir, Alasdair. Chan eil e agad buileach ceart fhathast. Tha fios agad fhéin gu bheil mo bharail fhìn agamsa mu gach rud agus tha saorsa-inntinn agam nach dìobrainn do dhuine geal. Mo chogais fhìn is mo Chruthaidhear a tha gam stiùireadh-sa, ’ille, is chan e ùghdarras duin’ eile, mar as tric a chaidh a dhearbhadh dhut. ’S iad gu dearbh. Ach tha mo dhreuchd agam cuideachd, cuimhnich, agus fhads a tha foghlum chloinne an earbsa rium, Alasdair, feumaidh mi mo dhleasdanas do ’n Bhòrd a chumail air chuimhne. Mar sin, cha deanadh e ’n gnothach idir, idir, do mo leithid-sa bhith leigeil fhaicinn gu robh mi gabhail taobh seach taobh. Tha fios agad-sa, Alasdair, ma tha fios aig duine, gu bheil mise cur mo làn-aonta ri leasachadh a dheanamh ri na daoine agus deònach gum faigheadh iad an ceartas air a bheil iad làn-airidh. Is mise th’ ann a sin. Ach ’se rud eile th’ ann nuair a theid duine sam bith, uachdaran no eile, ann an cunnart a bheatha. Cha chuir mise m’ aonta ris an obair sin a-muigh no mach. Agus nam bithinn-sa nis air do thaobh a ghabhail an lath’ ud an aghaidh a’ bhàillidh, chainte sa’ mhionaid gu robh mi gabhail gnothach nach bu chòir dhomh ri lagh na dùthcha. Feumaidh maighstir-sgoile, Alasdair, seasamh air taobh an lagha agus a dhìcheall a dheanamh ri stad a chur air mì-riaghailt mar so.”

“Ach cha bu mhise a sgrìobh an litir,” dh’ eubh mi. Thog e a chròg mhór gam chasg.

“Foighidean, ’ille, foighidean. Bha fios agam fìor mhath nach tù agus bha fiosam nach robh dearbhadh aig duin’ aca gu robh thu ciontach ’s mar sin dh’ fhuirich mi sàmhach, ’s bha sin na b’ fheàrr dhuinn aig a’ cheann thall. Ach tha fìor eagal orm gun dean an obair so miasdadh fhathast. Dé shaoileas iad dinn air tir-mór a nis? ’Se th’ ann a bhith mùidheadh mort air an uachdaran ach rud eagalach, rud sgreimheil. Dé shaoileas MacCoinnich, an Inbhirnis, fear a chuidich na croitearan o thoiseach, ’s a thagair an cùis? Cha bhi na h-uimhir a chuidich leinn chun a seo deònach a dheanamh nas fhaide, bhalaich, agus is ioma duine


[TD 319]

urramach, comasach—feadhainn diubh sa’ Phàrlamaid—a bha deiseil gus an dìcheall a dheanamh air taobh a’ cheartais. Cha dean ach aon rud, aon rud a-mhàin, an gnothach tuilleadh agus sin gum faighear a-mach ainm an duine bhorb a rinn an obair eagalach agus a cheannsachadh ’na uair.”

A dhuine, cha bu doirbh aithneachadh a nis dé bha fa-near dha. Nam faigheadh e mach có sgrìobh an litir—rud a dh’ fhailich air a’ bhàillidh ’s air an uachdaran—cha b’ eagal dha gu bràth tuilleadh ri bheò. Gu dé nach toireadh am Bòrd no ’m bàillidh dha an latha bhiodh ainm a’ chiontaich aige ri thairgse do luchd an lagha? Bhitheadh esan greis mum faigheadh e bhuams’ e. Cealgach ’s gun robh Seumas Crùbach, bhiodh e greis mu ’m brathainn-sa ris an fhear so e.

Thòisich e air staireachd air ais ’s air adhart eadar mi ’s an teine. “Cuimhnich, Alasdair, a bhalaich, gu bheil mise air taobh nan daoine agus tha mi tuigsinn nas fheàrr na móran an cron a tha an obair so a’ dèanamh. Mar a bi sibh faicealach cha tig cobhair no comhairle tuilleadh o dhuine air tir-mór agus theid an latha leis na biastan aineolach gun tùr a tha cur gòraiche an ceann chàich.

An latha gheibh iad sin làmh an uachdair, millidh iad a h-uile dad a th’ ann.”

’S math a bha fiosam có bha e ciallachadh—Lachlainn Bàn. Faodaidh nach robh móran Laideann no Greugais aig Lachlainn ach bha corra ionnsachadh eil’ aige nach bitheadh aig an duine mhór so chaoidh, rud a dh’ fhàg e cho farmadach ’s cho fada an aghaidh Lachlainn, tha mi cinnteach. Cha chuireadh Laideann no Greugais aon phloc ri fearann nan croitearan no dias arbhair a bharrachd san iodhlainn dhaibh, ach cha robh móran mu ghiollachd fearainn nach b’ aithne do Lachlainn Bàn agus bu chruaidh a choisinn e ’m foghlum so.

Bha fiosam a nis, ’s bhiodh greis mun deanainn an aon mhearachd rithist, nach tigeadh mi-fhìn is leithid a’ mhaighstir-sgoile a réir a chéile am feasd. Ged is sinn a bha còirde aon uair, nuair a shaoil mi gun robh an duine foghluimte so air mo thaobh agus ’na fhear-cuideachaidh do mo chàirdean, dh’ aithnich mi a-nochd nach b’ ann de ’m chuideachd a bha e. Cha b’ e cloimh mo chaorach fhìn a bh’ air an fhear so riamh. Neo air thaing nach robh moit orm-sa nuair fhuair mi eòlas a chur air agus cothrom éisdeachd ris is cop air a’ bruidhinn mu cheartas is an dìleab a bha feitheamh air gach duine nan deanadh e spàirn g’a cosnadh dha fhéin. Bu bhinn an ceòl sin aon uair am


[TD 320]

chluais; chan eil mi dol ás àicheadh. Ach cha robh ann ach an cop a réir choltais agus bha uair na bruidhne a nis seachad.

Feumaidh gu robh beagan de mo smuain ri leughadh ’nam bhathais.

“Beachdaich thusa, ’ille, air na thubhairt mi riut agus chì thu gu bheil mi ceart. Agus an uair a thuigeas tu gur e gliocas a bhiodh ann an duine rinn an obair uabhasach ud a ghlacadh agus fhuadach ás an àite, thig far am bheil mise agus theid ceartas a dhèanamh mus bi e tuilleadh is anmoch.”

Dh’ éirich i fhéin an uair sin agus chuir i ’n coire air ged nach robh iarraidh agam fuireach is an tì òl. Ach b’ éiginn sin a dhèanamh agus éisdeachd ri móran eile o Dhonnchadh. B’ ann mu fhear Cleveland, an Ameireaga, a bha e bruidhinn; fear a thànaig á dachaidh glé bhochd ach a bha nis air thuar a bhith Phrìomhaire air na Stàitean Aonaichte.

“Sin an dòigh a tha ceart, ’ille. Sin an rud a dh’ fheumas a bhith againn san dùthaich seo—an aon chothrom a bhith aig gach duine, ge ’r bith có è.” Theab mi radha gun deach cogadh fuilteach a chur thall an sin mus d’ fhuair daoine an cothrom prìseil seo a bh’ aca; ach on a bha e cho math air a dhòigh, dh’ fhuirich mi sàmhach.

Turas gun Tairbhe

An larna-mhàireach fhuair mi cothrom bruidhne ri Lachlainn Bàn. Bha e shìos aig a’ cheàrdaich far an robh dròbh eile cruinn mar bu tric a bhitheadh, agus thug mi ’n dara taobh e. Dh’ innis mi dha cuid mhath de na thuirt am maighistir agus an t-uallach a bh’ air nach fhaighte mach có mhùidh air an uachdaran.

“Agus tha ceartas a dhìth air a’ mhaighistir?” arsa Lachlainn. “Ciamar air thalamh a nithear sin? Dé b’ fheàirrde Ailean Mór a chur am prìosan, ’s gun e glic? Dé mas e cuideigin eile sgrìobh an litir? Mur a h-è, ’se cuideigin a bha cheart cho ceàrr sa’ cheann ris. Ach mur e Ailean a bh’ ann, bidh e gu math searbh do chuideigin, a bhalaich.”

’S mi chreideadh.

“Bha am maighistir a’ radha nam fuadaicheamaid a-mach am fear a sgrìobh i gun éisdeadh an t-uachdaran na b’ fheàrr ri na croitearan.”

“O chan eil teagamh agam,” arsa Lachlainn agus dreun a’ mhagaidh air, “Leigidh e leinn muragan a thogail o’n chladach ’s bidh sin ’na chuideachadh mór dhuinn. ’S tusa tha gòrach, ’ille, ma chreideas tu gun toir uachdaran sam bith ceartas dhuinne an latha dh’ iarras sinn


[TD 321]

modhail e. Mar a spìon sinn ás a dhòrn e, chan fhaigh sinn air a chòrr dhòigh e. Bheil fhios agad mar a bhàthas am madadh-ruadh a chuid dheargannan?” Ghnog mi mo cheann. “Sinne na deargannan, Alasdair, agus theid ar sguabadh leis an t-sruth am màireach ma gheibh an t-uachdaran an latha leis. Chan eil e còrda’ ri sheòrsa gum feum e e-fhéin a thachas.”

“Tha mi creidsinn.”

“Tha thu làn uair a chreidsinn, a bhalaich,” ars esan gu dùrachdach.

“Na bi ’g éisdeachd ri bleid a’ mhaighstir-sgoile. Cuir cupa tì ’na dhòrn agus thig ás a chraos na sgrìobhadh leabhar. Ni esan ’s a sheòrsa bruidhinn gu leòr ach dé as fhiach sin? Cha chuir a chuid bruidhne sìlean mine sna cisteachan againne, laochain.”

“Saoil an e a bha gar brath?” dh’ fhoighneachd mi, fiach an canadh e dad ás ùr rium.

Chrath e cheann.

“Chan e idir. Bhiodh eagal a mhionaich air mus—. . .”

An còrr cha chuala mi. Sguir Lachlainn Bàn a bhruidhinn nuair a chunnaic e Iain Beag a’ bochdadaich aig ceann na ceàrdaich ’s a’ smèideadh ruinn. “Am bàillidh, am bàillidh a’ tighinn!” bha e ’g eubhach. ’Se duine uabhasach gu bhith deanamh chleasan air daoine bh’ ann an Iain Beag, ach chreid mi ’n turas seo agus luath gu leòr, nuair a mhothaich mi mar a sguir a’ bhruidhinn ’s a’ ghleadhraich a-measg an fheadhainn a bha cruinn mu dhorus na ceàrdaich ’s cha chluinnte ach monabar ìosal asda a nis. Leum Lachlainn ’na roid gu bialaibh na ceàrdaich agus mise ás a dhéidh. Cha robh teagamh sa’ ghnothach; ’se ’m bàillidh a bh’ ann, ge ’r bith gu dé bha ga chur an rathad an diugh. Bha e nuas an rathad ugainn a’ marcachd air an each òg bu ghrinne chunna’ mi riamh. Cha duirt duin’ againn am facal bu lugha ’s cha do ghluais duine á làrach nam bonn. Sguir Colla Mór de ’n ghoibhneachd agus sheas e ’na stob san dorus. Cha robh fuaim ri chluinntinn ach sgailc nan crùidhean air an rathad mhór agus sèathan socair na mara air a’ chladach. Sin agus an turtar a bha mo chridhe deanamh, is cha bu bheag e.

B’ e seann Diarmad, a bha ceithir fichead a’ bhliadhn’ ud, a’ chiad fhear a thug a bhonaid bhar a chinn. Bha e ceann-ruisgt’ mun do rànaig an t-each e agus thug mi ’n aire mar a bha a’ ghruag mhór liath aige air a togail ’s air a luasgadh leis a’ ghaoith. Fear an déidh fir, lom sinn ar cinn; a h-uile duine riamh ach Colla Mór a bha gun bhonaid o thoiseach agus aon duin’ eile—Lachlainn Bàn. Cha do ghluais


[TD 322]

[Sanas]


[TD 323]

’s cha do charaich esan agus dh’ fhuirich a bhonaid far an robh i.

Stad am bàillidh mu choinneimh an t-seann duine. Dé dh’ fhàg na croitearan a’ foghal ann a so agus balla an uachdarain fhathast gun a chàradh mar a chaidh òrdachadh, dh’ fhoighneachd e. Thug Diarmad sùil mun cuairt ’s gun fhios air thalamh dé dhèanadh e na chanadh e ris an duine seo. Bha am bàillidh a’ fàs crosda ris agus e ’g eubhach ris gu robh freagairt a dhìth air. Thug m’ athair ceum a-null agus dh’ inns’ e do’n bhàillidh nach robh facal Beurla aig Diarmad ’s nach robh e tuigsinn. Bha uallach mo bheath’ orm gum buaileadh e m’athair. Bha chuip aige ’na dhòrn agus droch coltas eagalach air a bhathais. Ach bheirinn mo gheall nach cual’ e aon fhacal de na thuirt m’athair ris oir choimhead e a-null far an robh mise ’nam sheasamh agus thug e ’n aire do Lachlainn Ban ’na sheasamh ri ’m thaobh. Chuir e nall an t-each; cho faisg oirnn ’s gun robh anail a’ bheathaich orm agus an roileas feòir a bha mu bhial a’ tuiteam air mo mhuilchionn. Bha chuip aig a’ bhaillidh ’na làimh dheis a nis agus e ga gnogadh air a shocair ri bhròig.

“Tha mi faicinn,” ars esan, agus e dùr-choimhead air an fhear eile “nach do dh’ ionnsaich iad móran modh dhut an Dun-Eideann.”

Thàinig snodha-gàire air aodann Lachlainn agus sguab e ’bhonaid bhar a chinn is rinn e lùbadh-glùn beag, aithghearr mar a dheanadh nighean bheag ann an sgoil dhannsa.

Ach dhìrich e e-fhéin ann an tiotan agus, cho dàna ’s a chunna’ tu riamh, spàrr e bhonaid air ais air a cheann agus sheall e air ais san dà shùil air a’ bhàillidh.

Thànaig tuar air aodann a’ bhàillidh a bha mìorbhuileach ri ’fhaicinn. An latha bu trainge bha Colla Mór riamh sa’ cheàrdaich cha robh bhathais cho dearg sud.

“Cuir dhìot do bhonaid nuair tha mise bruidhinn riut,” ars esan ann an guth cho ìosal ’s gur gann a dh’ aithnicheadh tu gur e bh’ ann.

Cha do ghluais Lachlainn Bàn. Cha do ghluais na daoine eile agus chual’ a h-uile duine cuip a’ bhàillidh agus brag-chaoich aice nis ri bhròig.

“Bheil thu gam chluinntinn?’ ars esan, agus sgiamh air tighinn ’na ghuth.

Thug Lachlainn Bàn ceum uige, a’ tighinn cho faisg air ’s a b’ urrainn dha dhol.

“Tha mi gad chluinntinn fìor mhath. Thug mise an t-urram a bu


[TD 324]

chòir dhomh dhut agus seasaidh mi nis dìreach mu d’ choinneimh agus mu choinneimh an uachdarain latha sam bith.”

Tha feadhainn a’ deanamh a-mach fhathast gur e oidhirp a bha e ’deanamh air bonaid Lachlainn a shadail bhar a chinn a thug air a’ bhàillidh a chuip a thogail. Ach tha iad fada ceàrr. Bha mise ’nam sheasamh ri ’n taobh agus chunnaic mi fìor mhath do bha ’m beachd a’ bhàillidh—an eanchainn a chur ás an fhear eile. Bha ’chuip ud tiugh agus de ’n leathar bu truime. Bha Lachlainn Bàn an tiotan ’na chlosdar far an robh e mur bitheadh gun do leum e ’n dara taobh agus gun d’ rug e air a’ cheann aice.

Ghabh am bàillidh an t-eagal agus thòisich e air a slaodadh bhuaithe ach cha do leig Lachlainn ás a ghréim. An sin dh’ éirich an t-each air a chasan deiridh, leig Lachlainn ás a’ chuip agus shadadh am bàillidh ris a’ chnoc.

Thug e ùine mhór air éirigh. ’Se duine mór, trom a bh’ ann agus bha sinn cinnteach an toiseach gun deach a ghoirteachadh. Ach nuair a fhuair e cothrom nan cas thànaig e air adhart math gu leòr. Bha a’ chuip aige gu teann ’na dhòrn agus e a’ deanamh a-nall ugainn.

Sgap sinn air ais ás an rathad, cho luath ’s a bh’ againn—a h-uile duine riamh againn ach Lachlainn Bàn. Cha do ghluais esan cas ach sheas e dìreach far an robh e.

Cha do rinn am fear mór maille sam bith. Fhuair Lachlainn Bàn a’ chuip tarsainn a’ pheirceil agus dh’ fhosgail a bhus mar gun cuirte sgian gheur am brù éisg agus bhrùchd an fhuil a-mach ’na deann, a’ spuaichdeadh a sheacaid. Chuala mi gu taisbeanach e a’ deoghal analach agus, an ath rud, leum e. Cha do leum cat fiadhaich riamh cho sgiobalta no leth cho guineach. Spìon e ’chuip á làmh a’ bhàillidh agus chaidh e ’na bhad. Is ioma sabaid uabhasach a chunnaic mise agus bhiodh feadhainn glé oillteil ann aig àm rup nan each nuair bhiodh deoch a’ dol. Ach chan fhaca agus tha mi coma ged nach fhaicinn a chaoidh, a leithid sud gu bràth. Ma bha am bàillidh mór, bha e slaodach tacsa ris an fhear eile. Bha dùirn chruaidh Lachlainn a’ stialladh na fala ás an aodann aige mun do thàr e cheann a thogail ás an rathad air.

Sheas mi far an robh mi gun chothrom gluasad agam, iongnadh agus

[Sanas]


[TD 325]

uabhas orm. Iongnadh gun tobh an duine beag so agus de neart ’na bhodhaig na bha leagail a’ bhàillidh uair is uair ris a’ chnoc, a dhùirn a’ deanamh milleadh air a bha eagalach agus mar a bha an dochann a’ dol air adhart, bha neart agus caoch Lachlainn ’nan cuid uabhais. Bha fiosam glé mhath gu robh Lachlainn cruaidh; bha dhruim ’s a chasan ’s a ghàirdeanan air an deagh altachadh o ’n chiad latha chuir e cliabh air a mhuin; ach bha neart ’na chorp an diugh nach gabhadh creidsinn agus fearg ’na fhuil a bha mar lasair theine. Cha b’ e stràchd de ’n chuip air a bhus a dhùisg an neart ud ann an Lachlainn ach na bliadhnaichean goirt agus gach tàmailt a dh’ fhuiling e riamh o na h-uaislean.

A Thì Mhóir chuir e eagal orm! Nan dùisgeadh corruich nan croitearan gu léir mar sud, gu dé thachradh dhuinn?

B’ e m’athair a chuir stad air Lachlainn mu dheireadh thall agus bha dhìol aige. Bha ’m bàillidh ann an staid, tha mise radha riut. Fhuil ga dhalladh agus aodach làn puill, cho dona air a dhochann ’s nach b’ urrainn dha seasamh. Thànaig an t-each a-nall nuair a dh’ eubh e air; bha e cho math dha gun tànaig; agus chaidh aige air e fhéin a thogail agus air sreap do ’n dìolaid air dhòigh-eigin. Ach cha deach aige air suidhe dìreach air muin an eich agus thog e air mar sin, a cheann crom air a bhroilleach, gus an deach e á sealladh.

B’ ann an uair sin a chunnaic mi nach robh duine beò an sud ach an triùir againn. Bha dorus na ceàrdaich dùinte agus gun sgial air duine. “Dh’ fhalbh e,” arsa Lachlainn, mar fhear air ùr dhùsgadh á bruadar, ann an guth neònach, annasach. Bha m’athair agus a shùil air Beinn Eadarra agus bha fiosam glé mhath gu robh a smuain air taobh thall na beinne, air tigh mór, geal aig ceann bàgh Uige.

“Dh’ fhalbh esan ach tha feadhainn eile thig ’na àite. Fuirich thus’ ort gu ’n ruig am fear ud dhachaidh agus bidh obair an latha ’n diugh gu math daor dhuinn. Aon uair ’s gum bi ’n t-Sàbaid seachad bidh ’n t-eilean làn pholasman, a h-uile fear riamh a’ sireadh an fhir a bhuail am bàillidh.”

“A bhuail am bàillidh!” dh’ eubh Lachlainn agus e cur a làmh ri bhus. “An ainm Dhé, có rinn sud ach am bàillidh agus da fhichead duine ’nan seasamh ga choimhead? Deanadh esan cùirt dheth agus bidh na fianuisean agamsa.”

“Càite bheil iad a nis?” arsa m’ athair, air a shocair agus e toirt sùil air a’ cheàrdaich.


[TD 326]

“A dhuine bhochd, nach eil fhios agad dé thachradh dhaibh nan togadh iad fianuis an aghaidh a’ bhàillidh? Agus nan togadh, có a bhiodh deiseil gus creideas a thoirt dhaibh? Tha fios agad glé mhath có tha stiùireadh an lagha san àite-sa.”

Rinn e gréim air Lachlainn agus chrath e e, mar gum biodh e fiachainn ri dhùsgadh gu cabhagach. “Thoir am monadh ort, a Lachlainn, agus no dean dàil. Ma bhitheas tu seo nuair thig na polasmain bidh thu air ais an Dun-Eideann aca agus bidh buain eile san iodhlainn mun till thu’n taobh-sa, laochain.”

Comhradh san dorchadas

FEUMAIDH gun do leig mi eubh, no facal air choreigin, asam nuair a theannaich na crògan cruaidh ud mu mo sgòrnan. Leis cho ealamh ’s a chaidh breith orm theirinn mo mhionnan nach robh ùin’ agam air eadhon sgread a dheanamh. Ach co-dhiù, is fheudar gun do thuig am fear a bh’ ann ’na uair có bh’ aige, oir chaidh mo leigeil ás gu h-aithghearr. Dh’ éirich mi ’nam shuidhe ’s gun mi creidsinn fhathast na bha mi cluinntinn, ’s b’ e sin am mothar mór gàire bu chruaidhe chuala mi riamh. “Alasdair! gu sealladh Sealbh orm! Alasdair!” Bha Lachlainn Bàn gam thogail ’nam sheasamh agus sgailc aig’ air mo dhruim, agus a dhuine bhochd, is mise rinn an toileachadh ris a’ ghuth aige. Le meud an toileachais a bhrùchd air m’ fheadh thòisich mi fhìn air gàireachdaich cuideachd agus rinn an dithis againn faram eagalach am broinn na h-uaimhidh chumhaing ud.

“Dhia, bha mi cinnteach gur e polasman a bh’ ann,” arsa Lachlainn mu dheireadh, “agus chuir thu dìreach eagal mo mhionaich orm. Ciamar a fhuair thu mach gur ann an so a bha mi?”

“Cha d’fhuair idir. Cha robh mis’ ach ag iarraidh fasgaidh o na clacha-meallain agus ma fhuair thus’ eagal, chaidh mis’ á cochal mo chridhe!”

“Ach càite ’n robh thu dol, mu ’n taca-sa.”

“Gu tigh a’ bhàillidh.”

Thanaig e mach orm mun do thuig mi dé thubhairt mi agus ’s mise bha taingeil gu robh dorchadas gar cuartachadh ’s nach fhaicinn sùilean biorach Lachlainn a’ laighe orm.

“Tigh a’ bhàillidh?”

“Seadh.”

“Gu dé air thalamh bha nad bheachd?”

Cha robh dòigh agam air innse dha. Ciamar a b’ urrainn dhomh


[TD 327]

innse dha mu Miss Fiona agus an earbsa bha mi cur innte? Chuirinn mo bheatha air a’ gheall gun éisdeadh i rium agus nuair a dh’ éisdeadh gun creideadh i mi. Ach cha robh dearbhadh air thalamh agam ach an lasadh onorach a ghlac mi ’na sùil, agus gu dé chanadh Lachlainn Bàn nan canainn sin ris? Cha ruiginn a leas a leithid a radha ris.

“Seadh, dé bha fa-near dhut?” dh’ fhoighneachd e rithist.

“Thug iad leotha m’ athair,” thuirt mi, a’ deanamh mo dhìchill gus car a chur sa’ chòmhradh.

“Thanaig sianar dhiubh is shlaod iad ás an leabaidh e.”

“O thànaig,” ars esan, “agus thanaig sianar eile dhiubh ás mo dheighidh-sa. Bu mhise an t-amadan gun dòigh, a’ smaoineachadh nach nochdadh duine gu madainn Di-luain. ’S mise bh’ air mo mhealladh, an dùil gun gleidheadh iad sud an t-Sàbaid.”

“Ciamar a fhuair thu teicheadh uapa?”

“Bha na sèineachan aca, deiseil gus mo cheangal,” ars esan.

Cha duirt e ’n còrr greis is cha chluinnte san uaimhidh ach sèathan na h-analach aige is fuaim boinne uisge bha drùthadh troimh ’n chreig agus a’ tuiteam le brag air cloich air ar cùlaibh.

“Cha leiginn-sa sin leotha,” ars esan air a shocair, mar nach biodh feum air a’ chòrr a radha.

“Seadh, seadh, ach ciamar a fhuair thu caoideas iad?”

“Uill, leag mi fhìn dithis dhiubh agus rinn a’ chailleach an còrr. Rug i air a’ phrais mhóir iaruinn a bha ’n oir na luathadh agus ’nam bad gun deach i. A dhuine, nam faiceadh tu iad a’ leum ás an rathad oirre, ’s bu mhath dhaibh, neo bha i air an spadadh. Mun do thàir iad tighinn uca fhéin rinn mise cruinn-leum a-mach air an dorus. Mur bitheadh a’ chailleach, gu ta, bha iad air an gnothach a dheanamh orm cinnteach.”

“Chan eil i bog, an t-seann té,” arsa mise, agus gu dearbh bha de neart ’na mhàthair fhathast na dh’ fhóghnadh do iomadach fear a bha ga shaoiltinn fhéin ’na cheatharnach. Thogadh i sud am bola mine fhathast ’na h-uchd ged a bha i ’n aois a bhà i.

“Abair e, Alasdair. Nam biodh leth sgoinn na caillich aig fichead fear sa’ bhaile, cha nochdadh polasman no bàillidh a shròn a-null air an drochaid.”

“’N e m’ athair an aon duine thog iad?”

“B’ e. Lean mis’ iad greis a-nuas. Bha leth dhùil ’am gun deanadh e oidhirp air teicheadh nuair a rachadh na h-eich ris a’ bhruthach agus bha mi airson a bhith air làimh gus beagan cuideachaidh thoirt dhà.


[TD 328]

[Sanasan]


[TD 329]

Ach ud, a dhuine bhochd, bha na h-uimhir aca ann, cha robh cothrom ann. Tha fìor eagal orm, Alasdair, gu bheil e fo ghlais aca nis.”

“’S cinnteach gu bheil.”

“Cha do dh’ inns’ thu fhathast dhomh gu dé bha gad thoirt chun a’ bhàillidh,” arsa Lachlainn.

“O . . . . bha mi ’m beachd an fhìrinn innse, dìreach. An fhìrinn mu dheidhinn m’ athar; nach do chuir e corrag air ’s nach b’ e . . . .”

“An ann ás do rian a bha thu ’ille,” dh’ eubh Lachlainn. “Bheil thu smaoineachadh gum faigheadh tu éisdeachd o dhuine thall an sud? Chuireadh iad na coin annad mun abradh tu facal.”

“Bha dùileam gur dòcha gum faighte fios chun an uachdarain.”

“Fios chun an uachdarain. Gu dé tha thu ciallachadh? Chan fhaigh an t-uachdaran a naidheachdan ach o aon duine—on a’ bhàillidh—agus cha mhór de ’n fhìrinn a ruigeas e ma theid aig Tràill air a chleith bhuaithe. Chan e gu bheil an Seanaileir a’ deanamh strì mhóir gus an fhìrinn a lorg, a bhalaich. Tha amharus damainde math aige dé tha dol, ach chan eil e airson a chogais a bhith ga dhìteadh nas motha na thà i. Gu dearbha is iongantach leam fhéin a sheòrsa bhith faighinn norradh cadail idir.”

Bha am boinne uisge a’ sìor dhrùthadh troimh ’n chreig air ar cùlaibh, is brag, brag, brag aige tuiteam. Ach cuin o chian, shaoil mi, a chualas am boinn’ ud a’ tuiteam an toiseach san uaimhidh chumhaing so? Saoil, nuair a bha ar sinnsrean a’ teicheadh roimh na Lochlannaich ’s a’ toirt nam mullaichean orra leis an spréidh, an robh aon a sheas far an robh sinne nis is a dh’ éisd ris an uisge a’ drùthadh troimh ’n stallaidh? Faodaidh gun robh, agus faodaidh gum bi boinne ás an dearbh chreig so ceudan bliadhna o ’n oidhche so, nuair nach biodh cuimhne no iomradh air riasladh nan croitearan an aghaidh uachdarain no aithne air àite san robh ar cnàmhan a’ fuarachadh. Chaidh crith romham. Bha an uamh aog air leth ’s bha mo chasan ’s mo mheòirean air lathachadh leis an fhuachd. Nuair chuimhnich mi air Seòras beag taisgte ann am blàths beannaichte na leapadh bha farmad mo chridhe agam ris.

“Dé air thalamh a nì sinn a nis? dh’ fhoighneachd mi.

“Nì gu leòr!” arsa Lachlainn. “Leigidh sinn fhaicinn dhaibh nach dean iad an toil fhéin oirnn. Eisd thusa riumsa, bhalaich, agus éisd gu math.”


[TD 330]

An <eng>Sea-Flower<gai>

Nuair a chrom mise air ais ris a’ bhealach bha an àirde ’n ear ’na lasair dhearg le gathan gréine na maidne. Air taobh thall a’ chaoil bha Siorrachd Rois mu ’m choinneamh mar Thìr an Aigh a chithear am bruadar: glan, eireachdail, riomhach ann am fionnarachd na maidne. Ach cha dug an sealladh togail sam bith do ’m chridhe. Blia fiosam nach robh móran dhaoine a’ deanamh mocheirigh no lasadh theinntean taobh thall na linne dhomh. Bha ’n fheadhainn a bu chòir a bhith, mealtainn na tìr mhaisich ud air am fuadach aisde bho chionn bhliadhnaichean agus b’ e cianalas trom doilgheasach an crannchur an diugh.

Nuair a rànaig mi dhachaidh chaidh mi stigh air mo chorra-biod. Ach cha robh duine air dùsgadh agus bha ’n tigh ’na thàmh. Bha Seòras beag ’na shuain agus bha srann socair aig an dithis eile. Có chanadh gum b’ e so an tigh anns an do thadhail na polasmain o chionn beagan uaireannan air ais? Bha h-uile ni cho réidh ’s an t-sàmhchar cho trom, is gann a ghabhadh e creidsinn. Tha cuimhneam is mi gam èaladh fhéin air mo shocair do ’n leabaidh ri taobh an fhir bhig, gun robh fearg orm—fearg an aghaidh a’ chadail a bha toirt an lùths á daoine ’s a’ cur a h-uile nì an dara taobh, mar gum bitheadh an suarachas. Cho cruaidh no cho goirt ’s gun robh an eucoir a dheant oirnn, nuair thigeadh àm a’ chadail cha bhiodh guth air dìoghaltas. Bha sinn balbh, leanabail f’ a chomhair. Cho luath ’s a bhuail mo cheann air a’ chluasaig cha robh smuain tuilleadh air m’ athair truagh no air duine eile.

An déidh na coinneimh fhuair mi cothrom air Iain Beag agus Eachann Ruadh fhaicinn agus innse dhaibh mar a dh’ òrdaich Lachlainn Bàn. Cha dug an gnothach sin fada, ach gu dearbh ghabh mise fadachd gu leòr mus dànaig an oidhche, ’s an d’ fhuair mi cothrom air teicheadh gun fhios do dhuine. Bha mi ’n dùil nach digeadh an latha rachadh a’ chailleach a-mach a dheanamh an eadraidh agus bu neònach nach do ghabh i amharus leis an an-fhois a bha ’nam chorp.

Rinn mi cho luath ’s a b’ urrainn dhomh air tigh Mhàrtainn. Bha tigh Mhàrtainn Chaogaich còrr is mìle gu leth an iar oirnn, agus fad an rathaid a-null bha uallach mo bheatha orm nach creideadh e mi nuair a ruiginn e agus, mura creideadh, cha robh fhiosam air thalamh gu dé dhèanainn an uair sin.

Bha bàta mór, ùr aig Màrtainn—cha robh leithid cite aig duine sa’ bhaile agus cha bu bheag an t-iongnadh, o is e airgead an uachdarain a thog i. Bha an t-uachdaran a’ tabhach iasad airgid do dh’ iasgair


[TD 331]

sam bith bha deònach bàta thogail, ach bha de chùnantan an crochadh ris an tairgse so ’s nach gabhadh duine, aig a robh bheag no mhór de thonaisg, aon ghnothach ris. Bha h-uile sgillinn a bha Màrtainn a’ dèanamh air an iasgach a’ dol air ais do phòcaid an uachdarain agus bhitheadh gus an là mu clheireadh a chuireadh e lìon. Ach sud am fear a bha coma. Fhad ’s a bha bàta math snasail aige, chan iarradh e ’n còrr, ’s biodh na fiachan a’ dol.

Bha aonach orm nuair a rànaig mi. “An t-eathar, an t-eathar, a Mhàrtainn!” dh’ eubh mi, ged a bha e gabhail an leabhair nuair a leum mi a-stigh. “Feumaidh gu bheil i ’g aoidion. Tha i dol fodha an comhair a deiridh!”.

Chuir e bhuaithe am Bìoball sa’ mhionaid ach chùm e ’na shuidhe.

“An <eng>Sea-Flower<gai> ag aoidion! Chan eil i. Cha dig an latha thoir i boinne stigh, a bhalaich.”

“Chunna mi i, Mhàrtainn, chunna mi i!”. Bha mi ’g eubhach a nis. “Feumaidh gu bheil i ’g aoidion an àiteigin. Tha liosd eagalach innte chun an deiridh.”

Chrath e cheann ’s gun e creidsinn agus is e dh’ fhaodadh. Is iomadh oidhche ghreannach, ghailbheach a bha ’n <eng>Sea Flower<gai> san dearbh acarsaid gun beud a thachairt dhi.

“Leth uair eile ’s bidh i fodha cinnteach,” dh’ eubh mi ris agus fallas an iomagain a’ brùchdadh troimh m’ mhalaidh. Leum Màrtainn ’na sheasamh is rinn e gréim air a bhonaid.

“Bidh i ceart gu leòr,” dh’ eubh e ás a dhéidh is e mach an dorus, “ach ’s fheàrr dhomh sùil a thoirt sìos oirre.”

Rug a’ chailleach orm san dol a-mach.

“Rinn thu math ruinn, Alasdair, tighinn cho sgiobalta. ’S iomadh duine sa’ bhaile-sa aig a bheil farmad ruinn air nach biodh cabhag sam bith a’ tighinn leis an naidheachd.” Thug i fàsgadh air mo ghualainn. “Tadhail thusa air do thilleadh, Alasdair, ’s bidh gréim bidhe againn deiseil dhut.”

“Nì mi sin,” dh’ eubh mi is mi leum ás déidh an fhir eile ’s gun fhiosam air thalamh gu dé chanainn rithe an ath turas a thachramaid. Bha aon rud cinnteach: bhiodh i greis a’ feitheamh mus nochdadh mi fhìn no Màrtainn a ghabhail gréim bidhe.

Bha brù mhór is casan goirid air Màrtainn ach, ged a bhà, chan fhaca mi riamh fear a’ cromadh ris a’ ghrìpe cho luath ris an oidhch’ ud. Bha an oidhche gu math rògach cuideachd, gun lias soillse o’n ghealaich fhathast. Fad na h-ùine cha do dhùin a bhial ach a’ bruidhinn mu’n


[TD 332]

[Sanas]


[TD 333]

eathar; ’s cho math ’s cho sgairteil ’s cho briagha air a togail ’s a bha i. Chuala mi mu na h-oidhcheannan rapach a thug i tèaruinte gu port e, nuair nach nochdadh soitheach eile a sròn a-mach á acarsaid. Chuir e iongnadh mór orm e bhith bòsd mar so agus an t-àm a thagh e air a shon—leis a’ ghaoith a’ gearradh na h-analach uainn is an cromadh cho diachainneach. Nam bithinn air a bhith beagan na bu shine bha mi air tuigsinn luath gu leòr gur e ’n t-eagal a bha cur gluasad air a theangaidh; an t-eagal a bh’ air gun éireadh dad do ’n bhàta is na ceudan aig an uachdaran air fhathast.

Nuair rànaig sinn bonn na creige dh’ fhalbh e ’na roid tarsainn a’ chòmhnaird chun a’ chladaich is mise air a shàil.

“A’ gheòla,” dh’ eubh e is aonach mhór air. “Tha gheòla bheag thall aig a’ bhothan.”

B’ ann ri taobh a’ bhothain a bhiodh Màrtainn a’ cumail na geòladh o ’n chiad latha chaidh e ris an iasgach agus is math a bha fhios aige gum b’ aithne dhomh sin glé mhath, ach cha robh ’n duine bochd ach ag eubhach a’ chiad rud a thigeadh ’na cheann. Thuig mi a nis beagan de ’n iomagan a bha ’na inntinn agus cho prìseil ’s a bha ’n <eng>Sea-Flower<gai> ’na shealladh.

Nuair a bha sinn a’ teannadh ris a’ bhothan nochd Lachlainn Bàn a-nall o’n bhalla agus Iain Beag is Eachann Ruadh air gach taobh dheth. Stad Màrtainn far an robh e ’s gun e idir air a dhòigh. Chuala mi cnead eangarra a’ tighinn ás.

“Air do shocair, a Mhàrtainn,” arsa Lachlainn. “Chan eagal do ’n bhàta. Tha i ceart gu leòr.”

Rinn Màrtainn mothar mór gàire is thionndaidh e orm. “Nach duirt mi sin ris a’ ghille,” dh’ eubh e, “ach chan éisdeadh e. Cha do sguir e ach a’ bleadraich ’s ag othail gu robh i ’g aoidion. Cha do rinn mis’ ach nochdadh a-nuas fiach an cumainn samhach e, dìreach.”

“Cha do rinn Alasdair ach mar a dh’iarr mis’ air,” arsa Lachlainn. “Cha robh dòigh eile air d’ fhaighinn a-nuas an so oidhche na Sàbaid.”

“Dh’ iarr thu air . . . .” Bha ropladh mór an eanchainn Mhàrtainn Chaogaich a nis. Thug e sùil a-mach air an t-sròm fiach an deanadh e mach far an robh an t-eathar air acaire. “Mar sin,” thuirt e mu dheireadh, “cha robh thu ach a’ toirt mo char asam. Cha robh i ’g aoidion idir idir.”

“Cha robh, cha robh,” arsa Lachlainn. “Ach b’ fheudar sin innse dhut air neo cha robh thu air tighinn am feasda.”

An ath rud a b’ aithne dhòmhsa bha mi air mo dhruim dìreach air a’


[TD 334]

mhol. Bha Màrtainn air tarraing orm an taobh a’ chinn leis an fheirg.

“Ni sud an gnothach,” dh’ eubh Lachlainn ris gu fiadhaich, “air neo bidh thus’ air do dhruim dìreach air a; mhol is falbhaidh sinn leis a’ bhàta ás d’ aonais.”

“Falbh leis a’ bhàta?” Ged nach robh mi ach air éirigh ’nam sheasamh is mo cheann fhathast ’na thuaineal, tha cuimhneam an coltas a thanaig air aghaidh Mhàrtainn.

“Falbh leis a’ bhàta?” ars esan mar duine bhiodh ’na chadal ’s gun e deanamh bun no bàrr de ’n bhruadal oillteil a bha ’na shiubhal.

“Seadh dìreach,” arsa Lachlainn. “Is fhad o dh’ fhaodamaid a bhith air falbh leatha ach tha bàgh Phort-rìgh cunnartach air oidhche dhorcha mar so agus tha feum againn ort. Is tusa an dearbh fhear a bheir a-stigh i Mhàrtainn, ’sann dhut as aithne.”

“A-stigh a bhàgh Phort-rìgh?”

“Seadh, tha sinn dol a dh’ iarraidh Alasdair Rob, athair a’ ghille so.”

“Tha Alasdair Rob sa’ phrìosan a dhuine.”

“Tha fhios againn a Mhàrtainn, agus sin far a bheil sinn a’ dol g’ a iarraidh,” arsa Lachlainn. “Chan eil agadsa ri dhèanamh ach an <eng>Sea-Flower<gai> a chumail ri cladach greis gus an till sinne le Alasdair ’s am faigh sinn air bòrd e.”

“An ainm Dhia riut,” dh’ eubh Màrtainn. “Cha leigeadh a’ mhisneachd leam. Dé chanas an t-uachdaran mu dheidhinn an dol air adhart so? Ma chluinneas e tha mis’ air mo sgrios.”

“Mara seas cuideigin an aghaidh an uachdarain nuair a bhuaileas e ’na cheann daoine stopadh do ’n phrìosan, bidh sinn uile air ar sgrios.” arsa Lachlainn gu math feargach.

“Chan eil fhiosam. Ach aon rud cinnteach, chuireadh an cosnadh sin a h-uile duine againn do ’n phrìosan.”

“O mathà,” arsa Lachlainn, “feumaidh sinn falbh ás d’ aonais. Mach a’ gheòla, fhearaibh.”

Bha i air bhog aca ann an tiotan is na ràimh deiseil sna bacan. Bha Iain beag air oir na tuinne is gréim aige air a toiseach mus falbhadh an sruth leatha.

“Fuirich! fuirichibh!” dh’ eubh Martainn is e breith air Lachlainn. Cha mhór nach robh e caoineadh a nis. “An ann ás ur rian a tha sibh? An deomhain duine agaibh d’ an aithne a ghnothach le bàta, agus ’s math tha fios agaibh air. Cuiridh sibh ’na clàran i, dìreach. Bidh i ’na biorain agaibh air an Sgeir Dhuibh.”

“O tha e furasda gu leòr a cur air an Sgeir oidhche dhorcha mar so,”


[TD 335]

arsa Lachlainn. “Tha cuimhneam an oidhche chuir bràthair do mhàthar am màs ás an eathar aige fhéin air an Sgeir Dhuibh agus bha e gu math eòlach air bàgh Phort-rìgh.”

“An ainm an Aigh, sguir dheth,” dh’ eubh Màrtainn ’s an fhearg ’s an t-iomagan a’ cur sgiamh ’na ghuth. “Chan eil thusa glic, a Lachlainn Bhàin. Có chuala riamh a bhith a’ toirt ionnsaigh air prìosan? Gheibh na polasmain sibh cho cinnteach ris a’ bhàs, ’s bidh sibh fo ghlais aca còmhla ri Alasdair Rob, a h-uile mac màthar agaibh.”

“Dé chuireas sin ortsa?” arsa Lachlainn. “Bidh thusa sàbhailte gu leòr. Mura till sinne chan eil agadsa ach an seòl a thogail ’s a sròn a chur air ais dhachaidh. Cha bhi fios aig duine beò gun do ghluais thu o ’n tigh. Greas ort, ma tha thu tighinn.”

Rinn Màrtainn oidhirp eile air deasbad is bha gluchd a’ chaoinidh aige nis. Ach nuair phut Lachlainn is Iain a-mach a’ gheòla leum e innte sgiobalta gu leòr. Chaidh Eachann Ruadh ris an iomradh is shuidh mise san toiseach, mo cheann gu math goirt fhathast leis an sgailc a thug Màrtainn dhomh. Bha esan ’na chrùbadan san deireadh is e fhathast a’ cnead ’s a’ cnàmhan mar gum biodh cuideigin a’ sàthadh sgeinneadh ann.

A-muigh sa’ chaolas fhuair a’ gheòla bheag a deagh thulgadh. Bha ghaoth a tuath ’s an sruth an aghaidh a chéile. Cha danaig guth á duine gus an d’ rànaig sinn an <eng>Sea-Flower<gai>. Thug mi ’n aire gu robh Màrtainn trang a’ dol fo smaointean agus ghabh mi droch amharus gun teicheadh an dearbh fhear air ais oirnn cho luath ’s a gheibheadh e sinn air tìr am Port-rìgh. Bha ’n aon amharus aig Lachlainn Bàn agus bha ’n siad sin air ullachadh fhéin a dheanamh.

[Sanasan]


[TD 339]

An Sgeilp Leabhraichean

<eng>The Faroese Bird Names, le W. B. Lockwood (Ejnar Munksgaard Copenhagen, 1961.)<gai>

Tha e ’na chuis-smaoin do na Gaidheil cho fallain ’s a tha cànan agus litreachas nan eilean Faroe, agus chan eil teagamh nach fhaodamaid gu leòr fhoghlum bho eachdraidh an t-sluaigh bhig so. A rèir coltais cha robh ach mu chóig mìle anam ag àiteachadh nan eilean anns an ochdamh linn deug nuair a bha a cheithir no chóig uiread eadar Arcaibh is Sealtainn. Tha a cheithir uiread sin ann an Leódhus a-mhàin an diugh, ged a tha eagal oirnn gu bheil na Gaidheil a’ dol bàs mar chinneadh.

Chan e mhàin sin, ach bha na Faroes ceangailte ris na dùthchannan Lochlainneach bho chionn cheudan bliadhna. Anns a’ bhliadhna 1380 rinneadh aonadh eadar an Niorbhaidh agus an Danmhairc, agus thainig na Faroes fo smachd na Danmhairce leis a sin. Eadar 1538 agus 1947 b’ e cànan na Danmhairce a bha dleasadh a’ phrìomh urraim anns na Faroes, agus is fhada bho bha an dà chainnt air bilean an t-sluaigh. A dh’ aindeoin sin tha Faroese beò agus fallain fhathast.

Bho ’n bhliadhna 1947 ’si prìomh chainnt nan eilean. Ged nach eil ach ceud bliadhna bho thòisich daoine deanamh móran sgrìobhaidh anns a’ chànain so, tha i nis mar mheadhon leughaidh is sgrìobhaidh aig an t-sluagh gu léir, agus anns an linn againn fhìn chaidh móran a chlo-bhualadh innte, de iomadach seòrsa litreachais agus obair sgoileireachd. Tha smior-caillich anns na daoine so.

Anns an leabhar a tha fo ar comhair tha W. B. Lockwood a’ sgrìobhadh mu ainmean eun anns a’ chànain so, agus gan coimeas ris na h-ainmean a tha air an cleachdadh anns na dùthchannan Lochlainneach eile, bho Inis Tile gu ruig na Danmhairce. Air chùil na h-eachdraidh tha sgapadh farsaing nan Lochlainneach o’nochdamh linn agus theagamh roimhe sin. Ged a thainig cuid de na Lochlannaich a-measg nan Gaidheal le lamhachas-làidir bha an dà shluagh a’ foghlum bho chéile, mar a bhiodh nàdurrach, agus dh’ fhàg sin làrach air an dà chainnt.


[TD 340]

Tha beagan de dh’ fhacail Ghàidhlig ann an cainnt nan eilean so, mar a tha <eng>drunnur<gai> bho ’n fhacal Gàidhlig dronn, agus is dòcha <eng>dunna<gai> bho’n fhacal tunnag. A rèir coltais thogadh am facal <eng>dunna<gai> mar iasad bho ’n Ghàidhlig mus do chuireadh -ag (an leasachadh peatail) ris an fhacal. ’Se <eng>sùla<gai> a th’ aig na Faroe-aich air an t-sùlaire, agus b’ ann bho ’n aon fhreumh a thainig <eng>solan<gai> agus <eng>soland<gai> anns a’ Bheurla. Ach chan eil sùlairean ann an Lochlainn idir, agus mar sin dh’ fhaodadh nach eil gnothach aig an fhacal ris na cànanan Lochlainneach, no ris na cànanan Gearmailteach air fad. Chan eil am facal aig na h-Eireannaich idir. Is dòcha cuideachd gun dainig am facal <eng>jarða(r)kona<gai> (agus <eng>jaðrakan<gai> an Inis Tile) bho ’n fhacal Gàidhlig adharcan; ma thàinig, is fhada bho rinneadh iasad dheth, oir feumaidh gu robh an -dh- am broinn an fhacail air fhuaimneachadh aig an àm.

Tha grunn math de dh’ ainmean eun ann a thainig bho sheann chainnt nan Lochlainneach, agus a tha air an cleachdadh an Gàidhlig agus mar as trice am Faroese, leithid alca (faic Gairm, Aireamh 29, d, 50), <eng>álka<gai> (Faroese); sgarbh, <eng>skarvur<gai>; sgrabair, <eng>skrcipur<gai>; luaireag, <eng>líri<gai>; riodag, <eng>rita<gai> (agus <eng>rippek<gai> ann an Sealtainn is dòcha); (f)arspag,

[Sanas]


[TD 341]

<eng>svartbakur<gai>; sgàireag, <eng>skári<gai> (Seann Lochlainnis); langach, <eng>lomviga<gai> (<eng>langvé<gai> anns an t-Seann Lochlainnis); fulmair, <eng>fúlmár<gai> (S.L.) budhaigir, <eng>bukari<gai>. Chan e an aon chiall an còmhnaidh a th’ aig an dà fhacal anns gach càraid, agus tha e uaireannan ’na chuideachadh do sgoileirean ann a bhith a’ lorg seann fhreumh agus seann chiall nan ainm sin, gun deach an gleidheil beò ann an dà chainnt cho eadar-dhealaichte ri Gàidhlig agus Faroese.

Eil fhios a bheil buntannas aig an fhacal a tha air a chleachdadh gus na cearcan a thional—diug, diug—ris an fhacal <eng>kjúka<gai>, a tha air a chleachdadh anns an aon dòigh anns na Faroes; tha e ’na ainm peatail aca cuideachd, a’ ciallachadh cearc, agus tha mi ’n dùil gu bheil diuganan ga chur gu feum an Gàidhlig leis a’ chiall “iseanan.”

Tha beagan anns an leabhar aig Lockwood mu ainmean eun a bha air an cleachdadh mar fharainmean agus gu bhith càineadh dhaoine no gan seidhigeadh. Tha sinn eòlach air a leithid anns a’ Ghàidhlig: ’s aithne dhomh barrachd air aon duine air an robh “Sgarbh” ’na òige, agus is tric a chuala mi clamhan ga eubhachd ri fear a chuir droch chais air a nàbaidh. B’ fhiach na rudan so, agus ainmean Gàidhlig nan eun air fad, an tuilleadh rannsachaidh a dheanamh orra.

R. McT.

[Sanasan]
