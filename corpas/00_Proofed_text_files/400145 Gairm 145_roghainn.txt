[TD 26]

SEANCHASAN A STOBARRAG

(4) AN DROCH SHIOL
le Dòmhnall Alasdair

Cha bhiodh duine a’ glasadh doras ann a’ Stobarrag ’nam òige ach a dh’aindeoin sin chan aithne dhomh gun ghoideadh càil à taigh a-riamh. Co-dhiù, cha tàinig poileasman gu duine airson meirle ach nuair a chaidh goid fàinneachan Sheànaid a’ Spealp.

’Sann à Ameireaga a thug Spealp na fàinneachan agus bu tric e ag innse gun choisg iad trì cheud not’. Bha iad ag ràdh nach leigeadh e dha bhean a dhol a-mach às an taigh gun na dhà air a meur gus a faiceadh a’saoghal cho prìseil ’s a bha iad.

’Se là brèagha Earraich a bha ann agus chaidh Seònaid a nighe tiùrr aodaich aig sruthan Mhic ’ille Dhuilich, faisg air an iodhlainn aca.Tha clach mhòr a sin le mullach leathann, rèidh, agus mas do thòisich Seònaid ag obair cheangail i na fàinneachan ri chèile agus chuir i air a’ chlach iad mar a b’àbhaist. Bha i sgaoileadh aodach o àm gu àm ach uair dhe na h-uairean nuair a rinn i sin cha robh sgial air na fàinneachan.

Sheall i glè chùramach mu thimcheall an àite agus am-measg an aodaich ach bha deagh fhios aice nach robh iad ann. Sheas i air a’ chreagan a tha os cionn an uillt agus smaoinich i nach robh dòigh aig duine a thighinn gun fhios dhith ach suas bhon a’ Ghlumag Dhubh. Bha i cinnteach a-nise cò rinn a call agus chuir i fios air a’ lagh.

Cha robh am poileasman aig an taigh agus thubhairt Iseabail Chàm, a bha coimhead às dèidh an àite, nach robh dùil aice ris airson dà là eile. Mas do ruith aon là fhèin bha fios aig a’ bhaile cò an gadaiche bha ’nam measg. Bha e air a dhìteadh mas cuala a’ lagh mu dheidhinn.

’Se poileasman òg, air ùr thighinn dhan a’ sgìre a bh’ann, ris an canadh iad Brian Bailey-Burns. Thàinig e air motair-rothair, deise ùr nodha air, agus deàlradh às an aghaidh aige agus às na brògan. Duine mòr làidir, làn de ùghdarras fhèin agus gun smid Gàidhlig, mar bu dual do dhuine le dà bharaille ’na ainm.

Thug e mach leabhar beag agus rinn e sgrùdadh domhainn air


[TD 27]

Seònaid aig an taigh agus aig an t-sruthan, agus rinn e mòran de sgrìobhadh. Mu dheireadh chaith foighidinn Spealp agus thubhairt e: “Dè feum a tha air na tha sin de sgrìobhadh agus fios is cinnt againn cò rinn seo?”

“Nuair a bhios feum air do bheachd-sa iarraidh mi e,” arsa Bailey-Burns, agus dhùin e a’ leabhar le brag is dh’fhalbh e.

Chaidh e lorg a h-uile duine a bha Seònaid air fhaicinn fhad’s a bha i aig an allt, agus nuair a cheasnaich e iad thug e leis gille air a robh ’n Gath againn.

’Se dalta bha sa’ Ghath a thug bean Alasdair Dhòmhnaill à Glaschu ’na leanabh. Ged a bha e beag, caol, biorach, cha b’ann airson sin a bha farainm idir. Nuair a bha e ’na bhalach sgoile chuir e dragh air choreigin air Ann China agus leig i fios gu phàrantan iad ceannsachadh an gath salach a thug iad à fineachan Ghlaschu. Ged nach robh duine eile cho deas-labhairteach a seo bha chuid mhòr a’ faireachdainn nach b’e ar cuideachd e, agus ’s iongantach mar a robh e fhèin a’ tuigse seo.

Bha e air a bhith ann am beagan trioblaid o chionn ghoirid a thaobh sprèidh a’ Ghoill aig a robh tuilleadh bheathaichean a-nise – trì geòidh, dà chalman agus trì cathagan. ’Se starragan a’ Ghoill a bhiodh againn air na h-eòin dhubh sin, agus nuair a chaidh cas tè aca a bhriseadh ’sann air a’ Ghath a bha iad ga chur oir bha e tric a’ losgadh air eòin le clachan.

Bha am Poileas-Stèisean ceum math air falbh o na croitean ach cha robh iad tiotadh a’ dol thuige air a’ mhotair. Ged nach robh Iseabail Chàm deiseil ga h-obair chuir am poileasman dhachaigh i agus ghlas e an doras.

“Suidh aig a’ bhòrd,” ars esan ris a’ Ghath, agus shuidh e fhèin mu choinneamh. “Na ghlac thu bric aig a’ ghlumag Dihaoine?”

“Cha do ghlac.”

“’Sann a bha thusa ag iasgach airson fàinneachan.”

“Fàinneachan?”

“Cha leig thu leas càil a dh’eagal a bhith ort. Tha mi dol ga do leigeil às le rabhadh ma nì thu mar a dh’iarras mi ort. Ach innsidh mi dhut an dràsda mar a rinn thu e. Dhìrich thu ’n creagan gu cùl na claich agus …”

“Cha do charaich mise bhon a’ ghlumag.”

“Tha dà fhianais agam a bha ga do choimhead le glainne-amhairc. Chunnaic iad thu a’ falbh le na fàinneachan agus a’ dol dhachaigh mu chùl a’ chnuic.”

’Se mealladh a bha seo, ach chunnaic e glainne-amhairc ann an taigh a’ Ghoill. Bha fios aig a’ Ghath gu robh lethid a’ ghlainne ann agus gu robh uinneag air cùl an taighe bho faiceadh iad a’ ghlumag.


[TD 28]

Chuir am poileasman pàipear air a’ bhòrd, pàipear gun sgrìobhadh idir air ach loidhne aig a’ bhonn. “Cuir d’ainm a siud,” ars esan “agus leigidh mi às le rabhadh thu.” Nuair a rinn an Gath sin dh’atharraich guth Bailey-Burns. “Thoir dhòmhsa nise na fàinneachan,” ars esan, a’ sìneadh a làmh.

“Chan eil iad agam.”

“Caite na chuir thu iad?”

“Chuir mi iad a mhullach posd an teileagraf.”

“Mhullach posd an teileagraf? ’N ann a’ feuchainn ri moncaidh a dhèanamh dhìomsa a tha thu ’ille?”

“ ’N fhìrinn a th’ agam. Chan eil agad ach sealltainn.”

Bha Bailey-Burns greis a’ coimhead a’ Ghath mas do bhruidhinn e. Bha e air cluinntinn gu robh na daoine seo anabarrach carach. Sheas e agus thubhairt e: “Seallaidh mi gun teagamh a charaid agus mas ann a’ fanaid ormsa tha thu bidh ceannach agad air. Robh àra agad?”

“Cha robh.”

“ ’N e brògan le spìcean a bh’agad?”

“Cha robh brògan idir orm.”

“Dhìrich thu casruisgte?”

“ ’Sann as fhasa e.”

“ ’M eil fhios agad gun e eucoir a tha sin?”

“ ’N e bhith casruisgte?”

“Chan e, amadain, ach a bhith streap puist an teileagraf man moncaidh. Na cheangail thu na fàinneachan ris a’ phost?”

“Chuir mi air tarrag ’na mhullach iad mas fhalbhadh a’ ghaoth leo.”

Bha e duilich dhan a’ phoileasman creidse gun dhìrich an gille am posd ach cha chuireadh e iongnadh sam bith air duine às a’ sgrìre. Bha sinn ga dhèanamh tric.

Chaidh Bailey-Burns chon a’ fòn agus dh’iarr e oifis a’ Phuist anns a’ bhaile mhòr. “ ’M eil duine agaibh a sin a thèid a mhullach posd an teileagraf dhomh?”

Bha fear eile sàmhach greis. “Carson?” arsa esan.

“Tha fàinneachan ann a tha mi ag iarraidh.”

“Fàinneachan? Chan e chiad là dhan a’ Ghiblean a th’ann.”

Mu dheireadh thàinig duine a chaidh a mhullach a’ phuist ach dh’èigh e sìos nach robh càil a siud. Nuair a chrom e thug e sùil gheur air Bailey-Burns agus thubhairt e: “Rud nach d’fhuair Niall …” agus chrath e cheann.

“Dè thubhairt e?” ars am poileasman.

Dh’eadar-theangaich an Gath na facail.

“Cò th’ann a’ Niall?” ars am Poileasman.

“Och, ’se th’ann seanfhacal Gàidhlig.”

“Dè tha e ciallachadh?”


[TD 29]

“Tha gun e amadan a tha annad.”

“’Se ’n fhìrinn tha sin nuair a chreid mi bleigeard mar thusa. Càite am bheil na fàinneachan?”

“Chan aithne dhòmhsa càite am bheil iad. Ghoid cuideigin à siud iad, no tha iad aig an duine ud.”

“Innis sin dhan an t-siorraidh ’ille. Leum air cùl a’ mhotair; tha thu dol dhan a’ phrìosan gu suidh a’ chùirt. ’S dòcha gun toir sin gu do chiall thu.”

Cha tàinig guth air càil anns a’ chùirt ach na thogair am poileasman innse. Rinn am pàipear a sgrìobh e fhèin a’ chùis agus ainm a’ Ghath air ag aideachadh a chiont. Rinn a’ siorraidh searmon air cho ceannairceach ’s a bha ’n Gath nach innseadh dè chrìoch a thug e às na fàinneachan agus b’e bhinn sia mìosan anns a’ sgoil-ceannsachaidh.

Bha feadhainn a’ faighneachd – gu h-àraid am Proifeasair – cionnas a thug Bailey-Burns air a’ ghille aideachadh a chiont. Chaidh Ann China na b’fhaide na sin nuair a thubhairt i ris a’ Phurp nach robh i creidse gun deach na fàinneachan a ghoid idir. “ ’Sann a reic i iad,” ars ise, “gus am biodh airgead aice fhèin. Chan eil am balgaire toirt sgillinn dhi.”

Cha b’fhada gun cuala am Proifeasair mar a chuir Bailey-Burns dhachaigh Iseabail Chàm agus sgrìobh e gu ceannard a’ phoileas ach cha d’fhuair e riarachadh a sin. Sgrìobh e chon a’ bhall-pàrlamaid agus gu pàipearan naidheachd ach cha d’fhuair e càil na b’fhaide air adhart. Bha samhradh gu bhith seachad nuair a thòisich Ann China a’ nighe nam plaidichean agus gu mìorbhaileach ’sann à seo a thàinig a’ fiosrachadh a bha am Proifeasair a’ lorg.

Chuir am Purp teine dhan a’ bhàthach airson am bùrn a theasachadh, ach chuir e cus paireafain ann agus chaidh a’ similear ’na theine. Thuit làn clèibh de chòinneach a-nuas ’na smàl. Bha tè de starragan a’ Ghoill air neadachadh anns an t-similear, agus nuair a ghlan am Purp an t-àite teine fhuair e dà fhàinne ann.

Nuair a chunnaic a bhean iad thubhairt i: “sann orm-sa a leumas am bumailear poileasman ud a-nise. Tha m’ ainm a’s a’ leabhar aige.”

“Chan ann a ghaoil” ars am Purp, le gàire. “Tha e ann an trioblaid gu leòr gun thusa a dhol a sàs ann. Nach eil thu tuigse gur ann leis an eucoir a thug e air a’ Ghath aideachadh a chiont?”

Dh’èirich a’ sgìre an aghaidh a’ phoileasman agus chaidh a chur air falbh. Thàinig an Gath dhachaigh agus cha do thàmh am Proifeasair gun tug e sùim airgid bhon a’ riaghladh dha. Bha e ’na ghaisgeach anns a’ bhaile fhad’s a dh’fhuirich e còmhla rinn. Ach cha robh sin fada. Dh’fhalbh e gun innse dha phàrantan càite a robh e dol, agus cha tàinig guth uaithe on là sin.

Chaidh bliadhna is còrr seachad mas fhaca sinn anns a’ phàipear-


[TD 30]

naidheachd gun d’fhuair e fhèin is dithis eile am prìosan airson goid à oifis a’ phuist faisg air Glaschu. ’Se a thubhairt bean Alasdair Dhòmhnaill: “ ’S fhada o bha eagal orm gur ann mar seo a bhitheadh. Cha robh càil as a robh luach sam bith am broinn an taigh nach tug e leis – fiù fàinne mo mhathar à seotal na ciste. ’Se ghoid fàinneachan Sheònaid cuideachd. Chuir e mhullach posd an teileagraf tha thall a’ sin iad nuair a chualas gun deach fios a chur air a’ phoileasman. Chleith sinne gu leòr o thàinig e gu ìre. Chan eil adhbhar a bhith sàmhach tuilleadh.”

“Se naidheachd mhòr a bha seo anns an taigh-cèilidh. “Droch shìol,” ars a’ Locair.

“Cha robh ’n talamh-àitich cho math ’s a dh’fhaodadh e bhith cuideachd,” ars an Griasaiche.

“Coma leibh dha’r gòraich,” ars a’ Lobaid, nach do rinn gàire o fhuair e ’na dheucon, “nach eil sibh a’ coimhead làmh Dhè a seo idir. Nach e Dia a chuir a’ starrag gu mullach a’ phuist a thogail na fàinneachan airson cothrom eile a thoirt dhan a’ pheacach agus seach nach do ghabh e sin chan eil leisgeul ann dha.”

“Uill”, ars am Purp, “nam bu mhise Dia bha mi air na b’fheàrr na sin a dhèanamh …”

“Ud, ud,” ars an deucon. “ ’M eil fhios agad dè tha thu ag ràdh?”

“Bha mi air a’ starrag a chur a neadachadh dhan an t-similear agad fhèin,” ars am Purp.

[Sanas]


[TD 40]

CHA LUAITHE CLACH LE GLEANN
le Catriona NicNèill

’Se theireadh na seann daoine, nuair a thigeadh làithean goirid an fhoghair, “cha luaithe clach le gleann na feasgar fann foghair”.

Bha facal aig ar seanairean air gach nì bha tachairt agus dh’ionnsaich sinne na seanfhacail sin bho làithean ar n-òige oir thàinig iad a-nuas bho linn gu linn.

Cha robh rèidio no telebhision no pàipearan-naidheachd acasan mar a tha againne, ach bha daoine glè fhoghlamaichte ’nam measg, a bhatar a’ toirt gèill is meas dhaibh, is bha an t-ionnsachadh ’s an teòmachd acasan a’ tighinn a-nuas bho ghlùn gu glùin.

Is ioma seanfhacal a chuala mi bho m’ sheanmhair. Chanadh i daonnan, nuair a chitheadh i balach no nighean òg nach robh buileach sgiobalta “Is mairg a bheir droch mheas air an òg”, agus a-rithist “triùir nach còir tàire a dhèanamh orra: gille piollagach is loth pheallagach agus nighean bhreac-luirgneach”.

Nuair a thigeadh an t-Samhainn theirte “Oidhche Shamhna canar gamhna ris na laoigh”.

Is math a tha cuimhne agam air na cleachdaidhean a bh’ann aig an t-Samhainn, ’se sin a latha mu dheireadh den Dàmhair – agus ’se oidhche Shamhna “Oidhche na fuaraig”.

Chruinnicheadh buidheannan beaga de na nigheanan òga còmhla agus dhèanadh bean-an-taighe an fhuarag, le min-choirce, crathadh salainn agus siùcar. Mhisgeadh i sin uile, ann am bòbhla mòr, le uachdar, gus am biodh e mar uachdar tiugh, agus a sin chuireadh i ann bonn airgid, putan agus fàinne (air a nighe gu math roimh làimh). Chruinnichte mun cuairt, le spàin aig gach aon, a dh’ithe na fuaraig, a’ gabhail cùram nach sluigte gin de na gnothaichean a bha ’na measg. Cha robh mi fhèin riamh dèidheil air an fhuaraig – tha mi creidsinn gur e sin a reusan nach eil cuimhne agam dad fhaighinn de na seudan a bh’innte.

Ge be gheibheadh am fàinne ’se ise phòsadh air thoiseach, an aon a gheibheadh am bonn airgid bhiodh ise beairteach, ach an tè a gheibheadh am putan cha robh dòchas aicese air duine fhaighinn idir.


[TD 41]

An dèidh na fuaraig bha a’ chluich a’ toiseachadh. Chuirte dall-dorchaidh air ar sùilean, ma seach, agus bha trì sàsairean air a chur mar coinneimh, a h-aon le uisge glan ann, a h-aon le uisge salach agus an treas fear le ùir ann. Bha iad a sin air an cur mun cuairt gus nach biodh fios againn cò seach cò, agus bha sinn a’ bogadh ar làimhe ann a h-aon dhiubh. An aon a dh’amaiseadh air an uisge ghlan bha i gu bhith math dheth – cha tigeadh oirre a làmhan a shalach fad a beatha, ach an tè a bhogadh a làmh san uisge shalach bha ise gu bhith ’na tràill bhochd, daonnan ag obair do chàch, ach mo thruaighe an tè a bhogadh a làmh san ùir, cha robh fad saoghail gu bhith aicese.

Cha chreid mi gu robh e cur mòran draigh oirnn ciod e dh’amaiseamaid air aig an àm, oir bha cluichdean gu leòr againn gus ar n-aire thoirt dheth – mar bha tuba le ùbhlan ann is sinn a’ feuchainn rin stopadh le fuire nar beul agus ar làmhan ceangailte air ar cùlaibh. Bhiodh ubhal air a crochadh air sreaing cuideachd, is sinn a’ feuchainn ri ’greimeadh is ar làmhan air ar cùlaibh.

Fhads a bha sinne ri ’r cluiche fhèin, bha na gillean òga a-muigh air an gnothach fhèin, le aodannan orra ’s iad air an còmhdach ann an èideadh neònach air son ’s nach aithnicheadh daoine iad. Bha iad a’ dol o thaigh gu taigh agus gheibheadh iad brioscaidean is aran-milis, agus uaireannan, eadhon, airgead, air rèir cothrom nan daoine.

Ma bha daoine ann a bha neo-choibhneil riutha bheireadh iad aicheamhail bheag air choreigin asda, oir bha mì-mhodh ceadaichte air an oidhche ud. Is iomadh bodach a bhiodh a’ maoidheadh fon anail nuair a rachadh iad a-mach an ath mhadainn is nach biodh sgeul air dad far na dh’fhàg iad e. Bhiodh geataichean air an togail air falbh agus eadhon an crodh air na atharrachadh o bhàthaich gu bàthaich gus nach biodh fios càite faighe an cuid fhèin.

Chan e cron a bh’ air aire nam balach idir ach spòrs. Uaireannan chuireadh iad gnothaichean am falach cho math is nach faighte iad airson lathaichean an dèidh na Samhna.

’Se oidhche na Bliadhn’ Uire – no oidhche na Callain mar a theireadh iad – an ath leisgeul a bhiodh aig na balaich air togail a-mach. Bhiodh buidheannan dhiubh a’ cruinneachadh còmhla, agus rachadh iad feadh nan taighean, a’ gabhail dhuan aig gach doras. Dh’fheumadh gach aon a dhuan fhèin a ghabhail mu leigte a-staigh don taigh iad agus a sin bheirte a h-uile càirdeas dhaibh. Gheibheadh iad aran is miliseagan agus beagan airgid, mar a b’urrainn do na daoine a thoirt seachad.

Anns na linntean a dh’fhalbh tha e coltach gum biodh iad a’ toirt leo pìos de chraiceann caorach no laoigh, a chaidh a mharbhadh, agus nuair a gheibheadh iad coibhneas ann an taigh, shìneadh a fear a bh’ air ceann a’ bhuidhinn am pìos craicinn do dh’ fhear an taighe.


[TD 42]

Chuireadh esan oir a’ chraicinn anns an teine gus an tigeadh smùid às, agus a sin rachadh e mun cuairt air an teaghlach ’s air na bha staigh, oir bha iad a’ creidsinn gun cumadh sin air falbh gach olc bhon dachaigh ’s na bha fuireach innte.

Tha cuimhne agam air pàirt de na duain a bhiodh mo bhràithrean fhìn a’ gabhail – cha bhiodh na nigheanan a’ dol a-mach mar seo idir, ach gheibheamaid ar cuid .de na rudan matha bhuapasan nuair a thigeadh iad dhachaigh.

Seo matà aon no dhà de na duain. Tha mi ’n dòchas nach eil mo chuimhne gam leigeil sìos:

Duan

Tha mise nochd a’ tigh’nn gu Callainn,
Gille beag nan casa’ rùisgte.
Chan eil unnam ach mac na h-òige
Ach ma bhios mi beò nì mi diùnlach.
Coisnidh mi biadh agus aodach
Ma gheibh mi saoghal is ùine,
Is ge be bheir dhòmhsa Callainn
guma math theid a’ Bhliadhn’ Ur dha.

Duan eile

Tha mise nochd a tigh’nn gur n-ionnsaigh,
Tigh’nn a dh’ùrachadh na Callainn.
Cha ruig mi leas a bhith ga innse,
Bha e ann bho linn mo sheanar.
Mo dhuan a ghabhail aig a’ chòmhlaidh
Gu modhail eòlach mar as aithne,
Mo chraiceann Callainn ’nam phòca,
Is math an ceò thig às an fhear ud.
Beiridh fear an taighe ’na làimh air
Is cuiridh e ’cheann anns an teallach.
Theid e mun cuairt air na pàisdean
’S gu h-àraid air bean-an-taighe.
Bean-an-taighe ’s ise b’ fhiach sin,
Làmh gu riarachadh na Callain.

Air dhaibh a bhith fàgail an taighe far an d’ fhuair iad coibhneas theireadh iad:

Beannaich an taigh is na bheil ann


[TD 43]

Eadar stèidh is chlach is chrann,
Pailteas bìdh is pailteas aodaich,
Slàinte dhaoine gu robh ann – a’ Challainn seo.

Tha na duain a’ toirt ’nam chuimhne fios a chuir mo bhràthair fhèin, Dòmhnall, dhachaigh à New Zealand bho chionn iomadh bliadhna air ais. Cha robh mise ach glè òg nuair a phòs mo bhràthair ann a New Zealand. ’Se seòladair a bh’ann, mar a bha anns a’ chuid mhòr de ghillean an eilein, agus bha e le Comman Seòlaidh New Zealand.

Cha tàinig e dhachaigh tuilleadh, ach mura tàinig bha a chridhe riamh dlùth air an dachaigh anns na rugadh e, is bha litrichean a’ tighinn gu tric bhuaithe. Cha robh seòladair às an eilean, a ruigeadh New Zealand, nach faigheadh flath is fàilte ’na dhachaigh a bharrachd.

Co-dhiù, air oidhche na Callainn a bha seo bha mo bhràthair ’s a bhean is an teaghlach òg ’nan suidhe staigh nuair a chualas na duain gan gabhail aig an doras. Nuair a dh’fhosgail mo bhràthair an doras cò bha sin ach a nàbaidh, Neilag, à Barraigh, agus chan e poca falamh a bh’aige ag iarraidh Callainn ach poca mòr làn de na h-uile seòrsa de rudan math a thug e gan ionnsaigh.

’Sann a sin a bha ’n gàirdeachas ’s an toileachadh agus a’ Challainn chridheil, theid mise ’n urras.

Ged nach tàinig mo bhràthair dhachaigh chaidh mo mhac fhèin, Alasdair, gu muir – an toiseach dol a-mach dha – agus ràinig e New Zealand a choimhead bràthair a mhàthar. Chan eil bruidhinn air an fhàilte a fhuair e.

Tha nis mac mo bhràthar pòsda ann a Sasann agus e cumail dlùth oirnn leis a fòn agus a’ tighinn gar coimhead. Thàinig a phiuthar is a cèile a-nall à New Zealand cuideachd, bho chionn ghoirid, air chuairt.

Chan eil an saoghal ach beag an dèidh a h-uile rud!

[Sanas]


[TD 44]

FACLAIR GAIDHLIG DO LIGHICHEAN ’S DO BHANALTRAMAN
(Comann Gàidhlig Seirbheis na Slàinte)

Earrann I

<eng>Abortion<gai>			Breith an-abaich
<eng>Abscess<gai>			Niosgaid
<eng>Abdominal cavity<gai>	Lag a’ mhionaich
<eng>Ache<gai>			Goirteas, Pian, Cràdh
<eng>Adam’s apple<gai>		Meall-an-sgòrnain
<eng>Addict<gai>			A bhith fo bhuaidh
<eng>Alveoli<gai>			Còsagan
<eng>Amputate<gai>			Gearr air falbh, Teasg
<eng>Anaemia<gai>			Cion-fala
<eng>Anaesthetic<gai>		Pràmhan
<eng>Anaesthetist<gai>		Pràmhaiche
<eng>Analgesic<gai>			Pianmhùchan
<eng>Anatomical<gai>		Bodhaigeach
<eng>Angina<gai>			Grèim a’ chridhe
<eng>Armpit<gai>			Lag na h-achlaise
<eng>Arthritis (rheumatoid)<gai>	Tinneas Nan Alt, Alt-Thinneas, Altas (sgàinnteach)
<eng>Artificial Respiration<gai>	Urachadh-analach
<eng>Asthma<gai>			A’ chuing
<eng>Asylum (lunatic)<gai>		Taigh-chaoich
<eng>Atrophy<gai>			Seargadh
<eng>Attendant<gai>			Frithealach
<eng>Automatic<gai>		Fèin-Ghluaiseach
<eng>Arteries—Aortic arch<gai>	Lùb mhòr na cuisle cinn, Bachall
<eng>—Aorta<gai>			Cuisle cinn
<eng>—Carotid<gai>			Cuisle mhòr na h-amhaich
<eng>—Occipital<gai>		Cuise cùl a’ chinn
<eng>—Pulmonary<gai>		Cuisle mhòr nan sgamhan
<eng>—Sub clavian<gai>		Cuisle dealganach
<eng>—Temporal<gai>		Cuisle na h-oisne
<eng>Auricles of Heart<gai>		Cluasan cridhe
<eng>Auscultation<gai>		Eisdeachd
<eng>After pains<gai>		Ath-phiantan

<eng>Bandage<gai>			Stiall
<eng>Barren<gai>			Seasg
<eng>Barrenness<gai>		Seasgachd
<eng>Bath<gai>			Amar ionnlaid
<eng>Belladonna<gai>		Lus na h-oidhche
<eng>Benumb<gai>			Meilich
<eng>Bile<gai>			Domblas
<eng>Biochemical<gai>		Bith-cheimiceach
<eng>Biological<gai>		Bith-eòlasach
<eng>Black-out<gai>			Dalladh-inntinne
<eng>Bladder<gai>			Aotroman, Balg
<eng>Bleed<gai>			Leig fuil, Caill fuil
<eng>Blind<gai>			Dall <eng>(total)<gai>, Caoch <eng>(partial)<gai>
<eng>Blister (n)<gai>		Leus, Bolg
<eng>Blister (v) <gai>		Thoir leus air
<eng>Bloat (swell)<gai>		Bòc, Sèid suas
<eng>Blood Group<gai>		Seòrsa fala
<eng>—Transfusion<gai>		Leasachadh fala
<eng>—shed<gai>			Dòrtadh fala
<eng>Blood pressure
—High<gai>				Ard-bhruthadh fala
<eng>—Low<gai>			Bruthadh fala ìosal
<eng>—Normal<gai>			bruthadh fala cothromach
<eng>Blood Vessels<gai>		Fuil-fheadanan, Caochan na fala
<eng>Bowel(s) (n)<gai>		Innidh
<eng>Bow legged<gai>		Camachasach
<eng>Breath<gai>			Anail, Deò
<eng>Breathe out<gai>		Leig anail
<eng>Breath in<gai>			Tarraing anail
<eng>Breathless<gai>		Goirid san anail, Plosgartach
<eng>Bronchial<gai>			Sgòrnanach
<eng>Bronchus<gai>			Pìob
<eng>Bruise<gai>			Pronnadh, Bruthadh, Pat


[TD 45]

<eng>Bulimia<gai>			Galar craosach
<eng>Burn<gai>			Losgadh
<eng>Buttock<gai>			Manachan
<eng>By-pass<gai>			Seach-rathad
<eng>By-product<gai>		Far-stuth

<eng>Cadaver<gai>			Closach
<eng>Caisson disease<gai>		Galar dubh-snaimh
<eng>Call (on “call”)<gai>		Air gairm
<eng>Canal<gai>			Feadan
<eng>Cannabis<gai>			Cainb-lus
<eng>Capacity<gai>			Comas na ghabhas
<eng>Capillaries<gai>		Cuisleagan caola
<eng>Capsule<gai>			Cochal, Ciste
<eng>Carrier of disease<gai>		Teachdaire galair
<eng>Castrate<gai>			Spoth
<eng>Casualty<gai>			Leòinteach
<eng>Cataract<gai>			Meamran sùla, Sgleò sùla
<eng>Catheter<gai>			Taomadan, Taoman fuail
<eng>Catherise<gai>			Taomadan a chur ann
<eng>Caul<gai>			Sreafainn
<eng>Cause (primary)<gai>		Màthair-adhbhar
<eng>Cavity<gai>			Lag, Sloc
<eng>Chicken pox<gai>		A’ bhreac-òtraich
<eng>Chilblain<gai>			Cusp
<eng>Child bed<gai>			Leabaidh-shiùbhla
<eng>Childless<gai>			Gun sliochd
<eng>Chorea<gai>			Galar Breabach
<eng>Chronic<gai>			Leantalach
<eng>Clinical teaching<gai>		Teagasg (foghlam), Leighis (cois na leapa), Leasan (an taigh eiridinn)
<eng>Clotting<gai>			Binnteachadh
<eng>Classification<gai>		Seòrsachadh
<eng>Claustrophobia<gai>		Fuath dùinteachd
<eng>Coagulate (v)<gai>		Binndich
<eng>Colic<gai>			Grèim mionaich
<eng>Collapse<gai>			Leig roimhe
<eng>Collarbone<gai>		Ugan, Cnàimh an uga
<eng>Colon<gai>			Caolan mòr
<eng>Colostrum<gai>		Nùs
<eng>Complexion<gai>		Tuar, Dreach
<eng>Compression of the brain<gai>	Dlùth-theannadh na h-eanchainn
<eng>Concave & convex<gai>	Slagach is cruinn, dronnach
<eng>Conceive<gai>			Fàs torrach
<eng>Conception<gai>		Gineamhainn
<eng>Concussion<gai>		Crith eanchainn
<eng>Confused<gai>			Troimh-chèile
<eng>Confusion<gai>		Breisleach
<eng>Congenital<gai>		O bhroinn
<eng>Constipation<gai>		Teannachadh-innidh
<eng>Constriction<gai>		Teannachadh
<eng>The doctor consults<gai>	Tha an dotair a’ toirt seachad comhairle
<eng>Consumption<gai>		A’ chaitheamh
<eng>Contact lens<gai>		Gloinneachan suathaidh
<eng>Contraception<gai>		Casg-gineamhainn
<eng>Contusion<gai>		Leòn Brùite
<eng>Convulsion<gai>		Criothnachadh
<eng>Cornea<gai>			Còirne
<eng>Coroner<gai>			Crùnair
<eng>Corpulence<gai>		Sultmhorachd
<eng>Cotton wool<gai>		Snàth-cotain
<eng>Cough (n) <gai>		Casd
<eng>(Fit of coughting)<gai>	(Trothail)
<eng>Cough (v)<gai>		Dean casd)
<eng>Cough medicine<gai>		Leigheas chasad
<eng>Craving<gai>			Miann
<eng>Cremate<gai>			Loisg
<eng>Crepitus<gai>			Cnàmh-cnagaid
<eng>Cross-eyed<gai>		Fiarshuileach
<eng>Crutch<gai>			Crasg, Maide crois
<eng>Culture, bacterial<gai>		Torachd
<eng>Curable<gai>			So-leigheas
<eng>Cure<gai>			Leigheas
<eng>Circulation, systemic<gai>	Cuairt a’ chuim
<eng>—portal<gai>			Cuairt innidh
<eng>—pulmonary<gai>		Cuairt sgamhanach
<eng>CSF<gai>			Uisge eanchainn
<eng>Cramp<gai>			Orc
<eng>Cusp (tooth)<gai>		Bior
<eng>Cyanosis<gai>			Snuadh gorm

<eng>Deadly<gai>			Marbhtach
<eng>Death certificate<gai>		Teisteanas bàis
<eng>Decompression<gai>		Di-bhruthadh
<eng>Deliver<gai>			Asaidich
<eng>Delusion<gai>			Mealladh
<eng>Dentist<gai>			Deudair, Fiaclair
<eng>Depressed fracture<gai>	Tolg
<eng>Dermatology<gai>		Eòlas craicinn
<eng>Development<gai>		Fàsmhorachd
<eng>Diabetes<gai>			An ruith-fhualach, Ab galair-fuail, Tinneas an t-siùcair
<eng>Diagnose<gai>			Breithnich
<eng>Diagnosis<gai>			Adhbhair-mheas, Breithneachadh(-lèigh)
<eng>Diaphragm<gai>		Scairt
<eng>Diet<gai>			Riaghailt bidhe
<eng>Digest<gai>			Cnàmh
<eng>Digestive system<gai>		Seòl a’ chnàmhaidh
<eng>Digitalis<gai>			Stuth (sùgh) Lus-nam-ban-sìth
<eng>Dilute<gai>			Tanaich, Lagaich
<eng>Dilate<gai>			Leudaich
<eng>Disease<gai>			Euslaint, Galar
<eng>Dislocate a joint<gai>		Cuir às an alt
<eng>Dispensary<gai>		Ioc-lann


[TD 46]

<eng>Dispense<gai>			Dèan an àird cungaidh
<eng>District nurse<gai>		Banaltram-sgìreachd
<eng>Distill<gai>			Tarraing
<eng>Diuretic<gai>			Fual-bhrostal
<eng>Dizziness<gai>			Tuainealaich, Luairean
<eng>Domestic remedies<gai>	Cungaidhean-cagailt
<eng>Donor<gai>			Tabhartaiche
<eng>Dose<gai>			Tomhas
<eng>Drainage tube<gai>		Feadan-sìolaidh
<eng>Dressing<gai>			Ioc-chomhdach
<eng>Dropsy<gai>			A’ mheud-bhronn
<eng>Drug<gai>			Droga, Cungaidh-leighis
<eng>Duodenum<gai>		Beul a’ chaolain
<eng>Dura mater<gai>		Cochall na h-eanchainn
<eng>Dwarf<gai>			Troich
<eng>Dysentry<gai>			An sgàird, A’ bhuinneach, An tinneas gearrach
<eng>Dyspepsia<gai>		Mì-mheirbheadh

<eng>ECG<gai>			Dealbh dealanaich a’ chridhe
<eng>Ear wax<gai>			Cèir (na) cluaise
<eng>Electric burn<gai>		Losgadh dealanaich
<eng>Elixir<gai>			Iocshlaint
<eng>Embolism<gai>		Tachdadh
<eng>Embrocation<gai>		Acainn-suathaidh
<eng>Embryo<gai>			Suth
<eng>Emergency<gai>		Cruaidh-chàs
<eng>Emetic<gai>			Purgaid
<eng>Enamel<gai>			Cruan
<eng>Endemic<gai>			dùthchasach
<eng>Enema<gai>			Cliostar
<eng>Epiglottis<gai>			De-tigheach, Claban an sgòrnain
<eng>Epilepsy<gai>			Tinneas tuiteamach, Spad-thinneas
<eng>Epileptic<gai>			Tuiteamach
<eng>Eradicate<gai>			Spìon à freumhaichean
<eng>Eructatiln<gai>			Brùchd
<eng>Erysipelas<gai>		Ruaidhe
<eng>Eyelid<gai>			Rosg, Fabhra
<eng>Eye tooth<gai>			Fiacaill-crìche
<eng>Exhaustion<gai>		Claoidheachd

<eng>Facet<gai>			Gruaidheag
<eng>Ferment<gai>			Brach
<eng>Fermentation<gai>		Brachadh
<eng>Fever<gai>			Teasach
<eng>Fibula<gai>			Cnàmh caol na lurgann
<eng>First aid<gai>			Cobhair-èiginn
<eng>Fit<gai>			Brais
<eng>Floor of the mouth<gai>	Tobar a’ bheòil
<eng>Foetus<gai>			Toircheas
<eng>Forceps<gai>			Teanchair, Clobha, Greimiche
<eng>Forensic<gai>			Dligh-eòlach
<eng>Foster<gai>			Altrum, Araich
<eng>Fosterage<gai>			Daltachas
<eng>Fosterling<gai>			Dalta
<eng>Foster mother<gai>		Muime
<eng>Fragility<gai>			Brisgead
<eng>Freckled<gai>			Breac-bhallach
<eng>Freckles<gai>			Breacadh-seunain
<eng>Frequency<gai>		Tricead
<eng>Freezer<gai>			Reodhadair
<eng>Frostbitten<gai>		Reo-sheargte

<eng>Gait<gai>			Gluasad, Siubhal
<eng>Gangrene<gai>			Morgadh
<eng>Gangrenous<gai>		Fo mhorgadh
<eng>Gargle (v)<gai>		Sruthail
<eng>Gastric<gai>			Meirbheach
<eng>Gastrin<gai>			Binid
<eng>Germ<gai>			Bitheag
<eng>Gland<gai>			Fàireag
<eng>Glandular<gai>			Fàireagach
<eng>Goitre<gai>			Ainglis
<eng>Gout<gai>			Tinneas nan alt
<eng>Graft (v)<gai>			Nòdaich
<eng>Grand mal<gai>		tuiteamas mòr (beag)
<eng>Gullet<gai>			Sgòrnan
<eng>Gum of mouth<gai>		Càireas
<eng>Gut<gai>			Caolan
<eng>Gynaecology<gai>		Lèigh eòlas bhan

<eng>Haematuria<gai>		Fual-fual
<eng>Haemorrhage<gai>		Fuil-dhòrtadh
<eng>Haemorrhoids<gai>		Niosgaidean fala dubh-thoill
<eng>Hallucination<gai>		Mearachadh
<eng>Headache<gai>			Cràdh-cinn
<eng>Heal<gai>			Slànaich, Fàs slàn
<eng>Hearing aid<gai>		Claisteachan, Inneal-èisd
<eng>Heartbeat<gai>			Buille cridhe
<eng>Heartburn<gai>			Losgadh-bràghad
<eng>Hemisphere of brain<gai>	Leth-chruinne
<eng>Heredity, Disposition<gai>	Dualachas
<eng>Hernia<gai>			Màm-sic
<eng>Herpes<gai>			Deir
<eng>Hoarseness, Croup<gai>	Tùchadh, An tùchadh
<eng>Homologous<gai>		Co-ionnan
<eng>Hormone<gai>			Brodag
<eng>Humidity<gai>			Taiseachd
<eng>Humpback (kyphosis)<gai>	Crotaire (crotach)
<eng>Hypnosis<gai>			Suainealas
<eng>Hypodermic<gai>		Fo-chraicneach
<eng>Hysterics<gai>			Beachd

(Ra leantainn)

(’Sann bhon Lighiche Uilleam Mac Coinnich a fhuair sinn am faclair seo. Faic Gairm 144, dd. 341-4)


[TD 60]

AN COMANACHADH
le Aonghas Mac-a-Phì

Bha mi a’ bruidhinn ri caraid bho chionn ghoirid, a thubhairt rium nach deach e riamh gu geamaichean Phortrìgh, nuair a bha e beag, oir gum b’ e èildear a bha ’na athair agus gun robh latha-traisg na h-eaglais aca, air an aon latha ris na geamaichean.

Nach e ’n saoghal a tha air atharrachadh anns na bliadhnaichean bhon uairsin. Bha mi a’ leughadh sna pàipearan ’s a’ cluinntinn air rèidio gun robh àimhreit eadar luchd-deasachaidh nan geamaichean am Portrìgh agus eaglais anns a’ bhaile sin, gun do thagh luchd-nan-geamaichean, latha traisg na h-eaglais seo airson am fèisd aca … rud nach d’ rinn iad riamh roimhe.

Thug seo ’nam chuimhne iomadh comanachadh dhan deach mi, cuide ri mo phàrantan anns an Eilean Sgiathanach ’s mi òg.

B’e seachdain mòr, seachdain a’ chomanaiche, anns gach baile beag an uairsin. Bha daoine a’ cruinneachadh às gach àite dhan eaglais agus glè thric cha robh àite-suidhe gu leòr ann dhan àireamh dhaoine a bha tighinn a dh’ èisdeach. Bhiodh cuid dhen t-sluagh a’ tighinn an carabadan, cuid am busaichean, cuid am bàtaichean, cuid air baidhsagal, ’s cuid a’ coiseachd. Bhiodh muinntir an àite a’ deasachadh biadh fad seachdain airson na càirdean aca a thoirt go bòrd gach latha dhen chomanachadh. Bha gach bean-taighe air bhioran gu leòr a bhith aice airson na daoine a bheireadh fear-an-taighe dhachaigh leis an dèidh an t-searmoin, ’s gun fhios aice co-mheud, gus an ruigeadh iad … ach cha chuala mi riamh gun do ruith bean-taighe a-mach à biadh aig dìnneir-comanachaidh. (Ged a bhiodh mac bràthair m’athar ag ràdh gun cual e athair ag innse dhaibh, gur tric a bhiodh e ag ùrnaigh nach toireadh am bodach ro-mhòr a dhaoine dhachaigh an là-ud, oir nach fhaigheadh esan a dhìnneir, gus an robh a’ chailleach cinnteach gun robh gach aoigh sàsaichte!)

Bha ’n comanachadh a’ tòiseachdadh le latha-traisg air Diardaoin. Chan fhaca mise duine riamh a’ trasg air an là-ud, ach is cinnteach gun robh iad ris anns an t-sean-nòs. Bha ’n uairsin coinneamh ann Dihaoine, coinneamh Ceist nam bodach. Air Disathairne, bhiodh


[TD 61]

coinneamh Ullachaidh ann airson an t-Sàbaid. Bha ’n Comanachadh a’ tighinn gu crìch le seirbheis Taingealachd air Diluain … làithean trang air leth.

Ach ’sann air an t-Sàbaid a bha ’n cruinneachadh a bu mhotha dhen t-sluagh nuair a bha na comanachaidhean aig bòrd agus is tric nach robh coltas air gum biodh àite suidhe ann do gach duine anns an eaglais, ge be cho mòr ’s a bhiodh e. Ach cha robh seo ’na dhragh, ’s an aimsir math a-muigh, oir chruinnicheadh a’ mhuinntir air slios cnoc, teann dhan eaglais far an robh farsaingeachd gu leòr aca. Nach b’e seo an cleachdadh, fada mus robh eaglaisean cloiche na eile aca co-dhiù.

Bha cùbaid-fiodh aig gach eaglais sna làithean ud, a ghabhadh togail a-mach dhan phàirce agus e mòr gu leòr airson dithis suidh’ ann. Cha robh e ao-coltach ri bocsa-telefon neo cathair-sedàn, le doras beag air aon taobh agus an dara leth dheth fosgailte air an taobh eile. Bha ’n coithional ’nan suidhe air sliosan chnuic – a’ chuid a bu mhotha air na seacaidean, neo na còtaichean aca, ged a bhiodh corra sheann duine neo cailleach le cathair.

’S math mo chuimhne air na seirbhisean ud a-mach fo na h-iarmailtean ’s a’ ghaoth bhlàth a’ tighinn a-steach far na locha. Tha fios gun d’rinn e ’n t-uisge uairean, ach chan eil cuimhneam air uisge a bhith stad comanachadh riamh.

Tha cuimhneam gun do theab a’ mheanbh-chuileag seirbheis a stad aon uair aig a’ Chomanachadh againn, ge ta. Bha iad ag èirigh beò às an fheur ’s às a fhraoch ’s am feasgar cho ciùin, fionnar, ’s theabar an coithional ithe gu lèir.… B’e seirbhis ghoirid e ’n oidhche ud!

Ach is e ’n t-seinn, a-mach fo na h-iarmailtean, an rud nach dìochuimhnich mi rim mhaireann … ag èisdeach ri Sailm Dhàibhidh an Gàidhlig,ag èirigh suas bhon t-sluagh an dèidh dhan phrecentor an loidhne a chur a-mach, an guth làidir, treun. B’ e eòlas àlainn, taitneach seo, a ghabh grèim air spiorad is cridhe iomadh Gaidheal, òg is sean. Chuireadh am fear a bha togail an fhuinn a-mach an loidhne le ghuth ceòlmhor ’s na faclan Gàidhlig a’ sgeadachadh pongan a’ chiùil. Dh’èireadh a ghuth an uairsin aig ceann na loidhne air co-sheirm a’ choithional ’s iad uile a’ togail glòir, faclan an t-salmadair gu Dia air an robh iad a’ dèanamh adhradh.

Chuala mi a leithid do dh’ adhradh aon uair, ’s mi fadalach air baidhsagal a’ dol gu coinneamh pìos bhon bhail’ againn-fhìn. Bha mi mu mhìle air falbh agus feasgar brèagh, ciùin ann, ach dh’èirich an t-sèise seo mar bheannachd air an fheasgar agus stad mi car tamall ga èisdeachd … bithidh mi ga chluinntinn fhathast ’nam mhac-mheanmna.

Dh’fheumadh tu bhith ruighinn agus buan ge ta, a dhol chun nan seirbhisean, oir bha na ministearan a’ creidsinn ann a bhith a’


[TD 62]

dèanamh searmoin agus ùrnaighean làn. Mar a bu trice, bha dithis mhinistearan agad co-dhiù, agus nuair a bha fear dhiubh sgìth thòisicheadh am fear eile. Ach ’s iad daoine cruaidh na Gàidheil agus nuair a dh’fhàsadh an latha ro-bhlàth ’s an searmoin slaodach, cha robh daoine diùmbach nam faiceadh iad fear neo tè an siud ’s an seo a’ dèanamh norrag bheag. Tha e doirbh a h-uile facal a ghabhail a-steach, nuair a tha ’m ministear a’ bruidhinn barrachd air leth uair a thìde … ged nach gabh iomadh ministear ris a sin, ’s iomadh fear aca a’ tomhas tlachd a shearmoin, air fhaide.

Ach bha na ministeirean iad-fhèin comasach agus cruaidh, oir bu tric a bheireadh fear dhiubh sgleog air oir na cùbaid ’s teachdaireachd a shearmoin a’ tighinn gu ìre. Bha e èibhinn an uairsin a bhith a’ faicinn bodach neo cailleach a’ breabadh às an t-suain, ’s iad a’ feuchainn ri bhith a’ coimhead dùisgeil.

Bhiodh sluagh mòr a’ dol chun na Comanaichean nuair a bha mis’ òg – mòran a bharrachd air na chithear an-diugh. Chan eil mi idir ag ràdh gun robh an sluagh sin uile beannaichte, seach mar a thàtar an-diugh, ach bha àireamh mhòr a’ cruinneachadh anns na bailtean aig àm a’ chomanaiche, agus bha càirdeas mòr ga shealltainn am-measg dhaoine aig an àm, nach eil idir cho bitheanta san là-an-diugh. Ach ’s fhada bho na làithean a chunnaic ’s a chuala mi coitheanal ’nan suidhe air cnoc a’ seinn:–

“Mo shùilean togam suas a chùm nam beann on tig mo neart.”

[Sanas]


[TD 89]

AN SGEILP LEABHRAICHEAN

Charles W. L. Withers, <eng>Gaelic Scotland. The Transformation of a Culture Region (Routledge.<gai> Lunnainn. xiv + 464. ISBN 0-415-00459-4. 1988)

Tha Withers air mòran a sgrìobhadh anns na deich bliadhna a chaidh seachad air eachdraidh nan Gaidheal, agus gu h-àraidh air mar a sgap iad air feadh Alba ri linn nam fuadaichean agus linn fàs nam bailtean Gallda is fàs a’ ghnìomhachais annta sin.

’Se tìr-eòlaiche a th’ann dheth bho thùs, ach tha e air mòran eòlais mu eachdraidh agus eachdraidh eaconomach a chur ris na sgilean tùsail aige, agus tha e air mòran leughaidh a dhèanamh timcheall air cor na Gaidhealtachd, a h-eachdraidh is a litreachas, ged nach eil e ’na chomas a dhol dìreach gu litreachas na Gàidhlig agus an fhianais a th’ann a sin a leughadh. Tha e cuideachd air a bhith a’ leughadh beachdan poiliticeach Marxach, agus gu h-àraidh beachdan an Eadailtich Gramsci, a tha air a bhith car fasanta ann an Dun Eideann o chionn greis, agus tha seo ga chur anns a’ phoit còmhla ri gach nì eile.

Anns an leabhar seo tha e a’ fiachainn ri mìneachadh a dhèanamh air cuin agus ciamar a thàinig an caochladh air dòigh-beatha is dòigh-smuain luchd na Gaidhealtachd, gan sgaradh, gu ìre co-dhiù, bhon chreideas a bh’aca annta fhèin, mar shluagh air leth, le cànan air leth is a leithid sin.

Tha e a’ tòiseachadh le ruith chabhagach air na chaidh a sgrìobhadh mar tha mun Ghaidhealtachd, gu h-àraidh seallaidhean sòisealta-poiliticeach air a’ chùis, agus an ceangal a bha eadar cultur is clas (no inbhe shòisealta). Tha e an uair sin a’ mìneachadh cuid de na h-atharraichean a thàinig ri linn ‘leasachadh’, gu h-àraidh leasachadh àiteachais, agus stèidheachadh nam bailtean a chaidh a chur an àirde a-rèir phlanaichean suidhichte. Bha gu leòr dhiubh sin ann, mar eisimpleir Cille Chuimein (no co-dhiù Fort Augustus) ann an 1715, Inbhir Aora ann an 1742, Ceann Loch Raineach is Steòrnabhagh ann an 1763, Roghadal ann an 1782, Tobar Mhoire ann an 1787, an t-Oban ann an 1790, Port Rìgh ann an 1792, agus iomadach fear eile.

Bhon a sin tha e a’ dol gu eachdraidh nan sgoiltean, a’ toirt tarraing gu h-àraidh air sgoiltean an SSPCK agus Comannan nan Sgoiltean


[TD 90]

Gàidhlig, agus rud a tha fìor mhath gu soilleireachadh na cùise, a’ toirt dhuinn mapaichean de sgaoileadh nan sgoiltean sin (an SSPCK eadar 1755 agus 1825, agus na Sgoiltean Gàidhlig eadar 1811 agus 1872). Bha na sgoiltean Gàidhlig air leth pailt anns an h-eileanan agus air a’ chosta an iar-thuath, agus cuideachd air taobh an ear Rois is Chataibh.

Tha mapaichean inntinneach aige cuideachd, a’ sealltainn co às a thàinig an luchd-imrich a dhòirt às a’ Ghaidhealtachd gu ruige Pàislig no Dun Deagh.

Tha caibideil aige a-rithist air fàs agus searg gnìomhachais air a’ Ghaidhealtachd, agus gu h-àraidh obair na ceilpe, obair aodaich agus an t-iasgachd, agus tha e fo mhòr chomain do sgrìobhadairean leithid Malcolm Gray, Eric Richards agus James Hunter. Tha e cuideachd a’ toirt ruith chabhagach air na bha na bàird ag ràdh mu na cùisean ris a bheil an leabhar a’ buntainn.

Ged nach eil an leabhar seo, is dòcha, cho math ri pàirt de na sgrìobh e mu thràth, agus nas lugha de obair ùr ann, is math is fhiach e a leughadh.

Ruaraidh MacThòmais


Màiri Nic Gumaraid, Eadar Mi ’s a’ Bhreug (Coisceum, Baile Atha Cliath, £2.00. 1988) [Leaganacha Gaeilge: Liam Prùt agus Pàdraig O Snodaigh]

Tha fàilte ri chur air an leabhar-sa airson a dhà-na-thrì adhbhair: airson gum bheil ban-bhàrd Ghàidhlig eile a’ cur dhàn an clò; airson na bàrdachd fhèin a tha gu ìre fileanta, agus airson gur e seòrsa ùr de leabhar bàrdachd dà-chànanach a tha ann.

Tha deich air fhichead de dhàin anns an leabhar agus tha a’ mhòrchuid aca inntinneach agus smaoineachail. Mar a tha an t-ainm a tha air an leabhar a’ cur an cèill dhuinn, se brìgh phearsanta, anns a’ chiad àite, a tha annta. Tha iad ’nan dòigh air saoghal a riochdachadh, neo air an saoghal mòr ath-riochdachadh gus a bhreathnachadh ann an dòigh nach eil meallta no marbhteach. Tha a’ chuid as fhèarr’ a tha anns an t-saoghal, a-rèir fiosrachadh a’ bhàird, ga stèidheachadh anns a’ bhàrdachd mar dhìon ‘ eadar [i] ’s a’ bhreug ’.

’Se adhbhar glèidhteach – agus sean adhbhar – air bàrdachd a dhèanamh a tha an sin, ged a tha cruth na bàrdachd fhèin uaireannan athnuadhach. Tha measgachadh de mhodhan sean agus ùr anns na dàin, a tha a’ tighinn gu math air brìgh na cùise. Tha a’ bhàrdachd air iomall a dhà-na-thrì thraidiseanan. Tha i a’ nochdadh saoghal a tha a’ gluasad bho iomall gu iomall agus tha i a’ cur an cèill, is dòcha, a


[TD 91]

[Dealbh]
Màiri Nic Gumaraid

bharrachd air rud sam bith eile, caochladh – atharrachadh air àite, air pearsa agus air coimhcheangal.

Tha i a’ togail cheisteachan mu ìomhaighean stèidh agus eòlais:

Seòladair à Leòdhas tilleadh dhachaigh
a’ gabhail anail
agus a’ coimhead air na cladaichean …
A’ toirt urram do na cleachdaidhean …
Cruth is gnè cuain
do làmh a’ ruith air cladach …
bheil cuimhne aig Leòdhas fhathast?

agus

Ciamar a dh’fhalbh an t-saors’ is an gealladh
a bha eadar thus’ is mis’ ’s an reul
is cò thug a-steach mo chnàmhan reòtht’
nuair a dh’èirich a’ ghaoth
’s a thug mi thairis.

agus

… Ist ille dhuinn
a ghabh do leòr
de bheachdan
suairce
neo-chiontach …

Tha mòran innte a bheir toileachadh agus as fhiach beachdachadh air. Dà rud: chan eil a’ dol aice ach uaireannan fhathast air bhith


[TD 92]

sìmplidh; agus tha an dòigh anns am bheil i air a sgrìobhadh uaireannan a’ dol eadar an leughadair agus a tuigse (saoilidh mise).

Tha dà riochd dhen aon dealbh air còmhdach an leabhair ’na shamhla air dà-chànanas, agus an àite an eadartheangachadh Bheurla air am bheil sinn eòlach se tionndadh gu Gaeilge na h-Eireann a tha againn – agus tha sinn anbarrach toilichte a bhith ga fhaicinn.

Tha iomnaidh bheag no dhà orm mun eadartheangachadh, gu sònraicht ma ’se seo na prionsapail a thathas gu bhith a’ cleachdadh air feadh na sreath leabhraichean anns am bheil am fear-sa mar a’ chiad fhear. Saoilidh mi gum bheilear a’ cumail cho faisg is a ghabhas e air cruth na Gàidhlig, agus air cho ceart is a tha sin cha ghabh e dèanamh gu cothromach an còmhnaidh. ’Se am feagal a tha orm gun saoil na h-Eireannaich gur e Gaeilge Sruth na Maoile a thathar a’ cur mu an coinneimh, agus gum mill sin a’ bhàrdachd orra. A bharrachd air sin tha facail is a’ Ghaeilge cheàrr – no Gaeilge nach eil ann – orra, m.e. barrachd (barracht?); cànan (canùint = dual-chainnt); a rèisd (a rìs = a rithist). Le m’fhiosrachadh chan eil an t-ainm sìthean anns a’ Ghaeilge idir (pp. 56-57). Cha b’fhuilear dha nòta a’ mìneachadh a bhrìgh, bhon tha brìgh an dàin gu lèir an crochadh air. Chan eil an sin ach diomoladh beag. Is math as fhiach an leabhar a leughadh agus is math as fhiach an riochd dà-theangach a chur am meud, ged nach biodh ann ach an ceangal a tha e a’ dèanamh eadar luchd ealain agus luchd leughaidh anns an dà dhùthaich.

Dòmhnall MacAmhlaigh

[Sanas]
