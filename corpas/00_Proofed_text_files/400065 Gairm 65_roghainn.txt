[TD 13]

[Dealbh]

AS LETH NAN NAISEANTACH
le DOMHNALL STIUBHAIRT

’SE fìor bhrochan ruais a bh’aig Alasdair Mac-a-Ghobhainn anns na bha e ag ràdh an aghaidh nan Nàiseantach ann an “Gairm” an t-Samhraidh—co-mheasgachadh de agairtean (mar as trice gun bhunait); ma b’fhìor, beachdan an S.N.P. (mar as trice làn mearachd); sgrùdadh leth-shuileach, agus strì gu cur ás do thagraidhean nach do luaidh Nàiseantach a riamh. Tha e, ma b’fhìor, ga fhaicinn fhéin mar fhear air a bhuaireadh gun dean a luchd-leughaidh an taghadh Nàiseantach nach bi chum an leas, ach, aig an aon àm, tha e faiceallach nach leig e ris riutha an taobh coisrisgte a th’aige fhéin ri aon de na Pàirtidhean Sasunnach.

Tha e ag ràdh gu bheil teagamh ann gu robh Alba riamh ’na nàisean air leth. Tha an teagamh so ’na inntinn fhéin. Chan eil leanabh-sgoile (eadhon fear á Sasuinn) nam foighnichte dheth có iad rìoghachdan Bhreatainn nach freagradh “Sasuinn, Alba, Eirinn agus A’ Chuimrich.” Mur a robh a Pàrlamaid Nàiseanta fhéin aig Alba roimh 1707, ciamar a b’urrainn cùmhnant aonaidh a bhith air a stéidheachadh eadar i fhéin is Sasuinn? Cha robh a leithid a nàisean is Ghana, Tanzania no Zambia ann o chionn fichead bliadhna ach chan e sin dheth an diugh e.

Tha Mgr. Mac-a-Ghobhainn ga shaoilsinn fhéin mar Ghàidheal nas motha na tha e ’na Albannach. ’Se mo bheachd fhéin nam biodh rian air a’ Ghàidhealtachd a stéidheachadh ’na rìoghachd gun abradh e gu robh esan ga fhaicinn fhéin ’na Leódhasach is nach bann ’na Ghàidheal.

“Ach ’se an nì as mì-reusanta buileach mu’n phuing so gu bheil na Nàiseantaich a’ cumail a-mach gun do ghléidh Alba a cultur is a féin-mhothachadh faid na 250 bliadhna a bha i ’na pàirt de

[TD 14]

Bhreatann, agus an déidh sin, gu feum i, an 1968, sgaradh o Bhreatann gus na nithean sin a ghleidheadh.” ’Se agairt reusanta tha so oir cha chaillear cuiltear ann am prioba na sùla is cha mhùchar e fo bhuaidh làmhachas-làidir an riaghaltais as borba agus tha comharraidhean follaiseach ann nach fhada a ghleidheas sinn ar féin-mhothachadh gun bhrosnachadh bho riaghladh nàiseanta. Tha na feachdan a tha briseadh sìos an t-eadar-dhealachadh a tha eadar an dà rìoghachd cho dian ’s cho làidir is gun téid aca air a’ chùis a dheanamh mur a téid bacadh orra.

Chan eil esan a’ cur a’ choire air comhairlean na siorrachd, air oifisean an riaghlaidh no air an riaghladh fhéin airson sìor dhol-ás na Gàidhlige, ach chan eil aon dhiubh sin nach eil air a bhith ’nam fìor-nàimhdean do’n Ghàidhlig anns na linntean a dh’fhalbh, ged a tha iad, ma b’fhìor, ’nan cùl-taice dhith an diugh. Tha e ag ràdh nach ann air an dòigh-riaghlaidh a tha cànan is cuiltear an crochadh ach, gun abhsadh, thig air aideachadh gu bheil e comasach do riaghladh suidheachadh a thoirt gu buil a tha a’ cogadh an aghaidh cuiltear àraidh no a tha fàbharach dha. Gu dearbha fhéin, théid mi leis an sin.

“Dé th’anns a’ chultur Albannach so co-dhiù a tha sinn a’ fiachainn ri ghleidheadh”? Ma tha aige ris a’ cheist so fhoighneachd, faodaidh sinn breithneachadh air a chomas gu deasbaireachd air a’ chuspair so.

Tha Mgr. Mac-a-Ghobhainn a’ cumail a-mach gu bheil ceannairdean an S.N.P. air a bhith glé eas-onarach le bhith cleith na fìrinn air an t-sluagh. “Ma tha na Nàiseantaich ag iarraidh féin-riaghladh co-dhiù a dh’fhàgas e Alba nas beartaiche no nas bochda----tha còir aca innse do shluagh na h-Alba gur dòcha gum bi an suidheachadh nas miosa fo ar riaghladh fhéin eadhoin na tha e an diugh.” ’Se an fhìrinn gur e an riaghladh Sasunnach—cha toir mi pàirtidh aca ás—a tha air a bhith a’ cleith na fìrinn air an t-sluagh le bhith diùltadh nam figearan a thoirt dhuinn a tha sinn seachd seann sgìth a’ sìreadh orra. Chan eil muinntir na h-Albann idir cho claon is nach eil iad a’ tuigsinn gu bheil rìoghachdan eile ann a tha fada nas miosa dheth na sinne ann an ionmhas, ann am buadhan inntinn, is an ealain, a tha tighinn beò móran nas fheàrr dheth na sinne. Anns na rìoghachdan Lochlainneach chan fhaighear aon leanabh ás a h-uile deichnear a tha air a thogail anns a’ ghoirt mar a tha fìor mu chloinn na h-Albann, agus is e Coimisean a stéidhich an riaghladh air a’ chùis a rinn am fiosrachadh so an Alba. Cha ghabh so àicheadh.

Feumaidh an S.N.P. dà rud àraidh a dhearbhadh: ’se sin gu bheil Riaghladh Bhreatainn air a bhith beantainn ri Alba an dòigh neo-chothromach, agus gun cuir bristeadh air falbh o Shasuinn so ceart.” Tha Mgr. Mac-a-Ghobhainn anabarrach déidheil air a

[TD 15]

bhith sireadh dhearbhaidhean foghainteach bho chàch ach feumaidh sinne na their e fhéin a ghabhail mar an tùl-fhìrinn. Tha e ag aideachadh gu bheil an S.N.P. air sop a thoirt ás gach seid gu so a dhearbhadh ach, ’na bheachdsan, chan eil móran brìgh anns na casaidean a thug iad am follais chun a so. Chan eil mi creidsinn gu bheil e airson dearbhadh sam bith a ghabhail nach tig ri chàil.

Tha e deanamh iomraidh air a’ phàirt mhór a tha an riaghladh a’ gabhail anns na tha dol air adhart anns an rìoghachd. Dìreach sin! Sin an dearbh nì as coireach cho duilich ’s a tha e do Alba i fhéin a dhìon bho eas-riaghladh rìoghachd eile. Tha e eu-comasach dhith cinnt a dheanamh gum faigh i cothrom na Féinne, no cothrom nì sam bith a chur air bhonn a bhiodh a chum leasachaidh a cuid feuman.

“A réir na tha againn de dh’eòlas air an t-suidheachadh an diugh tha a h-uile collas gur ann a bhios Alba nas miosa dheth ma bhristeas i air falbh o Bhreatann.” Ciamar a tha e cur ris an agairt iongantach tha so? “Chan eil againn ach glé bheag de fhigearan,” agus a rithist “Tha mise toilichte gu leòr aideachadh nach eil dearbhadh gu leòr a so airson sinn a chur an aghaidh féin-riaghladh uile-gu-léir.”

Cha do rinn na Nàiseantaich (tha e ag ràdh) “an oidhirp as lugha air dearbhadh gun cuireadh sgaradh o Shasuinn a h-uile càil ceart a tha iad a’ faicinn ceàrr an dràsda.” Cha duirt Nàiseantach a riamh a leithid a chòmhradh cho amaideach is chan eil duine ’na chiall reusanta a shùilicheadh gun tugadh féin-riaghladh sin mun cuairt.

A réir Mgr. Mac-a-Ghobhainn ma tha Alba gu bhith saoibhir an airgead is an obraichean feumaidh i fuireach ’na pàirt de Bhreatainn—’se sin ri ràdh ceangailte ri Sasuinn a tha gu h-amhaich ann am fiachan, briste ann an creideas, le tairgse tuarasdail nach teid agad air àrdachadh air òrdugh an riaghlaidh agus mar sin air adhart. Saoibhreas da-rìribh! ’Se iarrtas rìoghachdan na h-Eòrpa staid eadar-nàiseanta, tha e ag ràdh. Tha thìde aige sin ìnnse do phrìomhair na Frainge! Co-dhiù tha na h-Albannaich bho thùs air thoiseach air na Sasunnaich ’nan eadar-Nàiseantaich.

Tha mise air a bhith meamhrachadh air staid saorsa, neo-eiseamaileach na h-Albainn o chionn deich bliadhna fichead agus ’na mo bheachdsa chan eil teisteas no fianuis ann nach eil ro-bhuileach air a thaobh. Dh’fheumadh fianuisean air a’ chaochladh, bunaitean fada na bu bhrìoghmhoire a bhith aca na thug Mgr. Mac-a-Ghobhainn dhuinn, gus mo chuir ás mo bheachd.

[TD 29]

A’ GHAIDHLIG ANN AN EAGLAIS NA H-ALBA
le RUAIRIDH MACLEOID

AIG àm an Dealachaidh ann an 1843 dh’fhàg mu cheithir cheud gu leth de na ministearan an Eaglais Stéidhte, agus le Tómas Chalmers air an ceann, chuir iad an Eaglais Shaor air chois. De’n àireamh sin bha 101 comasach air a’ Ghàidhlig a bhruidheann. Air a’ Ghàidhealtachd bha 105 de na ministearan nach do chuir cùl ris an t-seann Eaglais, agus mar sin fhuair a’ bhuidheann ùr an dara leth de na teachdairean Gàidhlig, ged a dh’fhan Gàidheil chliùiteach, mar a bha Tormod MacLeòid (Caraid nan Gàidheal), dìleas do’n Eaglais Stéidhte.

Ged nach robh ach mu’n cheathramh cuid de na ministearan a cheangail iad fhéin ris an Eaglais Shaoir ’nan luchd-Gàidhlig, bha iomadh coimhthional air a’ Ghàidhealtachd a chaidh a-steach ri Eaglais an Dealachaidh ged nach do chairich am ministear. Is ann san taobh tuath fhathast a tha neart na h-Eaglaise Saoire, oir b’ann air a’ Ghàidhealtachd a bha an earrainn bu mhotha de na coimhthionalan a bha an aghaidh an Aonaidh ann an 1900. Anns an leabhar aig Iain Highet air “<eng>The Scottish Churches<gai>” tha e air innse gun robh 5,909 ’nam buill de’n Eaglais Shaoir ann an 1957, agus gun robh 18,377 ’nan luchd-leanmhainn. Anns an leabhran “<eng>Saltire Review<gai>” rinn Fionnlagh Dòmhnallach sgrùdadh feumail air na h-Eaglaisean sna h-Eileanan-a-Muigh, agus bha e a’ meas gun robh 13,000 de na h-Eileanaich ceangailte ris an Eaglais Shaoir ann an 1955. O na h-àireamhan sin chìthear gum bheil roinn mhath de’n fheadhainn a bhuineas do’n Eaglais Shaoir a’ fuireach anns na ceàrnaidhean sin far am bheil a’ Ghàidhlig fhathast air a cleachdadh mar chainnt làitheil. Tha an Eaglais Shaor air leth làidir ann an Leódhas, agus is ann as an eilean sin a tha móran de na ministearan agus na misionaraidhean aice. A bharrachd air na teachdairean aig am bheil a’ Ghàidhlig mar chànain mhàthaireil tha grunn a dh’ionnsaich i ach am biodh iad comasach searmonachadh a-measg nan Gàidheal. Tha an t-Urr. Coinneach MacRath, nach maireann, agus am Proifeasair Seòras Collins air dithis dhiùbh.

[TD 30]

Bha an dà mhinistear a chuir an Eaglais Shaor Chléireil air bhonn ann an 1893 ’nam fìor Ghàidheil. B’ann á Uibhist-a-Tuath a bha iad le chéile—an t-Urr. Dòmhnall MacPhàrlain, a rugadh ann an Eilean Bhàlaigh, agus an t-Urr. Dòmhnall Dòmhnallach, a bhuineadh do Langais. Bha a’ mhór-chuid de’n mhuinntir a lean a-mach ás an Eaglais Shaoir iad ’nan luchd-Gàidhlig, agus an diugh, ged a tha coimhthionalan aig an Eaglais so anns na bailtean agus thall thairis, is ann air a’ Ghàidhealtachd a tha tromlach an t-sluaigh. (Eadhon anns na coimhthionalan sa’ bhaile mhór gheibhear iomadh Gàidheal, agus tha sin fìor mu’n Eaglais Shaoir air Ghalldachd cuideachd.) Ann an leabhar Highet, air an tugadh tarrainn mar tha, tha e air a ràdh gun robh mu thuaiream 650 ’nam buill agus mu 4,100 ’nan luchd-leanmhainn de’n Eaglais Shaoir Chléireil ann an 1960. Bha Fionnlagh Dòmhnallach de’n bheachd gun robh mu dhà mhìle duine anns na h-Eileanan-a-Muigh ceangailte ris an Eaglais sin, agus tuigidh sinn o na figearan sin gum bheil deagh chuid de shluagh na h-Eaglais anns na h-Eileanan, far an robh a’ Ghàidhlig air a bruidheann le 82.3 ás gach ceud aig a’ Chunntais mu dheireadh. Chan eil ach glé bheag de na ministearan nach searmonaich ann an Gàidhlig. Tha grunnan math dhiùbh air a’ chainnt ionnsachadh ach am biodh iad na b’fheumaile ann an seirbhis na h-Eaglais, agus tha iad ri am moladh airson an dìchill.

Dé a nis mu dhéidhinn cor na Gàidhlig ann an Eaglais na h-Alba? Anns an Eaglais sin tha na sgìrean Gàidhlig de dhà sheòrsa. Tha feadhainn ann a tha air an comharrachadh a-mach mar àiteachan far am feum am ministear a tha air a shuidheachadh a bhith comasach air searmonachadh ann an Gàidhlig. Canar “<eng>Gaelic-essential<gai>” ris na coimhthionalan sin gu tric. Tha dà fhichead ’s a cóig de na sgìrean sin air a’ Ghàidhealtachd, trì deug thar fichead dhiùbh anns na h-Eileanan agus tha ceithir eile anns a’ bhaile mhór. Tha a dhà dheug ann an Cléir Leódhais—a h-uile eaglais ach <eng>Martin’s Memorial<gai>, ann an Steòrnabhagh, a chuireadh air leth o thoiseach mar choimhthional Beurla. Ann an Cléir Uibhist feumaidh a’ Ghàidhlig a bhith aig naodhnar de na ministearan; ’se coimhthional Bharraigh a-mhàin a tha eadar-dhealaichte o chàch. Anns an t-Sultuin, 1968, air iarrtas a’ choimhthionail dh’aontaich Cléir Uibhist gum biodh inbhe an àite mar eaglais Ghàidhlig air a h-atharrachadh, ged a bha 85.8 ás gach ceud anns an eilean ann an 1961 a bhruidhneadh a’ Ghàidhlig. Tha deich àiteachan san Eilean Sgiathanach far am bheil e mar fhiachaibh air a’ choimhthional fear Gàidhlig a ghairm—a h-uile coimhthional ’sa Chléir ach Diùirinis. Ann an Cléir Loch Carann tha cóig coimhthionalan de’n t-seòrsa air am bheil sinn a’ beachdachadh, agus a ceithir ann an Latharna agus Muile. Tha aon àite ann an Cataibh

[TD 31]

far am bheil e riatanach ministear Gàidhlig a bhith a’ saoithreachadh—sgìre na h-Asainnt. Ann an Cléir na Cananaich agus Inbhir-pheofharain ’se Loch Braoin agus Ullapul an aon choimhthional Gàidhlig.

Anns an iomradh mu dheireadh a chuir Eaglais na h-Alba a-mach air na sgìrean Gàidhlig tha Toirbheartan ann an Siorrachd Rois, agus Diùraigh, air an cunntais a-measg nan coimhthional far a bheil a’ Ghàidhlig do-sheachainte. Ach chan eil a’ Ghàidhlig aig fear seach fear de na ministearan a tha air an suidheachadh anns na h-àiteachan sin.

Tha barrachd àiteachan ann de’n ghnè eile; coimhthionalan far am biodh e feumail nam biodh an teachdaire comasach air a’ Ghàidhlig a labhairt, ged nach ruig an coimhthional a leas, mas e sin an roghainn, gairm a thoirt do mhinistear Gàidhealach. ’Se “<eng>Gaelic-desirable<gai>” an t-ainm a tha air sgìrean mar sin mar as trice. Tha mu cheithir fichead agus a dhà de na sgìrean sin ann, a’ chuid as motha dhiùbh air tìr-mór na Gàidhealtachd. Is ann mar so a tha iad air an roinn am measg nan Cléir: Uibhist (l), An t-Eilean Sgiathanach (1), Latharna agus Muile (20), Ile (5), Loch Abar (12), Inbhir Aora (8), Inbhir Nis (7), Dùn Chailleann (16), A’ Chananaich agus Inbhir-pheofharain (2), Cataibh (7), Loch Carann (3), agus Cinn-tìre (l).

A’ sgrìobhadh anns an earrainn Ghàidhlig de “<eng>Life and Work<gai>” san Fhaoilleach, 1954, tha fear-deasachaidh nan duilleagan ag ràdh: “Tha ‘sgìrean Gàidhlig’ ann far nach eil seirbhis Ghàidhlig aca ach uair anns a’ mhìos no uair anns an ràithe—’s dòcha a-mhàin aig àm Comanachaidh. Agus tha ‘sgìrean Gàidhlig’ ann far nach eil a’ Ghàidhlig idir ga cleachdadh ann an adhradh follaiseach.” Ma bheir sinn sùil air na coimhthionalan sin far am biodh e na b’fheàrr nam biodh am ministear ’na fhear Gàidhlig tha mu cheithir deug dhiùbh bàn, agus am beagan is fichead tha teachdaire a bhruidhneas a’ Ghàidhlig. Ach, ann an suas ri dà fhichead dhiùbh tha ministearan nach urrainn a’ Ghàidhlig a bhruidheann. Tha sin a’ dearbhadh nach eil anns na faclan “<eng>Gaelic-desirable<gai>” gu tric ach “an t-ainm gun an tairbhe.”

Ged a tha fichead coimhthional ann an Latharna agus Muile far am biodh ministear Gàidhlig feumail, chan eil ach siathnar sa’ Chléir a shearmonaicheas ann an cànain nan Gàidheal. Ann an Dùn Chailleann chan eil barrachd air aon mhinistear a bhruidhneas a’ Ghàidhlig ged a tha sia deug de na coimthionalan air an cur air leth mar sgìrean Gàidhlig. Choimhead sinn mar tha air Diùraigh; ann na cóig àiteachan eile ann an Cléir lle chan eil ministear Gàidhlig a’ saoithreachadh ged a tha iad a’ tighinn fo’n cheann air am bheil sinn a’ smaoineachadh. Ceangailte ris a’ Chléir so tha Colbhasa agus Oransaigh far an robh a’ Ghàidhlig

[TD 32]

aig 72.9 ás gach ceud aig a’ chunntais mu dheireadh. Anns an eilean uain’ Ileach bha 2,280 de luchd-bruidheann na Gàidhlig ann an 1961, no mu 62 ás gach ceud. Chan eil ach aon àite air tìr-mór far am bheil roinn cho àrd de luchd Gàidhlig ri Aird nam Murchan, ach tha ministear Gallda a nis air a phòsadh ris a’ choimhthional, ged a tha a’ Ghàidhlig aig 61.3 de’n t-sluagh.

Anns na bailtean móra air Ghalldachd tha iomadh Gàidheal a’ gabhail còmhnaidh, agus bidh coimhthionalan àraidh de Eaglaise na h-Alba a’ cumail seirbhisean Gàidhlig gu cunbhalach. Ann an Glaschu tha trì eaglaisean far am bheil seirbhis anns an t-seann chainnt a h-uile Sàbaid. Bha 11,179 Gàidheal ann am baile nan stìopall ann an 1961, ach a réir iomraidh chan eil iad idir fritheilteach air na seirbhisean Gàidhlig. “Nach neònach leibhse,” tha fear-deasachaidh nan duilleagan Gàidhlig a’ sgrìobhadh ann an 1954, “gum faod meur de’n Chomunn Ghàidhealach no ‘Céilidh nan Gàidheal’ no clas Gàidhlig a bhith an àite agus fhathast gun seirbhis Ghàidhlig an sin. Agus, ged chùmte seirbhis, is beag na thigeadh chuice de na laoich a bhios a’ seinn ‘Suas leis a’ Ghàidhlig.’”

Anns an Eaglais Ghàidhealaich ann an Dùn-éideann tha seirbhis Ghàidhlig gach Sàbaid. Tha seirbhisean Gàidhlig air an cumail cuideachd ann an Eaglais na Trianaid ann an Obar-dheadhain, anns an Eaglais Ghàidhlig ann an Grianaig, agus uair san ràithe ann an Eaglais Cùirt a’ Chrùin ann an Lunnainn.

Tha mu leth-cheud ministear Gàidhealach ann an coimhthionalan far nach eil a’ Ghàidhlig ga searmonachadh, no ann an dreuchdan eile—e.g. anns an arm, no a’ teagasg ann an Oilthigh. Tha mu dhusan de’n àireamh sin ann an coimhthionalan Beurla air a’ Ghàidhealtachd. Tha cuid de’n fheadhainn a tha an diugh air ceann coimhthionail mu dheas air bliadhnachan móra a chur seachad air a’ Ghàidhealtachd mus do dh’fhàg iad Tìr nam Beann. Eadar 1962 agus 1967 thill triùir mhinistearan á Cléir Dhun-eideann gu coimhthionalan san taobh tuath, dithis dhiùbh gu eaglaisean far am bheil seirbhisean Gàidhlig air an cumail. Bidh grunn de na ministearan ann an coimhthionalan Gallda a’ cuideachadh o àm gu àm aig Orduighean ann an sgìrean Gàidhlig. Ach ’se call a th’ann ministearan a bhith ann an coimhthionalan Gàidhealach far nach eil an talantan mar shearmonaichean Gàidhlig air an cur gu feum ach ainneamh. Tha còrr is fichead ministear Gàidhlig, a bharrachd air an fheadhainn a dh’ainmich mi, a tha a nis air uallach coimhthional a leigeil dhiùbh, agus tha grunnan de’n àireamh sin a bhios a’ dol air ceann seirbheis o àm gu àm.

Eadar 1965 agus 1968 chrìochnaich ochdnar oileanach ás na h-Eileanan an Iar cùrsa an fhoghluim. Bha siathnar de’n bhuidhinn

[TD 33]

sin á Eilean an Fhraoich, agus an dithis eile ás na Hearadh agus á Uibhist. Bha iad air fad air am pòsadh ri coimhthionalan Gàidhlig, triùir dhiùbh ann an Cléir Uibhist, dithis ann an Leódhas, agus an triùir eile ann an Cataibh, ann an Loch Carann agus anns an Eilean Sgiathanach. Ach a’ coimhead romhainn chan eil an suidheachadh cho gealltanach, oir bidh beagan bhliadhnachan ann mus tig ministear Gàidhlig eile a-mach ás na Colaisdean.

Tha 71 misionaraidh aig an Eaglais air feadh na dùthcha, ann am parraistean tranga sa’ bhaile mhór agus ann an sgìrean sgapte ann an Arcaibh agus Sealtainn agus air a’ Ghàidhealtachd. A réir Leabhar Bliadhnail na h-Eaglais bha trì thar fhichead de na misionaraidhean ann an 1967 a shearmonaicheadh anns a’ Ghàidhlig. Tha ceathrar eile aig an àm so a’ dol troimh ’n fhoghlum no gu tòiseachadh air cùrsa an ionnsachaidh. Tha dithis no triùir de na misionaraidhean a tha an diugh air cluaineas a bhìos a’ cumail seirbheis corra uair.

A thaobh litreachais, chan eil feuman spioradail nan Gàidheal idir air an cur air dearmad le Eaglais na h-Alba. A h-uile mìos tha ochd duilleagan Gàidhlig air an cur an clò an lùib “<eng>Life and Work<gai>.” Gheibhear sgrìobhaidhean taitneach de gach seòrsa anns an earrainn Ghàidhlig, agus tha cuid a’ cumail a-mach nach ceannaicheadh móran de na Gàidheil am mìosachan mura biodh na duilleagan sin ’na chois! Gach mìos tha searmoinean, laoidhean, naidheachdan agus sgrìobhaidhean eile air an toirt am follais. Tha na duilleagan Gàidhlig air an deasachadh gu comasach agus gu cùramach leis an Oll. Urr. T. M. MacCalmain. Bidh <eng>Home Board<gai> na h-Eaglais a’ cur a-mach duilleagan soisgeulach ann an Gàidhlig an dràsda ’s a rithist cuideachd.

Mar a thug sinn fainear a cheana tha na mìltean a bhuineas do’n Eaglais Shaoir is do’n Eaglais Shaoir Chléireil ann an sgìrean far am bheil a’ Ghàidhlig fhathast beòthail. Mar sin tha e ’na adhbhar-iongnaidh nach eil a’ Ghàidhlig a’ faighinn àite nas urramaiche anns na mìosachain a tha an dà Eaglais sin a’ craobh-sgaoileadh. Ann am mìosachan na h-Eaglais Saoire—fo’n ainm “An Earrann Gàidhlig” (sic)—tha mu dhuilleig gu leth de sgrìobhaidhean Gàidhlig. Tha an Eaglais Shaor Chléireil a’ toirt mu thrì duilleagan do’n Ghàidhlig, agus bho chionn bliadhna no dhà a nis chan eil annta ach pìosan de leabhar air eadar-theangachadh o’n Bheurla. Chan eil gin de na h-Eaglaisean Cléireil a’ clò-bhualadh stugh-leughaidh airson na cloinne, ged a bhiodh leabhraichean Gàidhlig mar sin anabarrach feumail.

Anns a’ Cholaisde bidh an t-oileanach Gàidhealach ag ionnsachadh iomadh rud a bhios ’na chuideachadh dha ann an obair na ministrealachd. Ach bhiodh e ’na bhuannachd dha nan cluinneadh e òraidean air cuspairean Gàidhealach—eachdraidh na h-Eaglais air

[TD 34]

a’ Ghàidhealtachd, litreachas spioradail nan Gàidheal, mar a fhuair sinn am Bìobull Gàidhlig agus mar sin air adhart. Chan eil ministear làn-uidheamaichte airson coimhthional a ghabhail anns na sgìrean Gàidhlig ma tha e aineolach air cuspairean mar sin.

Gu minig tha Gàidhlig na cùbaid air a breacadh le faclan Beurla a tha air an toirt a-steach gun adhbhar sam bith. Ach tha na searmoinean fileanta a chluinnear air an craoladh air an réidio, no a thig a-mach anns na mìosachain a’ dearbhadh gur fìor briathran a’ bhàird:

“Chan fheum i iasad.”

Bidh na sailm air an ainmeachadh ann am Beurla ann an iomadh àite, ged nach eil duine san éisdeachd nach tuig a’ Ghàidhlig.

Chan eil cor na Gàidhlig ann an Eaglais na h-Alba ach mar sgàthan air suidheachadh ar cainnt anns a’ bhitheantas. Anns an Eaglais anns na h-Eileanan an Iar tha i fhathast tapaidh; ach an sud ’s an so tha a’ Bheurla, uidh air n-uidh, a’ faotainn làmh an uachdair. Tha a’ chùis ann an làmhan a’ Ghàidheil fhéin. Ma chailleas a’ Ghàidhlig a h-àite anns an Eaglais chan urrainn dhuinn a’ choire a chur air “mìorun mór nan Gall” no air Bòrd an Fhoghluim no air cumhachd sam bith eile, ach bidh sinne, na Gàidheil, ciontach. Agus ma gheibh a’ Ghàidhlig bàs anns an Eaglais, theid iomadh cleachdadh measail á bith còmhla rithe.

[Sanas]

[TD 41]

CUILEAN A’ CHEAIRD
le CAILEIN T. MACCOINNICH

THUG Iain sùil eile air a’ chruaich mhònadh agus chrath e a cheann; cha robh an teagamh bu lugha ann, bha chruach a’ sìoladh gu bras. Chuireadh e ’n umhail bu mhotha oirre eadhoin on thug e am poca mu dheireadh aisde a bhòn-raoir Thug e droch shùil sìos an gleann far an robh càmpa nan ceàrdanan mu leth-mhìle gann air falbh. Bha fhios aig a h-uile duine gu robh mòin’ a’ bhaile saor dha na ceàrdanan, an corra uair a thigeadh iad an rathad, ach bha ochd teaghlaichean ann dhiubh an turas so, ’s bha co-dhiù còrr math is deich latha on chuir iad suas an càmpa air an lèanaidh ghorm ris an canadh muinntir a’ bhaile, Gearraidh nan Ceàrdanan.

Ach cha robh aige bharrachd air amharas fhéin gu robh na ceàrdanan a’ cromadh air a chuid-san mònadh na bu trice na air cuid chàich sa’ bhaile, ’s chan e sùgradh e dhol am bad ceàird airson dad a chur ás a leth, eadhoin nuair tha cinnt agad sa’ ghnothaich. Gun teagamh sam bith, thubhairt Coinneach Ruadh gu fac esan am mullach na cruaiche aig Iain, triùir dhiubh am beul a’ chomha-thràth, oidhche Shathurna. Chan e gu robh e deas mionnachadh gur e ceàrdanan a chunnaic e—cha robh ann ach eadar-dhà-sholus an fheasgair, bheil thu faicinn.

Sheas Iain far an robh e treis mhath, a’ tachais a chinn ’s e eadar-dhà-chor co-dhiù thilleadh e dhachaidh na rachadh e sìos gu càmpa nan ceàrdanan. Faodaidh gum b’e an gliocas a bheul a chumail dùinte ’s an tigh a thoirt air, ach ’sann ainneamh a tha’n gliocas a’ riaghladh toil agus ceum dhaoine, eadhoin an fheadhainn as glice nar measg. ’S mar sin roghnaich Iain ceum na tapachd ’s ceum an amaideis, ’s thog e air sìos an gleann, a’ cur roimhe amharas a chur chon an dearbhaidh.

Thug beagan mhionaidean e dh’ionnsaigh a’ chàmpa, ’s cha robh fada gu robh sgal nan con a’ cur an céill dhan an t-saoghal uile gu robh coigreach a-stigh air crìochan Gearraidh nan Ceàird. A-mach air fosgalan gach teanta nochd ceann feuch an e poilis, geamair na bàilidh a bh’air tighinn orra am beul an anmoich. A-measg cinn dhaoine, mhothaich Iain do chinn chon, ghobhar agus chat—bha’n teanta mar àirc Noah, ’na tearmunn do gach creutair, dà-chasach agus ceithir-chasach, ’s cha robh iad idir sàmhach.

[TD 42]

An co-shéisd ri comhartaich chon is ràinich chloinne, bha ceisdean, beachdan agus guidheachan ga losgadh air ais ’s air adhart, cuid an Gàidhlig, cuid am Beurla, ’s cuid sa’ chànan neònach sin nach tuig ach an ceàrd fhéin.

Ach cho dalma ’s ga robh Iain a’ fàgail na cruaiche, bha mhisneachd a’ ruith a-mach air bàrr òrdagan ’s e nis aghaidh ri aghaidh ris an nàmhaid. Bha’n t-aithreachas ga bhualadh gun dàinig e riamh an rathad, ach bha e nis air dol ro fhada air adhart gu tilleadh air ais, ’s cha robh air ach muileann na eaglais a dheanamh dheth. Cha bu duine gealtach Iain idir, ach nuair a nochd Iòseph Mór a-mach ás an teant aige, ’s a thàinig e fhéin agus Para Dubh a bhràthair a-nall ’na chòmhdhail, b’fheàrr leis na saoghal gu robh e an taic an teine a-stigh aige fhéin. Bha feasgar a’ ciaradh, ach cha robh i fhathast cho dorcha ’s nach deanadh e mach gu robh colas an uabhais air na ceàrdanan. Faodaidh gu robh deagh amharas aca air ceann-fàth a thurais, ach co-dhiù bha ’s gus nach robh, chan e fàilte na furan a chuir iad air.

Sheas Iòseph dìreach air a bheulaibh agus Para Dubh air a chùlaibh, mar gum biodh dithis a bhiodh a’ cròdhadh caorach. Shuidh cù seang donn air bun earbaill ri taobh Iòseph, ’s a chluas an taic ri glùin a’ cheàird. An gluasad bu lugha dheanadh Iain, bheireadh am madadh dranndan ás agus nochdadh an deud fhiaclan bu ghràinde chunnaic e riamh an craos ainmhidh. A-mach o’n mhionaid sin bha Iain cho neo-ghluasadach ri bean Lot. Thug Iòseph a phìob ás a bheul, ’s am prioba na sùla, loisg e smugaid cho dìreach ri saighead seachad air gualainn Iain.

“Seadh a bhalaich,” ars esan, “’S cinnteach nach dàinig thu ’n taobh so a dh’aon ghnothaich a chéilidh air na ceàrdanan.” Bha ceisd agus bagradh, agus faodaidh e bhith, blas na magaireachd, anns na briathran. Thilg Para Dubh e fhéin smugaid; chuala Iain brag nam bilean aige ga losgadh, ’s dh’fhairich a’ ghaoth a tharraing i ’na siubhal—bha i cho faisge sin air toll na cluaise aige. Cha robh ’n cù dad air dheireadh. Rinn e dranndan nimheil, ’s thug e snagadh air fhiaclan, ach laigh e sìos ’s a ghob eadar a spògan, nuair thug Iòseph sròn na bròige-tacaideach dhà sna h-asnaichean. Ach a dh’aindeoin sin cha dug e shùil far Iain. Ni motha thug Iòseph, ’s e deanamh soilleir gu robh e feitheamh freagairt. Rinn Iain casad, a’ glanadh amhach, mar mhinisteir a’ lorg gun d’fhàg e stigh a searmon aige dìreach nuair a dh’éirich e ga liubhairt.

“A dhaoine coire,” ars esan, “chan ann a chéilidh idir a thàinig mi, ach a dh’fhoighneachd saoile ’n gabhadh sibh air ur socair leis a’ mhònaidh. Chan ann a’ diùltadh fàd a tha mi, ach tha mòine aig càch sa’ bhaile cuideachd, ’s ged tha i beagan nas fhaide ás na mhòine agamsa --------” Shìolaidh na braithran air falbh gu

[TD 43]

fann air bilean Iain, ’s cha mhór nach cluinneadh tu an t-sàmhchair.

Mu dheireadh thall, thug Iòseph a phìob ás a bheul, bhuail e i gu farumach air sàil a bhròige, stob e lùdag ’na broinn, a dheanamh cinnteach gu robh i dha-rìribh falamh, ’s an sin thubhairt e an guth a bha ro shocair buileach, “’N ann ag ràdh gu bheil sinne goid do chuid mònadh a tha thu?” Shaoil le Iain gu robh e faireachadh anail Phara Dhuibh air cùl amhach, ged nach d’fhairich e gluasad e. Rinn e cabhag gu Iòseph a fhreagairt. “Cha dubhairt mi sin idir, a charaid. Cha robh guth air goid ’nam chòmhradh, ach saoilidh mì-----” Cia bith dé chrìoch a bha Iain a’ dol a chur air a sheanachas, cha d’fhuair e an cothrom crìochnachadh. Spìon Iòseph a phìob ás a bheul agus spàrr e chas aice cho teann air aodann Iain ’s nach mór ’s nach robh i brodadh na sròine aige. Thug am fear eile ceum air ais an aithghearrachd, ’s an sin ceum air adhart nuair a chuimhnich e cho faisg air ’s a bha Para Dubh.

“A mhic a leithid so-----” theann Iòseph am mullach feirge, ’s an sin mar gum bualadh smuain e fada na bu chudthromaiche na có bha goid na mònadh, “-----bheil crioman tombaca air do shiubhal, ’ille?”

“Gu dearbha fhéin tha,” ars Iain, ’s e toirt a-mach a spliuchain an cabhaig. Am beachd Iain, cha do labhair duine riamh fìrinn cho tomadach ris an fhear thug an t-ainm ‘lus an àigh’ air an tombaca. Thàinig Para Dubh mun cuairt a dh’fhuaradh air fear-a-spliuchain, ’s am prioba na sùlach bha dà sgian mhór chrom an lùib an tombaca. Lìonadh na pìoban mar a b’fheàrr a sheòladh iad ’s a shùmhlaicheadh iad, ach cho luath ’s a fhuair Para Dubh a phìob aige fhéin gu dol, thill e dhan dearbh àite sa robh e, agus shrad e smugaid neo-’r-thaingeil eile seachad air cluas Iain.

“A nis a bhalaich,” ars Iòseph, “Dé mu’n mhònaidh tha so? Bheil thu fhathast de’n bharail--------”, dé ’n còrr a bha e dol a ràdh, ’sann aig an t-sealbh tha fhios. A-mach ás an teanta b’fhaisg orra, leum gille beag mu aois dheich bliadhna, ’s e dearg rùisgte. Cha bu luaithe muigh e, na thug e na buinn dhi, ’s a mhàthair air a shàil le bioran maide. Cha robh cù sa’ chàmp nach do thionail sa ruaig, ’s bha e duilich a dheanamh a-mach có a b’ àirde, sgal nan con, guth biorach feargach na banacheard, na donnalaich a’ ghille fo chomhair na bha dh’fheitheamh air. 

“A chuilein na muice, fuirich thusa go faigh mise gréim ort ’s bidh dathadh san tòin agad nach dìochuimhnich thu dh’aithghearr, matail bol garsadh--------”. Chaill Iain an còrr de’n t-seanachas aice, ’s ged is ann sa’ chànan neònach aca fhéin a bha e, bha e làn chinnteach nach ann a’ beannachadh an fhir bhig a bha i.

Chaidh an gille mun cuairt na teanta cho luath ri gille-mirean,

[TD 44]

ghabh e tac go fuaradh, ’s mar na fir-chlis shiolp e stigh eadar Para Dubh agus Iain. Chuir e mun cuairt a rithist, air an taobh-leis aig Iòseph, am prasgan chon air a shàilean, ’s a mhàthair teann air cùl nan con. Shìob iad seachad, ach san dol seachad thainig iad cho teann air Iòseph ’s gun do bhuail cù mór mollach mullach cruaidh a chinn air a’ cheàrd dìreach an clapan na glùine. Thug esan srann speuraidhean ás, ’s dh’amais e breab air a’ chù leis a’ choise eile, breab a ghlac e air bun an earbaill ’s a chuir pìos math air thoiseach air càch e sa ruaig.

Ach ghabh an fhaghaid seachad, ’s thill an ceàrd gu gnothaich na mònadh mar nach biodh nì air stad a chur orra. “Có chuir ’na do cheann gur sinne bha goid na mònadh agad?” ars esan ’s e suathadh a ghlùineadh le bàs a làimhe. ’Sann a bha e air leth foighidneach fo chomhair na thachair. “Cha do chuir duine,” fhreagair Iain, “ach bha mo nàbaidh, Coinneach Ruadh, a’ smaoineachadh gu fac e cuideiginn a’ lìonadh phocannan aig a’ chruaich an oidhche roimhe.” ’Sann a bha rudeiginn de nàire air Iain a’ bruidheann a nis, ach bha faireachadh aige gu feumadh e rudeiginn a ràdh.

“Do nàbaidh,” arsa ’n ceàrd le glag gàire ’s e cur òrdagan an lùib nan gallais aige, “agus dé an aon fhear mór a bha esan a’ deanamh mu na puill mhònadh agadsa mu’n àm sin a dh’oidhche.”

[Sanasan]

[TD 45]

Thilg e smugaid, ’s an sin, “Gabh mo chomhairle-sa, a laochain, ’s thoir sùil caran nas fhaisge air an tigh mun tig thu chur dad ás leth duine tha so.” “Faodaidh nach eil thu idir ceàrr,” ars Iain, ’s rud beag na dhà a’ tighinn beò ’na chuimhne, a bha brosnachadh amharasan eile.

A réir cholais bha ruaig troimh’n champ a nis seachad, ’s bha ràin thiamhaidh an fhir bhig san teanta a’ cur an céill gu robh bhanacheaird cho math ri facal, a thaobh a dheireadh a chur fo mhaide. Bha toit mhìn bhàigheil an tombaca air taiseachadh mór a dheanamh air na ceàrdanan. Dùr ’s ga robh Para Dubh, rinn lus an àigh drùdhadh air a mhac-meanmna-sa cuideachd; ghluais e o chùlaibh Iain agus shuidh e air trama cartach faisg air Iòseph. Mheas Iain gu robh an t-àm abuich airson gluasad, ach shaoil leis nach bu dhroch dhòigh dealachaidh idir tairgse rudeiginn a cheannach o na ceàrdanan. Laigh a shùil air a’ chù aig Iòseph. Chuimhnich e nach do chairich ’s nach do ghluais e ás àite, feadh ’s a bha coin eile a’ chàmpa a’ sabaid ’s a’ donnalaich air feadh nan teantaichean.

“’Se cù modhail tha sin agad, ’s cha ghabhainn iongnadh ged a dheanadh e an deagh chù chaorach; saoil am biodh tu deònach a reic?”

Thug Iòseph putag dha’n chù le bhròig. “Cha chan mi dé cho modhail ’s a thà e, ach aon rud theid mi ’n urras dhuit, thà e umhail. Sin comharra ghliocais an cù na ’n duine. A reicinn e? Reicinn mo sheanmhair, a bhalaich, na faighinn duine cheannaicheadh i. Gheibh thu ’n cù air deich tasdain—’s an colair ’na chois, ’ille.” Cha robh sa’ cholair ach stiall de sheann leathar agus bucal air, ach cha dubhairt Iain guth mór na droch fhacal mu’n bhargan, ged a bha bheachd fhéin aige air luach a’ choin ’s a’ cholair. Chùnnt e mach na deich tasdain an cròg mhór odhar a’ cheàird, ’s chàirich a’ fear eile ’na phòca na buinn an déidh dha smugaid a shradadh orra air son deagh shealbh a chur ’nan cois.

Bha Iain a’ smaoineachadh leis fhéin nach fhaca e riamh leithid nan ceàrdanan airson a bhith sradadh smugaidean. Cha chuireadh duine dhiùbh, fireann na boireann, leth-dusan facal an déidh a chéile, gun smugaid a thilgeadh. Cha chuireadh duine dhiubh làmh an car oibreach (’s bha fhios aig an t-sealbh nach robh sin ach ainneimh gu leòr) gun na smugaidean a bhith ’nan tarraing. Bha e deimhinn ás gu feumadh iad stad, eadhoin an teis-meadhon sabaid, chan ann airson anail mar na bocsairean, ach airson blàr-smugaid a chur. Daoine annasach.

Chuir Para Dubh pìos de sheann ròpa an colair a’ choin agus shìn e ceann an ròpa do Iain, maille ris an earal, “Tha e dona, dona go greimeadh, ’ille, ach na cumhainn a’ bhròg air, ’s thig e go rathad gun teagamh.

[TD 46]

“’Dé ’n t-ainm a th’air?” dh’fhoighneachd Iain, ’s e fuireach cho fada o’n chù ’s a leigeadh an teadhair leis; cha robh earbsa mhór sa bith aige ann, seachd àraidh an déidh an téisteanais, thug Para Dubh dha.

“Tha Peallaidh,” fhreagair Iòseph, “ach thoir thusa air an t-ainm a thogras tu. Tha rudan ann as fheàrr a thuigeas e na ainm.”

Ainm an droch-fhir, ’s tha cholas air, smaoinich Iain leis fhéin, ach chùm e bheul dùinte thaobh sin. Dh’fhàg e oidhche mhath aig na ceàrdanan agus dhealaich iad modhail gu leòr. Chuir Iain aghaidh air an tigh, a’ slaodadh a’ choin ás a dhéidh gu math ai-deònach. An còrr cha deach a ràdh mu’n mhònaidh.

Cha do rinn Anna sogan mór sa bith ris a’ mhadadh, nuair a ràinig iad. Bha dà chù san tigh a cheana; dhà a bharrachd air a’ chòir, am beachd Anna, airson na bha dh’fheum annta. ’S cha robh fada gun do dhearbh Peallaidh nach robh ann ach fìor chuilean ceàird. Chuir e Seoc agus Cuiseag sìos an rathad san donnalaich, thug an cat an ceann-simileir air, ’s nuair a thionndaidh Anna air leis a sguaib, ghlas e fhiaclan gu snog an cùl na h-iosgaid aice. Rinn Peallaidh e fhéin aig an tigh gun dàil.

’S nuair a rinn e cinnteach gu robh gach creutair fo chabair an tighe fo smachd aige, chuir e shròn ri earball a-stigh fo’n bheinge, ’s thuit e ’na chadal mar gum biodh e dìreach ’na thigh fhéin.

“Dé air an t-saoghal a thug ort am beathach coirbte sin a thoirt dhachaidh an so?” ars Anna, ’s i suathadh ola chroinn-ola ri calpa, far an robh làrach na fiaclan aig Peallaidh gu math soilleir ri fhaicinn, ged nach do bhris e buileach air a’ chraiceann. “An tà,” ars Iain, “sin rud nach eil mi fhéin uabhasach cinnteach ás. Chaidh mi throd ris na ceàrdanan mu’n mhònaidh, ’s chrìochnaich mi le bhith ceannach cù uapa; tha fhios agad fhéin a seòrsa dhaoine th’annta.” Bha fhios aice ceart gu leòr, ach ’se rud mu dheireadh a dh’aidicheadh an dearbh Anna. Cha b’fhaide ás na ’n dé fhéin a thug Marsaili Mhór, a bhanacheard, a car aisde buileach, ’s a reic i rithe poit-sheòmair enamel, rud nach robh feum an t-saoghail ac’ air, ’s an t-uisg’ ac’ air fhaighinn a-stigh o chionn mìosan air ais.

Ach cha bu bhoireannach mì-fhoighidneach Anna idir, ’s cha robh a calpa cho fìor dhona ’s a bha amharus aice an toiseach; an ceann greiseag ’sann a bha i tàladh a choin a-mach fo’n bheinge le truinnsear de lite fhuar agus bainne, rud a ghabh a madadh gun móran coiteachaidh sa bith. ’S nuair a cheadaich e dhi a cheann a thachais, gun fhiaclan a nochdadh, ’se thuirt i Iain, “Co aig eil fhios nach dean e’n deagh chù fhathast. Cha b’fhuilear dha bhith na b’fheàrr na’n dà leisgeadair tha so a cheana.”

Chuir an dà leisgeadair seachad an oidhche san t-sabhal, ’s an

[TD 47]

cat anns an àthaidh, ach bha cuilean a’ cheàird cho comhfhurtail blàth ri tac an teallaich ’s a bha cù riamh air a shitig fhéin.

A’ chiad rud sa’ mhadainn, thug Iain leis an cù dha’n mhonadh, ’s a’ dìreadh a’ gheàrraidh, mhothaich e gu robh na ceàrdanan air ghluasad. Bha na h-eich sna cairtean, an imprich paisge suas sna sgòdan àbhaisteach, agus na boireannaich, a’ chlann ’s na beathaichean ’nan cròileagain a’ feitheamh òrdan a dhol dha na cairtean air neo na ladharan a ghabhail dhi. Thall ’s a-bhos bha smùid ás na teineachan, far an robh iad a’ losgadh na chruinnich iad a luideagan ’s a pheallagan on thàinig iad do’n àite. Bha na coin a’ cur nam blàr mu dheireadh air an stall ud, ach ged bha an iorghall aca ruigheachd cluasan Pheallaidh, cha tug e fiù sùil an taobh a bha sheann chompanaich. Bha e furasda fhaicinn gun toir éirigh suas anns an t-saoghal an t-atharrachadh as motha air duine agus ainmhidh. Chan eil comunn aig na h-Iùdhaich ris na Samaritanaich, ’s ni motha tha comunn aig coin a’ bhaile ri coin nan ceàird.

Ach cha b’fhada gu robh e cheart cho soilleir nach robh eòlas mór sa bith aig Peallaidh air mart na caora. Cha robh dhìth nach deanadh e astar air tòir gach geàrr, coineanach, ’s cearc-fhraoich a ghluais iad, ’s thubhairt Iain ris fhéin, “a laochain, mar eil thu math air an fheòil, tha h-uile colas gu bheil thu glan air an t-sithinn, ’s faodaidh nach e ’n droch bhargan a fhuair mi an déidh a h-uile rud.”

’S beag a bha dh’fhios aig Iain dé cho fìor ’s a bha bhriathran gus an dàinig madainn larna-mhàireach. Cha robh iad ach gann air an tì mhadainn a ghabhail nuair thainig gnogadh cruaidh chon an doruis. Nuair a dh’fhosgail Anna e, có bh’air an starsnaich ach Caibdean MacAlasdair, agus colas na stoirme air aodann. A nis bha’n caibdean a’ fuireach air a’ chruit ri taobh Iain, ’s ged nach robh e ri crodh na caoirich, bha e ’g àrach chearcan, thunnagan, ghèadh agus choileach-frangach, ’s a’ deanamh glé mhath orra ma’m b’fhìor gach sgeul. Bha e fhéin agus Iain ’nan deagh choimhearsnaich, gun fhacal riamh eatorra, ach chan e colas na sìthe bh’air a’ chaibdean an diugh. Bha ghnùis air at leis an fheirg, ’s a ghuth cho tùchanach ri glogail aon de na coilich-fhrangach aige fhéin ’s buntàta air stad sa sgòrnan aige.

“Thigibh a-steach,” ars Anna gu modhail, socair ’s a cumail an doruis fosgailte dha. Chrath an caibdean a cheann gu bras fiadhaich; “Cha tig,” ars esan, “ach thig thusa nall chon an àit’ agamsa, Iain, agus faic an dìol a rinn an donas coin sin agad a-measg nan eun agam. Leth-dusan tunnag marbh, trì geòidh ’s am mionach mu’n casan, agus seachd cearcan ’s gun an éis dhiubh ach na cnàmhan ’s na h-itean, an aon de na faingean chearc. Carson a leig thu fhéin mac-an-àrsair ma sgaoil a-measg chrìosdaidhean


[TD 48]

[Sanas]

[TD 49]

an àite so, na càit’ air an t-saoghal an d’fhuair thu measan na galladh?” B’fheudar dha stad a ghabhail anail, ’s rud a bha glé neònach, ’se bha Iain a’ smaoineachadh, nam b’e ceàrd a bhà sa’ chaibdean gum biodh e nis trang a’ losgadh na smugaid.

Bha’n ciontach bog balbh a-stigh fo’n bheinge, ach dh’fhóghnadh dhuit coimhead air na sùilean aige, ’s chitheadh tù gu robh choguis a’ cur dragh anabarrach air. Bha sùilean a’ mheirlich ’s a’ bhleigaird a’ dìgearachd a-mach eadar na spògan aige, ’s iad a’ leantainn gach gluasad a bha Iain a’ dèanamh; cha robh ann ach cuilean a’ cheàird an déidh a h-uile rud.

“Tha mi anabarrach duilich,” ars Iain, “ach cha robh dad a dh’ fhios agamsa gu robh an cù ma sgaoil. Ma tha sibhse cinnteach ás gur e Peallaidh a rinn an call, chan eil air ach gum pàigh mise airson a’ chall.”

“Tha sin math gu leòr,” ars an caibdean, “ach co aig tha cinnt nach dean e ’n còrr? Chan eil mise airson trod na buaireadh a thogail san àite, Iain, ach mar nàbaidh ’si mo chomhairle dhuit faighinn caoidhteas am beathach, agus sin cho luath’s a ghabhas dèanamh.”

Thionndaidh e air a shàil, ’s gun an còrr mu dheidhinn, thug e aghaidh air an tigh. Bha fhios aig Iain glé mhath nach rachadh an caibdean gu bàilidh na siorram, maor-lagha na ministeir mu’n chùis, ach chuir e dorran air gur ann air cuid a nàbaidh a chrom Peallaidh. Cha shaoileadh e uimhir dheth nam b’e duine sam bith eile bhiodh ann. Rinn e suas inntinn an làrach nam bonn. “Anna,” ars esan, “feumaidh mi cur ás da. Cha bhiodh e onarach dhomh am beathach a reic ri duine sam bith, na eadhoin a thoirt seachad ’s fhiosam nach eil ann ach am balgaire. Bheir mi sìos gu Seòras geamair e ’s cuiridh e ’n gunna ris; cha b’urrainn dhomh fhéin a dhèanamh.” Cha dubhairt Anna guth, ach bha fhios aige glé mhath gu robh i ag aontachadh leis a h-uile guth a thubhairt e.

Chuir e iall de ròpa an colair Pheallaidh, an colair a bha ’na fhìor bhargan am beachd a’ cheàird, ’s thug e ceum a-null gu tigh Sheòrais, an cù ga leantainn gu tùrsach, mar gum biodh fhios aige dé bha san dàn dha. Bha chluasan an crochadh ri bhusan ’s earball eadar a chasan mar tha dual do’n mhadadh tha fo iomagain spioraid. Cha robh cholas cho fìor anabarrach nuair a thug Iain deich tasdain air, ach cha toireadh duine a chitheadh e air an rathad gu tigh a’ gheamair eadhoin leth-chrun air.

“cà eil thu dol leis an tamhasg beathaich sin?” dh’fhàiltich Seòras iad nuair a ràinig iad an tigh aige. Bha e trang a’ càradh slaite aig an dorus, ’s cha tug e ach sùil aithghearr air companach Iain.

“An tà,” ars Iain, “chan eil nas fhaide na so fhéin ma chuireas tu’n gunna ris. Rinn mac na mollachd sgrios obann a-measg eòin

[TD 50]

a’ chaibdean, ’s feumaidh mi fhaighinn caoidhteas e.” Dh’innis e do Sheòras facal air an fhacal mar a thachair nuair a thadhail e ’n càmp nan ceàrdanan, ach an àite truas agus co-fhaireachadh o’n gheamair, ’sann a chaidh Seòras ’na lùbanan leis a’ ghàireachdaich. “O Iain,” ars esan, “tha thusa cho farasda dhol ’na do mhuilchinn ’s a bha thu riamh. Dé air an t-saoghal a thug ort tairgse an creutair sin a cheannach? Chan eil feum an domhain ann airson eun na beathach. Trobhad a so, cuilean.” Shìn e làmh gu Peallaidh, ach bha Iain ’na fhaireachadh, agus theannaich e’n taod dìreach mun do dhùin na fiaclan aig a’ chù air cùl dùirn an fhir eile.

Cha do chuir an ionnsaigh bruaillean sa bith air Seòras. Bha e eòlach air coin ’s air an dòighean annasach. Chaidh e steach dha’n tigh agus thill e mach le cnàimh mór agus fuidheal feòladh an crochadh ris. “Sud thu ille,” ars esan ’s e sìneadh a’ chnàmha do’n chù. Ghabh Peallaidh an tiodhlac gu modhail, ’s airson a nochdadh gu robh nàimhdeas eadar e fhéin agus Seòras seachad, laigh e ’s a dhruim an tacsa ri calpa a’ gheamair. Cha do thog c fhiacail o’n chnàimh eadhoin nuair a theann Seòras ris an druim aige thachais. “An creutair truagh, ’s beag tha dh’fhios aige dé th’air thoiseach air,” ars Iain, “’s fheàrr dhòmhsa ceum a thoirt air ais ma tha.”

Bha Seòras a’ sìor amharc air a’ chù, mar nach cual e guth a thubhairt am fear eile. Thog Iain a ghuth beagan. “Am fàg mi ’n urra riut e, ma thà?” Rinn Seòras glag gàire. “Chan eil mi cho cinnteach dé cho deònach ’s a bhiodh tu sin a dhèanamh nam biodh fhios agad air luach a’ choin. O Iain, tha e cho math gu bheil Freasdal caomh ann a tha coimhead ás déidh dhaoine sìmplidh neo-chiontach mar tha thu fhéin.”

“Dé tha thu ciallachadh?” ars Iain. “Luach a’ choin!” Thug mise deich tasdain air, deich tasdain a bharrachd air a’ chòir. ’S tha e dol a chosg co-dhiù cóig notaichean dhomh mum pàigh mi eòin a’ chaibdean.”

Chuir Seòras a làmh air a ghualainn. “Mur eil mise air mo

[Sanas]

[TD 51]

mhealladh ’s fhiach an cù deich nota fichead dhuit. Sin a tha bann-uachdaran oighreachd Ghlasail a’ tairgse o chionn mhìos do dhuine sa bith a lorgas a Salucaidh aice. Tha mi tuigsinn gun do phàigh i còrr is ceud not air. Chan eil an teagamh as lugha agamsa nach e sin an dearbh mhadadh a th’agad a’ so, Iain.”

Thug Iain sùil air fhiaradh air Peallaidh, ’s chrath e ’cheann.

“Bheil thu cinnteach ás a sin? Feumaidh mi ràdh nach fhaca mise cù riamh colach ris, ach faodaidh nach e cù na ban-uachdaran idir a th’ann.”

“Cha bhi sinn fada faighinn a-mach,” ars am fear eile, ’s e toirt na bhan aige mach ás an t-sead.

Chàireadh Peallaidh ’s an cnàimh an cùl na bhan, ’s thog na seòid orra gu Tigh-mór Ghlasail, mu dhà-fhichead mìle ás. An dràsda ’s a rithisd air an rathad bheireadh Seòras lasgan gàire ás, ’s e cuimhneachadh turas Iain gu ruig Gearraidh nan Ceàrdanan, ach thug e earal air an fhear eile gun guth a thoirt air na ceàrdanan, ach a ràdh gun d’fhuair e ’n cù air a’ mhonadh—’se sin nan tachradh gur e cù na ban-uachdarain a bh’ann da-rìribh. Cha robh an teagamh bu lugha ann, aon uair ’s gun do ràinig iad.

Bha bhan-uachdaran a-muigh sa’ ghàrradh nuair a stad bhan Sheòrais aig a’ gheata mhór, ach cha bu luaithe dh’fhosgladh dorus na bhan, na thug Peallaidh aon sgal aoibhneis ás, ’s a bha e troimh ’n gheata ’na dheann. Rinn e dìreach air a’ bhana-mhaighstir, ’s le aon leum tioram o’n talamh bha e ’na h-uchd. Cha do rinneadh riamh uimhir a dh’othail mu mhac-stròigheil a thill á dùthaich na fadachd ás, ’s a rinneadh mu’n mhadadh ud. Nuair a shìolaidh an ùpraid, chaidh Iain agus Seòras a ghairm a-steach dha’n t-seòmar-suidhe agus gloine mhór uisge-bheatha chàradh an dòrn gach fir. B’fheudar sgialachd a’ choin innse gu mionaideach, ach ged bha coguis Iain car mì-fhoiseil, ghabh e comhairle ’chompanaich ’s rinn e sgialachd eireachdail air mar a fhuair e’n cù air a’ mhonadh, ’s e air toirt thairis le sgìos is acras. Cha robh iarrtas sa bith aige an còrr turais a bhith aige ris na ceàrdanan, a-mach na stigh á cùirt. Ach cha do dhìochuimhnich e idir iomradh a dheanamh air an sgrios a rinn an cù a-measg eòin a nàbaidh.

“A dhuine chòir, tha mi duilich an dragh a thug Gibsidh dhuit, ach na cuireadh eòin do nàbaidh uallach sa bith ort; coimheadaidh mise ris a sin.” Thug a’ bhan-uachdaran tarraing air a’ ghlag, ’s nuair a thàinig am buideileir a-steach, thug i dhà òrdan Iain a phàigheadh airson a shaothrach ’s gun a charaid fhàgail falamh nas motha.

San dealachadh, rug i air làimh orra le chéile, ’s thubhairt i ri Iain, “Tha mi fada, fada nad chomain airson Gibsidh a lorg. Chan

[TD 52]

e idir gur e cù luachmhor a th’ann, ach ’se am peata ’s motha th’agam fhéin a-measg nan con uile. Latha math a dhaoin’ uaisle.”

Air a rathad dhachaidh, chaidh iad seachad air càmpa cheàrdanan ri taobh a’ rothaid mu leth-dusan mìle o’n Tigh-mhór. Rinn Seòras gàire.

“Dé nis tha cur ort?” dh’fhoighneachd Iain.

“Bha mi dìreach a’ smaoineachadh leam fhéin,” arsa fear eile, “saoile bheil dad a cholas gu bheil iad so cho math air goid chon ri Iòseph Mór. Iain, a bhalaich, ’se obair fhìor bhuannachdail a th’ann a’ lorg chon. Nach dug am fear-mór aig a’ bhan-uachdaran dhomh cóig notaichean, a chùl air na fhuair thu fhéin airson Gibsidh a lorg.”

Chrath Iain a cheann. “Foghnaidh sud dheth. Biodh am fear a thogras ris an obair, ach tha aon fhear a so a chumas fad sgadain o na ceàrdanan ged a ghoideadh iad gach cù agus caoran mònadh tha san dùthaich. An cuala thusa a t-ainm a bh’aice air—Gibsidh. Tha iad ag ràdh gun teid gach cù agus duine ri ainm, ’s ma tha e fìor, chan eil ann a’ Salucaidh na ban-uachdaran ach cuilean a’ cheàird a dh’aindeoin gach gnothaich.”


[Sanas]

[TD 67]

<eng>GEOGRAPHY<gai> NA H-ALBANN

(8) SIORRACHD INBHIRNIS—TIR-MOR (2)

le ALASDAIR I. MACASGAILL

Gne Talmhainn

Tha siorrachd Inbhirnis a’ sìneadh bho thaobh gu taobh de dh’Albainn, a’ falbh bho ’n Linne Mhoireibh gu ruig an Linne Shléibhteach, agus a’ sgiabadh a sin a-mach do na h-eileanan a bhuineas di—an t-Eilean Sgitheanach, Ratharsaidh, Sòthaidh, Canaidh, Ruma, Eige, Eilean nam Muc, Barraidh, Uibhist a deas agus a tuath, Beinn nam Fadhla, na Hearadh, Scalpaidh, Pabaidh, Scarp, Taransaidh, Beàrnaraidh.

Tha tir-mór na siorrachd timcheall air a dhà uimhir ann am meud ris na h-eileanan so. Tha an Gleann Mór bho ’n Linne Mhoireibh sìos gu ruig an Linne Sheileach, ga roinn ann an dà bhloigh, am bloigh an ear beagan nas motha na am pìos eile. Cha mhór gu bheil dad ri fhaighinn anns an t-siorrachd ach beanntan agus cnuic, le glinn a’ ruith eatorra, ach tha pìos math réidh air a’ chosta an ear timcheall air an Linne Mhoireibh a tha glé thorrach.

Ma bheir sinn sùil air an talamh uachdarach chì sinn gu bheil e gu math coltach ri garbh-chrìochan eile na Gàidhealtachd. Is ann bho ’n ear-thuath gus an iar-dheas a tha a’ mhór-chuid de na cnuic, na glinn agus na h-aibhnichean a’ ruith mar a tha An Gleann Mór fhéin, Srath Spé, Gleann Afraig agus Srath Ghlais, Am Monadh Liath, Srath Eireann, Loch Lagain, Loch Tréig, Loch Eireacht agus mar sin, ged a tha feadhainn shònraichte eile ann—barrachd na gheibhear an siorrachd eile—a tha a’ ruith an ear agus an iar mar Srathfarrar, ach gu h-àraid air an taobh siar de’n Ghleann Mhór, mar Gleann Garaidh, Loch Arcaig, Gleann Moireasdan, agus Gleann Seile. Chan eil taobh a sheallas tu nach fhaic thu beanntan, cruinn ann an cumadh, glinn air an cladhach a-mach mar an litir U, coireachan, agus fosglaidhean eile de’n t-seòrsa a dh’fhàg linntean an deighe air an cùl. Anns na glinn mar U so tha lochan a tha anabarrach domhainn—is iad Loch Nis agus Loch Mórar na dhà as doimhne ann am Breatainn. Ach

[TD 68]

chan eil àite idir ann far a bheil cumhachd an deighe anns na làithean fad ás nas fheàrr air fhaicinn na ann an Gleann Spiothain agus ann an Gleann Ruadh. Air an dà thaobh de’n Ghleann Ruadh, mu choinneamh a chéile agus aig an aon àirde air gach taobh tha trì sreathan, mar rathaidean, a’ chiad té 862, an dara té 1077 agus an treas té 1155 troighean os cionn àirde na mara. Tha iad so furasda an dèanamh a-mach air gach taobh agus grunnan mhìltean am fad. Bha daoine a’ creidsinn sa t-sean aimsir gur ann air na “rathaidean” so a bhitheadh Fionn agus an Fhiann a’ dol a shealg, ach b’e an deigh bho chionn fhada an t-saoghail a sgrìob a-mach ás a’ chreig iad agus tha iad ainmeil fad is farsaing.

Ach tha eadar-dhealachadh sònraichte eadar cumadh na talmhainn air an dara taobh de’n Ghleann Mhór agus air an taobh eile. Gu taobh an ear tha an talamh ag éirigh àrd cas, agus an uair sin a’ sìneadh a-mach, a’ samhlachadh bùird—gu dearbh is e bòrd-thalamh a chanar ris a leithid so de fhearann. Ann an so gheibhear barrachd de bheanntan seachad air dà mhìle troigh còmhla ri chéile na an àite eile am Breatainn. A’ falbh bho Bheinn Nibheis fhéin, chan fhaic an t-sùil ach beanntan—Monadh Dhruim Uachdair, Am Monadh Liath, An Càrngorm, agus gu deas air a’ chrìch Monadh Dhruim-Alban. Tha Beinn Nibheis agus pàirt de ’n Chàrnghorm còrr agus 4000 troigh a dh’ àirde, nas motha na beanntan sam bith eile am Breatainn. Nan seasadh duine, can, aig Dail-chuinnidh agus gun sealladh e sìos gu Beinn Nibheis chan fhaiceadh e ach sreath air sreath de bheanntan, air an gearradh bho chéile le glinn agus fosglaidhean a chladhaich an deigh, ach nam biodh e comasach lìonadh an àirde nan gleanntan sin air ais b’urrainn dha coiseachd bho’n dara h-àite gus an àite eile air uachdar réidh cunbhalach, dìreach mar gum bitheadh e a’ coiseachd air bòrd mór fada.

An iar air a’ Ghleann Mhór tha cnuic agus beanntan cuideachd, le gleanntan eatorra, a’ ruith an iar agus an ear gu ruig cladach bristeach sgorrach A’ Chaolais Sléite far a bheil na lochan-mara móra sin Loch Shubhairn, Loch Nibheis, Loch Ailleart, Loch Mùideart, agus Loch Seile a’ glamhadh na tìre. Ach chan eil an talamh idir cho àrd, na uimhir dheth ann, oir tha am bòrd-thalamh a bha ann uaireigin a nis air a ghearradh suas gu mór.

Tha eadar-dhealachadh mór, cuideachd, eadar còrsa an iar agus còrsa an ear na Siorrachd. Chan eil móran dheth ann air an taobh an ear, agus tha am beagan sin fhéin an ìre mhath réidh còmhnard, ach chithear an so ann an dòigh shònraichte mar a dh’ atharraich àirde a’ chladaich troimh na linntean. Chithear gu soilleir nochdaidh ann am pasgadh na talmhainn mar a bha an cuan a’ dol sìos bho àm gu àm, agus mar a tha e a nis gu math

[TD 69]

nas ìsle na bha e uaireigin. Bha a leithid de atharrachadh air a’ chòrsa an iar cuideachd ach cha dèanar a-mach cho math e seach gu bheil an cladach cho briste.

Tha gu leòr de ghnè na talmhainn anns an t-siorrachd air nach eil eòlas ro chinnteach ri fhaotainn, agus sin gu h-àraid na tha an iar air A’ Ghleann Mhór. Ach thatar a’ cumail a-mach gur ann rudeigin mar so a thachair, gu h-àraid far a bheil na beanntan. Bho chionn còrr air dà cheud muillion bliadhna chaidh na creagan am pasgadh air muin a chéile, sreath air sreath ann an dòigh iongantach agus ás gach pasgadh so thàinig na cnuic agus na beanntan. Is ann air Gàidhealtachd na h-Albann a gheibhear a’ chuid as motha de’n t-seòrsa pasgaidh so—gheibhear e anns na h-Alps cuideachd—agus mar sin thugar “<eng>Caledonian<gai>” (Cailleann) air. Anns na gluasadan sin thàinig atharrachadh mór air an t-seòrsa creige a bha ann an toiseach. Thatar a’ cumail a-mach gur e a’ ghnè cloiche ris an canar “Fuighealach” (na dh’fhàgadh air chùl aig deigh agus eile) a bha an so, ged a gheibhear seòrsaichean creige eile ann cuideachd. Timcheall air Beinn Nibheis agus anns A’ Chàrnghorm is e clach-ghràin as motha a gheibhear. Ach air fad thàinig atharrachadh air an t-seana chreig, agus far an do thachair sin faodaidh duine a bhith cinnteach gur e talamh bochd neo-thorrach a bhitheas a’ dol ’na chois. Chan eil an seòrsa grunnd so math idir air an uisge a shìoladh troimhe, agus mar sin ann an cuid de na srathan agus na gleanntan, mar timcheall air Uisge Spé, chan eil an t-uisge a’ traoghadh air falbh cho luath agus a bhitheadh feumail. Chan eil cus feuma ann am boglaichean de’n t-seòrsa sin, na ann an àitichean buailteach air a dhol fodha leis a h-uile dòrtadh a thig ás an adhar.

Ri còrsa Mhoireibh agus aig fìor cheann a-tuath a’ Ghlinne Mhóir gheibhear Seann Chlach-gainmhich Dhearg gu math pailt, agus is e talamh math torrach, agus a choltas air, a bhitheas far am faicear sin. Ach gu mì-fhortanach, gu tric, an àitean eile chaidh a’ chlach-gainmhich so fodha nuair a sguab an deigh bho chionn fhada talamh eile air a muin, agus chan eil an grunnd ùr sin idir cho cunbhalach ann am bàrr. An àitean eile gheibhear air a muin crèadh throm, air uairean gainmheach nàdurrach (faic na Leòidean Gainmhich air taobh a-muigh Inbhirnis eadar an abhainn agan an Canàla), agus air uairean eile an seòrsa clàbar ris an canar “crèadh chlachach.”

Bho ’n so tha e furasda fhaicinn nach eil am fìor thalamh-àitich ach gu math gann anns an t-Siorrachd, agus tha a’ mhór-chuid de sin timcheall air An Linne Mhoireibh. Tha beagan am broinn nan gleanntan agus beagan eile air a’ chòrsa an iar. Airson a’ chòrr faodar a ràdh gur e monadh a tha ann gu léir, ionaltradh nach eil freagarrach do bheathach sam bith ach do chaoraich. Tha an

[TD 70]

àirde far a bheil an talamh-àitich a’ sgur—“oir a’ mhonaidh” mar a theirear ris—ag atharrachadh bho àite gu àite; timcheall air An Linne Mhoireibh gheibhear talamh ceart math cho àrd ri mìle troigh, ach an àitean eile, chan eil e a’ dol faisg cho àrd ri sin. Chithear an t-atharrachadh so gu soilleir ann an Gleann Urchardain.

Ach ged nach eil mar sin tòrr talamh-àitich ann, tha siorrachd Inbhirnis anabarrach freagarrach airson chraobhan agus gach obair eile a tha a’ dol ’nan cois, co-dhiù seach nach eil móran feuma air a dhèanamh de ’n talamh eadhoin sìos bho far a bheil na craobhan a’ tòiseachadh. Is e an t-aon chnap-starra cho seachrathadach agus a tha tòrr de na h-àitean as freagarraiche. Mar sin dheth is ann anns a’ Ghleann Mhór, gu h-àraid timcheall air Loch Lòchaidh agus ann an Srath Spé a thatar a’ cur a’ chuid as motha de na craobhan ás ùr.


Clìomaid

Dé a nis mu dheidhinn an seòrsa tìde a gheibhear an Siorrachd Inbhirnis? Cuimhnich gu bheil an Siorrachd a’ sìneadh bho thaobh gu taobh de dh’ Albainn, agus, mar sin, chan eil rian air nach bi caochladh mór eadar àitichean bho thaobh gu taobh, dìreach mar a gheibhear air feadh na rìoghachd gu h-iomlan sear is siar. Timcheall air an Linne Mhoireibh far a bheil a’ chuid as motha de ’n t-sluagh a’ fuireach agus far am faighear talamh cho torrach agus a tha a’ dol, tha eadar 25 agus 30 òirlich de uisge a’ tuiteam gach bliadhna, agus ann an so cuideachd gheibhear barrachd atharrachaidh eadar na làithean as teotha agus as fuaire na air a’ chosta an iar. Tha baile Inbhirnis, a’ gabhail thar cheann na mìosa as blàithe a thig anns a’ bhliadhna, timcheall air 1° F nas blàithe agus anns a’ mhìos as fuaire mu 1° F. nas fuaire na An Gearasdan. Is e so na figearan airson Inbhirnis: 58° F agus 37° F. Tha a’ cheàrnaidh so de ’n t-Siorrachd, timcheall air bun Abhainn Nis, cuideachd, gu math buailteach do ghaoith chruaidh gheàrrte an Ear-thuath, a tha cho puinnseanta fuar, ged is e a’ ghaoth an iar dheas, mar anns a’ chòrr de’n t-siorrachd, as trice a shéideas.

Tha an taobh siar beagan nas taise na an taobh sear, ach tha an tuilleadh sgòthan gu tric as an adhar, agus tha e gu math nas fluiche. Tha a thrì uimhir de uisge aca ga fhaighim anns A’ Ghearasdan agus a tha aca an Inbhirnis. ’S math dh’ fhaoidte gun saoileadh duine gur ann beagan bho bheagan a bhitheadh an t-atharrachadh mar a bhitheadh duine a’ dol siar annna bhitheadh a’ tuitcam de uisge, ach feumar cuimhneachadh cho beanntach àrd agus a tha an talamh eadar an dà chòrsa. Tha an còmhnaidh tòrr a bharrachd uisge a’ tuiteam air a leithid sin de

[TD 71]

dh’ àite—air Beinn Nibheis tha mu 170 òirlich uisge a’ tuiteam sa’ bhliadhna—agus cuideachd mar as àirde a théid duine is ann as ìsle a tha a’ ghloine a’ dol.

Tha buaidh aig an tìde air fàs, air obair agus air a’ ghnè tighinn-beò a bhitheas ann an àite. Thugadh iomradh mar thà air cho math agus a tha an talamh an ear-thuath na Siorrachd agus tha so, còmhla ris nach eil cus uisge ann agus gu bheil an t-eadar-dhealachadh as motha anns a’ ghloine eadar fuar agus teth ann, ag aobharachadh gur e obair fearainn agus tuathanachas as motha a gheibhear anns a’ cheàrnaidh so. Ann am broinn na tìre, far a bheil am monadh le rud math uisge agus fuachd mar as àirde a théid duine, is ann á tuathanachas chaorach as motha a tha iad a’ toirt an cosnaidh. Ach is ann air togail chruidh as fheàrr a thig an seòrsa clìomaid thais fhliuch a gheibhear air an taobh siar, agus thatar a nis ris an obair so gu ìre mhóir faisg air A’ Ghearasdan. Chan eil sin ag ràdh nach fhaighear beagan de so an àitean eile cuideachd, oir tha laoigh gu leòr gan togail air oighreachd Mhic Shimidh an Gleann Farrar, a-mach bho ’n Mhanachainn, agus an sin air an reic aig féillean chruidh, gu bhith air am beathachadh an iomadh àite.

Ach ged a tha clàr na Siorrachd cho creagach cas, agus mar sin gu bheil an t-uabhas uisge a’ tuiteam, agus nach eil rud na rud fàbharach do thuathanachas an ìre mhóir, tha gach nì dhiùbh so gu mór air taobh Obair an Dealain-uisge. Tha uisgeachan nan lochan, nan aibhnichean agus nan sruthan air an càrnadh suas ann an damannan, agus troimh sgil agus innleachd an duine air an tionndadh gu cumhachd an dealain, agus tha e air a ghiùlain á sin gu iomadach baile agus clachan. Is fhada bho bha a leithid so ann an Inbhir-lòchaidh, agus ann an Foithear far a robhar ag obair air an <eng>aluminium<gai>, ach is ann as na fichead bliadhna mu dheireadh a rinneadh an fhìor oidhirp air na h-uisgeachan a chosnadh gu feum an duine, a bharrachd air a bhith ag iasgachd annta. Chaidh Bòrd-an-Dealain-Uisge gu fuam, agus le bhith a’ cladhach troimh na beanntan gu uisgeachan nan srathan a thoirt an ceann a chéile tha damannan móra a nis an Gleann Afraig, an Gleann Moireasdan agus an Garaidh, oibrichean de ’n t-seòrsa cho mór agus a tha anns an rìoghachd, agus tha an aon rud ga dhèanamh an Gleann Farrar.


Sluagh

Anns a’ chunntas sluaigh a rinneadh ann an 1951 bha 64,223 duine a’ fuireach air tìr-mór Siorrachd Inbhirnis, agus b’ e so an t-àireamh bu mhotha a bha a riamh ann, ged is ann gu math sìos a chaidh àireamh nan eileanan a bhuineas di. Ma sheallas sinn air na h-àireamhan a thugadh seachad bho 1801 airson tìr-mór agus

[TD 72]

airson nan eileanan so, chì sinn mar a bha iad a’ dol sìos is suas, agus chithear an sin mar a tha an sluagh a’ fàgail nan eileanan, ged a tha tìr-mór a’ leum air thoiseach.

TIR MOR

1801 43,858
1811 45,829
1821 51,444
1831 54,059
1841 55,618
1851 57,289
1861 53,478
1871 53,609
1881 55,049
1891 55,114
1901 57,767
1911 56,428
1921 54,531
1931 57,639
1951 64,223

NA H-EILEANAN

1801 28,814
1811 31,842
1821 38,517
1831 40,738
1841 42,181
1851 39,211
1861 35,410
1871 34,406
1881 35,405
1891 34,203
1901 32,337
1911 30,844
1921 27,924
1931 24,469
1951 20,707

Gu ta, chan eil na figearan airson tìr-mór a’ toirt seachad an so ach aon taobh an sgeòil, oir ma sgrùdas sinn na cunntasan bho gach ceàrnaidh air leth chì sinn nach eil cùisean eadhoin air tìr-mór fhéin cho fallain agus bu mhath. Chaidh an t-àireamh dhaoine gu h-iomlan suas, ach is ann air na trì bailtean—Inbhirnis, An Gearasdan agus Cinn a’ Ghiùthsaich—a thàinig am fàs, agus seachd àraid air Inbhirnis. Seallaidh na cunntasan so sin dhuinn:

Baile—INBHIRNIS

1841 9,100
1851 9,969
1861 9,518
1871 14,510
1881 17,385
1891 19,303
1901 21,238
1911 22,216
1921 20,944
1931 22,583
1951 28,107

AN GEARASDAN

1841 1,026
1851 1,316
1861 1,104
1871 1,212
1881 1,594
1891 1,870
1901 2,087
1911 2,002
1921 1,913
1931 2,524
1951 2,674

CINN-A-GHIUTHSAICH

1841 460
1851 —
1861 646
1871 676
1881 645
1891 740
1901 989
1911 1,171
1921 1,202
1931 1,067
1951 1,075

Chì sinn bho ’n so gu robh còrr agus cóig mìle gu leth duine a bharrachd anns na bailtean so nab ha annta fichead bliadhna air ais. Ach dé mu dheidhinn an còrr de thìr-mór na siorrachd? Tha dìreach an t-aon rud ris na h-eileanan fhéin, an sluagh, beag air

[TD 73]

bheag a’ fàgail, agus a’ dèanamh air na bailtean. Mar as fhaide air falbh agus mar as iomallaiche an t-àite is ann as dualtaiche an sluagh air a bhith a’ fàgail. Tha greis mhath a nis bho thòisich an imrich so. Eadar 1801 agus 1851 bha gach sgìreachd a’ cumail an t-sluaigh an ìre mhath, ach mu’n àm sin chaidh cuid de na glinn fhàsachadh, agus am fuadach a chur fo cheann an luchd-àiteachaidh. Dh’ fhàg mu chóig cheud Gleann Eilge, agus an Srathghlais agus timcheall air Loch Arcaig ghabh caoraich àite an t-sluaigh. Cha tàinig stad air an fhalbh sin fhathast, agus anns an fhichead bliadhna mu dheireadh tha mu dhà mhile—na còrr agus trì daoine ás a’ cheud—air na sgìreachdan a-muigh fhàgail. Chan eil na sgìreachdan faisg air Inbhirnis, na Bàideanach a’ call an t-sluaigh idir aig faisg an ìre sin, ach a bhàrr air na h-àitean sin cha robh aon sgìreachd pìos a-mach ach Cill Màili agus Cill-mo-Naomhaig ann an Lochabar agus Cill Móraig faisg air a’ Mhanachainn far na chumadh an àireamh na far an deach e suas. Is e iongantas a bh’ ann gun deach an àireamh suas an Lochabar, ach chuir am baile ùr Caol a chaidh a thogail a-mach ás A’ Ghearasdan ris an àireamh, agus bha Obair an Dealain a’ dol air adhart faisg air Cill Móraig aig àm a’ chunntais agus tha amharas gur e so bu choireach gun robh uimhir air an cunntadh anns an sgìreachd so ann an 1951. Aig an iomall an Lochabar fhéin, an Arasaig, Mùideart, Gleann Eilge agus mar sin is ann sìos gu cinnteach a ’tha an t-àireamh a’ dol. Tha àireamh luchd-bruidhinn na Gàidhlige a’ dol sìos cuideachd; ann an cunntadh 1951 is e 7,031 aig an robh a’ Ghàidhlig agus 24 aig nach robh ach a’ Ghàidhlig. Ann an 1881 bha a’ Ghàidhlig aig 55 duine a-mach ás a cheud; thuit sin an 1931 gu beagan is 21 duine, agus an 1951 gu 11 duine ás a’ cheud.

Is e siorrachd anabarrach sgapte a tha so, cho farsaing sgaoilte agus a tha an Albainn, ach chan eil an sluagh ann idir da réir. Tha còrr agus 2,695,094 acair fearainn ann gu h-iomlan, a’ chuid mhór de sin air tìr-mór, agus ma chuirear an sluagh fa chomhair sin, chan eil air tìr-mór ach mu 3½ duine gu gach ceud acair. Tha iad nas tighe na sin ann an àitean, oir timcheall air Inbhirnis tha mu 109 duine air gach ceud acair, ach anns an Lagan tha còrr agus 200 acair mu choinneamh gach duine.

[Sanas]

[TD 89]

An Sgeilp Leabhraichean

Sporan Dhòmhnaill. Deas. Le Somhairle MacMhaoilein. <eng>Scottish Gaelic Texts Society<gai>. Dunéideann. 1968. 35s.

Saoilidh mi nan robhar air faighneachd de Dhòmhnall Ruadh Mac-an-t-saoir nach maireann dé bu cheàird aige, nach biodh fhios co dhiùbh ’se breigire <eng>(bricklayer)<gai> no bàrd a theireadh e. Oir b’e so bàrd a bha ag amharc air comas na bàrdachd mar sgil a bh’aige ’s a b’ urrainn dha chur an cleachdadh a cheart cho math ’s a b’urrainn dha breigeachan a thàthadh ri chéile gus balla a thogail:

Guth a chagair am chluais—
’Cà’il thu, ’ille nan duan? . . .

Gun deanainn ceathramh òrain
O bha mi roimhid eòlach
Air còmhradh nam bàrd . . .

’S gun shéid mi grìosach mo bhàrdachd,
’S nach mise a shnìomhas an t-òran
Ma tha greim beò feadh an smàlaidh dhi
Nach deach as . . .

Nochdainn bàrdachd dhiubh cuideachd
Nach measainn luideach no gòrach

Mar sin cha b’e tulgaidhean a bheatha fhéin gu sònruichte a ghluais gu bàrdachd e, mar a thachair do Mhàiri Mhór, ’s i ’g aideachadh:

’Se na dh’fhuiling mi de thàmailt
A thug mo bhàrdachd beò,

’s do dh’Uilleam MacCoinnic Chnoc Chùsbaig, aig an robh luchd air ’inntinn a dh’fheumadh a chur an rann, ged nach robh e idir cinnteach an d’reaghadh aige air:

[TD 90]

Tha mi dol a dh’òran
Nam b’eòl dhomh dhol ’na cheann.

Cha mhù na sin a bha móran càirdeis aig Dòmhnall Ruadh ri bàird sgoilearach na Gàidhlig nar latha fhìn—na bàird sin a tha sìor rannsachadh an suidheachadh fhéin fa chomhair an t-saoghail ’s an linn sam bheil iad beò, ’s a’ sìor cheasnachadh ma thimcheall cruth is ceann-uidhe an cuid bàrdachd. Cha robh ceistean mar sin a’ cur dragh sam bith air Dòmhnall Ruadh, oir bu bhàrd e a bha ri seann ealain ann an seann dòigh, seann uidheam air ghleus aige, ’s e air leth sgilear ga làimhseachadh.

Ma dh’fheuchas sinn ris gach snàintean a th’air a thoinneamh ann am bàrdachd Dhòmhnaill Ruaidh a sgaoileadh, saoilidh mi gur e am fear as tighe ’s as treise dhiubh dualchas na seann bhàrdachd Cheiltich, far an robh am bàrd ’na fhear-dreuchd, a’ moladh, a’ caoidh, no ag aoireadh mar a bhiodh feum, ’s corr uair a’ cur an céill smuaintean cràbhach mu chaochlaidhean na beatha. Còmhla ris a sin, chì sinn buaidh na bàrdachd a thàinig gu làn inbhe san ochdamh linn diag—bàrdachd mu’n t-saoghal nàdurra leithid na h-obrach aig Mac Mhaighstir Alasdair ’s Donnachadh Bàn, ’s iad a’ bruidhinn air Aeólus, Neptiun is Phoebus mar gum b’ann san ath bhaile bha iad a’ fuireach. B’ ann air Ghalldachd a chuir Dòmhnall Ruadh seachad earrainn mhath de bheatha, agus tha earrainn mhath de bhàrdachd an eilthirich ’na chuid obair, a’ moladh Uibhist ’s a’ toirt sùil air ais air làithean na h-òige. Tha e

[Sanasan]

[TD 91]

cuideachd gu math tric a-mach air na cuspairean sin a bhios na bàird-bhaile daonnan a’ togail—tachartasan neònach no aighearach aig an dachaigh no a-measg nàbaidhean ’s luchd-eòlais. Agus còmhla ris a sin uile chì sinn a’ bhuaidh aig Raibeart Burns agus, ’s dòcha cuideachd, sòisealachd Shrathchluaidh.

Chan eil móran mharbhrann am bàrdachd Dhòmhnaill Ruaidh—Cumha Bràthar is dà mharbhrann air an t-siamh Rìgh Deòrsa—ach tha iad sin fhéin ’nan teist soillear air cho math ’s a dh’ionnsaich e dòigh is briathran nan seann bhàrd:

Fhuair mi aiceid mo chiùrraidh,
Dh’fhalbh mo thaic air mo chùlaibh;
Tha mo shac-sa g’a chionn sin
Trom ri ghlacadh ’s ri ghiùlan,
A bhith ’g acain ’s ag ionndrainn
G’eil do leac air a dùnadh:
Och, mo chreach, nach deach ùir ort
Bho m’ làmhan!

Chaidh Marbhrann da’n Rìgh a chur ri chéile ann an dà latha air iarrtas a’ Bh.B.C., ach nan tachradh sinn air ’s gun e air innse dhuinn có rinn e no co dha, bhiodh e furasda dhuinn a chreidsinn gum b’ann san ochdamh linn diag a chaidh a sgrìobhadh. Agus dh’fhaodamaid sin a ràdh man an dòigh sgrìobhaidh aig Dòmhnall Ruadh air fad, ged as ann an tachartasan ’s an suidheachaidhean a là fhéin a fhuair e a chuid cuspairean. Tha e moladh shaighdearan na linne so anns an dearbh dòigh san robh Iain Lom a’ moladh ghaisgeach Chlann Dòmhnaill san t-seachdamh linn diag:

Bhuail sibh gu fuilteach
A ghruagan ’s a dh’uilt iad,
Gun d’fhuair iad gu murtach
An t-ultach nach b’fheàirrd iad;
Ruathar is rusladh
A thill iad gu tuisleach,
’S ann shìn iad ’s an duslach,
’S an caislean a’ tràghadh.

B’ann sna h-aoir a fhuair Dòmhnall Ruadh an cothrom a b’fheàrr air eirmseachd sgaiteach a bhriathran a chur gu feum—Aoir Mhussolìnidh, aoir air sgrìobhaiche nach ainmichear, agus gu seach sònruichte MacPhàil is MacThómais. Cha robh e ann an dualchas na seann bhàrdachd Ghàidhlig a bhith cur sìos air uaislean is uachdarain, ’sann a bhidhte gun sgur gun sgìos gam moladh, agus is iognantach gum biodh Dòmhnall Ruadh air Aoir an Lucdh-Riaghlaidh a sgrìobhadh mura b’e gun robh e an ceann a chosnaidh

[TD 92]

sa’ bhaile-mhór, agus air a thighinn fo bhuaidh nam beachdan sòisealach a fhuair gréim cho làidir ma Abhainn Chluaidh. Saoilidh mi gur e so rud cho math ’s tha an leabhar air fad—sealladh léirsinneach, sgaiteach air sòghalachd nan daoine beairteach:

Nach fhad o ionad nan seòd iad,
Cha toirear feòirling dhe’n duais dhiubh,
’S chan fheum iad seasamh gu dìbhlidh
A’ feitheamh fìdeag na h-uarach.
Bidh a’ ghrian thar nan Innsean
Mum fàg iad rìoghachd’ na suaineadh
An déis an raoir bhith ’nan dùsgadh,
A’ cumail sùgradh ri gruagaichean
Ann am flat

Tha iomadh dealbh shnasail a so, cleas na té-sa de’n gheòcaire shaibhir a’ suidhe aig a bhladh:

Bidh brat beag geal air a ghlùinean
Air son an smùrach a chumail,
No shuas fo sprogan ’ga lùbadh,
’S e sìos ’na stiùp air a mhuineal,
Bidh na h-airm aig gach làimh dheth,
’S e dol an greim o’n taobh muigh annt’
’S tuilleadh shuas air a bhialaibh
Nuair bhios a’ chiad fheadhainn ullamh
Gus bhith ’nam bad.

Anns a’ ghnè bàrdachd-sa, chan eilear gu cumanta fo mhóran cùraim a thaobh cruth an òrain air fad, tha mar as trice gach rann, agus uaireannan gach sreath, coimhlionta an ciall, ’s am bàrd a’ cur crìch air an òran nuair a shaoileas e gun tuirt e gu leòr:

Tha ’n fhuigheag dlùth ri cùl na slinn,
’S cha chreid mi fhìn nach geàrr mi e.

Aig amannan, ’s dòcha gu bheil Dòmhnall Ruadh ag ràdh cus, ach ’s aithne dha nuair thogras e dùnadh snasail a chur air cùis, mar ann an Oran nam Beairtean Adhair far a bheil ceanna-deireidh na mnà, ’s i sireadh tèaruinteachd fon a’ leabaidh nuair a thuit am bom, ’s ceanna-deiridh an òrain a’ tighinn oirnn còmhla:

A’ dol a stigh air a glùinean
An lùib nan lùireach fo’n leabhaidh,
’S i mar gum faiceadh tu crùbag
A bhiodh a’ bùrach na feamann
Gu dho dha’n fhaich!

[TD 93]

Tha cuid a dh’òrain Dhòmhnaill Ruaidh as lugha brìgh na cuid eile, ach tha e fìor ma’n deidhinn air fad gu bheil saibhreas is eirmseachd fhaclan unnta, nach fhaicear, tha mi creidsinn, gu bràth tuilleadh a leithid ann am bàrdachd Ghàidhlig. Tha bàrdachd Ghàidhlig ann, anns am bheil móran fhaclan neo-chumanta, ’s fàileadh làidir an fhaclair dhiubh, ach ’se th’againn a so fallanachd na Gàidhlig Uibhistich a fhuair Dòmhnall Ruadh mar dhìleab ’s a leudaich e le bhith sgrùdadh obair nam bàrd a chaidh roimhe. Tha so ri fhaicinn anns an alt leis an do chuir e Gàidhlig air na dàin eadar-theangaichte (bu chòir do Chòmhradh eadar an t-seann té ’s an té ùr a bhith còmhla ri càch aig deireadh an leabhair, oir ’se pàirt dhen a’ bhàrdachd aig Burns, Drochaidean Inbhir-àir, a th’ann), agus air cuspairean is fasanan ùra, leithid nam <eng>pools<gai>:

’S ann a chuireas iad geall
Ann an cas-chluich nam ball
O faigh iad uaireannan meall anabarrach.

Ged nach b’ann ás na faclairean a fhuair Dòmhnall Ruadh “cainnt gheur-fhaclach nam bàrd,” ’s fhad bhios luchd an fhaclair a’ rùrach ’na chuid bàrdachd.

Tha ar taing aig an Urr. Somhairle MacMhaoilein airson a shaothrach ann a bhith cruinneachadh nam bonn sgapte bh’ann an sporan Dhòmhnaill, ’s gan tasgadh gu tèarunite san leabhar-sa. ’Se prìs an leabhair cóig tasdan diag ar fhichead, ach ’s mù na sin a luach.

COINNEACH DOMHNALLACH.

[Sanasan]
