[TD 109]

COINNEACH BAN

le Iain M. MacLeòid

Ann an linn an dara Rìgh Teàrlach bha Cailean MacCoinnich (Cailean Dearg) ’na mhaor air Leòdhas agus aig an aon àm bha taca Lacasaigh agus Cheòis aig Coinneach MacCoinnich (Coinneach Bàn).

Tha e coltach gu robh Coinneach Bàn anabarrach math leis a’ chlaidheamh agus tha e coltach cuideachd gur h-e duine foghainteach a bh’ann agus gu robh e suas ri seachd troighean a dh’ àird.

Chaidh Cailean Dearg agus Coinneach Bàn a-mach air a chèile airson adhbhar a choreigin, agus an àite bhith pàigheadh màil don Mhaor mar bu chòir dha, thòisich Coinneach a’ dol leis gu Caisteal Bhrathainn, daingneach chinn-fheadhna Chloinn ’ic Coinnich.

Chuir seo conas mòr air a’ Mhaor, oir bha e a’ faireachdainn gun dèanadh muinntir an eilein dìmeas air, agus leis an tàmailt sgrìobh e gu triùir reubaltaich air Ghalldachd ag innse dhaibh gum biodh Coinneach Bàn air a shlighe gu Caisteal Bhrathainn le airgead a’ mhàil air a leithid seo a latha, agus gum bu mhath a b’fhiach dhaibh ionnsaigh a thoirt air aig Càrn a’ Chaorainn – àite cumhang air an t-slighe far am biodh luchd-siubhail an còmhnaidh deiseil gus iad fhèin a dhìon o luchd-reubainn, oir b’e àite cunnartach a bh’ ann.

Nuair a fhuair na reubaltaich litir Chailein rinn an triùir aca air Càrn a’ Chaorainn, agus thug iad leotha companach eile cuideachd, ach mus do ràinig iad an t-àite sin bha Coinneach agus an sgalag aige air a dhol seachad agus bha iad air an slighe gu Caisteal Bhrathainn far na phàigh Coinneach am màl. Rinn an dithis an uair sin air Inbhir Nis agus cheannaich Coinneach gnothaichean eadar-dhealaichte an sin, agus ’nam measg bha tombaca dubh. Thog iad orra an uair sin air an t-slighe fhada dhachaigh.

Bha musgaid aig an sgalaig agus bha claidheamh agus biodag agus dà dhaga aig Coinneach. Nuair a thainig iad an sealladh


[TD 110]

Chàrn a’ Chaorainn shuidh iad sìos agus ghabh iad drama, agus chuir iad an armachd ann an òrdugh. Lean iad orra air an slighe agus nuair a ràinig iad Càrn a’ Chaorainn bha iad ann an àite cumhang os cionn gil uamhalta nuair a leum ceathrar dhaoine air an casan mun coinneamh agus dh’iarr iad air Coinneach is air an sgalaig suidhe sìos agus an anail a ghabhail. Thuirt Coinneach gu robh slighe fhada aca ri dhol agus nach robh tìde aca dàil sam bith a dhèanamh. An sin dh’ fhaighnich ceannard nan reubaltach do Choinneach an robh tombaca aige. Thug Coinneach dhà spliuchan anns an robh dà ùnnsa tombaca. Thug an spùinneadair glaim às an tombaca agus chuir e an spliuchan ’na phòcaid fhèin. Cha do chòrd seo ri Coinneach idir agus thuirt e nach b’ e siud rud a dhèanadh duin’ uasal. Bha cleòca air a spùinneadair agus chuala Coinneach brag daga ga losgadh fon chleòca ach gu fortanach dhàsan dhiùlt an daga. Tharraing Coinneach a dhaga fhèin agus mharbh e a nàmhaid.

Leum fear eile de na creachadairean air a chasan agus thug e ionnsaigh air Coinneach le a chlaidheamh. Cha bu luaithe tharraing Coinneach a chlaidheamh fhèin na dh’aithnich e gur e nàmhaid fìor ealanta a bha ’na aghaidh. Bha brògan ùra air Coinneach a bha e air a cheannach ann an Inbhir Nis agus bha a chasan a’ sleamhnachadh air a’ chòinnich shleamhainn. Co-dhiù, bha neart Choinnich a’ faighinn làmh-an-uachdar air a’ mheàrlach agus thuit e air a ghlùinean; cha tug Coinneach fada a’ sàthadh a chlaidheamh troimhe. Fhad’s a bha seo a’ dol air adhart bha sgalag Choinnich a’ cumail an dithis eile air falbh leis a’ mhusgaid aige ach leum fear dhiubh a dh’ionnsaigh Choinnich nuair a chunnaic e a chompanach marbh, ach cha tug Coinneach fada a’ cur às dhàsan cuideachd leis an dàrna daga a bh’ aige. Dh’fheuch an ceathramh meàrlach teicheadh agus chaidh aige air sin a dhèanamh ach cha b’ann gun tè de na cluasan aige fhàgail air a’ bhlàr – oir spad Coinneach dheth i.

Deagh ùine an dèidh seo thàinig diol-dèirce a Leòdhas agus thachair dha tadhal air taigh Choinnich Bhàin a lorg bidh. Mhothaich Coinneach gu robh cluas a dhìth air agus air do Choinneach a cheasnachadh mu càite na thachair an tubaist dha, dh’aidich an deòiridh gur h-ann aig Càrn a’ Chaorainn a chaill e i ann a sabaid. “Is mise chuir dhìot i”, arsa Coinneach Bàn, oir bha e a riamh moiteil às a’ bhuaidh a thug e air na ceathrar luchd-reubainn aig Càrn a’ Chaorainn.

Tha Comhairle nan Eilean a’ faighinn tàire a’ cruinneachadh na Cìse Choimhearsnaich, ach nam biodh Coinneach Bàn aca airson a tional is iongantach gum biodh mòran ann a dhiùltadh a


[TD 111]

pàigheadh.

Thug e na clachan-bràtha bho gach duine aig a robh iad eadar Lacasaigh agus Ceòs ach a-mhàin bho aon fhear à Ceòs a thug dùlan dha.

A-rèir beul-aithris seo mar a thachair:

Bha muileann Lochlainneach airson sìl a bhleith aig Coinneach Bàn air Abhainn Alaidh eadar Lacasaigh agus Ceòs, ach bha e a’ cur uimhir air na daoine a bha a’ tighinn chun na muilne aige is gun do rinn iad guim gun seachnadh iad i agus gun cleachdadh iad an cuid bhràthan fhèin an àite na muilne aigesan. Chuir seo cais mhòr air Coinneach agus chaidh e timcheall nan taighean a’ dleasadh chlachan-uachdrach nam bràthan dha fhèin – bʼe aʼ chlach-uachdrach bu dorra a dèanamh oir bha dà tholl innte – gus nach bʼurrainn don t-sluagh an còrr bleith a dhèanamh.

Tha e coltach gum buineadh fear Cheòis a thug dùlan do Choinneach do Chlann ʼic aʼ Ghobhainn agus feumaidh e bhith gur h-e duine calma bh’ann nuair a ghabh e air na buinn a chur an tac an aghaidh Choinnich Bhàin.

Co-dhiù, dh’fhalbh Coinneach leis na bh’aige de na clachan-bràtha agus dhòirt e iad ann a sloc dhomhainn anns a’ Pholl Ghorm aig bun Abhainn Lacasaigh, agus ’s e Sloc nam Bràth a th’ air a’ ghlumaig sin chun an là-an-diugh; gheibheadh duine cairt dìreach gu uachdar na glumaige seo.

Cha do chòrd e ri Coinneach idir gun do dh’fhailnich air a’ chlach-bhràth a thoirt bho Mhac a’ Ghobhainn, agus air latha àraidh agus tiodhlaigeadh ann an Ceòs gu Eilean Chaluim Chille aig beul Loch Eireasoirt, rinn Coinneach air Ceòs agus thug e leis clach-bhràtha Mhic a’ Ghobhainn. Cha robh e càil ach air Ceòs fhàgail nuair a thàinig eathraichean an tiodhlaigidh air tìr, agus nuair a chuala Mac a’ Ghobhainn dè a thachair thug e na buinn às a-mach à Ceòs agus rug e air Coinneach Bàn mus do ràinig e Lacasaigh agus thug e a’ chlach-bhràth bhuaithe – nach b’e am fleasgach!

’S e tè à Ceòs, Bellag Aonghais Alasdair, a dh’ innis an sgeulachd ud dhomh agus bhuineadh ise cuideachd do Chloinn ’ic a’ Ghobhainn!

(The Iain MacLeòid ag innse dhuinn gun do rinn e feum de LSS a’ Mhoireasdanaich anns an iomradh seo. – Fear-deasachaidh).


[TD 122]

[Dealbh]

CUTAIREAN BHAGH A’ CHAISTEIL

le Pòl Mac a’ Bhreatunnaich

Eachdraidh mu dheidhinn cutairean an sgadain am Barraigh sna bliadhnan roimhn Chiad Chogadh Mhòr.

Bha Bàgh a’ Chaisteil san linn roimhn Chiad Chogadh Mhòr, ’na àite cho trang, adhartach le obair iasgaich an sgadain, ri port eile san dùthaich, oir bha a’ Mhaoil fharsainn ri làimh, tabhairteach, loma-làn dhen iasg àlainn a thug beò-shlàint do mhòran; agus a bha blasda do chuid mhath de shluagh an t-saoghail a bha cho fortanach ’s gum faigheadh iad fhaotainn. B’ann air a shailleadh a bhiodh a chuid bu mhotha dheth, oir cha robh dòighean eile mar a tha againn an-diugh airson a ghleidheadh ùrail fo dheigh, no a thiormachadh fo thoit, cho cumanta.

B’ann air na boireannaich a thuit obair deasachaidh an sgadain


[TD 123]

airson a shailleadh, agus bu mhòr an co-dheuchainn eatorra ’nan dùil am fasdadh sna sgioban a bhithear a’ cruinneachadh bho thoiseach aimsir an iasgaich. Aig an àm ud, bha a laimrig fhèin aig a h-uile luchd-saillidh mun cuairt cladach Bhàgh a’ Chaisteil. Bha comann Dunbar aig an robh laimrig air taobh na Horugh dhen bhàgh, agus comann Jenkins air a’ Leideig, air feadhainn cho mòr ’s cho ainmeil dhe ne luchdan a thigeadh à àitean mar Cheann Phadruig, Obar Dheadhain, agus puirt-iasgaich eile a’ chosta-’n-Ear, aig toiseach an t-samhraidh gu na laimrigean a bha sìneadh a-mach mar mheuran air gach taobh dhen bhàgh, a dheasachadh airson teachd an sgadain.

Bhiodh sgur ga chur air iasgach an sgadain sa’ Mhaoil airson deannan sheachdainean o mheadhoin na Giblein gu cothrom a thoirt dhan iasg tighinn gu abaichead. Cha b’e àm dìomhanach a bhiodh an sin matà, oir bha mòran ri chrìochnachadh eadar lìn a chàradh, siùil nan luing-fhada rin cairteadh, agus gach bàta ri snasachadh le teàrr-dhubh air a bonn, agus a dreach-dhathadh air rèir miann a fir-seilbhe. Thòisicheadh na luingeas-choigreach on chosta-’n-Ear ri cruinneachadh agus a’ ceangal suas ri taobh nan laimrigean aig na luchdan-saillidh air gach taobh, gus nach mòr am biodh oisinn dhen bhàgh falamh far an seòladh no an tionndadh eathar. Nuair a bha a’ chabhlach uile cruinn a’ feitheamh àm tòiseachadh an iasgaich, theirte nach mòr nach coisicheadh duine o gach taobh dhen bhàgh fharsainn thairis air na luingeas ceangailte taobh ri taobh. Bha na cruinn àrda mar choillidh gun duilleach, a’ deàrrsadh sa’ ghrèin len dathan rìomhach. Bha an t-sreath bhùithean air aon t-sràid ghoirid a’ bhaile, ’nam boil ’nan dèanadas malairt a’ cumail suas ri riatanas an t-sluaigh mheudaichte a bha gus am baile beag a sgeapadh. Chan e gun robh neach a’ gearain, oir b’e àm an iasgaich an t-àm a b’fhiachaile dhaibh uile dhen bhliadhna, agus a bhiodh iad a’ feitheamh ris le dòchas tuilleadh beairteas.

Thog gach luchd-saillidh taighean fiodha os cionn an laimrigean fhèin, mar àitean còmhnaidh dha na cutairean coigreach a thigeadh toiseach an t-samhraidh a dh’obair a bhàrr air boireannaich an eilein fhèin. Thàinig cuid mhath dhiu sin on chosta-’n-Ear maille ri sgioban nam bàtaichean iasgaich às na ceàrnan sin; agus tuilleadh à Uibhist agus Eirisgeidh. B’àbhaist na taighean fiodha sin a bhith ’na sreathan os cionn a’ chladaich air a’ Leideig-taobh ear a’ bhàigh, agus anns na Horugh – air an taobh shiar. Chan eil aon dhiu air fhàgail an-diugh, nas motha na tha na laimrigean a bha cho trang agus beothail ann a làithean an iasgaich.

Bha te-ionad aig gach luchd saillidh a’ còmhnaidh am baile


[TD 124]

Bhàgh a’ Chaisteil agus uice sin a chuirte an t-urras neo ‘eàrnais’ mar a theireadh na boireannaich air, gu na cutairean fhasdadh gu obair an t-samhraidh. Thigeadh an eàrnais roimh’n bhliadhn’ ùir, agus bu thoileach na boireannaich aig an robh dùil ris, gu h-àraid aig an àm ud dhen bhliadhna. B’e miann gach tè a bhith air a fasdadh leis an luchd-saillidh bu mhotha, oir bhiodh barrachd dòchais aice air pàigheadh na bʼfheàrr a-rithist nuair a thòisicheadh an t-iasgach.

[Dealbh]

Bàgh aʼ Chaisteil ann an 1912

Bhiodh na boireannaich air am fasdadh ʼna sgioban de thriùir – dithis airson a’ chutaidh, agus an treas tè airson an sgadan a phasgadh anns na baraillean fiodha. B’e pàigheadh nan cutairean mu chòig tasdan fichead de eàrnais, agus tasdan a h-uile baraille sgadain a lìonadh an sgioba, agus mu ochd sgillinnean san uair fad ’s a bhiodh iad ag obair gach latha. Aig an àm cha bʼe droch phàigheadh e idir agus bha còmhstri gu leòr eadar nam boireannach airson an cosnadh fhaotainn; ach thigeadh e daor às an cuim eadar sgios agus goirteas am meuran air an gearradh leis na cutagan beaga geur leis an robh iad a’ sgoltadh an èisg.

Nuair a thòisicheadh an t-iasgach, bheireadh na luingeas an cuan orra – siùil mhòra gan sgaoileadh ris na cruinn air an fheasgar, agus gach tè a’ toirt a sròin seachad Mhaol Dònaich agus a’ deanamh air na grùnndan far am b’fheàrr a bha an sgadan am beachd gach sgiobair. Cha robh na h-innleachdan a tha aca an-diugh aca sna làithean ud gu comharra an èisg a shealltainn dhaibh air clàr mun coinneamh mun cuireadh iad lìon. Bha eòlas


[TD 125]

fhèin aig gach sgiobair air far am bʼfheàrr dùil nan cnapan sgadain a bhith cruinn; agus air na h-àitean a ruighinn, bha eòlas air coltas na mara agus eunlaith ag innse dha cuin a dhʼfhaodadh e an seòl mòr a lagadh agus na lìn a chur a-mach. Chìte cuid a luingeas a’ seòladh a-mach às aʼ bhàgh tràth air an fheasgar – gu tric bha sin a’ dearbhadh gun robh iad ma dh’fhaoidte aineolach mu na cladaichean, agus gun robh ʼnam beachd beagan siubhail a dhèanamh mun cuireadh iad an lìn; ach bha feadhainn eile athaiseach mu sheòladh, oir cha bhiodh iad airson an dùrachdan fhoillseachadh.

Co-dhiù, mun robh am feasgar seachad bhiodh na luingeas uile sgaoilte air aʼ chuan, an siùil mhòra air am pasgadh, agus an lìn ʼnan sreathan fhada o an deiridhean, ʼs gun aca ach fuireach ach gu dè a chuireadh am fortan ʼnan rathad le an slaodadh air bòrd saʼ ghlasanaich. B’e daoine Diadhaidh a bha anns na h-iasgairean uile, agus cha robh neach dhiu nach tairgeadh facal beag ùrnaigh an dèidh nan lìon a chur, gu Dia bhith fàbharach dhaibh ann an strì na h-oidhche.

Air na lìn a chur, bheireadh an sgioba fasgadh an toisich orra airson grèim bidhe, mun sìneadh iad iad fhèin sìos air na bùird chruaidhe a bha ʼna leapannan dhaibh airson an tacain mun tòisicheadh riasladh slaodadh nan lìon. Nam b’e oidhche chiùin e, cha chluinneadh duine ach pluban na mara aʼ sguabadh taobh aʼ bhàta; sgreuch eunlaith air ghluasad faisg air na lìn; agus gu cinnteach srann nam fear ʼnan cadal. Cha bhiodh an fhois fada, nuair a ghluaiseadh an sgiobair iad gu faighinn air am bonnan, agus airson aghaidh a thoirt air tarrainn nan lìon. Còmhdaichte ʼnan còtan fada agus brògan sliasaideach dhìreadh gach fear am fàradh gu geur-ghaoith na tràth-mhoch, aʼ toirt sùil air comharran nan lìon mun tòisicheadh an slaodadh. Gu tric ma bha òganach san sgioba, chuireadh esan a ghàirdean ri ràmh an guallainn na luinge gu a cumail air a leud ris na lìn aʼ tighinn air bòrd.

Ma bha an saothair torach, bha aoibhneas air aodann gach fear a’ dèanamh a dhìcheall ris an t-slaodadh chudthromach. Chrathadh iad an sgadan à mogaill an lìn sìos dhan toll mum pasgadh iad na ròpan ʼs na lìn suas air aʼ chlàr thoisich. Cho luath ’s gum faigheadh iad an lìon mu dheireadh air bòrd, ’s ann bu luaithe a gheibheadh iad gu cala agus math dhʼfhaoidte aʼ phrìs a bʼfheàrr. Thigeadh an seòl mòr a thogail gun dàil, agus le stiùir chinnteach, bheireadh an long a sròn air Maol Dònaich.

B’ann air laimrig aʼ bhaile aig ceann a deas na sràide, a bheireadh na bàtaichean-iasgaich orra; agus aʼ mhionaid a rinn iad cala, bheireadh gach sgiobair deagh thaghadh dhen sgadan a

[TD 126]

[Dealbh]

Caileagan an Iasgaich aig stèisean Mhic Choinnich à Steòrnabhagh, san Leideag, Bàgh a’ Chaisteil.

(On làmh chlì): Màiri, Bean Iain às a’ Ghleann. Beann Dhògain Ruairi – Gleann. Ceiteag Dhògain Ruairi – Gleann. Anna Raonuill Eachainn – Gleann. Màiri Iain Mhic Iain Mhìcheil – Garrygall. Bean Iain Bhàin – Crìochan. Alasdair Mac Coinnich, Cùbair, – Steòrnabhagh. Sheila Aonghais Ian Eòghainn – Leanais. Catrìona, Bean a’ Dògaidh – Crìochan. Annag Alasdair Dhòmhnaill Mhìcheil – Garrygall. Peigi Iain Sheumais – Garrygall. Bean aʼ Mheit – Gleann. Màiri Chalainn – Leideag. Calum Neill Bhlid – Rubha.

ghlac e, ann am bascaid, suas gu taigh na ‘glaige’ – talla fharsainn iarainn far an sgaoileadh gach fear a-mach a shamhla fo shùilean fir-ceannaichidh an èisg. Bhualadh an glag cruaidh nuair a bha an sgadan deiseil airson a reic. Cho luath ’s a dh’aontaicheadh luchd-saillidh ris an sgadan a cheannach, bheireadh gach bàta a laimrig shònraichte orra, far an eutromaicheadh an sgioba a luchd; agus ghabhadh tè eile a h-àite aig laimrig a’ bhaile.

Thigeadh an luchd sgadain a thomhas ’na chrannan – ceithir bascaid-chrannach ris a’ chrann. Tharrainneadh triùir de sgioba a’ bhàta crann eatorra – dà bhascaid ’nan dorn eatorra, agus bascaid air gualainn gach fear air an taobh a-muigh, ’s e a’ cumail taic oirre le làmh shaor. Dhòirteadh iad an sgadan sa’ bhocsa-chutaidh – bocsa mòr fada le taobhannan agus cinn ìosal.


[TD 127]

Bhiodh na cutairean ’nan sreath mun cuairt a’ bhocsa-chutaidh – còmhdaichte ’nan còtan-oilsgean, agus am meuran air am pasgadh an aodach-canaich gu an dìon o ghèire nan sgeinean agus guin an t-salainn; agus a’ crònan le sùrd ’s iad ag obair gun stad a’ cutadh an sgadain. Sguireadh iad airson mionaid gach turas a thigeadh na h-iasgairean le ’m bascaidean sgadain a bha iad a’ dòirteadh dhan bhocsa-chutaidh; agus nuair a thigeadh an cùbair le truinnsearan mòra de shalainn garbh, a sgaoileadh e air feadh an èisg.

Dhèanadh na cutairean trì seòrsa taghaidh dhen sgadan a-rèir a thomhais, ’s iad a’ tilgeadh an sgadain air a chutadh ann an trì bascaidean air cùl gach sgioba, gun riatanas sùil air an cuimse, ’s iad ag obair mar na seilleanan. Bhiodh tuba tana aig gach tè air a beulaibh am broinn a’ bhocsa mhòir anns an tilgeadh i mionach an èisg. Nuair a bhiodh na bascaidean làn air an cùlaibh, bheireadh an dithis bhoireannach dhen sgioba a bha cutadh, iad gu ceann eile an àite-saillidh far am biodh an treas tè ga feitheamh gus an sgadan a phasgadh sna baraillean. Dhòirteadh na cutairean an sgadan ann an tubaichean eile a-rèir meudachd an sgadain gu

Caileagan an Iasgaich, Bàgh a’ Chaisteil. Chan eil aithneachadh agam ach air a’ cheathramh thè on làmh dheas: Maireag Mhìcheil Nèill agus Màiri Anna Iain Choinnich – às a’ Gharaidh-gall le chèile.

[Dealbh]


[TD 128]

bhith deas airson a phasgadh. Cha b’e obair fhurasda a bha sin, oir bha e goirt air druim na tè a bha crom air uachdar baraille fad latha.

Bha na baraillean air an dèanamh o fhiodh làidir, seasg agus dìonach. Thigeadh an sgadan a thaghadh gu cùramach o na tubaichean a lìon na cutairean, agus phaisgteadh e sa’ bharaille ceart cho cùramach ann am pailteas salainn garbh. Bhiodh an sgadan air a phasgadh earball ri earball agus a dhruim gu h-ìosal. Air gach sreath a cho-lìonadh, chuirte pailteas salainn air uachdar mun tòisichteadh an ath shreath a phasgadh. Nuair a bhiodh am baraille làn, bheireadh an cùbair geur-amharc air mun cuireadh e an sgiathag fiodha air uachdar ga dhùnadh, agus an uair sin ga dhèanamh tèaruinte le cearcall-iarainn mu bhàrr. Sgrìobhte ainm a’ cheann-uidhe shònraichte don robh am baraille a’ dol ann a litrichean mòra dubha air a thaobh; agus an uair sin rolladh e gu uachdar a’ chàrn bharaillean a bha cheana làn. Mar bu mhotha an t-iasgach, b’ann bu mhotha a dh’fhàsadh an càrn, gus an tigeadh an t-ám a luchdadh air bòrd nam bàtaichean a thigeadh às gach ceàrn gu tharrainn air falbh.

Roimhn chogadh mhòr, bhiodh cuid mhath dhen sgadan a’ dol thairis gu Ameireaga far an robh sireadh mòr airson prìomh sgadan an Og-mhìos agus an Iuchair. Chaidh an earrann bu mhotha dhen sgadan a chur dhan Ghearmailt agus dhan Ruis. Is iomadh seòladair Barrach, a’ seòladh do phuirt mar Odessa aig ceann deas na Ruis, a thug naidheachd dhachaigh gum faca iad balaich a’ deoghal clàran nam baraillean a thug an sagdan à Bàgh a’ Chaisteil, gu blas an èisg a shùghadh ’nan acras.

Ma bha saothair nan iasgairean duilich, a’ slaodadh nan lìon, agus a’ cur suas ri an-shocair an àitean-còmhnaidh cumhang air bòrd nam bàtaichean, cha robh nithean dad na bu shoirbhe dha na mnathan a bha ris a’ chutadh. Dh’fhàgadh iadsan às na bailtean a-mach à Bàgh a’ Chaisteil an dachannan moch sa’ mhadainn gus a h-uile ceum a choiseachd thun an àitean-obrach airson an ruigsinn mun nochdadh na bàtaichean iasgaich a-staigh ceann Mhaol Dònaich. Gu tric bhiodh na mnathan sin sa’ bhaile mun gluaiseadh cuid mhath dhe na bha còmhnaidh anns na taighean fiodha às an leapannan. An dèidh dhaibh latha sàraichte a chur seachad a’ làimhseachadh an sgadain, bheireadh iad na bùthan orra a cheannach eallach bidhidh a tharrainneadh iad dhachaigh air an dromannan còmhla ri gad sgadain ùir. Nuair a ruigeadh iad an taighean, cha b’ann gu an casan a chuir suas, ach gu làmh a thoirt air na bha riatanach a dhèanamh dhaibh fhèin. Bhiodh crodh ri bleoghan, aran ri fhuine, biadh ri dheasachadh, agus an 


[TD 129]

[Dealbh]

Stèisean Mhic Iomhair, à Steòrnabhagh am Bàgh a’ Chaisteil, air an làimh chlì, agus caileagan trang aig stèisean Dunbar, às a’ Bhruaich.

dèidh a’ chlann a bhiadhadh dh’fheumte an dèanamh deas gu an cur dhan leabaidh. Bha sgoiltean an eilein a’ faighinn saor o thoiseach Mhàigh aig an àm ud airson gun cuidicheadh clann aig beagan aois am màthraichean le obair nan croitean, oir bhiodh na fir aig muir ag iasgach fad an t-samhraidh.

Cha bhiodh na h-iasgairean aʼ dol gu muir air Disathairne no air Latha na Sàbaid, ’s mar sin, bhiodh na luingeas ’na laighe sàmhach aig acaire sa’ bhàgh, neo ceangailte suas aig laimrig. Cha robh mòran aig na h-iasgairean coigreach a dhèanadh iad an dèidh dhaibh an lìn a chàradh ’s a phasgadh aig deireadh na seachdain, ach an cothrom a ghabhail an casan a shìneadh a’ coiseachd mun cuairt an eilein. Bhiodh an tìde grinn san t-samhradh, agus faodar a bhith cinnteach gur iomadh tlachd a thug iad às na sgrìoban a ghabhadh iad. Chìte iad ’nan sreathan, gach aon dhiu còmhdaichte sna briogaisean de chlò gorm agus an geansaidhean fighte gu rìomhach le snàth gorm cuideachd. Bhiodh buidheannan de chaileagan a’ chutaidh a gabhail cuairt air an rathad cuideachd air an fheasgar, agus glè chinnteach bhiodh fealla-dhà gu leòr eatorra. Bha na h-iasgairean, mar mharaichean


[TD 130]

gu lèir, làn gheasagan, agus bha miann mhòr aca air na baideinean de fhraoch geal agus an raineach-rìoghail a chruinnicheadh iad air mòinteach Bhruthairnis.

B’ann dhan Eaglais Shaor a bhuineadh a’ chuid mhòr de iasgairean a’ chosta-n-Ear, agus a thaobh sin, bha a’ Ministear à Eaglais Chuidhir a’ deanamh seribhis àraidh dhaibhsan air feasgar latha na Sàbaid ann am Bàgh a’ Chaisteil. Nach iomadh pears-eaglais an-diugh a bhiodh aoibhneach a leithid a cho-thional cho Crìosdail, furachail, a chruinneachadh fon aon uachdar – ach thrèig an cleachdadh cliùiteach sin gu mòr, mar an t-iasgach fhèin.

Chuir an Cogadh Mòr stad air an iasgach, agus crìoch air a’ mhargadh thairis a’ chuain a cheannaicheadh an sgadan saillte. Mun do thogadh an t-iasgach air bonn a-rithist sna bliadhnan an dèidh a’ chogaidh, thàinig iomadh atharrachadh air. Dh’fhalbh na siùil mhòra à fasan, agus thug innealan fuaimneach an àite. Bha aimsir ùr air tighinn a’ toirt dhòighean ùra air adhart; ach gu bràth tuilleadh chailleadh sealladh nan siùil mhòra làn fo sgairt-ghaoith air feasgar samhraidh a’ cromadh à sealladh a-mach cùl Mhaol Dònaich.

Ged a thugar sùrd air sailleadh an sgadain eadar sin agus an ath chogadh, chaill an gnìomhachas a bhrìgh le ganntas an sgadain ri ghlacadh sa’ Mhaoil; agus cor an t-saoghail san fharsainneachd. Beag air bheag thrèig na luchdan-saillidh Bàgh a’ Chaisteil; thuit na laimrigean fiodha às a chèile le cion-càireidh, gus an-diugh chan eil eadhoin an làraich am follais. Chan eil tuigse aig òigridh air na duilgheadasan a chuir an seanamhairean suas ris a lorg an astair a thriall iad gach latha, agus sgìos an t-saothair a bhith crom os cionn bocsa-cutaidh o mhoch gu anmoch. Nach b’iad a bha treun agus gasda, agus gu cinnteach faodaidh sinn a bhith moiteil à caileagan a’ chutaidh a rinn an dìcheall gu Bàgh a’ Chaisteil a thogail gu’n inbhe a ràinig e a-measg puirt-iasgaich an sgadain sna linntean a chaidh seachad.


[TD 131]

SEANCHASAN A STOBARRAG (11)

TAIBHSE BEAN CHOINNICH A.

le Dòmhnall Alasdair.

Nuair a thiginn dhachaigh là na Sàbaid an dèidh a bhith ’cluich air peileastaran air an tràigh dh’fhaighnicheadh mo sheanmhair càite a robh mi air mo chuairt. “Aig a’ chladh,” chanainn, oir bha mi air ionnsachadh nach robh peacadh an sin. Thuiginn anns a’ chladh nach e seo baile a mhaireas.

Iomadh bliadhna an dèidh seo chaidh mi cuairt chon a’ chlaidh agus is fhada a bhios cuimhne aca ann a Stobarrag air a rud a thug ann mi – a’ chlach-chinn a chuir Coinneach A. air a chiad bhean. Bha i cho mòr ’s gu faiceadh duine i fad air falbh. Cha deach a leithid a chur an àirde anns a’ chladh againn a-riamh. ’S ann a bha i coltach ri cuimhneachan a chuireadh coimhearsnachd air fìor dhuine ainmeil.

Cha b’urrainn duine ach fear malairt mar Coinneach fhèin clach cho daor a cheannach. Bha dà bhùth agus garaids aige anns a’ bhaile mhòr. Ach nuair a phòs e Ceiteag Mhurchaidh Eachainn à Stobarrag thog e taigh mòr air a’ chroit aice, seach gu robh <eng>grant<gai> agus iasad aice mar chroitear. Bha e mu dhà fhichead bliadhna aig an àm agus cha robh Ceiteag cus a bharrachd air trì air fhichead. ’S ann a’ teagaisg ceòl a bhiodh i ann a’ sgoiltean na sgìre, agus bha i anabarrach dèidheil air a’ chlàrsaich. Bhiodh i a’ cluich aig a h-uile cuirm-chiùil.

Ach mu dhà bhliadhna an dèidh dhi pòsadh dh’fhas i tinn. Chaill a casan a lùths agus bha i bliadhna gu leth air a leabaidh anns an ospadal no ann a seuthar aig an taigh mas do bhàsaich i.

’S e “<eng>Kenneth A. Macmillan<gai>” a bha sgrìobhte air na bùithtean aig Coinneach ach ’s e “Coinneach A.” a bhiodh againn air, oir bha Coinneach no dhà eile anns a’ bhaile. Bha e mar an cumantas ’na bhodhaig, agus ged a bha e air tòiseachadh a’ call an fhuilt, bha e air leth dreachail, agus a’ coimhead gu math na b’òige na


[TD 132]

bhliadhnaichean. Chomanaich e mas do phòs e, agus bha e air iomadach comataidh anns a’ bhaile mhòr. Dh’aithnicheadh a h-uile duine e, agus bha làn dhùil aige seasamh dhan Tòraidh aig an ath thaghadh Pàrlamaid.

Uill, cha robh a’ chlach-chinn an àirde ach na trì mìosan nuair a phòs e a-rithist. Cha do chòrd e rinn cho luath ’s a phòs e agus cha mhò a chòrd e rinn gur e nighean òg – còig bliadhna fichead – a phòs e. Muriel a b’oirre; creutair guanach, toilichte, às a’ bhaile mhòr, gun smid Gàidhlig ach “ciamar a tha, tha glè mhath”. B’e seo a’ fàilte a chuireadh i oirnn nuair a thigeadh i a chèilidh, rud a bha i a’ dèanamh glè thric, oir bha Coinneach air falbh on taigh uair san t-seachdain anns na bailtean mòra agus bha a bhean òg aonaranach.

’S ann goirid an dèidh dhaibh pòsadh a thòisich an trioblaid iongantach air am bheil “taibhse Choinnich A.” ann a’ Stobarrag. Thàinig Muriel a chèilidh oirnn aon fheasgar agus thubhairt i: “tha taibhse a ’s an taigh againne.”

“Bha dùil a ’m gun thrèig iad sinn o thàinig an dealan,” arsa Cairistìona, mo bhean.

“Chan eil thu creids’ annta?”

“Dè chunna tu?”

“Uill, chan urrainn mi ràdh gu faca mi càil. Dhùisg a’ fuachd mi agus mhothaich mi gu gobh an t-aodach air a roiligeadh sìos gu casan na leapa. Chuir mi air a’ solas agus dhùisg mi Coinneach, ach cha b’e ’n taing a b’fheàrr a fhuair mi. Shlaod e suas an t-aodach agus thubhairt e nach robh ’n eileamaid a bh’agam èibhinn idir. Chan fhaighinn air cadal agus ann an ùine ghoirid dh’fhairich mi an t-aodach a’ roiligeadh sìos a-rithist, car an dèidh cuir, slaodach, mar gum biodh cuideigin ga dhèanamh. Nach robh sin neònach?”

“Cha b’e trom-laighe a bh’ann?”

“Cha b’e. Tha Ann China ag ràdh gun e taibhse Ceiteag a th’ann a’ feuchainn ri mo ruagadh.”

“Tha ’n ginealach sin làn dhen ghòraich sin.”

Bha feadhainn a’ dèanamh fealla-dhà air taibhse bean Choinnich A. agus bha am Purp agus an Ulpag ’nam measg. Ach bha Ann China cinnteach gu robh rud os-nàdurrach. “Phòs e ro obann agus cha do chòrd sin ri Ceiteag Mhurchaidh Eachainn. Bha eud a’s na daoine aice. Cha bhi fois aig Coinneach gu là a bhàis, ma bhios e beò cho fada sin.”

Bha e soilleir gu robh eagal air Muriel agus bhiodh sinn a’ faighneachd o àm gu àm dè mar a bha an taibhse. Aon là thubhairt i gu robh a’ rud air fàs cho dona’s gu robh i smaoineachadh air an


[TD 133]

taigh fhàgail.

Tha e coltach gu robh Coinneach air tilleadh à Glaschu, agus bha e còmhla ri Muriel anns a’ leabaidh nuair a thàinig dealanaich. Bha an uinneag fosgailte agus an cùrtair gun a tharraing. Bha Coinneach air drama no dhà a ghabhail. Bhiodh e dèanamh sin tric ’na thaigh fhèin ged a bha e a’ cumail a-mach nach robh e cur beul air an deoch làidir. Chaidil e anns a’ bhad, agus ’s e Muriel a mhothaich gu robh an dealanaich a’ dèanamh seòrsa de sgrìobhadh. Dhùisg i Coinneach. “Dhia beannaich mi,” ars esan, “dè tha ceàrr ort? Cò riamh a chuala mu dhealanaich a’ dèanamh sgrìobhadh? Caidil a ghaoil, neo bi daoine ga do meas gòrach.” Ach anns a’ mhionaid sgrìobh an dealanaich a-rithist agus chunnaic Coinneach e. Leum e a-mach às a’ leabaidh agus dhùin e an uinneag agus tharraing e an cùrtair.

Ach cha robh cadal ann do Mhuriel. Ann an ceann greis dh’èirich i agus sheall i a-mach. Thàinig an dealanaich mar gu robh e feitheamh ri sin, agus sgrìobh i na litrichean a ghlac i. Sheall i dhomh iad ach chaill mi am pàipear agus chan eil cuimhne agam a-nis orra gu lèir. Bha a h-uile duine a’ dèanamh fhaclan fhèin leò. Cuid ag ràdh gu robh “fàg an nochd e” ann agus cuid eile gu robh “na bi strì ris” ann. Sheall mi am pàipear dhan Phroifeasair agus ’s e thubhairt e: “nach saoileadh tu gum biodh fhios aig taibhse nach eil Gàidhlig aig Muriel mas ann air a son a tha seo? Ach tha Gàidhlig mhath aig Coinneach, agus le litir no dhà a chur ris chanainn gun e “nochdar a’ strìopaire” th’ann. Thòisich sinn a’ gàireachdainn. Bha rud cho mì-choltach.

Cha do dh’innis mi do Mhuriel gun e fealla-dhà a rinn am Proifeasair air na litrichean, ach thubhairt mi gu robh e smaoineachadh gun ann ’na h-inntinn fhèin a bha a’ sgrìobhadh. Thionndaidh i ri mo bhean. “Chan eil iad a’ creidse smid a tha mi ag ràdh,” ars ise. “Ach tha mi ag innse dhut g’ eil taibhse anns an taigh againn agus dearbhaidh mi e dhut. Tha Coinneach aʼ falbh a Ghlaschu Diluain agus thig thusa a chèilidh an oidhche sin agus mo ghealladh dhut gun creid thu nach e gòraich a tha ʼnam inntinn air am bheil mi bruidhinn.”

Nuair a dh’fhalbh Muriel thubhairt mo bhean: “am beil cuimhne agad air dealanaich...?”

“Chan eil,” arsa mise. “Cha robh e ann. Tha eagal orm gum beil toiseach dragh inntinn air Muriel.”

Chaidh Cairistìona a chèilidh mar a gheall i. Rinn Muriel teatha agus shuidh an dithis air sòfa ri teine brèagha mònach. Bha an oidhche air tuiteam, na cùrtairean air an tarraing agus an dà dhoras dùinte – aon a’ dol gu talla a’ chabhsair agus am fear eile gu


[TD 134]

talla bheag anns an robh a’ staidhre. Bha an cù chaorach ’na laighe air an làr ri blàths an teine.

Bha Muriel agus Cairistìona a’ bruidhinn air a’ siud ’s air a’ seo, agus cha robh fuaim ann ach an còmhradh fhèin, nuair a dh’fhosgail doras aʼ chabhsair. Dhʼfhosgail e slaodach, sàmhach, ach cha tàinig duine a-steach. Chuir Muriel grèim air gàirdean Chairistìona. Thog an cù a cheann agus chrath e earball, mar gu robh e a’ coimhead cuideigin a dh’aithnich e. Lean e a’ rud a bha e coimhead le shùilean chon an dorais eile. Dh’fhosgail an doras eile agus dhùin e, slaodach, sàmhach.

“ ’N e siud an taibhse?” arsa Cairistìna, ach ’s ann fann a bha an gàire a rinn i.

“Cùm ort,” arsa Muriel, ann an guth ìosal, mar gum biodh dùil aice ri tuilleadh. Ann an ùine ghoirid chuala iad ceòl agus theannaich Muriel a grèim air Cairistìona. “ ’M beil thu cluinntinn?” ars ise.

“ ’S ann shuas a’ staidhre a tha e. ’S e chlàrsach a th’ann.”

“Bha i dèidheil air a’ chlarsaich.”

“ ’M beil clàrsach shuas...?”

“Chan eil a-nis. Dh’fhalbh Coinneach leatha a’ chiad uair a thachair seo.”

“Bhris e i?”

“Reic e i. Bha mise ag iarraidh air a fàgail.”

Stad an ceòl. Dh’fhosgail na dorsan mar a rinn iad a roimhe ach bha an cù a-nis ’na chadal agus cha do charaich e. “Dè tha thu ag ràdh a-nis?” dh’fhaighnich Muriel.

“Chan eil fhios a’m dè chanas mi,” arsa mo bhean.

Tha mi cinnteach gun thachair seo dìreach mar a dh’innis Cairistìona dhomh e, agus dh’fhàg sin mi anns an t-suidheachadh anns an robh i fhèin – cha robh fhios agam dè chanainn. Ach an taigh a’ Phurp cha robh iad cho sàmhach. “Thig orra am baile fhàgail,” arsa Pàdraig.

“Chan eil eòlas agam fhìn air a leithid,” ars am Purp, “ach shaoilinn gu leanadh an trioblaid iad.”

“Cha lean,” ars a’ Lobaid. “Chan fhaod taibhse gluasad bhon a’ stèisean aice fhèin.”

“Mar am poileasman,” ars an Ulpag, le gàire.

“Na bi thusa fanaid,” chaisg a’ Lobaid e, agus rinn e searmon mar a b’àbhaist.

Bha Muriel a’ diùltadh cadal anns an taigh ’na h-ònar agus cha b’fhada gus an cuala sinn gu robh an taigh air a reic ri Gall. Chaidh Coinneach dhan bhaile mhòr, ach ma bha e smaoineachadh gun dh’fhàg e an trioblaid air a chùl bha e air a mhealladh.

[TD 135]

Aon oidhche aig toiseach a’ gheamhraidh bha Torcall Nèill a’ tilleadh dhachaigh às a’ bhaile mhòr. ’S e chiad duine a chunnaic a’ solas air clach-chinn bean Choinneach A. Ged a bha a bhroinn làn deoch làidir bha eagal cho mòr ’s nach mùchadh an t-uisge-beatha fhèin e. “<eng>Shiver my timbers<gai>,” ars esan, agus thòisich e a’ ruith.

’S e seòladair a bh’ann, agus tha e air a ràdh gum bheil a seòladair saobh-chràbhach. Bha fhios aige nach creideadh duine mar a lorgadh e fianais. ’S ann air a’ Phroifeasair a smaoinich e an toiseach ach cha robh e aig an taigh. Chuir e fios chon Ulpag, agus ’s e Ann China a fhreagair a fòn. Dhùisg i an doctair. “Tha Torcall ann an droch shuidheachadh,” ars ise.

“Dè tha thu gearain?” ars an Ulpag.

“Chan eil mise a’ gearain càil...”

“Na dhùisg thu mise aig trì uairean sa’ mhadainn airson innse dhomh nach eil thu gearain càil...”

“Cùm ort! Chunna mi solas air clach-chinn bean Choinnich A. Chan eil duine foghlamaite ann an dràsda ach thu fhèin...”

“Tha glainne no dhà agad a Thorcaill.”

“Chan e fealla-dhà a tha seo idir. Cha chreid duine mise mar a faic do leithid fhèin e. ’N teid thu shealltainn?”

Gheall an Ulpag a dhol chon a’ chlaidh, ach cha robh a mhàthair deònach e dhol ann ’na onar, agus dhùisg e mise. ’S e solas mar coille-bionan a bh’ann. Bhe e mar gum biodh clàr a’ deàlradh ann am meadhon na cloich. Ach nuair a thàinig sinn na b’fhaisge chunna sinn gun e a bh’ann sgrìobhadh a’ deàlradh cho soilleir ’s gun leugh sinn e bho fhichead ceum air falbh. ’S e Beurla a bh’ann, mar as àbhaist air na clachan anns a’ chladh againn. Bha na facail a bha ann a roimhe air an glanadh air falbh agus cha robh càil ann a-nis ach: “<eng>erected by Kenneth A. Macmillan, fornicator, liar, hypocrite, crook<gai>.”

“Tha mi dol a chur mo làimh air,” ars an Ulpag, agus chaidh e air adhart, agus rinn e sin. Cha do lean càil ri làimh.

Anns a’ mhadainn bha poca mòr dubh a’ falach na cloich, ach ma bha Coinneach a’ smaoineachadh gun rinn e chùis air an taibhse bha e ceàrr a-rithist. Nuair a thuit an oidhche bha sgrìobhadh a’ deàlradh air a’ phoca, sgrìobhadh a thuilleadh air na bh’ann a roimhe, sgrìobhadh a bha dèanamh cliù Choinnich cho dubh ris an t-sùithe.

Bha pìos anns a’ phàipear-naidheachd agus leugh an Ulpag e. “Tha seo ag ràdh gun e ‘<eng>phosphorescence<gai>’ a th’ann.”

“Coma leat ga d’osdar Eachainn,” ars Ann China. “Tha fhios againne dè th’ann. Am mastaige! Comanachadh a’ seo agus a’


[TD 136]

siùrsachd air feadh Alba, nuair a bha bhean air leabaidh a bàis. Nam b’e mo thaibhse-sa bhiodh ann chuirinn saoile air a’ bhalgaire.”

“Bha fios aice a-rèisde seòrsa caitheamh-beatha a bha aige,” ars an Ulpag.

“Cha robh,” ars a’ Lobaid. “Cha robh fhios aice air gus an deach i suas. Dh’innis tè dhe na h-ainglean dhi, agus chuir i an taibhse ga bhuaireadh agus a dh’innse dhan t-saoghal nach eil e airidh air a’ chomanachadh.”

Nuair a dh’fhalbh a’ Lobaid thubhairt an Ulpag; “tha e bruidhinn air nèamh mar a bhruidhinneadh e air an Oban.”

“Bha cheart cho math leam a bhi ’g èisdeachd ri asal Bhalaam,” ars am Purp. “Smaoinich air a fealla-dhà a dhèanadh a’ saoghal oirnn nan cailleadh Coinneach an comanachadh gun fianais ’na aghaidh ach taibhse!”

Ach ’s ann a thug Coinneach dùbhlan dhan taibhse. Thàinig e le daoine agus uidheam togail, agus ’na rùn a’ chlach a chur le na creagan. Ach nuair a thog iad a’ chlach bhris a’ ròpa agus thuit a’ chlach air muin Choinnich agus mharbh i e. Ghabh na daoine eagal agus chuir iad a’ chlach air ais, agus tha i an sin fhathast, an aon anns a’ chladh gun facal sgrìobhte oirre.

Nuair a chaidh an tiodhlacadh seachad air taigh a’ Phurp thubhairt Ann China; “chan eil cleith air an olc ach gun a dhèanamh.”

[Sanas]


[TD 140]

ATH-SGRÙDADH (15):

An Da-rìribh agus Mire na h-Ealain

le Maoilios Caimbeul

Anns an earrann-sgrìobhaidh seo tha mi ag iarraidh coimhead air dòighean anns an urrainn dhuinn bruidhinn mu na h-ealain, ach gu h-àraidh bàrdachd, ann an saoghal an latha an-diugh. Tha an saoghal a th’ ann an-diugh gu tur eadar-dhealaichte – ri linn saidheans, teicneolas, craoladh agus mar sin air adhart – bhon t-saoghal o shean, no eadhon an saoghal a bh’ann o chionn fichead bliadhna.

A bheil dleasdanas aig luchd-ealain beachd a ghabhail air an t-saoghal ùr seo? Ciamar as urrainn dhaibh sin a dhèanamh? Dè ʼn dòigh anns a bheil mac (no nic) na h-ealain a’ faicinn an t-saoghail? Sin cuid dhe na ceistean a tha mi ag iarraidh fhaighneachd, ach gu h-àraidh mar a tha iad aʼ bontainn ri neach ealain ann am mion-chànan mar a tha a’ Ghàidhlig.

Tha cas aig aʼ Ghaidheal ann an dà shaoghal – saoghal na Beurla agus na Gàidhlig. Chan eil e soirbh a bhith beò ann an dà shaoghal. Ma tha sinn aʼ gabhail beachd air saoghal eòlais ùir, no saoghal na h-eanchainn mar gum biodh anns an dà chànan, tha aon shaoghal mòr farsaing agus am fear eile beag cumhang.

Feumaidh mi sin a mhìneachadh. Chan eil mi ag ràdh idir nach eil an comasachd taisgte anns a’ Ghàidhlig – no ann am mion-chànan sam bith eile – a bhith a cheart cho math ri mòr-chànan nuair a thig e gu saidheans, eaconomachd, lus-eòlas no eòlas sam bith eile.

Ach a’ gabhail an t-suidheachaidh mar a tha e, tha fhios againn uile gu bheil sgoilearachd fharsaing ri fhaotainn ann am Beurla no ann an Gearmailteis (can) nach eil againn ann an Gàidhlig. Tha fhios againn uile air na h-adhbharan – àireamhan nan sluagh, airgead agus cumhachd (poiliticeach agus sòisealta) aig na feachdan mòra.


[TD 141]

Chan e nach urrainn adhartas a bhith ann, agus tha agus bidh adhartas ann ann an roinnean na h-eanchainn mar a bhitheas barrachd leabhraichean air diofar chuspairean air an sgrìobhadh, mar a theid barrachd ionadan-foghlaim tro mheadhan na Gàidhlig a stèidheachadh – ʼs dòcha oilthigh aon latha.

Ach ann an roinn an litreachais faodaidh an t-adhartas seo tachairt an-dràsda fhèin, oir tha litreachas aʼ dèiligeadh ri beatha mhic an duine, ris an t-saoghal anns an t-seagh as fharsainge. Chan eil mi aʼ ciallachadh gum faod sinn saoghal na h-eanchainn a dhìochuimhneachadh no a ghlasadh a-mach. Cha robh còir sin tachairt. Ach a chionn ’s gu bheil cas aig aʼ bhàrd, agus an sgrìobhaiche, anns an dà shaoghal cha leig e leas tachairt.

Chan e, chanainn, gu feum am bàrd, an sgrìobhaiche, a bhith mothachail air an t-saoghal anns an fharsaingeachd. (Cha leig leas sin dìmeas a dhèanamh air comhairle Ghoethe dhan bhàrd: gu robh còir dàin a bhith stèidhichte air fèin-fhiosrachadh, air a bheatha fhèin anns an t-saoghal).

A chionn ʼs gu bheil cas againn ann an saoghal mòr na Beurla – agus cuimhnicheamaid gu bheil an saoghal sin mòr ri linn ʼs gu bheil e cho math air mèirle – coinnichidh sinn facail chudthromach bho àm gu àm – facail a tha aʼ cruachadh chiallan orra fhèin. Tha am facal ‘<eng>reality<gai>’ ’nam measg. Tha am facal seo cho cudthromach dhan bhàrd agus gu feum mi bruidhinn mu dheidhinn airson greis. Chan eil facal againn anns aʼ Ghàidhlig a tha aʼ ciallachadh na tha am facal seo aʼ ciallachadh anns aʼ Bheurla. Aon chiall a tha am faclair a’ toirt dhuinn ’s e: ‘<eng>everything that is real<gai>’. Agus tha bun-chèill an fhacail bhon t-seann Laidinn <eng>res<gai>, no rud.

Ach chan e ‘<eng>reality<gai>’ nithean no rudan annta fhèin. Chuir am bàrd Ameireaganach Wallace Stevens mar seo e: ‘<eng>The subject matter of poetry is not that “collection of solid, static objects extended in space” but the life that is lived in the scene that it composes; and so life is not that external scene but the life that is lived in it. Reality is things as they are.<gai>’

A-rithist tha e ag ràdh: ‘<eng>Reality is life and life is society and the imagination and reality; that is to say, the imagination and society are inseparable.<gai>’

Dè am facal, ma tha, a gheibh sinn anns a’ Ghàidhlig airson nì cho cudthromach? Saoilidh mi gu bheil ‘<eng>everything that is real<gai>’ a toirt a-steach na leanas: (a) an saoghal anns a bheil sinn beo’, an dà chuid an saoghal timcheall oirnn agus an saoghal fada is farsaing (b) gach nì a chaidh a sgrìobhadh mu na saoghail sin (c) an cultur anns a bheil sinn beò agus na smaointean agus na faireachdainn-


[TD 142]

ean leis a bheil sinn cuairtichte (d) an t-eòlas pearsanta tha sinn a’ faighinn bho ar buadhan nàdurrach – ar mothachadh agus ar faireachdainn (e) ar mac-meanmainn (f) an <eng>cosmos<gai>. Ann am facal gach nì a ghabhas smaoineachadh air.

Dh’fhaodadh sinn a ràdh gu bheil ‘<eng>reality<gai>’ a’ ciallachadh gach nì a tha fìor, ach tha sin a’ togail a cheart uiread de cheistean agus a tha e a’ fuasgladh. An e fìrinn a tha sa’ mhac-meanmainn, no an e a’ bhreug? (Thig mi air ais chun na ceist sin uair eile). Saoilidh mi gu bheil am facal da-rìribh a’ tighinn cho faisg air an fhacal ‘<eng>reality<gai>’ ’s a gheibh sinn. Gu h-àraidh ma nì sinn ainmear dheth agus ma chanas sinn an da-rìribh. Faodaidh an abairt sin gabhail a-steach gach nì a tha am facal ‘<eng>reality<gai>’ a’ gabhail a-steach.


2

Am bàrd, am misgear. Tha am bàrd air mhisg mar a tha duine sam bith a tha aʼ faicinn an t-saoghail tro shùilean na h-ealain. Tha e ag iarraidh an da-rìribh a thuigsinn. Ach tha an da-rìribh cho ioma-ghnètheach ʼs gu bheil i do-thuigsinn do reusan. Ciamar a tha e aʼ dol ga tuigsinn? Dè ʼs urrainn dha a dhèanamh?

ʼS ann tro fhaireachdainn, tro bhuadhan na h-inntinn ʼs na bodhaig, a tha e aʼ tighinn an ceangalaibh an t-saoghail. ʼS tha am mac-meanmainn a’ feuchainn ri ciall a thoirt às a’ chlàbar. Ach ’s ann tro chànan, tro chainnt, a tha e an toiseach a’ tuigsinn an t-saoghail. Agus tha mòran dhen da-rìribh aige air a tasgadh suas ann an cainnt, agus anns a’ chànan a tha aige mar dhualchas.

Ach thuirt mi gu robh e ’na mhisgear. Tha seo ag èirigh bho a dhian fhaireachdainn, bho a dhian mhothachadh air an da-rìribh. Uaireannan theid e air drugaichean, mar a chaidh Coleridge, no a chogadh mar a chaidh Byron agus Mac Mhaighstir Alasdair, no a shealg fhiadh mar a chaidh Donnchadh Bàn, no chun nam boireannach ’s na dìbhe mar a chaidh Burns, no às a ‘chiall’ mar a chaidh Clare, agus ceud eile.

Airson an da-rìribh fhaicinn gu dligheach feumaidh am bàrd fhaicinn tro shùilean fhèin. Air an adhbhar sin feumaidh e a bhith fosgailte. Chan ann tric a gheibh sinn bàrd a tha dùinte taobh a-staigh creud, a chionn ’s gu bheil sin a’ cur glas air fhìor fhaireachdainn mun da-rìribh.

Agus ciamar a tha e a’ taisbeanadh an t-seallaidh a gheibh e air an da-rìribh? Tha tro shamhla, tro ìomhaigh, tro mheatafor. Agus chan eil an ‘fhìrinn’ a tha foillsichte anns an dòigh sin aon-fhìllte. A chionn ’s ma tha am bàrd a’ tuigsinn càil idir mun da-rìribh tha e a’ tuigsinn nach eil aon Fhìrinn ann, (bho shealladh na daonnachd) gu bheil fhìrinn fhèin aig gach neach.


[TD 143]

3

Thuirt mi gu robh am bàrd ’na mhisgear, ach chan e am bàrd a-mhàin a tha air mhisg. Ma dh’fhaoite gu bheil a’ mhisg seo gu math cumanta – tha mi fhìn glè chinnteach gu bheil – ach ’s e tha eadar-dhealaichte mu mhac (no nic) na h-ealain gu bheil e a’ feuchainn ri fhèin-fhiosrachach a chompàirteachadh ri daoine eile. Faodaidh sinn mire na h-ealain a thoirt air an fhèin-fhiosrachadh seo.

Dè ’s urrainn dhuinn a ràdh mun mhisg seo? ’S urrainn gur e àrd-aoibhneas a th’ innte (ged a tha dubh-thaobh oirre cuideachd agus às a sin fhèin thig obair-ealain); nach eil i a’ tachairt uabhasach tric dhan chuid as motha de dhaoine; gu bheil cuid de dhaoine ann, peantairean, luchd cruthachaidh ciùil, luchd ealain de gach seòrsa agus naoimh dha bheil an sàr-fhiosrachadh seo ’na nì cho cudthromach ’s gu bheil e ag atharrachadh am beatha. Faodaidh sinn a ràdh cuideachd gu bheil a’ mhire seo agus a’ mhac-meanmainn glè thric ri faighinn an lùib a chèile.

Canaidh daoine cràbhaidh iompachadh, no atharrachadh nan gràs ri seo, agus tha iad fada am beatha a’ sireadh ath-dhèanamh dhen fhèin-fhiosrachadh seo tro mheadhanan nan gràs. Agus fada a bheatha tha mac na h-ealain, a tha fo bhuaidh fèin-fhiosrachaidh a tha rudeigin coltach ri gràs, a’ feuchainn ri a leigeil ris anns an ealain aige. Anns a’ Bheurla canar ‘<eng>peak experience<gai>’ no ‘<eng>epiphany<gai>’ (mar a bh’ aig Joyce air) no ‘<eng>enlightenment<gai>’ ris an t-seòrsa fèin-fhiosrachaidh seo. An-diugh chan eil e fasanta a bhith a’ toirt cus àite dhan t-seòrsa mire seo ann am bàrdachd agus, gun teagamh, mur a h-eil ann ach facail agus a’ mhire tha bàrdachd buailteach a bhith bog. Feumaidh nithean eile a bhith ann, mar sealladh ‘fìor’ air an da-rìribh, mac-meanmainn agus ealantachd cainnt. Ach tha mi fhìn a’ smaoineachadh anns a’ bhàrdachd as fheàrr nach eil a’ mhire fada air falbh.

Saoilidh mi gur ann air an t-seòrsa fèin-fhiosrachaidh seo a tha Cailean Wilson a-mach anns an leabhar ‘<eng>The Outsider<gai>’, a’ chiad leabhar a sgrìobh e ann an 1956. Tha Wilson a’ sònrachadh dhaoine mar Van Gogh, Blake agus Nietzsche. Aig an aon àm tha e ag ràdh nach e ‘<eng>outsider<gai>’ a bh’ann an Keats. Tha an ‘<eng>outsider<gai>’ aig Wilson a’ faireachdainn eadar-dhealaichte. Tha e taobh a-muigh a’ gheata, geata a’ bhaile agus geata nan gnàthan sòisealta.

Tha mòran de mhic na h-ealain a’ tighinn a-steach ann an cearcall cèille Wilson, ach chan eil mi smaoineachadh gu bheil e a’ bruidhinn air mire na h-ealain a-mhàin. Tha a chrìochan-cèille nas leatha na sin. Dhʼainmich e Keats. ’Na mo bheachd chan eil duine ann an litreachas na Beurla – mura h-eil Shakespeare fhèin – a tha


[TD 144]

a’ taisbeanadh uiread de ghibht na mire. Tha seo anns an tùs bhàrdachd cho math ris an stuth dheireannach. Ach anns an tràth bhàrdachd, mar <eng>Endymion<gai>, ged a tha mire gu leòr innte, chan eil mac-meanmainn agus grèim air an da-rìribh mar a gheibh sinn anns na dàin mhòra leithid <eng>To a Nightingale<gai>. Anns na dàin sin tha a h-uile nì a’ tighinn còmhla – mire, mac-meanmainn iongantach agus sùil mhìorbhaileach air an da-rìribh.

Agus ged a gheibh sinn cainnt romantaic mar:

‘<eng>And haply the Queen-moon is on her throne,
Clustered around by all her starry fays;<gai>’

anns an aon dàn gheibh sinn a-rithist agus a-rithist Keats a’ tighinn air ais gu fulangas na daonnachd:

‘<eng>Where palsy shakes a few, sad, last grey hairs...<gai>’

no

‘<eng>Forlorn! the very word is like a bell
To toll me back from thee to my sole self.<gai>’

Agus bheir sinn mathanas dha airson an romans. Chì sinn ann an iomadh àite an comas a th’ aig a’ bhàrd dealbh mhìorbhaileach a chruthachadh le facail agus ìomhaigh:

‘<eng>Thou still unravish’d bride of quietness!
Thou foster child of Silence and slow Time...’
(On a Grecian Urn)
‘Mid hush’d, cool-rooted flowers fragrant-eyed
Blue, silver-white, and budded Tyrian...’
(To Psyche)<gai>

Tha mire na h-ealain agus gràs anns na facail sin. Nuair a leugh mi an toiseach iad thug iad a’ bhreab chorporra dhomh nach fhaighear ach o fhìor bhàrdachd.

Thug na facail seo aig Coleridge an aon fhaireachdainn dhomh:

‘<eng>The naked hulk alongside came,
And the twain were casting dice;
“The game is done! I’ve won! I’ve won!”
Quoth she, and whistles thrice.<gai>’

Sin bho <eng>The Rime of the Ancient Mariner<gai> far am faca an seann


[TD 145]

mharaiche am bàta taibhseach, le Bàs agus Beatha-am-Bàs air bòrd, a’ cluiche airson anaman sgioba bàta a’ mharaiche.

De na bàird Ghaidhealach ron fhicheadamh linn air a bheil mi eòlach saoilidh mi gur ann aig Mac Mhaighstir Alasdair a tha an cuibhreann as motha dhen mhire. Tha esan air mhisg le Nàdur, le faclan, leis na boireannaich, agus le cùisean poiliticeach. Chì sinn na gibhtean iongantach aige aig àrd-ìre ann an leithid Moladh Mòraig. Dàn aighearach, aotrom, làn saorsa agus spòrs.

’S dòcha nach robh leannan aige riamh air an robh Mòrag. Ach chan eil sin gu diofar. ’S e òran gaol na feòla a tha seo. Tha e air mhisg le ana-mianna na feòla. Tha Mòrag ’na samhla air bòidhchead is tàladh nam ban. Tha an struth fhaclan a’ dòrtadh gu bras. Cha ghabh e casg, mar nach gabh miann casg. Agus tha an struth fhaclan cho fallain, luath, nàdurra, dian, ri miann fhèin. Tha cuspair agus cruth mar mhiotag is làmh.

“Nuair chuala mi ceòl leadanach
An fheadain a bh’aig Mòrag
Rinn m’aigneadh dannsa beadarach,
’S e freagra dha le sòlas;
Sèimh ùrlar, socrach, leadarra
A puirt, ’s a meòir a’ breabadaich;
B’e siud an òr-fhead eagarra,
Do bheus nan creaga mòra...”

Tha mòran bhuadhan a’ tighinn còmhla an sin. Mac-meanmhain, sgioltachd cainnt agus a’ mhire a tha a’ toirt neart dhan dàn air fad.

Tha an aon chomas labhairt mìorbhaileach ri fhaicinn ann am Moladh Beinn Dorain le Donnchadh Bàn, ach dhòmhsa co-dhiù chan eil teine na mire a’ losgadh leis an aon ghrìosachadh agus a tha e an dàn an Dòmhnallaich.

Ach tha mire na h-ealain a’ tighinn ann an diofar cruth, le diofar bhuadhan. Saoilidh mi gu bheil guth an fhìor bhàird ri chluinntinn ann am bàrdachd gu math eadar-dhealaichte; ann an Oran na Comhachaig le Dòmhnall mac Fhionnlaigh nan Dàn. Tha a’ chainnt sìmplidh mar gu robh am bàrd a’ bruidhinn rium no riut. Chan eil am briathrachas an seo a tha glè thric – ann an litreachas na Gàidhlig – a’ tighinn anns an rathad air a’ bhàrdachd. Agus ma tha aonachd a dhìth air an dàn air fad, agus tha sgoilearan ag innse dhuinn gu bheil grunnan dhàin air an ruith còmhla, tha nithean eile a’ dèanamh suas an call.

A bharrachd air sìmplidheachd àlainn nam briathran tha gaol


[TD 146]

Nàduir agus dhàimhean ann; urram agus gaol airson facail (rud gu math ainneamh); agus rud a cheart cho ainneamh – gliocas. Seo duine anns a bheil mire an abachaidh. An seann sealgair faodaidh e ràdh:

“Moladh gach aon neach an cù,
Ach molams’ an trùp tha dol às.”

Glè thric tha e mar gum biodh e a’ brìodal le facail:

“ ’S e loch mo chridhse an loch,
An loch air am biodh an lach...”

no a’ cluich:

“ ’S buan an comann gun bhristeadh,
Bha eadar mise ’s an t-uisge;
Sùgh nam mòr bheann gun mhisge,
’S mise ga òl gun trasgadh.”

’S e bàrdachd shocair, chiùin a tha seo an coimeas ri Moladh Mòraig ach tha i brèagha an dèidh sin.

(Ri leantainn).

[Sanas]


[TD 147]

SGEULACHD DA DHAMH

le Dòmhnall Greumach

Gur dè air thalamh a bha mis’ a’ dèanamh air a’ mhòintich ud, ag obair airson tuarasdal cho beag luach, ’s gun toireadh e mìos bhuam mus fhaighinn eadhon air gu leòr a chruinneachadh airson paidhir bhrògan spaideil a cheannachd? Dh’fheumainn paidhir fhaotainn air dòigh a choreigin airson an danns’ anns a’ Chummings oidhche-’haoine, oir bha mi air gealltainn do Janet gum bithinn ann. Cha robh ach seachdain bho choinnich mi i, agus cha robh càil a mhath dhomh innse dhi nach b’urrainn dhomh a dhol ann le dìth bhrògan!

“Tha thìd againn a bhi gluasad,” chuala mi Claude ag èigheachd. B’esan am fear a bha ruith oifis na h-oighreachd ud aig an àm. Bha mise air saor làithean bhon oilthigh, agus bha Stevie, caraid dhomh à Inbhir Nis, air obair fhaotainn dhan dithis againn airson dà mhìos, a’ cuideachadh a’ gheamair a’ toirt buidheannan a-mach dha na beanntan airson na fèidh a shealg. Bha seo an dàrna seachdain againn ann, agus mar bu trice, ’s e uaislean às an Roinn Eòrpa a bha tighinn còmhla ruinn chun a’ mhonaidh. Bhiodh raidhfil an duine aig Stevie agus agamsa, agus bhiodh sinn uaireannan a’ dèanamh coiseachd mhòr mus cluinneadh sinn Roy, an geamair, ag ràdh, “Air ur socair a-nis, a bhalachaibh. Tha feadhainn agam san t-sealladh!” Dh’fhaodadh nach fhaiceadh sinne cabar idir, ach bha gach fireann is boireann a’ dol air am beul fodha anns a’ chòinneach – chan fhaicinn air mo bheulaibh ach màs mòr an siud ’s an seo. Cha robh guth aca cho faisg ’s a thàinig iad air a’ bhàs uair neo dhà, neo co-dhiù air mìos a thoirt anns an Ràig-mhòir le tòin gu math dòrainneach, oir bhiodh sinne trang aig an àm sin a’ cur peileir don ghunna, deiseil dhaibhsan airson a losgadh. Sud uireas a bh’acasan ri dhèanamh – losgadh air na daimh bhochd. Ma bha iad ealant’ air a’ chùis, bhiodh iad a’ marbhadh fiadh leis a’ chiad spriadhadh – dh’fhalbhadh Stevie agus mis’ an uairsin airson an greallach a thoirt às, agus shlaodadh sinn e air ais chun an ‘<eng>Land Rover<gai>’, far am biodh botal mòr neo


[TD 148]

dhà air a roinn eadar sinn uile. Bha uaireannan ann ’s gu robh mi cho cinnteach ris a’ bhàs gu robh gach ‘<eng>Land Rover<gai>’ air an oighreachd nas eòlaiche na Roy fhèin air na rathaidean, oir nuair a dh’fhàgadh sinn am buidheann a bh’againn aig a’ Chaisteal, dhʼfheumadh sinn stad an uairsin aig an <eng>Struy Inn<gai>. Dh’fhaodadh gun toireadh sinn trì uairean a thìde an sin, a’ cur às do ‘<eng>tip<gai>’ sam bith a bha sinn air fhaighinn aig deireadh an là. ’S iomadh stèaca math a chaidh a dholaidh anns an taigh san robh mi còmhnaidh an Inbhir Nis ri linn ar gòraich.

Co-dhiù, ’s e bha seo ach an là mòr aig Claude. Bhiodh e faighinn aon là gach sèasan a-mach às an oifis airson feuchainn air na fèidh. Bha mi air cluinntinn nach robh e ro mhath leis a’ ghunna, agus nach robh e glè shùnndach. Gu dearbha, nuair a chaidh sinn dha iarraidh chun a’ Chaisteal a’ mhadainn ud, sin am beachd a thug mi air, oir cha robh bòtann ri fhaicinn, ach dà bhròg fhaileasach, agus briogais chlò air a stopadh dha na stocainnean aige.

An dùil na faighnichinn gu gasda dha, an toireadh e dhomh eàrlas airgid airson paidhir a cheannachd? Bha chaileag ud à Inbhir-ìonaid cho laghach, ’s chan e sin a-mhàin ach bha i ’g obair ’s a’ cadal anns a’ Chummings. Dh’fhaodadh gu faighinn air an oidhch’ a chur seachad ann!

“Dè tha dha bhur cumail?” O ghràidh ort, bha siud Claude a’ burralaich a-rithist! Ghluais sinn air falbh, agus cha b’fhada gus an robh sinn am-measg nam beann, gun càil ri fhaicinn ach a’ ghrian air an taobh an ear, an rathad caol air ar beulaibh, agus bothag bheag an siud ’s an seo. Stad sinn airson sùil a thoirt timcheall, agus gus nach biodh fuaim an einnsein a’ cur dragh air beathach sam bith a bha mun cuairt. Dh’òl sinn copan tì, le Roy a’ cumail a shùil air na beinn leis an tealascop – bha beachd math aige nach robh am fear eile ag iarraidh an rathad fhàgail leis an seòrsa reig a bh’air. Tha mi smaoineachadh gu robh sinn an siud airson trì chairteal na h-uaireach mus tuirt Roy gu robh e ri faicinn grunn fhèidh, ach gu robh iad pìos math bhuainn. Cha robh sinne dhan dèanamh a-mach ro mhath, ach dh’aithnich sinn gu robh damh brèagha ’nam measg.

“Cuir peileir dhan ghunn’ agam,” arsa Claude. Rinn mise sin, ach thuirt Roy ris air a shocair nach bu chòir dha feuchainn air à siud, oir gu robh iad ro fhad às, agus nach robh mòran cothrom aige an damh a bhualadh.

Cha do dh’èisd am fear eile ris – ghabh e an raidhfil bhuamsa agus chaidh e ’na laighe tarsainn air an einnsean. Chrath Roy a cheann, agus an ath rud – brag! Sgap an treud, ach dhʼaithnich


[TD 149]

sinn air an damh gu robh e air a dhroch leòn, oir cha chumadh e an àirde riutha, leis cho cuagach ’s a bha e.

“Thugainn a bhalchaibh, ’s thoir leibh aon raidhfil,” arsa Roy. Dh’fhalbh an triùir againn, agus dh’fhàg sinn Claude ’na shuidhe air an einnsean, ’s e ri toirt ‘Panatella’ a-mach às a phòcaid.

“Chan eil an duin’ ud ann gu lèir,” thuirt Roy. “Cha mhòr nach cuirinn peileir ann, ’s gum biodh e fhèin anns a’ bhrochan ac’ a-nochd.” Thòisich sinn a’ dìreadh, agus bha sinn air a dhol mìle gu leth, nuair a thàinig sinn air abhainn a bha rudeigin domhainn, agus dh’iarr Roy oirnn anail a ghabhail. Bha e den bheachd nach robh e comasach dhan damh faighinn tarsainn, ’s mar sin ghabh sinn ceum socair suas ri bruaich na h-aibhne. Cha robh sinn air a dhol ceud slat nuair a chunnaic sinn nach robh Roy air a bhi fada ceàrr. Bha ’n damh air feuchainn tarsainn, agus bha e ri dèanamh oidhirp air dìreadh gu sgeir a bh’ann am meadhon na h-aibhne, ach cha b’urrainn sin dha, ’s a chas dheiridh a’ slaodadh ris, far an robh am peileir air a bualadh. Bha ’m bùrn a’tionndadh purpaidh leis an fhuil a bha e ri call. Thionndaidh e cheann agus cha tig an t-sùil a thug e oirnn às mo chuimhne gu bràth.

Ghabh Roy an gunna, chuir e fhèin peileir ann, lùb e air aon ghlùin, agus loisg e. Thuit am fiadh air ais don bhùrn, agus sheòl an closach sìos gu far an robh sinn nar seasamh. Rug sinn air, ghreallaich sinn e, agus rinn sinn air ais chun an ‘<eng>Land Rover<gai>’ gun smid a ràdh.

Bha Claude ’na shuidhe air an einnsean a’ gabhail na grèine, agus chuir e fàilt’ oirnn, ag ràdh, “Nach tuirt mi ribh gun dèanainn a’ chùis air à seo!” Cha d’fhuair e freagairt idir. Tha mi den bheachd gun tàinig an aon smuain a-steach oirnn uile – ’s cinnteach gun cual e am brag ud bho chionn ghoirid, agus gun dh’aithnich e an t-adhbhar air a shon!

Thionndaidh sinn a’ charbaid, agus rinn sinn ar sligh’ air ais chun a’ Chaisteil. Leig sinn Claude a-mach, agus chuir sinn an closach a-steach dhan t-seada. Ghluais sinn air falbh, agus cha robh facal aig duine gus an do stad Roy leinn aig an stèisean airson sinn bus Inbhir Nis a ghlacadh. Cha do stad sinn eadhon aig an Struy.

Coma leat, cha tàinig an Cummings, neo Janet, neo brògan air m’aire tuilleadh gus am faca mi similearan a’ bhaile mhòir a’ tighinn am follais. Chuir mi romham gu feumainn brògan fhaighinn gun teagamh, ach nach leiginn a leas iad gus an là a dheidhinn a dh’iarraidh mo thuarasdal mu dheireadh chun na h-oifis, agus bha aon nì cinnteach – ’s e brògan math tacaideach a dh’fheumadh a bhith annta!


[TD 152]

CEITHIR DAIN

le Peadar Morgan

Is Treasa

Tha gunnaichean a-mach sa’ mhonadh an-diugh
A’ lorg nan còtaichean ruadh
A’ losgadh gu bragail
Air ìobairtean am fàsaich.

Tha gunnaichean a-mach san fhrìth an-diugh
A’ tilgeil chearcan ’s fhèidh
Sealgairean an t-saoghail
A’ siubhal sgrìoban am fearainn.

Tha gunnaichean a-mach sa’ bheinn an-diugh
A’ dòrtadh fuil dhearg an spòrs
Gun fhallas ar sinnsirean
A lìon uillt a’ bhradain.

Tha gunnaichean a-mach san aonach an-diugh
Gun nàmhaid gan casg
Gun fheum air saighdearan dearga
Dìreach sanasan rabhaidh.

Tha gunnaichean a-mach san t-sliabh an-diugh
Falaisg air na croitean
Gogail ’s gàire airgid cèin
Mu thobhta ar n-eachdraidh.

Tha gunnaichean a-mach san dùthaich an-diugh
A’ gleidheadh ar n-oighreachd-ne
Fo dhìdean na dìlse
’S sinne an sùil-chruthaich an lagha.

Leagamaid an carraighean.


[TD 153]

Diùltadh

Tha grian nach do dh’èirich
A’ dol fodha,
A gathan a’ magadh thar fàire
Air mo chridhe.

Chaidh eun beag a gaoil
Gun cheileireachd
A shlugadh le dorchadas
Na drise.

Chaidh eilid a maise ’na leum
Dhan doire dhubhach
Nach gearrar le sùilean
Mo mhiann-sa.


A’ Dealachadh ri Geug

A’ dealachadh ri geug –
Cha bhiodh e na b’fhasa
Ged a bhithinn na bu treasa
Ach cha bhiodh
Teàrr dubh an fhèin-chasaid
Fhathast teth mum chridhe
As an do spìon mi
Geug dhem bheatha.

Carson nach do sgath mi
Am fiùran feagalach ud
A dh’èirich dar a sgaoil
Ciad-chòrdadh ar càirdeis.

Mun deach leth-ghaol an aghaidh reusain
Mun do sguab e eachdraidh ’na ghlaic.


[TD 154]

Coinneal

Tha aislingean
A’ lasadh
Siobhag mo dhòchais

Agus a’ caitheamh
Coinneal mo bheatha.


AN CAT AGUS AN LUCH

le Gilleasbuig MacMhuirich (Gilleasbuig Lachlainn ’Illeasbuig)

Cho luath ris a’ bhreac
Nach urrainn dhuinn làimhseachadh
Mar shionnachan air uachdar na mara
No cho mall ris an t-seilcheig air astar fada
Daonnan air ar beulaibh
An còmhnaidh air ar cùlaibh
Pailteas dhith nar n-òige
Ach sìor dol an gainnead às dèidh sin
Iasgairean mì-shealbhach tilgidh sinn na lìn againn
Ach cha ghlac sinn i
Tomhaisidh sinn i...uair an dèidh uair
Cosgaidh sinn mar strùidhear i
Gun chàrnadh suas idir
Caillidh sinn i rè na h-oidhche
Agus cha bheir sinn oirre feadh gach latha
Chan fhàs sinn gu inbhe no aosmhor às eugmhais
Neo-fhaicsinneach ged a tha i
Tha fios againn gur i ùine a tha innte.


[TD 155]

HUSSEIN ASSAM

le Dòmhnall Iain MacIomhair

Cha robh duine a’ tuigsinn ciamar a chaidh a comasan a bhuileachadh air Sìne. Bha i san oilthigh a’ toirt a-mach na dotaireachd.

B’ e duine mòr leisg a bha ann am Murchadh, a h-athair. Corra uair bhitheadh e ag obair. nuair ruitheadh e a-mach à airgead ’s gun chàil aige a dh’òladh e. Bha e trom air an deoch. Ghabhadh e smùidean uabhasach, gu h-àraidh feasgar Dihaoine nuair bhitheadh airgead aige.

B’ e Màiri a bha air màthair Sìne. Bha ise math air obair taighe, ach cha robh air a’ chòrr. Cha robh sgath foghlaim aice, ach bha i uabhasach cràbhach. Cha deigheadh Murchadh don eaglais còmhla rithe idir. “Chan eil càil ann nas muladaiche,” theireadh e, “na bhith ag èisdeachd ri neach a’ cur dheth mu pheacadh ’s mu ifrinn.”

Bha Murchadh agus Màiri gu math uasal à Sìne. Bha fhios aca gun robh i gu bhith ’na dotair. Bha mac aca cuideachd, air an robh Aonghas. B’ e duine fiadhaich a bha ann. Dh’fhàg e an sgoil nuair bha e sia bliadhna deug. Bha fhios aca gun robh e ag obair ann an Sasainn, ach cha robh beachd aca dè bha e a’ dèanamh.

Bhitheadh Sìne a’ tighinn dhachaigh aig saor-làithean, ’s bhitheadh i a’ trod ri a h-athair airson na deoch. ’S bhitheadh i a’ trod ri a màthair seach nach b’ urrainn dhi bruidhinn mu chàil ach mun eaglais. Ach bha spèis mhòr aice dhaibh le chèile.

’Se nighean bhrèagha a bh’ ann an Sìne. Bha falt fada donn oirre agus sùilean dubha a’ deàrrsadh ’na gnùis.

Aon earrach thàinig i dhachaigh agus Arab còmhla rithe. Cha do chòrd seo ri Murchadh ’s ri Màiri an toiseach. Sìne a’ falbh le Arab. Cha robh an t-Arab a’ dol a dh’fhuireach còmhla riutha idir, oir bha fhios aig Sìne nach ceadaicheadh a màthair sin. Dh’fhuireadh e ann an taigh-aoigheachd Mrs Cawthorne. ’S e ban-Shasannach a bh’ ann am Mrs Cawthorne, agus bu lugha air Murchadh i na ’n sùich. Thàinig i don bhaile air chuairt bho chionn chòig bliadhna,


[TD 156]

’s ghabh i gaol mòr air a’ bhaile. Cha robh Murchadh a’ creidsinn sin. ’S ann a bha esan cinnteach gur ann a bha i a’ teiche bho rudeigin no bho chuideigin. Bha i dà bhliadhna sa’ bhaile a-nis ’s cha do nochd fhathast am fear a thug a h-ainm dhi.

’S e aodach geal a bh’ air an Arab. Seòrsa de ghùn a’ ruighinn a chasan agus turban air a cheann. Bha e rudeigin dorch sa’ chraiceann, dìreach mar an fheadhainn a bhitheadh ag aimhreit air an telebhisean. ’S e Hussein a t-ainm a bha air. Hussein Assam.

Nuair a thàinig Hussein a-steach còmhla ri Sìne, phòg e Murchadh air a dhà ghruaidh.

“Sguir, a thrusdair,” arsa Murchadh.

“Chan e an aon Dia a th’ acasan ’s a th’ againne,” arsa Màiri ri Sìne. “Chuala mi sin aig a’ mhinistear. ’S e an Dia againne an Dia ceart.”

Cha do leig Sìne oirre gun cuala i a màthair.

Smaoinich Murchadh gun robh tòrr airgid aig na h-Araban. Nach robh iad a’ dèanamh am fortain às an ola. Nam bitheadh e snog ri Hussein ’s dòcha gum faigheadh e sgillin no dhà.

“Dè an rìoghachd às a bheil sibh?” arsa Màiri ri Hussein.

“Chan e Sasannach a th’ ann co-dhiù,” arsa Murchadh. “Ged tha na Sasannaich mar a tha iad, chan fhaic thu na fireannaich a’ falbh le dreasaichean orra.”

Bʼ ann às an Eipheit a bha Hussein.

Thàinig lasadh ann an sùilean Màiri nuair chuala i sin.

“O,” ars ise, “bithidh mise aʼ cluinntinn mun dùthaich agaibh nuair bhios mi san eaglais.”

Cha tuirt Hussein càil.

“Siuthad, a Shìne,” arsa Murchadh, “falbh agus faigh drama do Hussein. Te mhòr. ’S gabhaidh mi fhìn te cuideachd.”

Sheall i ri a h-ahtair.

“Chan fhaod e drama a ghabhail,” fhreagair i. “Bhitheadh sin a’ dol an aghaidh a chreideimh. Chan eil e ceadaichte dha deoch làidir òl, ’s cha toigh leis a bhith a’ faicinn dhaoine eile ag òl.”

Theab Murchadh car a chur dheth fhèin sa’ chathair.

“Chan e seo àite dhutsa, Hussein a laochain,” arsa Murchadh fo anail.

Co aige bhitheadh creideamh ann an creideamh nach robh a’ ceadachadh drama? Gu dearbha chòrdadh te ri Murchadh an-dràsda.

“Dè tha Hussein a’ dèanamh?” dh’fhaighnich Màiri.

“ ’S e fàidh a th’ ann,” arsa Sìne.

“Agus ’s mise rìgh nan eun,” arsa Murchadh.

“Nan dèanadh bìogail e,” arsa Màiri.


[TD 157]

Thuirt Hussein rudeigin, ach cha do thuig iad e. Shaoileadh neach gun robh na sùilean aige a’ bruidhinn cuideachd.

“Fàidh?” arsa Murchadh.

“Tha fàidhean anns a’ Bhìoball cuideachd,” arsa Màiri. “ ’S dòcha gur e fear dhiubh sin a bu shinnsire do Hussein.”

“Nach sibh a tha gòrach,” arsa Sìne. “Chan e sin an seòrsa fàidh a th’ ann an Hussein idir. ’S ann a bhitheas Hussein a’ dèanamh fàidheadaireachd mu staid an airgid ann an dùthchannan a’ Ghuilf, ’s bithidh na rìghrean ’s na sèicean a’ cur cudthrom mòr air a bheachdan.”

Thòisich Murchadh a’ brionndal ris fhèin. Cha robh e mothachail gun robh càch ga chluinntinn.

“Daingead, a Mhurchaidh Alasdair Bhàin, nach ann ort a thàinig an dà là. No ʼs dòcha eadhan trì! Donas de fhàidh ’s gun e ’na fhàidh idir. Chan òl e fiù uisge-beatha, agus ’s iongantach gun ith e sgadan a bharrachd.”

“Isd,” arsa Sìne.

“A bheil Gàidhlig aige?” dh’fhaighnich Màiri.

“Chan eil, ach tha cànanan eile aige. Ach an cànan ionadail aige fhèin tha e gus bàsachadh. Cànan a bh’ aca san fhàsach bho chionn fhada, ’s chan eil mòran ga bhruidhinn an-diugh. Bithidh sin a’ dèanamh dragh dha.”

Bhruidhinn Murchadh air ball.

“Gun sealladh Sealbh ormsa,” ars esan. “Innsidh mise dhut ciamar a chuidicheas sinn cànan Hussein.”

“O, ciamar?” arsa Sìne.

“Cuir fios air CNAG sa’ mhionaid, agus sàbhailidh iad an cànan aige,” arsa Murchadh. “Gu dearbha fhèin, nach ann a dh’fhaodadh e CNAG a thoirt leis dhan Eipheit nuair a thilleas e. Tha mi a’ gabhail ris gu bheil Beurla aige. Faighnich dha an toir e leis iad.”

Dh’fhaighnich Sìne dha, ach chrath Hussein a cheann.

“O uill,” arsa Murchadh, “cha robh mi ach a’ feuchainn ri a chuideachadh. Dh’fhaodadh e Mrs Cawthorne a thoirt leis cuideachd.”

Bha Murchadh a’ smaoineachadh ’s a’ smaoineachadh. Dè nam pòsadh Sìne agus Hussein? Nach robh cuid dhiubh agus deichnear mhnathan aca? Dè nam bitheadh teaghlach aca? An tugadh iad ainm-san air aon dhiubh? Murchadh Mac a’ Ghobhainn Assam. Cha robh sin ceart idir. No Murchadh Mac a’ Ghobhainn Hussein. Cha robh fhios aige an e Hussein no Assam an sloinneadh a bh’ air Hussein Assam – nach bitheadh cuid dhiubh a’ cleachdadh an t-sloinnidh an toiseach. Gheibheadh e a-mach.

“Dè an t-ainm a bh’ air athair?”


[TD 158]

“Bha Hussein Hussein,” fhreagair Sìne.

Abair gun robh sin ’na chuideachadh.

“Feumaidh sinn Hussein fhalach,” arsa Murchadh.

“Fhalach?” arsa Màiri.

“Na nàbaidhean,” arsa Murchadh. “Feumaidh sinn fhalach bho na nàbaidhean.”

“Carson?” dh’fhaighnich Sìne.

“Nan cuireadh e air seacaid agus briogais,” arsa Murchadh. “Tha ’n gùn damaite sin mar rud a chuireadh do sheanmhair no seanmhair do sheanmhar oirre don leabaidh. Bithidh na nàbaidhean a’ fanaid oirnn...co-dhiù, dè bhitheas air na daoine sin fon ghùn?”

Chunnaic Murchadh Sìne a’ sealltainn ris. Cha do leig e leatha bruidhinn.

“Na freagair siud,” ars esan. “Tha mi ’n dòchas nach eil fhios agad dè tha air fon ghùn.”

Thug Sìne sùil uabhasach air. ’S bha Hussein bochd an siud, gun fhios aige, a-rèir coltais, gun robh iad a’ bruidhinn air. Bhruidhinn Sìne ris ’na chànan fhèin, ’s cha do thuig a h-athair no a màthair facal de na labhair i. Fhreagair Husseinn i le aon fhacal, ’s cha do thuig iad am facal sin na bu mhò.

“Càite na dh’ionnsaich thu an cànan?” arsa Murchadh. “Dè thuirt thu ris?”

“Dh’fhaighnich mi dha an robh e ag iarraidh a dhol suas an staidhre.”

“A nighean an fhir...” arsa Murchadh.

“ ’Na aonar. ’Na aonar,” arsa Sìne. “Bu chaomh leis a dhol suas an staidhre agus e fhèin a nighe.”

“Bheir mise suas e,” arsa Murchadh.

Thill Murchadh a-nuas an dèidh dha na goireasan ionnlaid a shealltainn do Hussein.

Dh’fheuch Murchadh agus Màiri ri reusanachadh ri Sìne mun ghnothach. Ach chan èisdeadh i riutha. B’ ann gu gàireachdainn a bha a’ chùis a’ dol dhi. An còmhradh seo mu choigrich à dùthchannan eile, mu dhaoine air nach robh i eòlach ’s gun fhios dè an seòrsa dhaoine a bh’ annta. Gnothach cunnartach, bha iad ag radh rithe, rithese a fhuair a deagh àrach ann an dachaigh san robh measgachadh cothromach de chràbhachd is de mhisg. ’S bha fearg orra gun robh i a’ gàireachdainn riutha.

Cha b’ fhada gus an cualas Hussein a’ tilleadh. Dh’fhosgail an doras. Ach cha b’ e Arab le gùn a bha san doras idir. Cha robh lorg air gùn no air dath dorch an aodainn no air an stais mholach dhubh no eadhan air an fheusaig. ’Nan àite bha gnùis ghlan bhàn


[TD 159]

agus deise nàdarrach ghorm.

“Aonghas!” arsa Murchadh agus Màiri le chèile.

Sin nuair a chuir Sìne ’nan cuimhne gum b’ e seo a’ chiad là den Ghiblein, ’s a dh’innis i dhaibh nach robh ann an Hussein ach Aonghas a bràthair air a bhreug-riochdachadh mar Arab à tìr chèin, ’s gun thadhail e oirrese sa’ bhaile mhòr mus tàinig i dhachaigh. Thug i air tighinn còmhla rithe, oir bha sia bliadhna bho bha e aig an taigh roimhe.

Chaidh Màiri don chidsin a dhèanamh tì, agus dhòirt Murchadh dà dhrama mhòr ann an gloinneachan, dà dhrama a ghabhadh iad fhad ’s a bha iad a’ feitheamh na tì.

Mus do thòisich iad air an tì, ghabh Màiri an t-altachadh.

[Sanas]


[TD 162]

BAILTEAN A’ CHÒMHNAIRD

le Cailein T. MacCoinnich

Thug Somhairle sùil aithghearr sìos am bruthach. Sin a rathad air am faodadh dùil a bhith aige gu nochdadh athair: ach cha b’urrainn dhut a bhith cinnteach. O theannaich na laghannan, cha robh duine san àite leigeadh a leas buill a theaghlaich fhèin earbsa; nach tigeadh iad ort gun fhiosda, o do chùlthaobh, a’ fàireachas, a’ dìdireachd, feuch a robh thu tuisleadh an iodhag bu lugha o shlighe na modhannan ’s a’ cheartais, a-rèir ’s mar a bha iad sìos ann an leabhar-riaghailt na seanairean. Bha e toirt an cuimhne Shomhairle rud a leugh e an aon de na leabhair thoirmisgte a thug Raoghnaid dhà, mu shluagh na Ruis nuair a bha eagal am beatha air gach anam sa’ stàit gum brathadh cuideigin e no ì do na h-ùghdarrais aig an riaghaltas, nan canaisde aon fhacal beag eadhoin ann an spòrs a dh’fhaodaisde mhìneachadh mar aramach an aghaidh na stàite. Bha na h-amannan sa’ robh Somhairle beò, aig aois mothachaidh is gliocais, a cheart cho cruaidh agus cunnartach.

Bha e fhèin ’s a sheanmhair aig doras a’ bhothain – agus ’s e sin a bh’ann sa h-uile seagh. Ballaichean tiugh cloiche ’s ùrach; tughadh os a chionn; an doras agus na h-uinneagan caol, beag, agus gu math a-staigh sa’ bhalla. Bha an taobh a-staigh a cheart cho sìmplidh, lom. Aite teine fosgailte ri balla-cinn an t-seòmair fuirich. Bòrd mòr de fhiodh garbh tiugh am meadhon an ùrlair, seuthraichean cruaidh mì-comhfhurtail, seòrsa de bheinge àrd ris a’ bhalla fon aon uinneig a ghʼ air an t-seòmar, agus dà leabaidh chlàrach fhiodha le cùirteirean riutha aʼ toirt suas a’ bhalla mu choinneamh an teine. Bha sèomar eile agus clòsaid san fhàrdaich, ach cha robh annta sin ach leabaidh an urra, ciste bha deanamh àite-suidhe agus stòr aodaich aig an aon àm. Air cùl gach doras bha sreath de stoban fiodha air an leigeil a-steach a chroisean na còmhla airson aodach a chrochadh orra. Bha an t-ùrlar de ùir ghlas air a pùnndadh sìos le coiseachd chas gus an robh i cho cruaidh ri


[TD 163]

leac chloiche. Bha sgaoilean beag de ghainmhich-mhìn na tràghad a’ deanamh brat-ùrlair. A-mach air seòrsa de dhreasair mòr dubh aig ceann na beigne, far am bithisde gleidheadh na soithichean bidhe agus a’ bhidhe fhèin, cha robh an còrr air àrainn a’ bhothain.

“O bhà, bhà, ghràidh. Bha na taighean mòra geala sa’ h-uile àite. Rumannan shuas a staidhre, sglèat air a mullach, uinneagan a ghabhadh fosgladh. Bha bàlaichean agus dannsaichean ann, fearas-chuideachd agus spòrs, taighean-dealbh agus amair-snàmh, tallaichean chleas agus taighean-òsda – a h-uile nì air an smaoinicheadh duine; ’s bhiodh an òìgridh a’ cleasachd ’s a’ suiridhe, ’s a’ cruinneachadh còmhla thall ’s a-bhos nuair a bhiodh obair an latha seachad. Lathaichean sona, sona, ghràidhein.” Shaoil le Somhairle gu robh deàrrsadh nan deòir sna seann sùilean mar a bha an t-seanabhean a’ toirt beò air clàr na cuimhne na h-annasan ’s an toil-inntinn ’s na cur-seachadan a bha san t-saoghal a dh’fhalbh – saoghal a h-òige, ’s i fhèin a-nis air an ceud fhàgail. Shaoil leis cuideachd gu robh tioma a’ bhròin na guth ’s i ’g aithris na rudan a bha cho cumanta, nàdurra nuair a bha ise am blàth a h-òige, ’s a treòir.

“Agus carson a chuir iad às dha na rudan sin, a sheanmhair? Tha fhiosam gun tug an cogadh mu dheireadh sgrios air iomadh nì; ach bha cogaidhean ann roimhe sin, agus ’s ann a bheothaich rudan ùra, annasach às an dèidh.”

Thàinig fiamh a’ ghàire air an t-seann aodann. “O, an creideamh, a ghaoil, an creideamh. A rud a dh’ adhbhraich iomadh buaireadh, cràdh, bròn is dòrtadh faladh troimh na linntean. Eil thu faicinn, cha robh mòran againn a thàrr às on ànnradh. Fuigheall beag thall ’s a-bhos air feadh an t-saoghail, ’s rud neònach, a’ chuid mhòr dhiubh a bha beò às dèidh an sgrios mhòr ud, bha iad dhan bheachd gur e Dia a shàbhail iad chionns gu robh iad cho cràbhach ’nam beatha. Chan fhòghnadh ach cùl a chur ris gach nì a bha san t-seann t-saoghal ach a-mhàin na fìor rudan a bha feumail do bheatha làitheil an duine – biadh, aodach, taighean, agus adhradh. Sguir gach siubhal eadar tìr is tìr, cinneach agus cinneach, agus mar sin chan eil cinnt sa bith ciamar tha cùisean an dùthchanna eile – sin an fheadhainn san d’fhàgadh duine beò. Tha fathann gu bheil buidheann bheag a siud ’s a seo tha feuchainn ri dòigh beatha an t-seann t-saoghail a thoirt beò a-rithist; gu bheil iad a’ fuireach sna bailtean-mòra far am bu mhiosa bha sgrios, ’s a tha beò le duslach an atom agus an truaillidheachd bhreun a lean sgaoileadh rèididheachd. Ach chan eil fhios againn: bi e dualach nach eil ann ach fathann.”


[TD 164]

“Na Daoine Saora, tha fuireach am Bailtean aʼ Chòmhnaird?”

Thug Somhairle sùil gheur aithghearr eile mun cuairt, feuch an robh duine farchluais orra. Cainnt chunnartach eadhoin a bhith ʼg ainmeachadh nan Daoine Saora na eadhoin Bailtean aʼ Chòmhnaird. Thug a sheanmhair i fhèin sùil mun cuairt, a cheart cho eagalach ri h-ogha. “O Shomhairle, a luaidh, cha dèan math dhut a bhith ri cainnt mar sin. Air mo shon-sa, chan eil e gu dragh; tha mo shaoghal seachad ’s ma chuireas iad às dhomh, cha bhi duine gam ionndrain ach thu fhèin, a ghaoil. Tha amharas math aig t’athair ’s aig do mhàthair nach deach mise riamh iompachadh dhan chreideamh ùr – gu bheil mi làn peacaidh agus ana-miann, ’s mar a chanas iad fhèin, fhathast togarrach air poitean feòla Tìr na h-Eiphit. Ach tha thusa òg, ’s do shaoghal romhad, ged nach iarrainn-sa latha na bliadhna chur seachad ann ach na bheir an èiginn orm. Mar biodh gu bheil mi creidsinn gur peacadh a th’ann tighinn ri mo bheatha fhèin, ’s fhada bho bha mi air a dhèanamh – agus air do sgàth fhèin a ghràidhein.”

Bha ceathrar aca san teaghlach; Somhairle, Rut, Ealasaid agus Iòseph, ach bha an triùir eile air an deagh oileanachadh ’s air an eideachadh sa’ chreideamh, gun na smuaintean ceannairceach aig Somhairle, a’ chaora dhubh, a’ cur dragh sa bith orra – a-rèir cholais, co-dhiù. Cha robh e falach dad o sheanmhair – an aon nì a chleith e, ’s e gu robh eòlas aige air na Daoine saora agus Bailtean a’ Chòmhnaird. Chuir e roimhe a chridhe ’s inntinn fhosgladh rithe.

“Tha fhiosam, a sheanmhair. Ach tha na Daoine Saor ann ceart gu leòr, agus Bailtean a’ Chòmhnaird cuideachd. Chunna mise fear de na Daoine – mi fhèin agus Marta, ’s Pòl agus Raoghnaid. Leugh mi cuideachd fear dhe na leabhraichean toirmisgte – Dòchas a’ Chinne-daoin. Nuair nach bi sìbhse ann tuilleadh – nuair a dh’fhalbhas sibh, a sheanmhair, chan eil mise dol a dh’fhuireach a seo idir. Tha mi dol còmhla ris na Daoine Saora; tha Raoghnaid, is Marta is Pòl a’ falbh còmhla riutha cuideachd. Tha sinn a’ feitheamh ri stiùireadh o Gharman – sin an teachdair aig na Daoine Saora ’s a cheàrna seo. Tha iad a’ faighinn a-steach an àiteachan eile cuideachd.”

Bha e sìor amharc air a sheanmhair mar bha e bruidheann, mar gum biodh a’ feuchainn a dhèanamh a-mach ciamar a bha ise gabhail ris na bha e air a nochdadh dhi.

Bha i ’na tàmh aison mionaid na dhà, i fhèin a’ sìor choimhead air aodann Shomhairle. An sin; “Tha thu ceart – sin ma tha leithid a chothrom ann, dha-rìribh. Agus, a ghràidh, cha bu mhath leam a bhith smaoineachadh gun cumainn-s’ thu; cunnart tha ann a


[TD 165]

bhith fuireach an seo, far am faod facal na gnìomh neochiontach do chur gu bàs – gu h-àraidh ma tha turas agad ris na Daoine Saora na Bailtean a’ Chòmhnaird. Chan eil annam-sa ach seann chreutair air a cùrsa ruith; na cumadh sin thusa idir, a luaidh. Bidh mise ’g ùrnaigh gun tàrr thu às mun glac iad thu – rud a nì iad luath na mall…”.

Chrath i ceann, ’s chuimhnich Somhairle air an fheadhainn a thugadh air beulthaobh na comhairle ’s nach fhacas riamh tuilleadh. ’Na chuimhne fhèin bha deannan ann dhiubh; Pàdruig Mòr ’s a bhean Ealasaid; Slàinte agus Sorcha an dithis nighean aig Mata na Luib; Reuban agus Sacharaidh, dithis ghillean nach robh mòran na bu shine na e fhèin...iad sin uile, agus tuilleadh a bhàrr orra. Bha iad uile ciontach den a’ pheacadh airson nach robh maitheanas ann – ar-a-mach an aghaidh lagh na seanairean agus claonadh a dh’ionnsaigh dòghean beatha an t-seann t-saoghail aingidh a thriall.

Bha an t-seanmhair a’ dol a ràdha rudeigin eile, ach mun d’fhuair i beul fhosgladh, nochd Dàibhidh, athair Shomhairle a-nuas gualainn a’ chnuic, ’s thionndaidh an t-seana-bhean chon na cuibhleach air an robh i snìomh mun do theann an còmhradh eadar i fhèin ’s an t-ogha. Chrom Somhairle cheann ’s thòisich e fhèin a’ fighe na slatan caol seilich dhan chliabh a bha e dealbh – seòrsa de bhascaid mhòr a dheigheadh a chleachdadh airson feur, mòine, todhar, clòimh na sitheann a ghiùlain far machaire, cladach no beinn. Cha dèanadh math dha ’n athair an glacadh dìomhain – cha robh fois o obair ceadaichte ach airson cadal no adhradh. Cur is buain, àrach is ionaltradh, snìomh, fighe ’s deasachadh – cuairt àbhaisteach a latha anns gach dachaigh, agus is meirg am fear no ’n tè, an gille no nighean, a ghlacaisde a’ cosg mionaid an dìomhanas.

Ràinig an t-athair iad. Thug e sùil aithghearr air a’ bhascaid aig Somhairle, sùil eile air na rollagan a bha am bascaid na seanabhean, a’ feitheamh ri snìomh, ’s thàinig greann air aghaidh.

“Dè air an domhain mhòr a bha sibh ris o dh’fhalbh mi? Tha mi air cuairt a chur air Buaile nan Gobhar, ghluais mi na h-òisgean suas gu Bealach an Daimh, ’s chàirich mi an geata aig a’ Ghàrradh Crìche – ’s cha mhòr gun can mi gun do chuir thu dà chuairt air a’ chliabh sin, ’ille. ’N ann ris na seann ròlaisdean a tha thu air a bhith a bhean – bha còir agad a bhith ullamh dhan bhadan rollagan sin.”

Bha fhios aca gur e seo a bhiodh ann; cha robh annas dheth. Cho math ’s gun deigheadh iad ris a’ char oibreach, cha bhiodh an t-athair sàsaichte – colach ris a’ chuid mhòr de na seanairean. Cha


[TD 166]

robh san t-saoghal dhoibh ach obair, adhradh is cadal, ’s anail bheag chabhagach airson grèim bidhe ghabhail. Cha do fhreagair aon seach aon de na ciontaich an dìteadh a bha an guth ’s an aghaidh Dhàibhidh. Chrath e cheann ’s chaidh e steach dhan bhothan, ach bha fhios aca le chèile gum biodh achmhasan goirt ann nuair a chruinnicheadh an teaghlach uile airson an adhraidh teaghlaich mu rachaisde mu thàmh. Theann am feasgar ri ciaradh. Thàinig màthair Shomhairle dhachaigh an cuideach mhnathan eile a bha trusadh maoraich air a’ Bhràighe mhòr – cha robh dad air cladach, beinn na machaire a ghabhadh ithe nach robhar a’ tional gu faiceallach; bha am fonn fhathast gun làn inbhe toraidh a ruigheachd an dèidh an ànnraidh.

Thàinig Rut dhachaigh às an taigh-ghnìomh far an robhar a’ teagasg don òigridh dha h-aois na prìomh ealain a dh’fheumaisde airson beatha ’s dachaigh dhaoine chumail a’ dol ann a saoghal a bha air tilleadh gus an dòigh beatha bh’ann mun do dhealbhadh na h-uidheam ’s na h-innealan mòra thug beò lìnn a’ ghnìomhachais; rud, a-rèir beachd na seanairean, thug sgrios air an t-saoghal aig deireadh an latha. Fighe, fuaigheal, fuinne ’s deasachadh, cùram chloinne, eadradh is àrach stuic, sealg agus iasgach, cur is buain – na seann phrìomh ealain a bh’aig na sinnsirean; ’s cha robh idir dealachadh eadar fireann is boireann san oideachadh – bha an obair air a roinn eadar gach ball san teaghlach, fear, bean, gille no nighean, dha robh ann, ach a-mhàin na bha fo aois dusan bliadhna. Bha àsan a’ frithealadh na bun-sgoile far an robhar a’ teagasg na rudan a bha feumail airson tighinn-beò agus beò-shlaint dhaoine, ach a’ fàgail às roinn mhòr dhe na rudan gun fheum – beachd na seanairean – a dh’fhàs suas co-cheangailte ri foghlam thairis air na linntean roimhn’ ànnradh.

’S ann às an sgoil bhig seo a thàinig Ealasaid is Iòseph dhachaigh mun chomha-thràth. Cha robh ùine aig luchd-teagasg sgoil a fhrithealadh gum biodh obair an latha seachad, ’s co-dhiù bha chlann a sàs ann an corra char beag feumail mun dachaigh, mun fhearann, mun bhùth-oibreach, fhad’s a bha solas dòigheil latha ann.

Chaidh am biadh air a’ bhòrd. Buntàta agus iasg, maorach a’ chladaich dhan fheadhainn leis am bu toil e – ged nach robh mòran roghainn ann, mar bu trice – bainne ghobhar, deasgainn, caraichdean, aran eòrna na seagail, ìm is càise de bhainne nan gobhar. Bha an diathad susbainneach gu leòr, ach sìmplidh agus caran gun atharrachadh o latha gu latha, ’s bhiodh an òigridh a’ fàs sgìth dhi, ged nach fhac àsan riamh a chaochladh.

Rinn an t-athair altachadh cho fada ris an fhear a thoill a marag


[TD 167]

am beachd a’ bhàird Raban Burns, fear nach cuala chlann riamh iomradh air – a bhàrr air a’ chaora dhubh, Somhairle. An dèidh na suipeireach, bha an t-adhradh, a lean ùine cholach, an t-athair a’ leughadh à Bìoball mòr teaghlaich, ’s a’ cur a-steach achmhasan na facal mìnichidh eadar na h-earrannan. A-nochd, bha na h-achmhasain ag amas gu làidir air luchd an dìomhanais, mar a bha cuideachd an ùrnaigh. Bha na glùinean aig a’ chloinn, cruaidh ’s ga robh iad o iomadh buille agus tuiteam, air ragachadh mun d’èirich iad far an ùrlair chruaidh a bha cho aniochdmhor ris na laghannan a bha an t-athair ag iarraidh air a’ Chruithear a chur gu buil an aghaidh luchd na h-aingidheachd.

Agus cha bu leòr na chaidh a ràdha san adhradh a thaobh leisge agus dìomhanas. An dèidh dhan adhradh a bhith seachad, thug ceann an teaghlaich ionnsaigh chruaidh air Somhairle agus a sheanmhair, ’s e am beachd gun do ghlac e iad a’ cosg gun stà cothrom oibreach. ’S cha deach càch às uaithe na bu mhotha; fhuair iad uile earal gheur dhrùidhteach a bhith suimeil, dèanadach, air am faiceall o bhuaireadh na lùnndaireachd, na rudan a thug an t-ànnradh air saoghal an latha’n dè.

Ach thig gach nì gu ceann, math no olc e, ’s mu dheireadh thall fhuair iad cead a dhol a chadal, leis a’ bhagradh gu robh latha màireach le dhrip fhèin air thoiseach orra, a’ seirm ’nan cluasan. Rinn iad air an leabaidh, gach aon a’ sireadh a’ chòs aige no aice fhèin – an t-athair agus Giorsal dhan t-seòmar shuas, na gillean dhan chlòsaid, agus an t-seanmhair, Rut is Ealasaid dhan dà leabaidh mhòr san t-seòmar fuirich.

Bha ghealach air àird a coinneil nuair a liùg Somhairle a-mach às a’ chlòsaid. Bha Iòseph, srann làidir aige, ’na shuain an dèidh saothair an latha; mar a bha chuid mhòr dhan teaghlach, ach an t-seanmhair a-mhàin. A dh’aindeoin a h-aois agus cruaidh obair a latha, cha robh an cadal a-nis idir cho trom rèidh ’s a b’àbhaist. Bhiodh i ’na dùisg fad uairean a thìde, a’ cnuasachadh ’s a’ tionndadh air clàr na h-inntinn na rudan a bhà ’s a thà, mar allaban an saoghal coimheach ’s e mì-chinnteach mu na bha dh’ fheitheamh air. Chuala i Somhairle liùgadh a-mach air a chorra-biod, ’s chuir i suas ùrnaigh bheag nach dùisgeadh aon duine dhan teaghlach a bhrathadh e – bha fhios aice nan toireadh gin dhan chloinn eile an aire gu robh e muigh, nach sòradh iad ìnnse dhan athair. Bha i tuigsinn gu robh e fhèin agus Raoghnaid Ruadh aig Steaphan a’ suiridhe, rud a bha nàdurra gu leòr, ach bha eadhoin an suiridhe fhèin ri dhèanamh a-rèir laghan na seanairean; mo thruaighe fear na tè a rachadh iodhag on t-slighe chaol, dhìreach. ’Sann a bha e toirt ’na cuimhne an seann saoghal nuair a


[TD 168]

dh’fhaodadh am fleasgach an oidhche chur seachad còmhla ri leannan – fhad ’s a bha na casan aice ann an stocainn mhòr a bha ruigheachd suas gu meadhon ’s ceangailte le bann daingean mu crios. Ruith na h-oidhche, bha aca air, ged nach cuala duine aca riamh mun rud ris an canadh iad Crios a’ Chruseudair.

Na robh fhios aice nach ann buileach a dh’fhaicinn Raoghnaid a dh’fhalbh e, chan e ùrnaigh bheag idir a bha air a bhith ann, ach tè fhada, fhada, dhùrachdach. Gun teagamh, bha Raoghnaid sa’ bhuidheann bhig a bha cruinn aig Uamh an Orc os cionn Bàgh nan Long, ach chan e suiridhe cion-fàth a’ chruinneachaidh. Seo far an robh an Teachdaire às Bailtean a’ Chòmhnaird air a bhith coinneachadh ris na deisciobail aige o chionn bliadhna na còrr, agus seo ceann-uidhe Shomhairle. ’S i mhìorbhuil mhòr nach do ghlacadh riamh iad, ged a bha amharas aig na seanairean gu robh leithid a’ dol air adhart – teachdraichean às na Bailtean a’ tighinn gu fàth, fiata a ghoid air falbh an cloinne. Ach ged a thachair sin an àitean eile, cha do thachair e fhathast san àrainn sa robh teaghlach Dhàibhidh a’ fuireach, ’s bha na seanairean a’ creidsinn nach robh an t-olc a’ dol ach an àiteachan eile. Aig an aon àm bha iad rud beag mì-shaoirsneil mu bheachdan is modhannan a bha tighinn am bàrr a dhʼaindeoin cruas an teagasg ʼs a laghannan fhèin. Bha an t-amharas ann, ach gun dearbhadh.

Bha mu dhusan aca ann uile gu lèir. Mar a bha an Teachdaire lorg aon deiscobail, bha esan na ise dha robh ann, a’ lorg duine eile. Ach dhʼfheumadh an lorg a bhith fada agus faicealach, far am faodadh do phiuthar na do bhràthair do bhrath do chomhairle an-iochdmhor na seanairean. Dusan ann am bliadhna – bha sin fhèin a’ nochdadh cho màirnealach ʼs a bha na t-iompachadh aʼ dol air adhart. Air an làimh eile cha do ghlacadh duine aca, rud a bha dearbhadh am faiceal ʼs an teòmachd.

Bha an Teachdaire bruidheann. “Cha dèan math dhuinn a bhith fada; tha beatha gach duine agaibh an cunnart a h-uile mionaid a tha sibh a-mach às ur dachanna. ’S tha an cunnart a’ sìor fhàs mar as fhaide tha sibh gun fhàgail. Tha na h-amharais a’ fàs làidir. Chan urrainn sinn a’ chùis a chur dheth mòran tuilleadh – tha chomhairle againne den bheachd gum b’e an gliocas sibh a thighinn air falbh ro dheireadh a’ mhios seo. Air ur sgàth fhèin. Bu mhath leam Sìlis agus Colam a bhuinnig, ach tha eagal orm nach fhaod sinn an còrr dàlach a chur sa’ chùis. Tha am pàrantan aʼ fas amharasach, ’s tha iad fhèin mì-chinnteach. ’S aʼ bruidheann air mì-chinnt, ma tha duine agaibh-se airson ur n-inntinn atharrachadh, seo an t-àm. Còig-là-diag o nochd bidh am bàta seo aig an tràigh air buille na meadhon-oidhche – bidh an rath-dorcha


[TD 169]

ann, agus am barrachd cothrom tàrrsainn às gun fhiosda. Tha fhiosam gur rud cruaidh a th’ann dealachadh ri dachaigh is teaghlach, oir tha gràdh is dìlseachd fhathast beò a dh’aindeoin an-iochd phàrantan is sheanairean, ’s chan eil duine agaibh nach fairich a bheag na mhòr a chianalas. Duine sa bith tha son fuireach, tha e saor sin a dhèanamh – tha fhios againn nach brath duine agaibh càch. Seo an uair ’s a’ mhionaid.”

Sguir e bhruidheann ’s thug e sùil aithghearr thairis air a’ chuideachd. Duine caol, àrd, dorcha, bha lasair an fhìor cheannair ’na shùil agus drùdhadh an fhìor fhir-teagaisg ’na ghuth. Cha robh ceist, monmhor na gearain a-measg a’ chòmhlain; chrath iad an ceann mar aon duine, ’s bhruidhinn Pàruig airson chàich.

“Tha ar n-inntinn air a dèanamh suas. Roghnaich sinn saoghal na saorsa air thoiseach air pàrantan, dachaigh, teaghlach – ’s dè tha seo do dh’ òigridh co-dhiù ach beatha nan tràillean, far a bheil eagal, amharas, an-iochd a’ dèanamh beatha dhaoine ’na h-Ifrinn air thalamh? Bidh sinn uile seo aig meadhon-oidhche, còi’-la-diag o nochd, a Gharmain.”

“Glè mhath, ma tha. Ach an ainm sealbh bithibh faiceallach. Na dèanaibh ullachadh sa bith airson an turais, eagal gu mothaichear gu bheil dad an-àbhaisteach a’ dol air adhart. Ma tha rud beag sa bith bu mhath leibh a thoirt air falbh nar cois, cuiribh a falach e greiseag roimhn àm an aiteigin air a rathad a seo, far an tog sibh leibh e gun dàil. Na coinnichibh ri chèile gus an sin, mas urrainn sibh. Na faiceadh duine sibh a’ còmhradh ri chèile air leth. Giùlaineadh gach aon agaibh sibh fhèin mar as àbhaist – cha bu mhath leam dad a dhol ceàrr aig a’ mhionaid mu dheireadh, chionns gun do mhothaich sùil gheur air choreigin rudeigin às an àbhaist nur cainnt no nur gluasad. Dèanaibh air an taigh a-nis, agus gu robh am freasdal gar dìon gus an coinnich sinn a-rithist.”

Dh’fhàisg e làmh gach aon aca fa leth, ’s gun aon fhacal eile rinn e sìos air an tràigh chon a’ bhàta bheag a bha ga fheitheamh ’s dithis fhear aig na ràimh, deiseil gu cur gu sàl an cabhaig nan tachradh dad às an rathad. Cha robh na teachdraichean ach gann, ’s bha am beatha mar sin prìseil aig luchd-àitich Bhailtean a’ Chòmhnaird. Choisich Somhairle agus Raoghnaid dhachaigh, a làmhan mun cuairt air a chèile, ach sàmhach a chuid mhòr dhan t-slighe, mar gum biodh iad a’ cnuasachadh air na bha air thoiseach orra san t-saoghal ùr ris an do chuir iad a-steach an crannchur – colach ri dhà na thrì chàraidean a bha sa’ bhuidheann a fhreagair brosnachadh nan Daoine Saora. Cha robh sa’ chòmhlan ach gann ceathrar na còignear aig nach robh ceangail-gràidh ri cuideigin eile dhan chuideachd.


[TD 170]

[Sanas]


[TD 171]

Cha robh gluasad air àrainn an taighe nuair a liùg Somhairle steach. Bha srann aig Iòseph mar a b’àbhaist, ’s bha eadhoin an t-seanmhair ’na suain ’s i air toirt thairis a’ feitheamh fuaim tillidh a h-ogha; cha seas an t-seann bhodhaig ach ri uimhir, smuainich Somhairle, ’s fhios aige glè mhath gun dh’fhairich i falbh e. Gu fàth, fiata, chuir e dheth aodach agus chaidh e dhan leabaidh, ach chaidh corra uair seachad mun do dhùin a shùilean.

Agus shaoil leis nach robh shùilean buileach air dùnadh nuair a bhrist guth cruaidh, àrd athar a-steach air a shuain. Caismeachd àbhaisteach gach madainn sa’ bhliadhna ach madainn na Sàbaid – bha faochadh beag ann air a’ mhadainn sin; cha robh an t-adhradh a’ tòiseachadh gu naoi uairean.

“Sia uairean, sia uairean, agus sibh nur slaoighteirean sa’ leabaidh fhathast. Bheil mothachadh agaibh gu bheil obair a’ feitheamh, ’s beòshlaint ri cosnadh. ’N àird sibh, ’n àird sibh. Bheil mise gu bhith ’nam chulaidh mhagaidh aig a’ bhaile le mo theaghlach ’nan cadal aig sia uairean dhan latha ’s a’ ghrian an àird o chionn uair a thìde?”

Iolathruis is othail ag èirigh, a’ lorg aodaich, a’ ceangal bharr-iall, a’ dinneadh bhior an àite phutan a bh’air bristeadh, a’ cur sgolag dhan uisge air aodainn, ’s a’ cròdhadh mun bhòrd mun tòisicheadh an t-athair air an altachadh. Thug Somhairle an aire nach robh altachadh na adhradh-teaghlaich na maidne idir cho fada na cho urramach ris an altachadh ’s an adhradh às dèidh na suipeireach – a-rèir cholais, bha obair a latha tighinn air thoiseach air na bha an t-Uile-chumhachdach a’ tagradh mar dhleasdanas ùmhlachd. Aon de na rudan a thionndaidh a chàil ’s a thoil an aghaidh a’ chràbhaidh a bha am beatha dhaoine on taobh a muigh; bha e cho meallta, ao-domhainn, mì-naomha ’s gu robh e soilleir do neach sa bith aig an robh gibht na tuigse ’s a reusain nach robh ann ach breug mhòr.

“Chlann, theid sibhse sìos a ghlanadh iomaire na h-aibhne – bha còir aige bhith dèanta air an t-seachdain seo chaidh.” Bha sin a’ ciallachadh airson Ealasaid agus Rut, uairean fada a thìde air an glùinean a’ spìonadh na luibhean às measg nam barran buntàta; gus an rachadh a màthair dhan iarraidh airson greim bidhe mu mheadhon latha.

“Shomhairle ’s Iòseph, theid sibh-se chon na mònadh air cùl Cnoc an Fhithich – faiceam-sa trì cruachan co-dhiù air na puill ro àm dìnnearach; Ghiorsal, cuir aran is càise, uighean is bainne air dòigh dhaibh – chan eil adhbhar dhaibh ùine chosg a’ coiseachd air ais aig àm dìnnearach ann. Bithibh sgiobalta nis.”

Chaidh a màthair ’na drip ag ullachadh a ghrèim bidhidh


[TD 172]

dhoibh, Rut is Ealasaid ga cuideachadh mar a b’fheàrr a dh’fhaodadh iad.

“Agus thus, a bhean, feuch an cuir thu crìoch air a’ chlòimh tha sin, agus na cluinneam an còrr dha na ròlaisdean amaideach a bhios tu ris nuair tha thu an dùil nach eil mise ga do chluinntinn. Chan eil mise airson gun caill mi mo chlann mar a rinn Mata na Luib agus Colum a’ Mhaighstir. Tha fathainn neònach a’ dol mun cuairt – ach fòghnaidh sin, an dràsda. Tha mise dol sìos chon na comhairle, feuch dè a tha dol a thachairt mun chrìch eadar sinn fhèin is muinntir a’ Chinn a Muigh.”

Dh’fhàgadh Giorsal gun òrdan oibreach airson an latha; a-rèir cholais bha e eòlach gu leòr oirre airson fhios a bhith aige nach leigeadh eagal a beatha leatha bhith dìomhain. Dh’fhalbh an là sa faodadh mnathan an àite cruinneachadh airson beagan mhionaidean de sheanachas agus spòrs eadar caran oibreach drip a latha. Thog e air sìos an rathad.

Agus mar sin chaidh latha an dèidh latha seachad, oidhche às dèidh oidhche. Cha robh choinneachadh na chonaltradh eadar Somhairle agus Raoghnaid ach a-mhàin facal san dol seachad aig adhradh na Sàbaid, na coinneachadh goirid aig an taigh-ghnìomh fo shùil gheur amharasach Aingealag agus Anndra, an dithis a bha ann urra ri oideachadh agus foghlam gnìomhachais na h-òigridh.

Ach bha gach latha – agus oidhche – a’ toirt na bu dlùithe a’ cheann-latha airson na h-ìmprich mhòr a-mach às aon saoghal a-steach a shaoghal ùr na saorsa. Cha mhòr gum b’urrainn Somhairle fuireach: ’s chitheadh e gu soilleir gu robh an aon eud, togradh, an aon chìocras an sùilean chàich an corra uair a thàrradh aige coinneachadh na bruidheann riutha an cuairt an latha – ’s cha robh sin ach ainneamh.

Agus mu dheireadh thàinig an latha, an latha b’fhaide dh’fhairich e riamh ’na bheatha. Cha robh dad a’ cur dragh air ach a sheanmhair, dè thachradh dhi nuair a dh’fhalbhadh e; nuair a bheirisde uaipe an aon adhbhar a bha aice air son fuireach beò – e fhèin. Cha d’innis e dhi dad mun fhalbh; bhiodh e ro chunnartach innse eadhoin dhìse. Cha mhòr an rud ’na cainnt, ’na giùlain, ’na gluasad fo iomagain a bhrathadh i agus esan do shùilean ’s do chluasan amharasach chàich san teaghlach – gu h-àraidh an t-athair. A-mach air cearcall beag na feadhainn a lean na Daoine Saora, cha robh smid ri ràdha. Bhris a’ mhadainn geal grianach an dèidh oidhche chiùin, dhorcha, gun reul na gealach air adhar; shaoileadh tu gu robh am freasdal air an aimsir òrdachadh gu somharraichte airson na bha fainear dha na h-eilthirich.

Aig an àm abhaisteach, chaidh obair a latha chomharrachadh a-


[TD 173]

mach dhan a h-uile duine san teaghlach. An fheadhainn a b’òige sìos chon an fheòir, Rut a-null a thoirt làmh-chuideachaidh do nàbaidh far an robh leanabh san teaghlach troimh’n oidhche, an t-seanmhair a chàrdadh dùn clòimhe air ùr thighinn on nighe, agus Somhairle a bhuachailleach nan gobhair a bha feurach air Airigh na Bèisde, far an tug mada-ruadh na iolaire air falbh mean o chionn trì latha air ais. Cia bith ciamar dh’atharraich an saoghal, bha na seann bhagraidhean ann fhathast air beatha dhaoine agus sprèidh. Mhothaich e gu robh rudeigin àraidh air inntinn athar. Cha robh e idir cho mionaideach na suimeil mu roinn a-mach obair an latha – bha e mar gum biodh rudeigin a’ cur dragh air, agus sin o chionn dhà na thrì lathaichean air ais. Bha coinneamhan aig comhairle na seanairean gu math tric o chionn greis, ach ged bha cha robh smid ri chluinntinn a-mach air doras an taigh-cruinneachaidh. Sin an taigh-adhraidh cuideachd; bha gach gnothaich coitcheann agus spioradail ga chur air dòigh air cùl còmhla an taighe seo, ’s e uile an duathar air gach duine ach a-mhàin cearcall beag na comhairle.

Athair Shomhairle, Peadair an Saor, Lùcas an Tàillear, Naomhan an Gobha, Mungan an Clachair agus Anndra Beag na Buaileadh a bha os cionn an taigh-ghnìomh còmhla ri Aingealag. Daoine cruaidh, dìreach, neo-iochdmhor, a bha cumadh am beatha fhèin ’s beatha chàich a-rèir litir mhionaideach lagh na Mèideach ’s na Pearsach, mar a chanadh an Fhìrinn. Cia bith dè bha aca san airidh o chionn lathaichean, bha sin an duathar air càch, ach bha iad cruinn tric, ’s bha Dàibhidh gruamach, sàmhach nuair a thilleadh e dhachaigh. Bha Somhairle ag ùrnaigh nach d’fhuair srònan biorach na seanairean snothadh dha na bha fa-near dha fhèin ’s dha chompanaich.

Thug e na gobhair suas chon na h-àirigh, lianag chòmhnard ghorm an achlais Beinn an Tuim, ach caran dlùth dha na sgoran ’s na h-uamhan beinne sa robh garaidhean nan sionnach, rud beag faisg air na pallachan àrda far am biodh an iolaire ’s a speireag a’ neadachadh. Bha na creutairean toilichte faighinn a-steach a-measg an fheòir uaine, mhilis a bha air an ionaltradh àrd, ’s cha robh mòran colais gu fàgadh iad an còmhnard airson fraoch agus fianach nan cleiteachan mun cuairt. Shìn Somhairle e fhèin an tacsa ri groban feòir, ’s ri blàths grian na maidne, thuit e ’na chadal.

Cha robh an cadal fada – na socair. Aisligean buaireasach, truim-laighe oillteil, bruadar neo-fhoiseil a’ snìomh ’s a’ luasgadh na h-inntinn an tìr na suain. Iolairean mòra, dubha, grànnda a’ cromadh air an treud; sionnaich bhiorach, fhiaclach ’s iad uimhir


[TD 174]

ri searrach eich, a’ liùgadh a-nuas on mhonadh; a sheanmhair ’s i dearg rùisge le cuigeal ’na làimh a’ feuchainn ris na h-uamhais a thilleadh; e fhèin ’s gun chomas gluasaid aige, mar tha daonnan ’s an truim-laighe, ’na shìneadh ’s e ’g èigheach ri athair ’s fir eile bhaile cuideachadh a dhèanamh le sheanmhair; agus na fir ’na seasamh an dara taobh, a làmhan ’nam pòcaidean, a’ magadh air fhèin ’s air a sheanmhair.

Dhùisg e ’s e fliuch le fallas nach d’adhbhraich teas na grèine. Bha crith air fheòil agus anail ’na uchd. Thug e sùil aithghearr mun cuairt air monadh ’s air sliabh, ach iolaire na sionnach, mòr no beag, cha robh san t-sealladh. Dad ach ciùineis ghrianach na maidne, uiseag a’ ceilearadh sna neòil, ’s na gobhair a’ mireagraich ’s a’ miathalaich ri chèile air an lianaig. Ach bha fhios aige gu robh rudeigin ceàrr – agus chan ann air Airigh na Bèisde, oillteil ’s ga robh an t-ainm, ach aig an taigh.

Rinn e suas inntinn gun dàil. Facal na dhà ri Cluaran, an cù-chaorach mòr, molach aige, e dhʼfhuireach an urra ris na gobhair, ʼs bha e sìos am bealach cho luath ʼs a ghiùlaineadh cas aotrom na h-òige e.

Mun do ràinig e an dachaigh idir, mhothaich e dhan bhannal aig doras an taigh adhraidh – taigh na comhairle, ’s an àite dèanamh air doras na dachaigh, thionndaidh e sìos far an robh na fir cruinn. Le aon phlathadh dha shùilean ghabh e steach an sealladh grànnda.

Mu choinneamh an dorais bha sheanmhair agus Slàinte Bheag an t-Sràth, seann chreutair eile, ceangailte ri dà phosda fiodha, dearg rùisgte, nàire an lomnochd follaiseach, mar a chanadh an Fhìrinn, an gruag gheal ʼna ribeagan sràbhach a-nuas rin aodann, an cinn crom rin uchd, na seann chìochan truagha an crochadh rin com, na làmhan caola preasach gun ghluasad sìnte rin taobh. Bha gach bruthadh is gearradh air am bodhaig, an fhuil a bha ’na tuthagan mòra air an craiceann, na clachan a bha mun cuairt dha na puist agus fhathast ann a làmhan a luchd-casaid, ag innse sgeul na gràinealachd ’s an an-iochd.

Airson mionaid no dhà bha Somhairle air thuar leum a-measg fear na comhairle, ’s am bata mòr buachailleach aige chleachdadh airson milleadh a dhèanamh. Bha fearg, maille ri spionnadh agus treòir na h-òige, ga bhrosnachadh dìoghaltas a dhèanamh. Bha e air a chorra-biod, deas airson na h-ionnsaigh, nuair a chuir lagh cruaidh an reusain ʼna chuimhne gu robh dleasdanas eile an crochadh ris; gu faodadh a leithid a ghnìomh bras buidheann leanmhainn nan Daoine Saora chur an cunnart. Agus cuideachd, bha e soilleir gu robh sheanmhair ’s a companach seachad air an


[TD 175]

staid sam b’urrainn neach sa bith cuideachadh a dhèanamh leotha. Bha iad le chèile marbh.

Mhothaich e nach robh athair idir sa’ chuideachd ’s chiumhnich e gu robh aon nì nach robhar a’ tagradh o bhuill na comhairle; dh’fhaodadh ball teaghlaich fhuil is fheòil fhèin a bhrath dhan chomhairle, ’s eadhoin suidhe sa’ chùirt-dìtidh, ach chan iarraiste air a làmh a chur am beatha aon de theaghlach fhèin. Bhiodh athair aig an taigh. Thionndaidh Somhairle air a shàil ’s rinn e air an dachaigh.

Ceart gu leòr bha aithair a-staigh, ’s a mhàthair cuideachd, ise ’na suidhe ’s a ceann crom air a h-uchd, ceann na dachaigh a’ starachd air an ùrlar, lasair luasganach ’na shùil, ’s e monmhor ris fhèin mar neach a bha air a ghlacadh am piantan ifrinneil na cogais a bha strì ’s a’ gleachd ri uabhasan a h-ionadan dorcha fhèin. Cha mhòr gun do mhothaich e dha mhac gus an do dhùisg briathran àrd feargach Shomhairle e às an dùsal inntinn sa robh mhacmeanmna.

“A chlann an Droch Spioraid, a shìol na nathraiche nimhe” – cainnt a chuala e cho tric aig athair ’s aig luchd-teagaisg eile na seanairean – “mhort sibh mo sheanmhair chaomh. Càite bheil dùil agaibh ri tròcair on Dia tha sibh a’ teagasg do dhaoine eile mar Dhia tròcair is gràidh, ’s air a bheil sibh fhèin a’ magadh. Tha comhairle eile ann, athair, a bheir breith oirbhse, ’s ma tha leithid a dh’àite ann ris an iutharn a tha sibhse cumail a-mach, bidh sibh uile anns an t-seòmar as ìsle ’s as teotha dheth. Mo mhasladh ’s mo nàire gu feum mi mortair is brùid a ràdha ris an athair a ghin mi.”

Bha cnead dòrainneach ’na ghuth ’s bha na deòir a’ sruthadh a-nuas ri ghruaidhean. Thionndaidh athair air, ’s a-nis bha fearg ’na aodann, corraich na cuthachd ’na ghuth. “’S thruaill i thusa cuideachd, a mhic an Droch Fhir. ’S fhada o bha an t-amharas agam ort, ach a-nis tha thu air do dhìteadh a-mach às do bheul fhèin.” Rinn e osna beag; “Tha e cruaidh leam a dhèanamh, ach feumaidh tusa cuideachd tighinn chon na comhairle. Cha mhac dhòmhsa tuilleadh thu, a chealgaire a thrèig teagasg d’athraichean.” Thug e ceum a dh’ionnsaigh a mhic mar gu robh e dol a bhreith air ghualainn air. Leum a mhàthair gu bonnan, ràn goirt air a bilean, ’s rinn i son a dhol eatorra.

“O Dhàibhidh, fòghnaidh na dh’fhòghnas airson latha. Ghiùlain mi le bàs mo mhàthar, ach cha seas mi ri call mo mhic san aon latha. Thoir cothrom dhà, aon chothrom beag.” Thionndaidh Dàibhidh oirre ’s shaoil le Somhairle gu robh am bàs ’na shùilean.

“Thoir an aire dhut fhèin a bhean, air neo bidh thus’ ’nan cuideachd mar an ceudna. Bheil an galaire air sgapadh air feadh an teaghlaich agamsa gu buileach.” Thog e suas a làmhan, mar gum


[TD 176]

biodh e tagradh ri nèamh truas a ghabhail ris.

Cha do rinn Somhairle dàil. Thog e a’ chromag mhòr, agus airson aon phlathadh, bha fa-near dha a thoirt a-nuas air ceann athar. ’S an sin stad e. Chrath e cheann.

“Chan urrainn mi. Biodh sibhse mar na h-ainmhidhean, ach cha bhi fuil m’athar air mo làmhan-sa idir – ged tha an t-ainm a-nis ’na nàire ’s ’na chromadh cinn leam.”

Thilg e am bata air an ùrlar ’s thionndaidh e air an doras; ach nuair a rinn athair airson a stad, thug e dhà an dòrn eadar an dà shùil ’s chuir e air slataich a dhroma air an ùrlar e. Chàirich e pòg bheag air clàr aodainn a mhàthar, thug e fàsgadh beag air na guaillean a bha air chrith le cnead a’ chaoinidh, ’s chaidh e mach. Thionndaidh e aghaidh air a’ bheinn. Bha fhios aige air sgor uaigneach os cionn Bàgh na Long far nach lorgaisde e – ged a bha e cha mhòr deimhinn às nach rachadh duine an tòir air. Theich feadhainn eile roimhe, ’s cha deach duine dha lorg gus an do chuir an t-acras dhachaigh iad; cha robh àite folaich fada ann, far an robh làmh gach coimhearsnachd an aghaidh a neach a bheireadh dùbhlan do lagh na seanairearan. Airson a chompanaich, bha fhios aige gun tuigeadh iad, gum biodh cinnt aca gu nochdadh e air an tràigh aig an àm shuidhichte nuair thigeadh bàta nan Daoine Saora gan iarraidh. Bha fhios aige nach sealladh aon aca eadhoin ùidh nuair chluinneadh iad mu dheidhinn.

Thug e leis Cluaran far an h-àirigh ’s e smaoineachadh, cha dèan math dhomh d’fhàgail a chreutair bhochd, ann an dachaigh nach eil tuilleadh freagarrach eadhoin airson an ainmhidh bhalbh. ’S dhùisg a smuain gur e Cluaran an aon bhall den teaghlach sa robh dìlseachd agus carthannas a dh’fhaodaisde earbsa.

Bha an latha fada. Ro fhada airson na smuaintean a bha ruith troimh inntinn Shomhairle. Ach bha cuideachd a charaide ceithir-chasach ’na chomhfhurtachd mhòr dha. Roinn e am biadh a thug e on taigh ri Cluaran, ’s bha na deòir a-rithisd ’na shùilean nuair a laigh an cù ri thacsa ’s a thòisich e ag imlich a làimhe mar gum biodh e tuigsinn gu robh cridhe agus aigne a mhaighstir fo gheur iomagain.

Ach chaidh an latha seachad. Chiar am feasgar. Fa-dheòidh thuit sgàilean dorcha na h-oidhche mar tha nàdurra feadh an ra-dorcha. Rinn Somhairle norrag bheag chadail ’s e mothachail air blàthas bodhaig Chluarain sìnte ri thaobh, ’na chadal cho sona ris an rìgh, fhad’s a bha mhaighstir còmhla ris.

’S mu dheireadh, aig marbhan na meadhon-oidhche chunnaic e biùcan beag fann solais shìos aig a’ chladach, ’s bha fhios aige gu robh an t-aiseag air tighinn.


[TD 177]

“Tiugainn, a laochain; tha fhiosam nach maraiche mòr sa bith thu, ach chan eil i ach ciùin. Tiugainn.” ’S lean Cluaran e sìos chon na tràghad.

Bha iad uile cruinn gun neach dhan dìth. Cha tugadh guth air nì a thachair sa’ bhaile troimhn latha, ach bha fhios aig Somhairle gu robh gach duine dhan chuideachd eòlach air na thachair, ’s ma bha an teagamh bu lugha an cridhe duine aca, nach do rinn a’ ghràinealachd a ghabh àite ach an spiorad a neartachadh ’s a roghainn a sheulachadh. Ma bha ceangal sa bith eadar duine aca agus an t-àite fhèin, a chreagan, a bheannaibh, a thràighean no fhraoch, bha an dorchadas a’ falach o sùilean dad dhen t-seòrsa dh’fhaodadh cianalas a dhùsgadh.

Chaidh iad air bòrd a’ bhàta, cnapach mhòr de sgoth agus ceathrar ràmhaichean ga h-iomradh. Cha deach mòran a ràdha – bhiodh ùine gu leòr airson sin nuair a ruigeadh iad. Bha Somhairle ’na shuidhe ann an deireadh na sgotha, Raoghnaid ri thaobh ’s a làmh teann mu guaillean. Ged nach fhaiceadh iad a chèile, bha faireachdainn aca gu robh blàths, sìth, dàimh, mar chaidreamh mun cuairt orra; saorsa agus sonas spiorad a bha ’na roimh-bhlas air a’ bheatha a bha ga feitheamh an cuideachd nan Daoine Saora am Bailtean a’ Chòmhnaird. Gann gum b’urrainn iad feitheamh ri èirigh na grèine air Tìr a’ Gheallaidh.

[Sanas]


[TD 179]

AN SGEILP LEABHRAICHEAN

Ruaraidh MacThòmais (Fear-deas.), Bàrdachd na Roinn-Eòrpa an Gàidhlig/European Poetry in Gaelic (Gairm. Glaschu 136 t.d. ISBN 1 871901 05 7. £7.50, còmhdach cruaidh. 1990).

Seo leabhar eile nach robh a leithid againn anns a’ Ghàidhlig fhathast. Nochd e treiseag ro dheireadh 1990, agus ’s ann gu h-àraidh airson Glaschu 1990 a chomharrachadh a chaidh a chur na chèile. Rud iongantach, dhiùlt am baile cuideachadh le cosgaisean an fhoillseachaidh; ach gu fortanach, cha do chuir sin stad air. Tha am Fear-deasachaidh ag innse dhuinn gun deach mun treas cuid dhen bhàrdachd a bharantachadh a dh’aona ghnothach airson an leabhair, ged a bha cuid mhath dhith air a bhith an clò mu thràth, gu h-àraidh ann an Gairm fhèin, agus tha e a’ ràdh seo cuideachd.

Cha tug sinn ionnsaigh idir air taghadh coimhlionta a dhèanamh air bàrdachd na h-Eòrpa. Bha sin air a bhith thar ar comais. Ach rinn sinn taghadh an siud ’s an seo, is ghabh sinn comhairle bho eadar-theangairean, agus tha a-nis againn còrr math is ceud dàn bho leth-cheud bàrd ’s a còig, air an cur an Gàidhlig le còig eadar-theangair air fhichead: còrr is trì mìle sreath bho chòrr is fichead cànan. Fosgladh sùla, tha sinn an dòchas, is fosgladh inntinn don luchd-leughaidh.

’S ann on fhicheadamh linn as motha a th’ann, ach tha obair bhàrd on t-saoghal àrsaidh ann cuideachd – Sappho, Catullus, Horace – agus o na Linntean Meadhanach is às an dèidh – Dafydd ap Gwilym, Petrarch, Ronsard, Shakespeare, Burns, Holderlin. Tha a’


[TD 180]

mhòr-chuid dhe na h-ùghdaran ainmeil, ged nach eil iad uile. ’S e bàird a th’ann an cuid dhe na h-eadar-theangairean; tha feadhainn eile, a-rèir choltais, a chaidh an sàs an eadar-theangachadh seach gun do thaitinn an dàn sa’ chiad chànain riutha. ’S e Anna Frater às an Rubha as òige dhe na h-eadar-theangairean, agus – rud glè annasach – ’s i an aon bhoireannach. ’S ann le fir a tha a’ chuid as motha dhen bhàrdachd sna ciad chànanan, ach thathar air dàin le Sappho, Cairistìona Rosetti (abair astar eadar an dithis sin!) agus triùir bhoireannach Ruiseanach – Akhmatova, Cvetaeva, Ratushinskaya – eadar-theangachadh cuideachd.

A thaobh chànanan, tha pailteas an seo – Breatnais, Beurla Albannach, Beurla Shasannach, Eireannach is Ameireaganach, Croàtais, Cuimris, Duidsis, Eadailtis, Finnis, Fraingis, Gaeilge, Gearmailtis, Greugais, Laideann, Lochlannais, Maltais, Pòilis, Ruiseanais, Spàinnis, Uicrèinis agus Ungarais, ma leanas mi an litreachadh agus an t-òrdan (òrdan na h-aibeidil) anns a bheil iad a’ nochdadh san leabhar. Feumar a ràdh cuideachd gu bheilear ag eadar-theangachadh o fheadhainn dhe na cànanan aig caochladh ìrean, is atharrachadh mòr eadar Greugais Sappho is Sheferis, mar eisimpleir. Tha an àireamh as motha de dh’eadar-theangachaidhean air tighinn o Chrìsdean Whyte (22), o Ruaraidh MacThòmais (18), o Iain Mac a’ Ghobhainn (14) agus o Dheòrsa Caimbeul Hay (8). Glè thric, saoilidh duine, tha eòlas aig na h-eadar-theangairean air a’ chiad chànain, ged nach eil gach turas.

Saoilidh mi nach e dè cho math ’s a tha dàn sa’ chiad chànain uile-gu-lèir as cudthromaiche ma tha e gu bhith math sa’ chànain ùir, ach cuideachd dè cho math ’s a fhreagras e air a’ chànain sin. Aig an aon àm, ’s toigh leam nuair a bhios rudeigin dhen eadar-dhealachadh a tha sa’ chànain eile ’s anns an t-saoghal dham buin i – na h-uimhir dhen rud choimheach a th’innte – air fhàgail nuair a tha an dàn san riochd ùr. Can anns A’ Bhanais le Pasternak, a dh’eadar-theangaich Fionnlagh Iain MacDhòmhnaill:

Am fear-cluiche le gàire
A’ faochnadh ’s a’ putadh nam putan,
A’ fàsgadh na suain à sùilean prabach.
Nighean gheal a’ danns’ air a’ chabhsair,
A’ toinneamh, ’s a’ dannsa,
’S a’ smèideadh ris a’ chuideachd.

No can ann an Amhran a’ Mharcaiche le Lorca, a dh’eadar-theangaich Iain Mac a’ Ghobhainn agus a bha air a bhith na b’fheàrr buileach nan robh e air cruth dàn Lorca air an duilleig a leantainn gu mionaideach. Corra uair, thathar a’ sealltainn an dàin


[TD 181]

sa’ chiad chànain còmhla ris a’ Ghàidhlig. Chan eil iad an còmhnaidh mu choinneamh a chèile, ach tha e tlachdmhor am blasad sin fhaighinn dhe na ciad chànanan.

Tha feadhainn dhiubh astar mòr on Ghàidhlig, agus air sgàth sin chan eil e cho furasta an ‘cluinntinn’ sa’ chànain againne. ’S iongantach, mar eisimpleir, gu bheil dad againn coltach ris a’ bhàrdachd èigeannaich a rinneadh, a-rèir choltais, an Ruisia na bu tràithe air an linn seo, agus tuigidh duine gu bheilear a’ cleachdadh cànain anns na dàin sin air mhodh glè eadar-dhealaichte. An dèidh sin, chanainn gu bheil tomhas dhen spionnadh àmhghaireach a th’annta ga aiseag thugainn tron Ghàidhlig, agus seo earrann cho drùidhteach ’s a tha san leabhar.

Mar a shùilichte, chithear ann an obair a’ ghinealaich a dh’fhalbh – Uisdean Laing, Niall A.R. MacAoidh, Iain MacGillEathain, Alasdair MacIlleMhaoil – eòlas air gluasad, gnàthasan-cainnte is gnè na Gàidhlig nach eil aig an aon ìre am measg nan sgrìobhadairean as òige, a tha a’ tuisleachadh uaireannan. Tha Iain MacAonghais air moladh a dhèanamh mu thràth air an dà dhàn a thug Mgr. MacAoidh nach maireann o Spàinnis Ghalicia, is chan eil teagamh nach robh fìor alt aig Laing is MacGillEathain air an obair seo cuideachd. Bha na rinn Alasdair MacIlleMhaoil on Fhraingis ùr dhomh, ’s tha e glè chàilear. Air an làimh eile, chaidh feadhainn dhe na sgrìobhadairean na b’òige an sàs ann an stuth gu math na bu duilghe. Tha Crìsdean Whyte air obair mhath a dhèanamh an dèidh a bhith saothrachadh an caochladh chànanan, eadar bàrdachd nan Ruiseanach is dàin ghoirid Ungaretti. Chòrd na thug Dennis King o bhàrdachd Chavafy is Sheferis math rium, agus na chuir Garbhan MacAoidh ris an leabhar, is gu seachd àraidh an dà eadar-theangachadh air Lorca.

Glè thric, ’s e feadhainn dhe na rudan as tlachdmhoire ann an duanairean na rudan ris nach bi dùil, agus cha robh dùil agam còig eadar-theangachaidhean cho barraichte air bàrdachd Yeats fhaicinn, is dhà glè ainmeil nam measg, <eng>Easter 1916<gai> is <eng>The Second Coming.<gai> Tha iad a’ coimhead gu math doirbh an dèanamh, ach tha MacThòmais fhèin air dàin Ghàidhlig glè shiùbhlach a thoirt asta. Tha e air tionndaidhean grinn a dhèanamh air bàrdachd MhicDhiarmaid is Edwin Muir cuideachd, gun ghuth air Dafydd ap Gwilym, seann Ghàidhlig no Gaeilge, is eile. Bha Deòrsa Caimbeul Hay riamh math air an obair seo, agus tha òrain Eireannach glè bhrèagha aige ann an riochd na Gàidhlig againne an seo. Is tha Coinneach Ros nach maireann air obair laghach a dhèanamh air <eng>Futility<gai>, dàn bàidheil, tiamhaidh le Wilfred Owen. Air taobh spòrs, tha Cailein MacCoinnich sgaiteach an lùib


[TD 182]

Urnaigh Uilleim Chràbhaich, an aon dàn a th’ann le Burns –

Nuair nochd mi fòs às brù mo mhàthar,
An Iutharn dh’fhaodadh tu mo chàradh
A ghìosgan fhiacl’, a ghul ’s a rànaich
San teine shìorraidh;
Far eil na deamhain chaillt a’ bàirich
’Nan geimhlean iarainn.

Gidheadh ’s ann tha mi ’n seo am shamhla
Air meud do ghràis air nach tig conntraigh;
Clach-stèidhidh làidir ann ad theampall,
Seadh, carraig lùthmhor;
Do d’threud-sa uile, sgiath, ’s ball-sampaill
Is fìor fhear-stiùiridh.

– is tha caob mhath à sàr-obair àbhachdais eile, Cùirt a’ Mheadhain-Oidhche, air a h-eadar-theangachadh le Uilleam Neill.

Ach bidh e soilleir nach eil anns na thog mi ach buille an siud ’s an seo am-measg fìor thaigh-stòrais bàrdachd. Nach math gu robh feadhainn dhe na daoine còire a dh’fhalbh a’ dìoghlam ann an achaidhean coimheach o àm gu àm, agus nach math gu bheil a cheart uimhir a dh’ùidh aig na thàinig às an dèidh anns an obair inntinnich sin. ’S e taghadh gu math measgaichte a tha seo, agus ’s e leabhar a th’ann nach toir duine an t-annas às an dèidh trì no ceithir a ruaigean troimhe nas mò. Tha e tapaidh ’na dhèanamh, le còmhdach cruaidh agus seacaid sgiobalta, agus tha e ga thabhann air prìs glè riatanach. Bithear a’ faighinn tlachd às fada às dèidh 1990.

Iain MacDhòmhnaill

Albert Bil, <eng>The Shieling 1600-1840. The Case of the Central Scottish Highlands<gai> (John Donald. Dun Eideann. vii + 388. ISBN 0 85976 158 4. £25.00. 1990).

Do dhuine aig a bheil eòlas pearsanta air an àirigh agus beatha luchd nan àirighean, is dòcha gum bi an leabhar seo rudeigin fuar tioram. Bha gu leòr a’ togail na h-imrich chun na h-àirigh nuair a bha mise ’na mo ghille òg: an dà chuid a’ dol thuice ’s bhuaipe san là agus a’ dol a dh’fhuireach innte grunn sheachdainean, agus bha seanchasan gu leòr a’ dol mu dheighinn oidhcheannan na h-àirigh. B’ann ann an Leòdhas, tha mi ’n dùil, a thàinig eachdraidh na h-àirigh, anns an t-seann sheagh, gu ceann.

’S e rud eile a th’ againn anns an leabhar seo, eachdraidh nan àirighean anns a’ Ghaidhealtachd mu dheas, gu h-àraidh Gaidh-


[TD 183]

ealtachd Siorrachd Pheairt, gus an do ràinig iad sin ceann an slighe. Is dòcha gu robh iad eadar-dhealaichte bho àirighean nan eileanan ann a seagh no dhà, ach tha fhios gu robh iad coltach ri chèile ann an iomadach dòigh. A-rèir coltais, mu dheas bha iad air an ceangal na bu dlùithe ri na tuathanasan, agus bha àirighean beaga is mòra ann, feadhainn letheach spaideil aig na h-uachdarain agus bothagan aig na h-ìochdarain. Ann a bhith ag innse mu na togalaichean, tha an t-ùghdar ag ràdh gum biodh daoine a’ toirt leotha fiodh gach bliadhna gus mullach a chur air na bothagan, ’s a’ tilleadh leis as t-fhoghar, is tha e den bheachd gu robh iad a’ dèanamh seo a chionn ’s nach robh na còirichean aca anns na tuathanasan a’ leantainn ach aon bhliadhna. Tha fhios nach b’e sin a b’ adhbhar do na Leòdhasaich a bhith a’ slaodadh nan cabar air ais ’s air adhart gach bliadhna, ach gainne fiodha agus feum air aig an taigh cuideachd. Cha robh air na h-àirighean Peairteach, mar bu trice, ach an aon doras, agus doras fiodha leis a sin, an àite an dà dhoras, doras fosgailte is doras-iadht, ’s na cip ga dhùnadh, co-dhiù air àirighean an Rubha aig Beinn a’ Bhuna.

’S ann à seann sgrìobhaidhean, leithid cairtean no còirichean-fearainn, pàipearan oighreachd, pàipearan lagha, cùnntasan cùirte, mapaichean ’s mar sin air adhart, a tha Bil a’ togail a’ chuid mhòr den fhiosrachadh aige, agus tha sgrìobhaidhean den t-seòrsa sin gu math pailt anns aʼ cheàrnaidh sin den dùthaich. Tha seo a toirt cothrom dha cùnntas an ìre mhath mionaideach a thoirt seachad air far a robh na h-àirighean, dè na h-oighreachdan ris a robh iad ceangailte, uaireannan an uiread a bh’ ann dhiubh ’s an ùine a bha daoine a’ fuireachd annta, an seòrsa sprèidh a bh’ aca (agus an gobhar pailt anns na seann làithean), ’s mar sin air adhart. Tha e a’ mìneachadh carson a sguir daoine a dhol thuca – le tighinn nan caorach ùra, coilltearachd, imrich mu dheas, sealg 7c. Bho 1770, gu h-àraid, gu 1810, bha na h-àirighean a’ sìoladh air falbh, a’ leantainn beagan nas fhaide ann an Athol (timcheall air 1823) agus am Braghaid Albann ’s an Raineach (gu faisg air 1840).

Tha e ’na bhacadh dha nach eil e eòlach gu leòr air a’ Ghàidhlig, agus tha seo a’ nochdadh gu math tric ’s e a-mach air ainmeannan nan àiteachan anns a robh na h-àirighean. Mar as trice tha e a’ cleachdadh <eng>shieling<gai> mar ainm do ghrùnn àirighean ’s don fheurachadh a bha mun cuairt orra. Tha e a’ cleachdadh nan ainmean-àite mar a tha iad sgrìobhte anns na pàipearan oighreachd, le leithid <eng>Ardeonage<gai> an aite Ardeonaig no Aird Eòdhnaig. A-rèir coltais cha do rinn e feum den leabhar aig Uilleam MacBhàtair, ’s chan fheàirrd e sin. Tha e gun teagamh eòlach air an ainm ruighe a bha gu tric ga chleachdadh mu àirigh is ionad àirigh, ach an uair


[TD 184]

a tha e a’ bruidhinn air an <eng>eary<gai> ann an Eilean Mhanainn, chan eil e soilleir idir gu bheil e a’ tuigsinn gur h-e an aon fhacal ri àirigh a th’ ann.

Chan eil aon òran Gàidhlig aige mu dheighinn na h-àirigh, ged a tha e ag ràdh gu robh a leithid ann: “<eng>...a theme popularly woven into the lyrics of Gaelic song. This stereotyped and romanticised image of the shieling...<gai>” (d. 194). Is dòcha gur h-e ‘Maighdeannan na h-Airigh’ is Coinneach MacLeòid a th’ aige. Tha na cùnntasan aig a’ Bhana-Ghranndach à Lagain a’ dol dhan an aon phoca: “<eng>her own romantic fascination with Highland customs and people...<gai>” (d. 228). Carson nach bitheadh? Cha bu mhisde e ‘Bothan àirigh am Bràigh Raineach’ a leughadh.

Ach air a shon sin tha gu leòr de eachdraidh mu thuathanas ’s mu dhòighean nan oighreachdan air fhilleadh anns a’ chùnntas seo, agus rud math dheth a’ buntainn ri eachdraidh nan àirighean. Is fhiach e a leughadh eadhon le daoine a tha air rud beag de <eng>romanticism<gai> a ghleidheil ’nan cridheachan.

Ruaraidh MacThòmais

Dòmhnall Iain MacIomhair, Coinneach Odhar (Gairm. Glaschu. ISBN 1 871901 04 9. £5.40. 1990).

Nach iomadh smaoin agus ceist a tha a’ dùsgadh sa’ mhac-meanmna nuair a chluinnear an t-ainm Coinneach Odhar – gu h-àraidh ma chaidh am mac-meanmna sin altramas air beul-aithris Gaidhealach. Gu ruige seo ’s ann sa’ Bheurla a tha a’ mhòr-chuid de na h-iomraidhean a bh’ againn mu Choinneach Odhar, ach san leabhar seo tha Dòmhnall Iain MacIomhair a’ tarraing ri chèile diofar chùnntasan agus a’ toirt dhuinn caochladh bheachdan agus sheallaidhean air an fhiosaiche Coinneach Odhar – agus sin ann an Gàidhlig.

Tha an t-ùghdar gu h-àraidh mothachail gur ann bhon leabhar aig Alasdair MacCoinnich, a nochd an toiseach sa’ Bheurla ann an 1877, a thathas a’ faighinn mòran den fhiosrachadh mu Choinneach Odhar, ach a bharrachd air a sin tha Dòmhnall Iain MacIomhair a’ tarraing air iomraidhean, sgeulachdan agus bheachdan o bhàrdachd agus o rosg a gheibhear ann am Beurla agus ann an Gàidhlig: leithid an nobhail aig Ealasaid Shutharlan; a’ bhàrdachd aig Iain Mac a’ Ghobhainn, bàrd Iarsiadair Uig; iomradh air ‘Leac nam Feart’ a sgrìobh Seumas MacThòmais sa’ Ghaidheal; agus pàipear mu Choinneach Odhar a liubhair


[TD 185]

Uilleam MacMhathain do Chomann Gàidhlig Inbhir Nis.

A-rèir beul-aithris b’i clach le toll ’na meadhon a bha a’ toirt comas fàisneachd do Choinneach Odhar agus tha an t-ùghdar a’ tòiseachadh le bhith a’ cur nar cuimhne gu bheil caochladh iomraidhean ann mun dòigh anns an d’fhuair Coinneach a’ chlach agus cuideachd gu dè ’m bad den Ghaidhealtachd dam buineadh e. Mar sin tha sgeul Dhòmhnaill Iain MhicIomhair a’ tòiseachadh le còig iomraidhean mun dà cheist seo, agus anns na cùnntasan sin gheibhear sealladh air mar a bha beul-aithris Ceilteach agus Lochlannach air an toinneamh ri chèile ann am mac-meanmna nan Eileanach co-dhiù, agus is dòcha ann am mac-meanmna nan Gaidheal cuideachd.

Mar gum biodh anns an dol-seachad, tha an t-ùghdar aʼ toirt iomraidh air Tòmas nan Rann, a bha ri fàisneachd ann an Alba san 13mh linn, agus a’ toirt dhuinn sgeulachd à Eirinn mu Bhrian Ruadh, fear a bha ri fàisneachd san t-seachdamh linn deug san dùthaich sin. Tha cuid de fhàisneachd Thòmais agus Bhriain caran coltach ri fàisneachd Choinnich.

Thathas an uair sin aʼ tighinn gu eadar-theangachadh on leabhar aig Ealasaid Shutharlan far a bheil, mas fhìor, fear de na lighichean Peutanach (a bha uair ainmeil air a’ Ghaidhealtachd a thaobh leigheis) a’ ceisneachadh Choinnich feuch am faighear barrachd tuigse agus dearbhadh mu na comasan a chaidh a bhuileachadh air.

’S ann mun fhàisneachd aig Coinneach Odhar a tha a’ phàirt as motha den leabhar, mar a bhiodh dùil, agus anns an earrainn seo tha an t-ùghdar a’ cur an clò briathran cuid den fhàisneachd a th’ air ainmeachadh air Coinneach Odhar (trì fichead ’s a seachd uile gu lèir san leabhar seo). A bharrachd air brìgh gach fàisneachd tha an t-ùghdar a’ tairgse beagan mìneachaidh co-cheangailte ris gach fàisneachd: leithid a bheileas den bheachd gun deach an fhàisneachd a coilionadh agus ma chaidh, ciamar. (Faodar a ràdh, cuideachd, gu bheil grunn dhealbhan, air an dèanamh le Dòmhnall R. MacThòmais, air an sgapadh air feadh an leabhair).

Chan eil cinnt càite dha-rìribh an d’ rugadh Coinneach Odhar – ach an ann air Taobh Siar Eilean Leòdhais no air Taobh Sear Rois – ach buinidh a’ mhòr-chuid den fhàisneachd do na ceàrnaidhean sin – Leòdhas agus Siorramachd Rois – far an robh Clann ’ic Choinnich (teaghlach Shìophoirt) ’nan uachdarain, ach an dràsda ’s a-rithist chithear an fhàisneachd a’ sgaoileadh a-mach gu àitichean eile mar Bharraigh, Na Hearadh, Uibhist agus An t-Eilean Sgitheanach.

Ge ’s bith a bheil thu a’ creidsinn ann a fàisneachd neo nach eil


[TD 186]

tha aon nì cinnteach agus ’s e sin gur e cumhachd a tha seo nach eil duine a’ sireadh le deòin, agus tha e gairiseachail a bhith a’ smaoineachadh gur e, a-rèir eachdraidh, fàisneachd a rinn Coinneach Odhar mun Treas Iarla Sìophoirt a bha mar mheadhon air a bhàs – agus abair bàs eagalach cuideachd! A-rithist, mar a tha Dòmhnall Iain MacIomhair ag innseadh san leabhar, tha barrachd air aon chùnntas ann mun tachartas seo. Ach chan eil an leabhar a’ crìochnachadh le bàs Choinnich idir, oir tha dà chaibidil ghoirid aig deireadh an leabhair; earrann den leabhar nach deach a tharraing à cùnntas neo à iomradh sam bith eile ach à smaointean agus mac-meanmna an ughdair fhèin.

Tha a’ chiad chaibidil dhiubh sin, mas fhìor, mar chòmhradh eadar ùghdair agus Coinneach Odhar agus iad air coinneachadh air an Tràigh Mhòir. Tha an earrann seo eadar-dhealaichte a thaobh an dòigh-sgrìobhaidh a tha an t-ùghdar a’ cleachdadh anns an t-seagh ’s gu bheil coltas rosg air an duilleig ach tha cuid de na briathran air a bheil ruith shiùbhlach na bàrdachd.

’San Dealachadh’ tha an t-ùghdar a’ cnuasachd mun dara sealladh ’s a leithid sin, agus a’ togail ceist neo dhà ann a bhith a’ dèanamh sin.

Ann an dòigh ’s e seòrsa de rannsachadh a tha san leabhar seo, ach gun an t-ùghdar a’ feuchainn ri dearbhadh neo co-dhùnadh de sheòrsa sam bith a sparradh oirnn aig ceann gnothaich. Tha eagal air an ùghdar gu bheil beul-aithris “a’ falbh gu bras”, agus b’e sin aon adhbhar gun tàinig an leabhar seo gu buil. Ar taing dha air a shon, oir leis an leabhar seo tha Dòmhnall Iain MacIomhair a’ dèanamh cinnteach nach caill sinn sealladh air co-dhiù pàirt de ar dualchas.

Mina Nic a’ Ghobhainn
