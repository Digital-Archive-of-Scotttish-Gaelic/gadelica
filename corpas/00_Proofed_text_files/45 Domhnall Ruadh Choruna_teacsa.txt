[C 1]

DOMHNALL RUADH CHORUNA

Orain is Dain
le
Domhnall Domhnallach

[C 2]

[Blank]

[C 3]

DOMHNALL RUADH CHORUNA

GAIRM

[TD 1]

DOMHNALL RUADH CHORUNA

CLO-BHUALAIDHEAN GAIRM—Leabhar 10

[TD 2]

[Dealbh]
DOMHNALL DOMHNALLACH (1887-1967)

[TD 3]

DOMHNALL RUADH CHORUNA

ORAIN IS DAIN
LE
DOMHNALL DOMHNALLACH
A
UIBHIST A TUATH

GAIRM
Glaschu
1969

[TD 4]

Air fhoillseachadh an 1969 le
GAIRM
227 Bath Street, Glaschu, C.2
Clò-bhuailte le
Calum MacDhòmhnaill
Dun-Eideann

[TD 5]

Roimh-radha

Tha mi moiteil as an leabhar so, ach dhùraiginn gun robh e am follais ro’n so, oir bha mi glé thitheach gum faiceadh am bàrd e ’s e beò. Cha do cheadaich freasdal sin dhuinn, agus a nis ’s ann a bhitheas e mar chuimhneachan air duine còir anns an robh fìor smior na bàrdachd.

Ged a rugadh ’s a thogadh sinn le chéile an Uibhist, chan ’eil ann ach beagan bhliadhnaichean bho chuir mi eòlas air Dòmhnall Ruadh; ach cho luath ’sa thuig mi luach a bhàrdachd, chuir mi ’na chead a cruinneachadh. Aig an àm, gu fortanach, bha Seonaidh Ailig Mac a’ Phearsain a’ teagasg sgoile am Paibil, agus ghabh esan an obair as laimh. Ghabh e saothair mhór ris—tha sin follaiseach gu leòr—agus tha sinne, aig am bheil ùidh ’nar dualchas, fada ’na chomain.

Tha sinn buidheach as Thistle Music Co., a tha a’ deanamh Thistle Records, Comhairle Nic Caoig, A’ Chomunn Rìoghail Cheilteach, Comunn Uibhist-a-Tuath is Bhearnaraidh, Comunn Uibhist is Bharraidh, Comunn Leódhais is na Hearadh agus Comunn Chlann Dòmhnaill air son an cuideachadh airgid a thug iad dhuinn. Agus tha ar deagh thaing aig Gairm Publications air son an leabhar a chur tro’n bheairt, agus aig Uilleam MacMhathain air son gach cuideachadh a thug e dhuinn ’san ullachadh.

FREAD MACAMHLAIDH.

[TD 6]

[Blank]

[TD 7]

Domhnall Ruadh

Rugadh Dòmhnall Dòmhnallach ann am baile beag Chorùna air Cladach a’ Bhaile Shear an Uibhist-a-Tuath ann an 1887. Bha triùir eile anns an teaghlach, dithis ghillean agus nighean.

Aig an àm a bh’ann cha robh teachd-an-tìr ach gann. Tha Dòmhnall fhéin ag ràdh ann am fear dhe na h-òrain gum biodh a’ chlann “acrach, falamh, casruisgt’, ceannruisgt’.” Ach ged a bha na goireasan gha’n dìth bha a’ chlann fhéin pailt. An uair a bha Dòmhnall a’ dol do sgoil Chàirinis bha còrr is sia fichead sgoileir còmhla ris. An diugh chan’eil anns an sgoil ach gann fichead.

An uair a dh’fhàg Dòmhnall Ruadh an sgoil chuir e aghaidh air an dubh-chosnadh, a’ cothachadh beò-shlaint’ mar a b’fheàrr a dh’fhaodadh e. Ach bha shùil air an arm agus aig seachd bliadhna deug ghabh e anns a’ mhilisi. Cha robh e mar iongnadh ged a dh’aomadh e ris an t-saighdeireachd oir chan e h-uile fear a dh’àraicheadh ann am baile bha air ainmeachadh air blàr iomraiteach. Bha shìn-seanair ’na shaighdeir aig cath Chorùna ’s an Spàin ann an 1809. ’S ann ri linn-san a thàinig an t-ainm a dh’ Uibhist an toiseach.

An uair a dh’éigheadh a’ Chiad Chogadh Mór ann an 1914 ghabh Dòmhnall Ruadh ann an réiseamaid nan Camshronach. Cha b’fhada gus an robh e ann an truinnsichean na Frainge, far nach robh e idir cho inntinneach ri bhith liùgadh air an fhiadh ’s air a’ ghèadh air mòinteach Eubhal.

“’S beag a shaoilinn an uair ud
Gu robh ’n cruas seo dh’am ionnsaigh.
’S e gaol na mosgaid a dh’fhàg
Fo ghlas-làmh aig a’ Chrùn mi.”

Ann an 1916 chaidh a dhroch leòn aig an Somme agus thill e do Shasuinn. An deidh breòcladh slàinte fhaighinn bha e air ais anns an Fhraing, ach cha robh e tuilleadh air chothrom a bhith ri uchd-bualaidh mar bu mhath leis. Chuir e seachad an còrr de’n chogadh ann an réiseamaid Shasunnaich, <eng>West Riding Field Regiment<gai>—ach cha do dhealaich e ri bàidse nan Camshronach!

An deidh a’ Chogaidh thill Dòmhnall Ruadh gu ruige Corùna. Ged a bha e taingeil a bheò a thoirt as an àraich, cleas iomadh saighdeir eile fhuair e bristeadh dùil air a thilleadh. Bha am fearann air an d’fhuair na saighdeirean gealltanas cho daingeann ’s

[TD 8]

a bha e riamh ann an crùidhean nan uachdaran. Chan e mhàin gu robh còir aca air an fhearann ach bha còir aca air an iasgach ’s air an t-sealg.

“An t-sealg ’s an t-iasgach bha sinne dìon dhaibh
Am measg fuil is crèadh ann an sliabh na Fraing,
Cha bhlais ar bial-ne air sgath gu sìorruidh—
Tha laghan dèante nach fhiach sinn ann:
Ach dha na h-uaislean a bh’air a’ chluasaig
’S a’ phlangaid shuarach ’s i suas mu’n ceann
Bhiomaide ’n uair sin a muigh aig uamhas
’S am peileir luaidhe m’ ar cluais le srann.”

Aig an àm seo thòisich Dòmhnall air ceàird na clachaireachd air a cheann fhéin. Bha móran de na croiteirean a’ togail thaighean ùra. Bha esan ’na dheagh chosnaiche ’s ’na dheagh choisiche. Glé thric choisicheadh e fichead mìle chun na stall air am biodh taigh ùr ’ga thogail. Eadar an dà chogadh thog e còrr is deich air fhichead taigh croite agus cha mhór gu bheil baile ann an Uibhist anns nach fhaicear grinneas a laimhe.

Phòs Dòmhnall Anna Dhòmhnallach—Anna Ruairidh ’ic Neill—agus bha dithis de theaghlach aca, gille agus nighean nach ’eil maireann an diugh. ’S na bliadhnaichean mu dheireadh dh’fhuiling Dòmhnall fhéin móran tinneis, agus chaochail e air an treas latha deug de dh’August 1967.

Cha b’e saoghal socair a bha ’n dàn do Dhòmhnall Ruadh. Thachair bròn is cruaidhchàs ris ach ’s dòcha gur e sin a dh’fhàg e ’na dhuine cho coimhlionta.

Tha sheòrsa sìor fhàs gann. ’Na bheatha ’s ’na bhàrdachd dh’ fhoillsich e carthannas, eirmse is tuigse. Cha robh e ach glé òg an uair a theann e air luinneagan a chur r’a chéile an toiseach agus lean e air bàrdachd ’na shean aois.

Dh’fheuch sinn, cho fad ’s tha sin ’nar comas, ris na h-òrain a leanas a chur as leth-oir a chéile anns an òrdan anns an do rinneadh iad. Tha iad air an roinn ’nan trì earrannan. An toiseach tha a’ chuid a rinneadh rì àm agus mar thoradh air a’ Chiad Chogadh, an sin an fheadhainn a rinneadh eadar an dà Chogadh, agus anns an treas àite na h-òrain a rinn am bàrd o’n uair sin.

Ged a tha deagh eòlas mu thràth air òrain Dhòmhnaill Ruaidh Chorùna ’na eilean fhéin tha sinne glé thoilichte an cothrom seo fhaighinn air an cur an tairgse luchd na Gàidhlig air fad.

SEONAIDH A. MAC A’ PHEARSAIN.

[TD 9]

CLAR-INNSIDH

EARRANN 1 (1914-1920)
Oran do’n Chogadh								13
Cha b’e gunna mo nàmhaid							17
Tha mi duilich, cianail duilich						20
Oran Arras									22
Air an Somme									23
Dh’fhalbh na gillean grinn							24
Oran a’ Phuinnsein								26
Aisling an t-Saighdeir								27
Na Camshronaich ’s an Fhraing						28
Nam bithinn mar ian								30
Oran na Seilge									32
An Eala Bhàn									34

EARRANN 2 (1920-1945)
Oran a’ Ghuàna								39
Eubhal										42
Dh’an t-Sealgaireachd								45
Cuilean Dhòmhnaill Ruaidh							46
Leannain Dhòmhnaill Ruaidh							47
Oran Ceit nic Uisdein								49
Tilleadh dhachaidh								50
Do’n Ghàidhlig								51
Uibhist mu Thuath								52
Motor-boat Heillsgeir								54
Am fianuis Uibhist								55
Oran a’ Home Guard								56
Calum Moireastan an Arlington Court					58
Moladh Eubhal								60
An t-Eallach Arbhair								62
Marbhrann do Dhòmhnall Eairrstidh Howie					65
Thig ’s cha tig									67

EARRANN 3 (1945-1966)
Oran na Cruaich-arbhair a chosg £40						71
Latha Iasgaich, cuide ri Dòmhnail Seumas					72
Do mo Charaid, Eachann Dòmhnallach					73
Do Sheumas Chia-óra, air dhà muinntir Chorùna a chur gu mocheirigh	74

[TD 10]

O thugainn dhachaidh								75
Gillean Chorea								76
Oran nan Sgoileirean								77
Do Ghilleasbuig Eachainn							79
Oran na h-Aeroplane								80
Rocaid an Ameireaganaich							81
Oran an H-Bomb								82
Marbhrann do Dhòmhnall Aonghuis Iain Mhóir				83
An Drochaid Ur								84
Port do Alasdair Fearghustan							84
“An Gille Dubh”: tombaca Siùsaidh						86
An Rùda a cheannaich Alasdair Ailein					87
Do Ruairidh Chirceabost							88
Do’n Mheanbhchuileig							89
Comhairle Dhòmhnaill Ruaidh do’n Mhisgeir				90
Tha gruaim air na bealaichean						91
Caochladh Suidheachadh na Dùthcha						92
Bha dùil agam mus fhaighinn bàs						94
Chan fhaic mi rionnag								96
Smuaintean ’nam Shean Aois							97
Oran a’ Gheòidh								98
Chuala mi ’n damh donn							99
Am Bàs									100
Có ’s urrainn mo thilleadh?							101

[TD 11]

EARRANN 1
1914-1920

[TD 12]

[Blank]

[TD 13]

ORAN DO’N CHOGADH

Gur i seo againn a’ bhliadhna
Chuir na ciadan mìle ’n éiginn:
Naoi ciad diag ’s a ceithir diag
Bidh cuimhn’ oirr’ fhad ’s bhios grian ag éirigh.
Is ann air a’ cheathramh là
De August chaidh am blàr seo éigheach—
Cogadh rìoghachdan an t-saoghail,
A’ tarrainn fhaobhar ri chéile.

’S ann Di-Luain a fhuair sinn dearbhadh
Gu robh ’n argumaid air dùsgadh;
Gu robh coltas làithean searbh ann,
Nach robh ainm orr’ ann an cùnntais;
Gu robh Gearmailtich gu cealgach
A’ tigh’nn gu marbhteach dh’ar n-ionnsaigh;
’S nach fheumt’ fuireach ris an anmoch,
Ach glé mhoch ar n-airm a rùsgadh.

Beagan mhionaidean na h-uarach,
Beagan uaireannan a thìde,
Bha sinn deiseil air son gluasad,
’S bu tric smuain tigh’nn oirnn—an till sinn?
Gu robh Gàidheil nam beann fuara,
Mar bu dualach dhaibh o’n sìnnsreadh,
’M fuil ag goil aig meud an uabhair
’N uair a chual’ iad gu robh strì ann.

’N àm bhith dol air bord Di-Ciadain
Bha ’n cianalas oirnn a’ seòladh
Gun dùil ri tilleadh gu siorruidh,
Mar bu mhiannach leinn, gu’r n-eòlas.
’S bu lìonmhor aon bha ’s an fhianuis,
Mun do chrom a’ ghrian Di-Dòmhnaich
A thuit cadal maireann buan air,
’S nach éirich gun gluais sinn còmhla.

[TD 14

Ach ged thuit dhinn àireamh chiadan
Phàigh sinne na fiachan móra:
Air son aon fhir dh’fhàg sinn sianar
’Nan laighe ’s an t-sliabh gun deò annt’.
Ach ged dh’fhàg cha d’fhuair sin dhùinne
Na fir shunndach aotrom òga,
Bha ’nan sìneadh air gach taobh dhinn,
’S nach freagradh a h-aon dhiubh ’n t-òrdan.

O ach fhir a dhùisg an argmaid,
’S beag tha dh’fharmad agam fhéin riut;
Is daor a phàigheas a’ Ghearmailt
Na thuit air Albainn gun éirigh:
Theid ur leagadh sìos le luaidhe
’S leis a’ chruaidh gu ruaigear geur sibh;
Theid ur starradh ’s cha bhi truas ribh
A leth suaraichead ur n-euceairt.

Gu bheil luaidhe, cruaidh is nàmhaid
Romhaibh anns gach àit am bì sibh;
Tha gach aon an dùrachd bàis dhuibh
’S tha a’ bhlàth siod air ur cinn-se.
Tha na Ruiseanaich ’gur smàladh
Is ’gur cur an sàs am prìosan;
’S cha robh guth agaibh ri ràdha
Gun d’ràinig mo chàirdean fhìn sibh.

’N uair a ràinig luchd na Gàidhlig
Cha robh fàbhar ann no sìth dhuibh,
Cha robh dad ann ach ur tàrradh
Is ur cur gu bàs no ’m prìosan.
’N uair a fhuair iad ann an seàirrds ribh,
’S cothrom air an làmh a shìneadh,
Gu robh fuaim na cruaidh ri ’r cnàmhan,
Is iad ’gur casgairt ’nur mìltean.

Ruaig iad sibh ’s cha b’ann dh’ur deòin e,
Ged bha ann dhibh còmhlan làidir;
Bha na mìltean ann leibh còmhla
Le ’n gunnachan mór ’gur smàladh:

[TD 15]

’S e na Camshronaich ’gur spòltadh,
Sifoird ’s Gordonaich gu h-àraidh,
Chum do chrùn an diugh, a Sheòrais,
Bho Uilleam ’s bho chòir a làmhan.

Ach bha sinne ann ar n-éiginn
Ag cur feum air luchd na Gàidhlig,
Na diùnlaich ’s na fiùrain threuna,
’S gun ach glé bheag dhiubh ’s an àireamh.
Chaidh am fuadach as an dùthaich
Mar dhaoine gun diù thar sàile,
Dhèanadh cuideachadh ’s an uair leinn,
Anns na làithean truagha thàinig.

Cha dèan cearcan-fraoich no naoisg e,
Tha ’nan laighe ’n aodann fàsaich;
Cha dèan féidh le ’n cabair chaol e;
Cha dèan caoirich mhaola bhàn e.
Cuiribh iadsan fo’n cuid fhaobhar;
Leigibh iad gu aodann nàmhaid,
Fiach an toir iad buaidh ’s a’ Ghearmailt,
Fiach an dearbh iad an làmh-làidir.

’S e dh’fheum’maid an seo ach fìùrain
A bhiodh ionnsaicht’ agus eòlach
Mar a dh’obraicheadh iad fùdar
Is mu’n ghunna stiùireadh dòigheil;
A chaogadh an t-sùil gu gleusda
’S a thogadh an réinns gu seòlta,
Leigeadh peileir caol ’na leum as
Le teine ’na dhéidh ’ga fhògairt.

Nam biodh aig na gillean uasal,
Mar bha uair anns an Roinn Eòrpa,
Cead air gunna ’s cead air luaidhe
’S cead air ruagaireachd na mòintich,
Cha bhiodh na làithean-s’ cho truagh dhuinn,
Cha bhitheadh a’ bhuaidh cho mór oirnn;
Cha bhiodh urad anns an àm dhinn
’S fearann na Frainge ’gar còmhdach.

[TD 16]

Ged bha achd na rìoghachd cruaidh oirnn
Cha leig sinn a’ bhuaidh le càch oirr’;
Ma nì gunna caol is luaidh’ e,
Le bèigeileid fhuair ’ga sàthadh;
O cha strìochd sinn fhìn gu siorruidh
Gus an leagar sìos gu làr sinn;
Gheibh sinn bàs ’nar deise rìoghail
’S cha ghabh sinn prìosan o’r nàmhaid.

Tha roinn fhathast de luchd Gàidhlig
Dol dh’an bhlàr, s bidh bhlàth ri innseadh;
Aithnichear ’nan ceum air stràide
Càite ’n d’àraicheadh ’s an tìr iad;
Innsidh sealladh-sùl nan àrmunn
Có thug bainne blàth na cìch dhaibh:
’S ann an Gàidhealtachd nan àrdbheann
A tha màthraichean fo mhìghean.

Sguiridh mise nis de m’ bhàrdachd;
Chan ’eil stàth dhomh bhith ’ga innseadh;
Tha fios agaibh féin mar thà air
Eachdraidh gach blàr tha sgrìobhte;
Có iadsan thug buaidh aig Alma
’S aig geatachan àrd nan Innsean;
’S g’eil fhathast beò de fhriamh nan àrmunn
Na phàigheas a chàin do Chìosar!

[TD 17]

CHA B’E GUNNA MO NAMHAID

Cha b’e gunna mo nàmhaid
Och a b’àbhaist mo dhùsgadh,
Ach a’ cheilearachd bhòidheach
Bh’aig na h-eòin an Corùna.

Ho ró shiubhlainn ho ró.

Ach a’ cheilearachd bhòidheach
Bh’aig na h-eòin an Corùna,
Aig an uiseag ’s an smeòrach
’S druid a’ crònan a brùndail;*

Is aig mhàgail na lachainn
Anns a’ mhaduinn bu chiùine;

Is aig gogail a’ gheòidh ghlais,
’S e thogadh Dòmhnall a shunnd ris.

An éirigh gréine bu toigh leam
Goire coileach na fraochchirc.

Is mac an fhéidh a’ chuil donnaich
Am Beinn na Coille nan caorach.

An uair bhiodh oidhcheannan reòt’ ann
’S ann leam bu bhòidheach a bhùirich.

A’ toirt làmh air a’ ghunna
Bhiodh an cuilean ’s a shùil rium;

E ri miodal mun cuairt dhiom
’S a chridhe bualadh le sùgradh;

Miann na fala ’na nàdur
’S tlachd de fhàileadh an fhùdair;

Fear bu robaiche cluasan,
’S tric ’s an uair mi ’ga ionndrainn.

[TD 18]

Is cha b’iongnadh le càch e
Nam b’fhiosrach àd air ar sùgradh.

An uair a bhitheamaid còmhla
Air feadh na mòintich is sùrd oirnn,

Le mo ghunna ’nam achlais
’S mi cumail fasgaidh o’n driùchd air,

Gus am faicinn fear cabrach
Le chuid mheanganan ùr air.

Sinn ag amharc le chéil’ air—
Dé mar gheibheamaid dlùth ris,

Air feadh chnocan is ghlaicean,
Air feadh chlachan is fhraochaibh.

Gus an saoilinn gun dèanainn
Leis a’ chiad té a’ chùis air.

Reitheadh, air gleusadh nam brag,
An t-òrd a tharrainn gu chùlaibh,

Is far bharran nan geugan
Fear na h-euchda a stiùireadh;

’S bhiodh an cuilean ag éisdeachd
’S e feitheamh leum air mo chùlaibh.

An uair a leiginn an t-sradag
Do’n an deannan bha sunndach,

Bhiodh mac an fhéidh ’s e ’na shìneadh
Le osna thinn agus bhrùite,

Agus lota ’na amhaich
Far an d’amhairc mi ’n t-sùil air.

Siod mar chuir mise seachad
Iomadh latha gu sunndach,

[TD 19]

Agus oidhche ’nam chaithris
Feadh nam beannanan cùbhraidh:

’N uair bhiodh càch ’s iad ’nan cadal
Bhiomaide mach ’na ar dùsgadh.

Is beag a shaoilinn an uair ud
Gu robh ’n cruas seo gam’ ionnsaigh.

’S e gaol na mosgaid a dh’fhàg
Fo ghlas-làmh aig a’ Chrùn mi—

An gaol a thug mi ’nam òige
A bhith ’n còmhnuidh ’ga stiùireadh.

Ach ’n uair rinn mis’ a pòsadh
Nochd rium bròn air a cùlaibh,

’S thàinig mulad ’nam fhianuis,
Is chan iarramaid fhaotainn;

’N uair fhuair mi ’n tochradh o Sheòras
Leis an ògbhannaich chaoil ud;

Bras is copar is feòdar,
Luaidhe, cordite is fùdar.

Botal ola ’na pòcaid
Gus bhith ’n còmhnuidh ’ga sgùradh;

On a thug mi na bòidean
Gun dèanainn “Mórag” a ghiùlan

Gus an tuiteamaid còmhla,
Air neo dh’an stòdhar a tionndadh.

* Tha ceithir sreathan anns gach ceathramh. Tha an da shreath mu dheireadh anns gach ceathramh air an seinn aig toiseach an ath cheathramh.

[TD 20]

THA MI DUILICH, CIANAIL DUILICH

Tha mi duilich, cianail duilich,
Tha mi duilich ’s cianail thà mi
Bhon a chunna mi le m’ shùilean
Sealladh tùrsach mo chuid bhràithrean.

Gillean Gàidhealtachd na h-Alba,
Feadhainn tha marbh is ’nan clàraibh
Anns an fhàsaich ’s iad ’nan sìneadh,
An neart ’s an clì air am fàgail.

A luchd nan éilidhean tartain,
A luchd nan gartanan sgàrlaid,
’S duilich leam nach fhaod sibh dùsgadh,
Sìbh-se luchd nan glùinean àluinn.

Tha mo chridhe brùite cianail,
Tha mo shùil o’n diar air tràghadh,
’S nach aithnich mi sibh air ’ur n-ìomhaigh
Bhon a riaghladh leis a’ bhàs sibh.

Tha ’r leapannan fliuch ’s gur fuar iad,
’S cruaidh ur cluasagan gun chàradh,
Le uisge tàmh air an uachdar,
’S duilich leam an uair a thàrr sibh.

’S trom an cadal th’air na fìùrain
Chuireadh orm-sa sunndach fàilte,
Le ’m bu mhiann a bhith ’nam chòmhradh
Cur mu’n cuairt nan òran Gàidhlig.

Chì mi roinn eile mun cuairt dhiubh,
Crois air a cur suas aig pàirt dhiubh,
Ainm an laoich ’n siod oirre sgrìobhte,
Dhèanadh innseadh dhuinn gun d’fhàg e.

Chì mi brògan agus aodach,
Chì mi aodainn agus làmhan
Nochdte an talamh na Frainge
Far ’n do chaill mi mo chuid bhràithrean.

[TD 21]

Siod far am bi ’n latha brònach;
Na faicibh neònach dhòmh-s’ a ràitinn,
’N uair a thilleas na bhios beò
’S e ’n roinn ro-mhòr bhios air am fàgail.

Ach ’n uair théid an t-sìth a dhùnadh,
Gunnaichean gach aon dhiubh sàmhach,
Teine dealaichte bho’n fhùdar,
Naimhdean cùl ri cùl a’ màirdseadh—

Facal dhiubh gur anns an uair ud
Théid an t-saighead chruaidh ’s a’ mhàthair,
Anns an athair, anns a’ ghruagaich
Dh’fhàgadh ’s an uair seo gun bhràthair.

Siod ’n uair bhios an cridhe cianail,
Siod ’n uair théid an sgian a shàth’ ann,
Siod ’n uair ghealaicheas an ciabhag—
’S ann le diachainnean a’ bhlàir seo.

Ach misneachd do gach fear is té dhibh,
Is leughaibh gu léir na h-àithntean
’S seallaibh Ris-san a rinn éirigh
Ged a cheusadh E le nàmhaid.

Tha sibh dol gu léir ’nan déidh-san,
Chan ’eil fear no té ri ’m fàgail,
’S ma ghabhas sibh an nì tha saor dhuibh
Gheibh sibh saorsa ’s chi sibh fàth’st iad.

Chì a’ bhantrach a fear-pòsda,
Chì an t-òganach a mhàthair,
Tachraidh peathraichean le sòlas
Mar bu deònach leo ri ’m bràithrean.

An uair chì iad maduinn Chéitein
Eòin air géig ’s an gleus gun tàmh ann,
Neònach mur a tog iad fianuis
Leam-sa gura fìor am bàrd mi.

Fhad ’s a bhitheas mis’ air m’fhaotainn
Anns an t-saoghal seo air m’fhàgail
Bidh ’nam chridhe beò ’s ’nam shùilean
Sealladh tùrsach mo chuid bhràithrean.

[TD 22]

ORAN ARRAS

Ghillean, <eng>march at ease!<gai>
Rìgh na sìth bhith mar ruinn
A’ dol chun na strì
’S chun na cìll aig Arras.
Ghillean, <eng>march at ease!<gai>

Tha nochd oidhche Luain
Teannadh suas ri faire,
A’ dol chun na h-uaigh
Far nach fhuasg’lear barrall.
Ghillean, <eng>march at ease!<gai>

Tillidh cuid dhinn slàn,
Cuid fo chràdh lann fala,
’S mar a tha e ’n dàn,
Roinn le bàs a dh’fhanas.
Ghillean, <eng>march at ease!<gai>

Gus ar tìr a dhìon,
Eadar liath is leanabh
Mar dhaoin’ as an rian
Nì sinn sgian a tharrainn.
Ghillean, <eng>march at ease!<gai>

’S lìonmhor fear is té
Tha ’n tìr nan geug ’nan caithris,
Feitheamh ris an sgeul
Bhios aig a’ chléir ri aithris.
Ghillean, <eng>march at ease!<gai>

Gura lìonmhor sùil
Shileas dlùth ’s nach caidil
’N uair thig fios o’n Chrùn
Nach bi dùil ri ’m balaich.
Ghillean, <eng>march at ease!<gai>

[TD 23]

AIR AN SOMME

An oidhche mus deach sinn a null
Bha i drùidhteach a’ sileadh,
Bha mi fhèin ’nam laighe ’n cùil
’S thug mi sùil feadh nan gillean.

Ochan ì, ochan ì,
Tha sinn sgìth anns an ionad.
Ochan ì, ochan ì.

Cuid ’nan suidhe ’s cuid ’nan suain,
Cuid a’ bruadar ’s a’ bruidhinn,
Gu robh mhaduinn gu bhith cruaidh—
“Saoil am buannaich sinn tilleadh?”

“Cha dean biùgaileir le bheul
Ar pareudadh-ne tuilleadh;
Theid ar dealachadh bho chéil’,”
Thuirt mi fhéin far mo bhilean.

Agus mar a thubhairt b’fhìor,
Chaidh na ciadan a mhilleadh,
Chaidh an talamh as a rian
’S chaidh an iarmailt gu mireag.

Dhubh an àird an ear ’s an iar,
Is an sliabh gu robh crith ann,
Is chan fhaighinn m’anail sìos—
Aileadh cianail an tine.

Is cha chluinninn guth ’s an àm
Aig comanndair ’gar leigeil,
Bha na balaich ’s iad cho trang
Cumail thall na bha tighinn.

Bha gach fear a’ caogadh sùl
’S e air cùlaibh a chruinneig,
Ag cur peileir glas a null
Le uile dhùrachd a chridhe.

[TD 24]

DH’FHALBH NA GILLEAN GRINN

Dh’fhalbh na gillean grinn
Fo’n cuid armaibh,
’S ann rium fhìn a chòrdadh
A bhith ’n còir nam balachan.
Dh’fhalbh na gillean grinn
Fo’n cuid armaibh.

Gun d’leum iad an truinnse,
Ruith an cùrsa dìreach,
’S dh’fhosgail teine cìnn oirnn
Le ìnnleachd na Gearmailt.

’S ged a leum iad sunndach,
Dol mar fhiadh ’s a’ bhùireadh,
Chaog a naimhdean sùil riuth’
’S rinn iad dhiubh-san targaid.

’S gu robh fir mo rùin-sa
Tuiteam air gach taobh dhiom
’S bha mo chridhe caoineadh
Ged bha ’n caoch ’nam eanchainn.

Cuid dhiubh laighe sàmhach,
Roinn feadh shloc a’ cràladh,
’S mòran ann an spàirn dhiubh,
’G iarraidh àite teanacsa.

Ach ’n uair fhuair sinn dìreadh
Am bruthach a’ mhill sin
Leum sinn uile dìgean,
’S gach fear dhinn air fhalachaig.

’N uair a fhuair sinn dlùth dhaibh
Far an robh na cùilean
’S mìltean dhiubh a’ crùbadh,
Dhùisginn iad le damnadh.

[TD 25]

Sgrios sinn iad dh’an t-siorrachd,
Fear an ear ’s an iar dhiubh,
’S cha robh mac am fianuis
Mun do chiar an t-anmoch.

Dhubh an oidhch’ oirnn cianail
’S shil i oirnn gu fiadhaich,
’S cha b’urrainn dhuinn sian
A dhèanamh ach bhith cearbach.

Sheas sinn mar a bha sinn
Ann an criadh ’s an clàbar,
’S bha ’n t-uisge cho àrd dhuinn
Ann ri barr a’ gharmain.

’S ’n uair a thuig ar nàmhaid
An tinnead mar bha sinn,
Dh’fhosgail iad gach càil oirnn
Rinn an làmh a dhearbhadh.

Thionndaidh iad le’n compaist
An gunnaichean trom oirnn,
’S thiodhlaic iad ’s a’ pholl sinn
’S ar com air a sgealbadh.

Dealanach an fhùdair
Lasadh os ar cionn-ne
’S tàirneanach ri chùlaibh,
Brùchdadh ar fuil fheargach.

Dh’fhalbh na gillean grinn
Fo’n cuid armaibh,
’S ann rium fhìn a chòrdadh
A bhith ’n còir nam balachan.
Dh’fhalbh na gillean grinn
Fo’n cuid armaibh.

[TD 26]

ORAN A’ PHUINNSEIN

Fhearaibh a bheil cuimhn’ agaibh
An là thàinig am puinnsean oirnn,
’Nar seasamh anns na truinnsichean
’S gun nì ann gus ar còmhdach.

O nach beag a shaoileamaid
Gun tigeadh nì as ùr oirnn:
An sruth tha ruith o’r sùilean,
’S sinn a’ cùileireachd ’s a’ crònan.

Cha robh nì gu teanacsadh dhuinn
Ach làmh thoirt air an t-searbhadair,
’S a cheangal gus nach fhalbhadh e
Gu dearbhte mu ar srònan.

Cha shaoileamaid ’s an àm bha siod
Gu robh am bàs cho teann oirnn;
Ar leam-sa gur e meall a bh’ann,
’N uair theann e nall air còmhnard.

Sabaid ’s cath cha dèanamaid
Ged nochdadh iad am fianuis dhuinn;
Bha na deòir cho diachainneach,
’S chan fhaicinn lias ach neònach.

Na faighinn mar bu mhiannach leam,
Do’n Ghearmailt gum b’e m’iarratas,
’S e teine thigh’nn o’n iarmailt oirr’,
’Ga leaghadh sìos gun tròcair.

[TD 27]

AISLING AN T-SAIGHDEIR

Hó hì hóireannan,
Gu robh an t-àm éirigh.
Hó hì hóireannan.

Chunnaic mise ’n raoir bruadar,
’S tric mi smuaintinn ’na déidh oirr’;

Damh donn nan gleann luachrach
Suas a tuath air Loch Euford

Feadh chlachan is bhruaichean—
Mi ’s an uair a’ tigh’nn réidh ris.

’N uair a fhuair mi air m’uilinn
Chuir mi ’n gunna r’a ghleusan;

Rinn mi stiùireadh gu fàilidh
Mach thar bhàrran nan geugan;

Leig mi ’n t-sradag dh’an fhùdar,
’S gun do dhùisg e le éigh mi.

Cha robh sgial air fear cabrach—
Eigheach caiptein ratreutadh.

Gu robh Ghearmailt air brùchdadh
Air ar cùlaibh ’na ceudan.

Bha mo bhruadar-sa neònach
Ge b’e dòigh anns an leught’ i.

Chaidh mo dhùsgadh an cabhaig
’S fhuair mi tarrainn air éiginn.

Fhuair mi mach as an tràl ud
Mus do thàirneadh gu chéil’ e.

Chuir iad cuid ann am fang dhinn
Chaidh gu campaichean Cheusair.

[TD 28]

NA CAMSHRONAICH ’S AN FHRAING

Gu robh bhuaidh le na seòid
Ghuineach gharg agus bheò,
Luchd nan gleanntannan uaine
’S nam fuarbheanna mór,
Luchd nan gàirdeanan treuna
Nach géilleadh ’s a’ mhòd
Fhad ’s a dhèanadh an guaillean dhaibh
Bualadh nan dòrn.
Gu robh bhuaidh le na seòid.

’N uair a chuala mi gàirich
Is màrsadh nam pìob
’S an lùdag gun tàmh
Fo’n a’ mhàl a’ dol binn,
’S ann shaoileam gun d’fhàs mi
Cho làidir ri trì,
Thug mi leum—cha robh dàil—
’S chun na sràide chaidh mì.
Gu robh bhuaidh le na seòid.

Bha na mìltean de shluagh
Ruith mun cuairt as gach àit,
Mnathan ’s clann air an guaillean
’S an gruag ris an làr;
Iad a’ brùchdadh ’nan ciadan,
Ag iarraidh gun tàmh
Gàidheil Alba mu thuath
Thilleadh buan as a’ bhlàr.
Gu robh bhuaidh le na seòid.

Gu robh ’n aghaidh geal fuar,
Cha robh tuar orra sìth,
Sùil mar rionnagan reòta
Leum còmhla gun sgìos;
Gu robh ’n ceum ann an òrdan
Gun òirleach dh’a dhìth,
’S dh’innseadh éirigh an sàil
Gu robh ’n t-àrdan ’nan cinn.
Gu robh bhuaidh le na seòid.

[TD 29]

Cho robh dùrd tigh’nn o ’m beul
’S cha robh gleus air ceol-gàir’,
Bha iad sàmhach gu léir
Dol gu réidh ris a’ mhàirds
Gus an tàinig iad dlùth
’S an do shùl iad mo bhàids,
’S leig iad glaodh asda còmhla
Chuir feòilchrith air càch.
Gu robh bhuaidh le na seòid.

Bha gach gìomanach àghmhor
Le àrdghuth a chinn.
A’ glaodhaich an Gàidhlig
’Gam fhàilteachadh fhìn,
Cha robh seòrsa ’s an Airce
De nàisean no linn
Nach robh ’g éisdeachd na cànail
Bh’aig Adhamh ri mhnaoi.
Gu robh bhuaidh le na seòid.

O nach fhaodadh iad tàmh
Ghabh mi sràid leotha suas,
Cur le coibhneas na fàilt’,
Crathadh làmhan mun cuairt,
Ag ùrachadh cainnt
Air na gleanntan mu thuath
Far an d’fhàg sinn ar càirdean
’S ar màthraichean bhuainn.
Gu robh bhuaidh le na seòid.

’S ’n uair a ràinig sinn dlùth
Far ’n robh ùpraid a’ bhlàir,
Far ’n robh srann aig an luaidhe
Mu ’r cluasan gun tàmh,
Dh’fhàg mi slàn aca fhéin
’S beannachd Dhé leo a ghnàth,
’S shìn na fìùrain an ceum
’N coinneamh éigheach a’ bhàis.
Gu robh bhuaidh le na seòid.

[TD 30]

NAM BITHINN MAR IAN

Nam bithinn mar ian air sgiathan ealamh
A dhèanadh cabhagach leum,
Shiùbhlainn an iar ’s cha dèanainn fantail
’S an t-sliabh na b’fhaide le céinnt.
’N uair ruiginn an cuan gu fuarainn Sasuinn,
Bu shuarach agam i fhéin,
S cha tiginn gu làr gu bràth gu anail
Gun tàrrainn fearann nan geug.

’N uair chithinn mar sgòth bhuam ceò nam beannan
’Gan còmhdach thairis gu léir,
Eubhal fo cleòc is Rònaidh ghleannach,
Le còta chanach an t-sléibh.
Lì Deas agus Tuath, le fuarain ghlana
’Nan luaths a’ tarrainn gu réidh
O’n aigeal a nuas, o ghruaim na stalla,
Is luachair falach am beul.

Gu laighinn air bàrr a’ chàrnain mhaisich
Le bàidh ’s le barrachd mo spéis,
An Eubhal mo ghràidh tha ghnàth air m’aire
’S a dh’fhàg mi fad’ as mo dhéidh:
Gun amhaircinn bhuam mun cuairt an sealladh
Bu luachmhoir’ agam fo’n ghréin,
Na lochan ’s na bàigh fo chràgheoidh ’s eala,
’S an àird a’ ghleanna, damh féidh.

’N uair dhèanainn treis tàmh ’s a thàirninn m’anail,
Gun teàrnainn thairis mun cuairt,
Timcheall nam bàgh ’s nan sràidean glana,
Le àileadh meala mu ’m bruaich.
Chan ionnan ’s mar thà ’s an àraich charraich,
Toirt slàinte ’s fallaineachd bhuam,
Le boladh a’ bhàis toirt plàigh le galair,
’S gun àite falamh gun uaigh.

[TD 31]

Ged bhithinn gun stòr gun òr gun fhearann
Gun chòmhnuidh agam no blàths,
Ach toll ann am bruaich, gun tuar gun teine
Gun truas gun charaid gun bhàidh,
Gun léinidh mu m’ chom ’s mi lomnochd falamh,
Gun bhonn gun aran ’nam làmh,
Ach bhith mar an t-ian tha ’g iasgach cladaich,
Toirt trian dhe bheath’ as an tràigh.

’N uair thigeadh am fuachd, an cruas ’s a’ ghailleann
O’n tuath a’ frasadh le gaoth,
Gu rachainn an toll le fonn gu toilicht’
Le bollstair rainich fo m’ thaobh;
Lìonainn gu dìonach bial an doruis
Le fianaich mholaich ’s le fraoch,
Gun eagal gun fhiamh roimh shian ’s a’ mhonadh,
Is sgian mo chogaidh ’s i dùint’.

Chan fheumadh mo chluas bhith shuas ag caithris
Ri fuaim a’ chanain ’s an àm,
No idir mo shùil bhith dlùth ag amharc
Far chùl a pharapaid ann;
Mus tigeadh gas bàis a thàrradh m’anail—
A ghnàth am flanainn mu m’ cheann,
’S an rubar mu m’ bhial mar chìoch aig leanabh
’S mi dian a’ tarrainn troimh bann.

[TD 32]

ORAN NA SEILGE

Chan ’eil dùil ’am bhon fhuair mi ùin’ air
Nach dèan mi cùisean a chur an liad;
Na làithean sùnndach tha air mo chùlaibh
Nach fhaic mo shùil-sa nas mù dhiubh lias:
An uair a b’òg mi ’s mi leum le sòlas,
Mun d’fhuair mi eòlas air bròn no sian,
Bidh siod an còmhnuidh a’ tighinn ’nam chòmhdhail,
’Gam fhàgail neònach is leòint’ an ciall.

An uair a dh’fhalbhainn air oidhche reòta
’S an sneachda tòchdadh, tigh’nn oirnn bho’n tuath,
A’ dol dh’an mhòintich a chumail còmhdhail
Ri mac a’ gheòidh ghlais, cha sòrainn fuachd;
Mi ’s na sgàthan air chùl nan àrdchlach
Nam shìneadh sàmhach, ’s ’nam làmh mo luaidh,
An uair chaogainn sùil ris an fhear nach diùltadh
An t-sradag shiùbhlach a stiùireadh luath.

An t-sradag mheanbh ud a stealladh dearg
Dh’an an deannan fheargach bha marbhteach dlùth,
Cha ghabh e rian a chur air le iarraidh—
B’e nàdur riamh bhi gun chiall gun tùr:
Air lasadh shìos dha ’s an ionad dhìonach,
A mach troimh bhial ann am briobadh sùl;
’S ann leam bu mhiannach a bhith ’ga riaghladh
’S bhith leigeil sìos ris an teine cùil.

Ri oidhche reòta ’s an iarmailt còmhnard,
Gun mheall gun sgleò no gun sgòth gu h-àrd,
Na reultan bòidheach a’ clisgeadh còmhla
’S a’ ghealach ghlòrmhor ’na còta slàn,
Bu mhór an sòlas leam fhìn bhith beò ann
Is agam seòrsa de bhreòcladh slàint’,
’S mi dol an òrdan ri damh na cròice,
Is agam còir air an dòigh no dhà.

[TD 33]

Na gleanntan uaine ’s na beanntan fuara
A’ freagairt shuas dha ri fuaim a bheòil,
Aig neart an fhùdair ’n uair las e sunndach,
Le sradaig chùil thàinig dlùth bho’n òrd.
Bhiomaide ’n uair sin air chrith le uamhas
Gum biodh mun cuairt oirnn gu luath an tòir,
’S nan cuirte ’n sàs sinn air taobh nan àrdchnoc
Gum biodh am màireach glas-làmh m’ar dòrn.

An t-sealg ’s an t-iasgach bha sinne dìon dhaibh
Am measg fuil is crèadh ann an sliabh na Fraing,
Cha bhlais ar bial-ne air sgath gu sìorruidh—
Tha laghan dèante nach fhiach sinn ann:
Ach dha na h-uaislean a bh’air a’ chluasaig
’S a’ phlangaid shuarach ’s i suas mu’n ceann
Bhiomaide ’n uair sin a muigh aig uamhas
’S am peileir luaidhe m’ar cluais le srann.

Ach tha mi ’n dòchas gun cùmhnar beò dhinn
Na thogas tòrachd is còir nam beann
An uair thig na fiùrain le ’m briogais-ghlùine
Nach deach a null air ar cùl dh’an Fhraing;
’N uair thig iad dlùth dhut dèan caog-an-t-sùil riu,
’S ged bhiodh ann triùir dhiubh na crùb do cheann,
Oir ’s mór an tàmailt, ma chluinn am bàrd e,
Gun d’theich fear Gàidhlig air sgàth nan Gall.

Ghillean, falbhaidh sinn fo ar n-armachd,
Gun eagal eanchainn toirt marbh ’nar ceum,
Chun nan àrdbheann a shiubhal fàsaich.
’S bheir mise deàrrsach air damh an fhéidh.
’S ma thig na buachaillean tha ’gan uallach
Gu faigh iad uaigh ann am bruaich dhaibh féin;
Theid cabar royal aig ceann gach seòid dhiubh
’S gun tràigh sinn stòp bho nach beò na dh’eug.

[TD 34]

AN EALA BHAN

Gur duilich leam mar tha mi
’S mo chridhe ’n sàs aig bròn
Bho’n an uair a dh’fhàg mi
Beanntan àrd a’ cheò,
Gleanntannan a’ mhànrain,
Nan loch, nam bàgh ’s nan stròm,
’S an eala bhàn tha tàmh ann,
Gach là air ’m bheil mi ’n tòir.

A Mhagaidh na bi tùrsach,
A rùin, ged gheibhinn bàs—
Cò am fhear am measg an t-sluaigh
A mhaireas buan gu bràth?
Chan ’eil sinn uileadh ach air chuairt,
Mar dhìthein buaile fàs,
Bheir siantannan na bliadhna sìos
’S nach tog a’ ghrian an àird.

Tha mise ’n seo ’s mo shùil an iar
On chrom a’ ghrian ’s an t-sàl;
Mo dhùrachd leig mi as a déidh
Ged thréig i mi cho tràth,
Gun fhios am faic mi màireach i
’N uair dhìreas i gu h-àrd,
Is iomairt lann gu bhith ri chéil’
’N uair ’s léir dhuinn beul an là.

Tha ’n talamh léir mun cuairt dhiom
’Na mheallan suas ’s na neòil;
Aig na shells a’ bualadh—
Cha léir dhomh bhuam le ceò;
Gun chlaisneachd aig mo chluasan
Le fuaim a’ ghunna mhòir;
Ach ged tha ’n uair seo cruaidh orm
Tha mo smuaintean air Nic Leòid.

[TD 35]

Air m’uilinn anns na truinnsichean
Tha m’inntinn ort a ghràidh;
’Nam chadal bidh mi bruadar ort,
Cha dualach dhomh bhith slàn;
Tha m’aigne air a lìonadh
Le cianalas cho làn,
’S a’ ghruag a dh’fhàs cho ruadh orm
A nis air thuar bhith bàn.

Tha mi’n seo ’s an fhàsach
Air sliabh a’ bhlàir ’s mi leòint’:
’S e ’n nàmhaid rinn mo shàradh
’S a chuir saighead cràidh ’nam fheòil;
An gaol thug mi dh’an mhàldaig,
A’ ghruagach àluinn òg,
A nochd chan fhaod mi àicheadh
Nach e chuir ceàrr mo dhòigh.

Cha b’urrainn mise innseadh dhuibh-se
Cliù na h-ìghneig òig;
Cha b’urrainn bàrd a sgrìobhadh
Ged a b’innleachdach a dhòigh;
Aon nì tha mi cinnteach as,
Mas e ’s gun till mi beò,
’S ann leam-sa bhios an dìleab ud
Ged dh’fheumainn strì nan dòrn.

Mar chanach geal na mòintich
Tha ’n òigh is àille snuadh:
Mar ròs a’ fàs an gàrradh
A bilean blàth ’s a gruaidh;
Tha cainnt a beòil cho càirdeil
’S gun tàladh i gach sluagh,
’S ’n uair bhios tu sgìth ’s tu sàruichte
Nì bàidh-se d’àrach suas.

Teanga ghlan na fìrinne
O’n chrìdh tha dìreach réidh,
Gun fhoill gun cheilg gun àrdan,
Gach nì as fheàrr na chéil’;

[TD 36]

Is ma tha buaidh measg chàich oirr’
Cha toir i tàire th’éil’,
Mar dhuilleach craoibh a dh’fhàsas
Air àilleagan nan geug.

Am fear a gheibh air làimh thu
Gur àghmhor e ri bheò;
’S e nach fhaod a ràitinn
Gun deach e ceàrr ’na dhòigh;
’S ann leis-san bhios am bàrr
Dhe’n a’ bhainne bhlàth ri òl,
’S gur glan a’ chuisl’ on tàinig e,
A ùth na bà ’s a’ chrò.

Mas e ’s gu bheil e ’n dàn dhomh
O’n bhlàr gun till mi beò
Is gu faic mi ’n t-àite
’S an deachaidh m’àrach òg,
Bidh sinne ’s crathadh làmh againn
Is bilean blàth toirt phòg,
’S mo ghealltanas bidh pàighte dhut
Le fàinne chur mu d’ mheòir.

Ach ma thig an t-àm
Is anns an Fhraing gu faigh mi bàs,
’S ’s an uaigh gun teid mo shìneadh
Far ’eil na mìltean chàch,
Mo bheannachd leis a’ ghruagaich,
A’ chaileag uasal bhàn,
Gach là a dh’fhalbh gun uallach dhi,
Gun nàire gruaidh ’na dhàil.

Oidhche mhath leat fhéin a rùin,
’Nad leabaidh chùbhraidh bhlàth;
Cadal sàmhach air a chùl
’S do dhùsgadh sunndach slàn.
Tha mise ’n seo ’s an truinnsidh fhuair
’S ’nam chluasan fuaim a’ bhàis,
Gun dùil ri faighinn as le buaidh—
Tha ’n cuan cho buan ri shnàmh.

[TD 37]

EARRANN 2
1920-1945

[TD 38]

[Blank]

[TD 39]

ORAN A’ GHUANA*

A h-uile taobh a sheallas mi
Cho fad ’s a tha ’nam fhianuis,
Chi mi fear is eallach air
Aig dachaidh Dhòmhnaill Iain,
Dannsadh ris na ballachan
’S ag éigheach, “Tha mo bheannachd dhut;
Cha téid sinn dha na cladaichean
A ghearradh srad am bliadhna.”

Guma fada maireann
A bhios ceannaiche nan ciadan,
A thug an stuth a Glasacho
’S a rinn a cheannachd fhiachar;
Am pàirceannan mhic Alasdair
Bidh coirce toirt na gealaich dhinn
Is Ruairidh dol am falach ann
A ghearradh shlatan iasgaich.

Thuirt Murchadh ri Peigi,
“’S beag a dh’eagal a bhios òirnne,
Ma gheibh sinn dad a shìol,
Nach bi ’m bliadhn’ againn cònnlach;
Théid an taigh a thughadh
Is cha mhuran bhios ’na ròpan
Ach coirce fada liath
Théid a shnìomh le mo dhòrn-sa.”

Gun tuirt Aonghus Ailein,
“A nis fhearaibh déanaibh tionndadh;
Déanaibh dubh an talamh
’S cha bhi gainn’ air ’ur cuid bhrùidean;
Is tric a bha mi cantail ruibh
Is dhalladh sibh mo shùilean,
Ach chì sibh gur i ’n fheamainn
Rinn an talamh ’na cùis-bhùrda.”

[TD 40]

Thuirt Tormad mo nàbuidh
“Guàna cha dèan e
An talamh chur gu fàs dhuinn
Am pàirceannan riasgmhor;
Tha muinntir an àit’ seo
Aig Sàtan ’gan riaghladh,
’S iad ’nan leabaidh bhlàth
Agus càch ’s iad ’gam pianadh.”

Thuirt Gilleasba Camshron,
“Gu dearbha cha b’fhiù i;
Is iomadh latha garbh
Chuir mi sgealb far mo rùdain,
A’ gearradh nan clach gorma
’S i anabarrach drùidhteach,
An sruth ’ga toirt air falbh bhuam
’S an stoirm ’ga mo lùbadh.”

Thuirt Anna Ros ri Uilleam
’S i toirt turrag air a fiaradh,
“Ged gheibhinn dheth na tunnaichean
Cha chuirinn-sa mo mhiar air.
B’fheàrr leam a bhith cumail
Duine dubh mur biodh e fiadhaich,
Aig am biodh an t-airgead
’S a cheann’cheadh an sìol leis.”

Gun tuirt Aonghus Ruairidh,
“’S e bhuain cnag na cùise:
An uair a gheibh sinn suas e
Bidh cruachan ro-dhùmhail;
Ach leagaidh sinn an iodhlainn
’S nì sinn tuilleadh a chur ùr rith’,
Is an tobht’ aig Aonghus Ruadh
Nì i suas an taobh cùil dhi.”

Thuirt Mairghread ri Ailein
’S e ’cur ghreallagan ri chéile,
“Is fheàrr dhut sgur a threabhadh,
Cha dèan Seonaidh car ach céilidh;

[TD 41]

Is an uair a thig am foghar
Bidh thu, bhobaig, ’nad dhil-déirce,
’S mura dèan thu pòsadh
Bidh ’n t-eòrna gun fheum dhut.”

Thuirt Ruairidh na Càrnaich,
“Tha ’n àth’ againn ro ìseal;
Feumaidh sinn gun dàil
Tuilleadh àird’ a chur innte;
Théid mi oidhche Luain
Dh’aindeoin uamhas ’s dròch shìde
Far ’eil Dòmhnall Ruadh,
’S nì e fuasgladh le cinnt oirnn.”

Bha Aonghus ’ga dhreannadh
Ris an teine mar a b’àbhaist,
A’ brodanachadh pìoba,
’S a bìogail tòirt spàirn air:
Thachais e mu fhiasaig
Is ghrìos e ri Màiri
Comhairl’ thoirt air Ruairidh
Mus gluaiseadh e ’n àtha.

Thuirt Anabla ’s i ’snìomh,
“’S beag tha rian aig do sheanchas;
Ma thig Dòmhnall Ruadh
Nì e suas i mus fhalbh e;
Ged a tha e seòlta
’S a dhòghannan cealgach,
Tha e math air òrd
’S nì e còrnairean calma.”

* B’ann an 1920 a thainig tobhar gallda dh’Uibhist an toiseach. B’e Dòmhnall Iain Moireasdan, Dòmhnall Iain Iain ’ic Mhurchaidh, an ceannaiche thug do sgìr Chàirinis e, agus ’se daoine as a’ choimhearsnachd aige tha air an ainmeachadh anns an òran.

[TD 42]

EUBHAL

Tha Eubhal mo ghràidh-sa
Am bliadhna mar bha i,
Gun chaochladh ’na càradh,
Gu blàth agus ciùin;
Le aois cha do chnàmh i
’S cha d’ liath i le ànradh,
’S ’nam fhianuis gu h-àrd
Gu bheil càrnan mo rùin.

Tha grìpichean dìonach
Le còinnich ’s le fiasaig,
A’ tàmh annt’ tha ’n ianlaith
’S fo’n sgiath an luchd gaoil;
Gu h-ìseal ’san ìochdar
Tha fuarain gun tìochladh,
Cha tràigh is cha tiachd iad,
Tha ’n riabh a’ ruith saor.

Tha d’uillt a’ ruith còmhla
Feadh ghlinn is le leòidean,
Cha cheannaicheadh an t-òr iad,
Tha còrr annt’ as fhiach;
B’e m’iarraidh ’s mo shòlas
Gu sìorruidh bhith beò ann
Ag éisdeachd an crònan
Gu Obasaidh shìos.

Mun cuairt dhiot mar dhealbh dhomh,
’S mi bruadar do gharbhlaich
Far am b’eòlach a’ sealg mi
’S an d’ mharbh mi chearc-fhraoich
’S an geadh air an fhuaradh
Air blianagan luachrach—
Gur lìonmhor mo luaidhe
’S na bruachagan caomh.

[TD 43]

Tha ’n cuan is gun tàmh air
Mu d’chùlaibh a’ càpraid,
Muir lìonaidh is tràghaidh
Gach là riut a’ strì;
Tha d’fhìor chreagan làidir
Le driamlach mu’n sàiltean,
Le fiasgain is bàirnich
A’ fàs air an druim.

Far am b’eòlach mo chàirdean
’S an t-samhradh air àirigh:
Bu shaoibhir a bhà iad—
Buntàta agus iasg,
Le ìm is le càise,
Le uachdar ’s le blàthaich,
Bho cheann Rubha Mhàil
Dh’ionnsaigh bàgh Sgor nan Cliabh.

Tha d’uamha gu fuaraidh
Gu falachaidh is uaigneach,
Le sòbhraichean uaine
’Nam buailtean m’a beul;
’S an anmoch théid suas innt’
Na calmain gu’n cluasaig
Gus an tàmh iad gu suaimhneach
A’ duanan ri chéil’.

Aig sgaradh nan speuran
Mar dh’òrduich E fhéin e,
Gach aon aca ’g éirigh
’N uair is léir dhaibh na neòil,
A’ sgaoileadh bho chéile
Feadh dhùthchannan théid iad,
Far an d’fhuair iad an dé
Rud, tha’n déidh airson lòn.

Tha leacach an iasgaich
Gu morghach geal grianach,
Far ’m b’òg thug mi chiad bhreac
Air fhiaradh gu tìr,

[TD 44]

Gach ceum bha mi dèanamh
’Gam fhàgail ’n diugh cianail,
Is Loch Dùn an t-Siamain
Cha dìochuimhnich mì.

Tha ’n coileach ’s an fhraochchearc
Fo d’gheugan le saoirsne,
Cha chluinn iadsan aonach
Nan caolchon fo’n tòir,
No gàire fhear sùnndach
Cur fàilte le fùdar,
’S a’ caogadh an sùla
Air chùlaibh nan òrd.

’S e dh’fhàg mi cho brònach
Bhith smaointinn gach òigeir
Chaidh leam-sa troimh d’mhòintich
Dh’an deòin is le spèis,
Le sùgradh is sòlas
Cur fùdar ri fògradh,
’S nach lùb iad am bròg leam
Nas mò air a’ cheum.

Tha dùil ’am am màireach
Ma nì rium mo shlàint’ e,
’S an t-sìde ’nam fhàbhar
’S gach càil a bhith leam,
Gun dìrich mi àrdan
Na guailne a b’fheàrr leam
’S gu fàg mi gu bràth
Soiridh slàn aig do ghrunnd.

Gun crìochnaich mi ’n dàn dhut
Oir ’s éiginn dhomh d’fhàgail,
Oir chaochail gach mànran
Is bhàsaich na suinn;
A’ ghrian bha ’gar tàladh
An iar gun do shnàmh i,
’S am fèath a bha blàth
Chaidh a smàladh le gaoith.

[TD 45]

DH’AN T-SEALGAIREACHD

Thug mi bòidean gun tillinn
’S gu seòlainn an linne,
’S nach robh ’n còrr ri mo thilleadh
Ach bilean na h-uaghach.

Far am b’òg mi le m’ ghunna
Toirt a’ gheòidh far a’ mhunaidh,
’S damh na cròice o shiubhal,
Le fuil air a’ ghualainn.

Toirt an ràcain ’s na tunnaig
Nall far Oban na Curra,
Feadh na làthcha an cuilean
A’ siubhal is buar roimh’.

’S ann mus fàsadh i soilleir,
Moch ’s an latha, bu toigh leam
Bhith aig sàil Beinn na Coille,
’S na coilich ag gluasad.

Fear ’gam fàilteachadh uileadh,
Thall ’s an Aird chluinnte ghuth-san,
Fear air bhàrr Chnoca Dubha,
’S fear aig an t-Sruth Luachrach.

’S tric a dh’fhàg iad mi duilich,
’S gun e ’n dàn dhomh bhìth fuireach
Ris a’ chàrnan air m’uilinn,
’S an t-eun dubh ri duanaig.

[TD 46]

CUILEAN DHOMHNAILL RUAIDH*

’S mairg nach dèanadh àrach
Cuilean na deagh mhàthar,
Nach rachadh dh’an fhàsach
Chur air nàbuidh call.
Cuilean Dhomhnaill Ruaidh
’S e bhios luath ’s a’ ghleann.

Théid e Bheinn na Coille
Dh’iarraidh chearc is choileach,
’S a bhristeadh an lagh’,
Ach coire chan ’eil ann.
Cuilean Dhomhnaill Ruaidh
’S e bhios luath ’s a’ ghleann.

Théid e chun na mòintich
Air sàilleabh a’ gheòidh ghlais,
’S leagaidh e ’n damh cròic’,
An còrr mur bi e ann.
Cuilean Dhomhnaill Ruaidh
’S e bhios luath ’s a’ ghleann.

An uair bhios càch gu suaimhneach
’Nan laigh’ air an cluasaig,
Bidh thusa ’s Domhnall Ruadh
Mu bhruaichean Loch an Fhaing.
Cuilean Dhomhnaill Ruaidh
’S e bhios luath ’s a’ ghleann.

Cluinnear feadh na dùthcha
Osna throm an fhùdair,
Luaidhe ghlas ’ga smùideadh,
Dol a null le srann.
Cuilean Dhomhnaill Ruaidh
’S e bhios luath ’s a’ ghleann.

[TD 47]

Bidh ’n cuilean a’ spàgail
Mach air feadh na làthcha,
A’ tighinn leis an ràcan
Air an t-snàmh a nall.
Cuilean Dhomhnaill Ruaidh
’S e bhios luath ’s a’ ghleann.

* B’i Mairghread nighean Ailein, piuthar seanar Dhòmhnaill Ruaidh, a rinn a’ chiad chuid dhe’n òran seo agus chuir e fhéin an corr ris. ’Si Mairghread a rinn an t-òran “Ghille dhuinn ’s toigh leam thu.”


LEANNAIN DHOMHNAILL RUAIDH

Chan ’eil fios ’am fhìn,
O gu fìrinneach ’s gu dearbha,
Có an té dhe’n triùir
Bheir mi leam far a’ mhargaidh;
Tha Peigi Sheonaidh òg,
’S tha i bòidheach is dealbhach,
’S an oidhche bhiodh am fuachd ann
B’i cluasag am bargan.

Ach Mór nighean Iain
Bu mhiann leam bhith dlùth dhi:
Cuimhnich air an riasg
A tha sìos ris an ùtraid;
Bu mhath dhomh bhith ’ga riaghladh
’S gach blianag ’ga tionndadh,
Seach bhith ris an iasgach,
A’ biadhadh an t-srùpain.

Ach am Peigi nighean Fhionnlaigh
Tha mo shùil-sa gu dearbha;
Chan fhacas riamh an cùil i,
Le fear gun diù a’ falbh leis;

[TD 48]

Tha i math ’s an t-srùladh
’S aig stiùireadh na fairrge,
’S tha mo chridhe ’n tòir
Air an òr tha ’s an fhalachan.

An uair a gheibh mi ’n t-òr
Bidh mi dòigheil gu sìorruidh,
Bidh mi ris na h-òrain,
’S dé ’n t-òl bhios mi dèanamh!
Ach cuiridh mise, bhrònag,
Am fòd ort ri bliadhna,
’S mus tig mi far do thòrraidh
Té òg théid mi dh’iarraidh.

Is gleidhidh mi na caoirich,
Gach aon té as fhiach dhiubh,
Ach a’ chuid tha caol
Leis an aois dhiubh air liathadh;
Bheir mi iad dh’an bhùidseir,
Dh’am rùn, Dòmhnall Iain;
’S cinnteach leam co-dhiùbh
Gum bi dùil aige ’n iarraidh.

[TD 49]

ORAN CEIT NIC UISDEIN*

An cuala sibh air feadh na dùthcha
Mar dh’éirich do Cheit nic Uisdein,
Thog E leis i air a chùlaibh
’S thog E cùrs air Ultach Fhinn.

A’ dol timcheall ceann taigh Phàdruig,
’S ann a sguab E far an làir i,
’S gu robh tuill ’na còta-bàn
Far ’n robh na tàil aige ’na druim.

A’ dol seachad Loch na Béiste
Rinn an t-einnsean seòrsa géillidh,
Gu robh cailleach aig’ à Eirinn,
Agus téil’ aig’ á Port Rìgh.

Gu robh triùir aig’ innte còmhla—
’S e dithis a bha ’s an òrdan—
’S leis cho sanntach ’s a bha “Dòmhnall,”
Chuir e air a’ bhòids’ a dhìth.

Seachad Loch na Làire Bàine
’S ann a thilg E chun an làir i’
’S thuirt E “Mura till mi màireach
Théid thu Chàirinis gun strì.”

’N uair raining i taigh Catrìona
Cha do dh’aithnich iad a h-ìomhaigh
’S ann a thòisich iad ri grìosadh,
“Theab thu, chiall, a dhol a dhith!”

* Bha cuspair an òrain air thuras eadar Cairinis is Loch Euford agus chuir e iongnadh air daoine cho luath ’s a choisich i an t-astar. Bha beul-aithris ’s an sgìr mu dhaoine bhith ’gan “togail air an t-sluagh.” Bhiodh na sìthichean no cumhachdan dìomhair eile a’ togail dhaoine a aon àite agus ’g am fàgail an aìte eile. Cha robh fios an e seo a dh’éirich do Cheit nic Uisdein!

[TD 50]

TILLEADH DHACHAIDH

Fhir a shiubhlas thar a’ chuain
Gu Uibhist Tuath thar sàil,
Gu tìr nam beann as àille snuadh,
Gu tìr nam bruach ’s nam bàgh,
Gu tìr nam fiadh, nan gèadh ’s nan naosg,
Far an robh mi maoth ’nam phàisd
Gu tìr nan siad nach fiamh roimh ’n aog
Le faobhar anns a’ bhlàr.

Innis dhaibh gu bheil mo chrìdh
Air feadh an glinn gach là,
A’ dìreadh bheann is allt gun sgìos
G’eil m’aigne fhìn gun tàmh;
Nam faodainn dh’fhàgainn frìth nan craobh
’S bhiodh caochladh air gach càil,
An tuagh ’s an sàbh a chur a thaobh
Gun fhaobhrachadh gu bràth.

Is ged tha ’n oidhche reòta cruaidh
Le fuachd is cathadh-làir,
Gum b’e mo mhiann bhith dìreadh suas
Ri gualainn an t-Sròim Bàin;
Gu sìninn ceum gu sunndach bhuam
Is dhèanainn duanag dhà,
’S a stigh gu Bréidhinis nam buadh
Gu fuaighinn e ’s an dàn.

Ach tha mi ’n dùil ma bhios mi buan
Gun tig an uair nas fheàrr
’S gun dèan mi seòladh thar a’ chuan
’S gu faic mi bhuam sibh fhàth’st,
Na cnoic ’s na glinn ’s gach sìdhean fuar,
Na h-uamhannan ’s na càirn,
Far ’m faic mi pàirt de luchd mo luaidh
Is uaighean luchd mo ghràidh.

[TD 51]

DO’N GHAIDHLIG

Hóro ghillean éiribh,
Eutrom gun bhith trom,
Coma leam dh’ar Beurla,
’S beag mo spéis dhi ann;
Cuimhnichibh gach treubhach
Thug a réis ’s a’ ghleann
’S nach dèanadh ratreutadh
’S orra fhéin an ceann.
Hóro ghillean éiribh.

Ged tha craobh na Gàidhlig
Anns a’ ghàrradh lom
Gun duilleach mar b’àbhaist,
Tha i slàn ’s a’ chom;
Is glanaidh sinn mu ’sàilean
Le càirdeas ’s le fonn,
Spìonaidh sinn le’r làmhan
Na tha fàs m’a bonn.
Hóro ghillean éiribh.

Is ma bheir sibh blàths dhi
Fàsaidh i gun mhaill,
Is sgaoilidh i cuid ghàirdean
Anns gach àird gun taing;
Is thig iad far an t-sàile
As gach ceàrn a nall
’N uair gheibh iad an t-àileadh
Aic’ air sràid nan Gall.
Hóro ghillean éiribh.

An uair thig an t-Oghmìos
Pògaidh iad ur làmh
Is teannaidh iad ri stòiridh
Mu’n a’ mhòd a th’ann,
Ag ùrachadh na dh’fhògradh
Far mòinteach nan allt,
Falamh fuar gun tròcair
’S gun luchd eòlais thall.
Hóro ghillean éiribh.

[TD 52]

An uair nì craobh na Gàidhlig
Tigh’nn am bàrr gun chall
Bidh gach àit’ tha fàs
Luma làn le clann;
Cha bhi port gun bhàt’ ann,
Cha bhi bàgh gun bhall,
Muileann is sloc sàbhaidh
’S each an sàs an crann.
Hóro ghillean éiribh.

Théid na caoirich bhàna
Chur gun dàil am fang,
Is dubhcheannaich ’nan àite—
’S iad as fheàrr leinn ann;
Crodh air luachair ìseal
Cnàmh an cìre trang,
’S maighdeannan air buailidh
Gabhail dhuan is rann
Hóro ghillean éiribh.


UIBHIST MU THUATH

Tha Uibhist mu Thuath cho luachmhor sealladh
’S nach urrainn dhomh luaidh ’s an uair le m’theangaidh,
’Na suidhe ’s a’ chuan ’s mu chuairt dhi bearraidh,
An stuagh a’ carachd ’s a’ cròiceadh.

Tha machraichean fhéin fo dhéis ’s fo thoradh
Ag cumail na spréidh gun éis bhith orra,
Tha raontaichean réidh ’s gach ceum fo onair
’S gach geug air monadh am mòintich.

Tha leòidean an fhraoich ’nan caoiribh geala
’S an t-eilean gu saor a’ taomadh meala,
A’ chuthag gug-gùg fo dhriùchd na maidne
’S gur dlùth tha ’n glaisean ’na còmhdhail.

[TD 53]

Gur geal agus dearg tha ’n t-seamrag dhuilleach,
Ag amharc mar dhealbh far calg gach rubha,
’S ged gheibhinn ’nam ainm-sa Alba uileadh,
’S mi dh’fhalbh, ’s e fuireach bu deòin leam.

Tha breac anns an t-sàl aig sàil gach sruthain,
’S e feitheamh an fhàth dhol àrd a shiubhal
Gu uisge glan slàn a thàrradh chuileag,
’S e ghnàth ’ga shruladh an còmhnuidh.

Tha lochan ’s a h-òib fo gheòidh ’s fo ealaidh,
Fo lachain ’s fo chòrr mu bhòrd gach bealaich;
Na naoisg aig an lòn measg feòir is canaich
’S damh cròic’ an gleannan na còinnich.

Aig sgaradh nan speur am beul na maidne,
’N àm siubhal a sléibh cha bhreug dhomh chantail,
Tha ’n coileach air sgéith ’s air géig ’s e caithream,
E fhéin ag aithlis a shòlais.

Tha sealladh na sùla mùirneach uileadh
Ri maduinn gheal chiùin, sneachd dlùth air dhuilleach,
Le gunna bheòil chaoil air chùl nan duilleag
’S an cù ’gan cur as na còsan.

[TD 54]

MOTOR-BOAT HEILLSGEIR

Soiridh leis a’ bhàta a dh’fhàg leinn Port Ròigh
’S a chaidh leinn gu Màisgeir sàbhailte troimh ’n cheò;
Faoileag gheal an t-sàile fàlaireachd mu sròin,
Pliuthannan dh’an phràisich oirre ’n àite sheòl.

A’ dol seachad Stocaidh, cop oirre le spàirn,
Hìbheirean ag osnaich ’s iad gun fhois gun tàmh,
Suaile trom gu socair leigeil roc am bàrr
’S nuallan aig gach oitir roladh moil ’s ’ga chnàmh.

Dol timchioll na h-Easgainn feasgar greannach fuar
’S ann leam fhìn bu leisg e dol a shreap ri stuaigh,
Marannan ag cleasachd, tighinn o’n deas gu tuath,
Sùil airson na h-Eiste, ’s eagal oirnn roimh gruaim.

Seonaidh Mór ’ga stiùireadh, ’s gu robh shùil cho geur
Ri caiptean air criùsair dol a dh’ionnsaigh euchd;
Bha mise ’s mi crùbadh ann an cùil leam fhéin,
’S an crodh ris an taobhstoc air an taodadh réidh.

Chan ’eil yacht no criùsair no te shiùil fo’n ghréin
Gheibh ’nad uisge stiùrach ’s tu fo shùrd do cheum;
Bidh iad dèanamh cùrs’ ort, ’n dùil gum bi sibh réidh;
Fàgaidh tu gun diù iad ’s siùbhlaidh tu leat fhéin.

Copar agus cruaidhe fuaigheilte gu réidh,
Cnòintean air an uachdar gus nach gluais ’s nach géill,
Clann Dòmhnaill mo luaidh ann ri guaillibh a chéil’,
Bataraidh ’ga shuathadh ’s sradag uaine leum.

Ach thug mise bòidean nach seòlainn gu bràth
’S nach déanainn a’ bhòidse leis na seòid a bhà,
Ged a bha iad eòlach ’s a Chlann Dòmhnaill àd
Cha robh liad mo bhròige dh’an chuairt-bheòil am bàrr.

[TD 55]

AM FIANUIS UIBHIST

’N uair nochd rium cùl nam beanntannan
Is gleanntannan an fhraoich
Gun tug mi sùil gu teann orra
Le cleamhnas is le gaol;
Bha Eubhal ’s ceò mu’n cheann aice
’S gach allt a’ ruith le gaoir,
Is Biùrabhal gun d’shanntaich mi
’S an àm sin bhith r’a taobh.

Bha Lì fo Dheas ’s a cruaidh chreagan
Le guaillean fad o chéil’,
Bha muir m’a sàil ’ga cuartachadh
’S gach stuagh a’ ruith a chéil’;
A null m’an cheann a tuath aice
Bha nuallan aig na féidh,
’S Loch Euford is sruth cuachach air
A’ mireag luath mu bheul.

Ged bha mi ruith a chùrs’ aice
’S mi aig an stiùir an sàs,
’S ann dh’fhairich mi cho drùidhteach e
Mo chùl bhith ris an àit
Far ’n robh mi òg gu cùramach
Air feadh gach lùb is tràigh—
An long ’s i air mo ghlùin agam
’S mi cur a siùil an àird.

O chloich gu cloich ’ga fuaradh-se
Is crith le fuachd air m’fheòil,
Is m’fhéileadh chun nan cruachanan,
Gach dual a bh’ann ’na lòn.
Bha cruinn de sheileach uain’ innte
Is raineach ruadh ’na bhòm,
’S bha buill de shnàth na cluaimh’ agam
’Na chuachan innt’ air bòrd.

Air sgaradh dhe na speuran dhuinn
Mun d’éirich oirnn a’ ghrian
Bha fearann Leòdhais réidh againn,
’S a ceum-se dol dh’an iar;

[TD 56]

Bha suaile trom ag éirigh leinn
Gu h-éibhinn mar bu mhiann,
’S na gunnachan air ghleus againn
Gu cur na raiders sios.

Ach soiridh leis na h-àirighean,
Gach cnoc is bàgh is bruaich;
Tha cor an t-saoghail nàdurra
A’ dol gun tàmh mun cuairt.
Ma bhios mi beò ’s gu sàbhail mi
’S e ’n dàn dhomh a bhith buan,
Gu seòl mi chun an àite sin
Le fàilte thar a’ chuan.


ORAN A’ HOME GUARD*

Hóro ghillean, hao o ghillean,
Hóro ghillean guma slàn sibh,
Gillean Uibhist chaomh mu thuath
A thug a’ bhuaidh air sluagh gun àireamh.

Ghabh sinn a mach Aird nan Strùpan,
Cha robh dùrd as ùr ri ràdha,
Tarsuinn fhadhlaichean gu’r glùinean
Thog sinn cùrsa null gu sàbhailt.

’N uair a ràinig sinn an caolas
Fhuair gach aon againn dha’n bhàta;
Bha na maraichean cho aontach
’S air ar taobh-ne bha gach fàbhar.

Mar an gaduiche ’s an oidhche,
No mar shoillearadh do’n bhàs e,
Shiubhail iadsan sios ’s an loinnidh
Taobh nach fhaighnichte le càch iad.

[TD 57]

Dh’òl sinn deoch a tobar cùbhraidh
Bh’aig an fhiùran Prionnsa Tearlach,
Bha gach fear is gean ’na shùilean
’S air a ghnùis-san fiamh a ghàire.

Shìn iad ceum gu réidh le sòlas,
Seachad Tobar Flòraidh mhàirds iad;
Chuimhnich iad dhomh làithean sònruicht’
’S ar leam gur ann òg a bhà mi.

Bha ar ceannard ag cur rian oirnn—
An t-òigear ciallach ud am bàillidh;
Thug e bòidean oirnn gun striochdadh,
’S e mar fhiadh air fiaradh àrdbheann.

’N uair a nochd ruinn Cnoc na Féille
Chaidh gach fear air ghleus gu blàr thoirt,
’S cha robh an taobh thall do Héidh
Na chumadh ar fir fhéin o’n bhàrr sin.

Bha luchd-fair’ aca gu lionmhor
Caithris Iochdamais ’s na tràghad,
’S ar cuid ghillean air am blian
Ag amharc sios air Sliabh na h-Airde.

’N uair thòisich am blàr ’s an riasladh
Anns a’ mhaduinn ghrianach Shàbaid,
Chìteadh gaisgich, ’s cuid dhiubh liath,
A’ gearradh sios ri crioch na nàmhaid.

’S fheudar dhomh nis sgur de ’n duan seo;
’S e mo bhuannachd fuireach sàmhach,
Mus cluinn iadsan mi ’s an Uachdar,
’S iad cho truagh ann leis an tàmailt.

* Bha am bàrd anns a Home Guard ri am an Dara Cogaidh. Rinn e ’n t-òran seo air do bhuidheann Uibhist a Tuath a bhith mach air eucarsaich agus iad, ma b’fhior, a’ dol a thoirt port adhair Bhaile Mhanaich a làmhan nan naimhdean, na Baoghlaich.

[TD 58]

CALUM MOIREASTAN AN ARLINGTON COURT*

’S e gillean mo chridhe-sa
Gillean nan òb,
Gillean nam bàgh,
’S iad a’ màirdseadh air bòrd;
’S e gillean mo chridhe-sa
Gillean nan òb
A bhualadh air nàmhaid,
’S na blàthan sin oirnn.

Is chuala mi fhéin
Mu’n treun Mhoireach òg—
A chliù air a leughadh
Throimh speuran a’ cheò—
A dh’fhàgadh ’na éiginn
Leis fhéin ’s a’ chuan mhòr,
Gun ann ach luchd Beurla,
’S cha ghleusadh iad sgòd.

Ach cuilean a’ chuain
Gu robh ’n dualchas ’na fheòil,
’Ga taomadh ’s ’ga fuaradh
’S ’ga ruagadh fo seòl,
Gun eagal gun fhuachd air,
Cho cruaidh ris an òrd,
’S gun aon leis a dh’fhuasgladh
An cruaidh shnaidhm le meòir.

Cha dèanadh iad stiùireadh
’S cha tionndadh iad seòl,
Cha sìneadh iad ràmh
Is cha tàirneadh iad ròp;
Ag cadal ’s ag crùbadh,
Gun sunnd ri bhith beò,
’S gun d’rinn iad ceòl-gàire
Lord spàgach Haw-Haw.

[TD 59]

Am fleasgach glan cùbhraidh
Thug dhùinn i o leòn,
Bidh ainm air a chunntais
Gu h-ùr anns a’ mhòd;
A sheòl air a cùrs’ i
Le tùr ’s a’ chuan mhór,
’S gun phloc ’san robh ùir
’N sealladh sùl dha ach neòil.

Cha bhaile na smùide
’S na dhùisg Calum Og—
Gun dhearbh e le dhùirn—
Ach an dùthaich nam bò,
A’ bhradain ’s an lìn
Aig ìsleachd nan stròm,
’S am bainne ’n robh brìgh
As a’ chìch rinn e òl.

Tha Leòdhus mo rùin-sa
Fo thùrs’ is fo bhròn,
Gur sgapteach tha ’diùlnaich,
’S an Crùn orra ’n tòir,
Le gàirdeanan rùisgte
Air chùl gunna mhóir,
Gu bàs air son saorsa,
Gun chaochladh ’nan dòigh.

* Ann an 1940 chuireadh fodha an Arlington Court anns a’ Chuan an Iar. Bha Calum Moireastan a Calbost an Leodhus air te dhe na bàtaichean a fhuair aisde. ’Se an aon fhear a laimhsicheadh bàta-siùil agus bha e aig an stiùir coig latha ’s coig oidhche, gus an tug iad a mach Caolas Shasuinn. Seachd bliadhn’ deug a bha Calum aig an àm.

[TD 60]

MOLADH EUBHAL

Fhad ’s bhios muir a’ bualadh riut,
Is fhad ’s bhios stuagh ag éirigh,
Fhad ’s bhios onfhadh trom ’s a’ chuan
Bidh m’aigne buan an Eubhal.

Bidh thusa, bheinn mo ghaoil, fo d’chleòc,
’S a’ mhaduinn cheòthar Chéitean,
Is Biùrabhal is Lì fo Thuath
Ag amharc bhuap a chéile.

Ach nam b’fhiosrach do chnoic àrd
A liuthad àrmunn treubhach
A rinn tuiteam anns a’ bhlàr,
Thug sùil le bàidh ’nan déidh ort

Chan iarradh tus’ a’ ghrian gu h-àrd
A dheàlradh air do shléibhtean,
Ach sgòth ’s i dubh le bròn mu d’chuairt,
’S tu smuaintinn air na thréig thu.

Bidh gach duilleag ghorm tha fàs,
Le ceann gu làr gun éirigh,
’S an smeòrach dhonn a tha ’nad ghleann
Gun sguir i rann a ghleusadh.

Air do leacaich mhorghaich bhàin,
Air feadh do bhàghan réidhe,
Bu tric a chum mi breac an sàs,
Le dubhan bàis ’na bheul-san.

Ach ghille tha ’nad leanabh òg,
’N uair chluinn thu m’òran éisd ris,
Feuch an uair théid thu dh’an ghleann
An gabh thu ann leat fhéin e.

[TD 61]

An uair dh’fhàsas tu ’nad laoch,
Le neart is aois a réir siod,
Chì thu saothair mo chuid làmh
Air feadh gach bàgh is ceum dheth.

Chì thu ann na càrnain iasg,
Mar ghnìomh mi ann ri chéil’ iad,
’S na sligean maoraich ann ’nan ciad,
Mar thug mo mhiar orr’ géilleadh.

Ged bhios tusa làidir òg,
Gun ghruaim no bròn ’gad cheusadh,
Le inntinn aotrom mar na h-eòin,
Gun dall an ceò do léirsinn.

Théid gach oidhche ’s là air chùl
’S cha chunntais thu ’nad dhéidh iad,
Is bidh fear ùr a’ faighinn t-àit
’S bidh bheinn mar dh’fhàg mi fhéin i.

[TD 62]

AN T-EALLACH ARBHAIR

Bliadhn’ àraid a thàinig ann a shiod agus bha am fodar anabarrach gann, agus oidhche dhe na h-oidhcheannan smaoinich mi fhìn gun d’readhainn fiach am faicinn mo charaid Iain Dòmhnallach—Iain Beag a’ Mhuilinn, mar a chanamaid.

Anns an àm a bh’ann a sheanach bha bancharaid dha, bha i tinn, faisg air a’ Chlachan, agus bha taigh àraid eile ann, Anna Dhòmhnallach—ris an canadh iad Anna Philat. Agus ’s e taigh-céilidh anabarrach math a bh’ann. Cha robh ’n cidsin ach beag; bhiodh na gillean ’nan suidhe air glùinean a chéile a staigh, leis cho cumhang ’s a bha ’n t-àite, mòran ann dhiubh, de chéilichean.

Agus thachair Iain rium-sa, co-dhiubh, aig a’ Chlachan, agus e dol a choimhead air a bhancharaid ’s i bochd—b’ e sean Màiri Anna Dhòmhnallach—bha i pòsda aig a’ mhisionaraidh, am Matasanach. Agus bha an taigh-céilidh a bh’againn, mar a thuirt mi mar thà, bhiodh e cho dùmhail le céilichean, agus ’s e na h-Innsibh a thugadh mar ainm air, leis a’ bhlàths a bh’ann.

’N uair a bha mi fhìn ’s Iain treiseag ag còmhradh ann a shean, dh’fhaighneachd mi fhìn dheth:

Dh’fhàiltich mi gu càirdeil Iain,
Leis an t-seòltachd a bh’aig Iomhar,
’S dh’fhaighneachd mi m’an bhàrr am bliadhna,
No ’n robh sìol am friamh a dhéise.

Thionndaidh e gu socair dòigheil
’S thuirt e, “Thà, ma tha, a Dhòmhnaill,
Coirce, seagal agus eòrna,
’S gum bi còrr ann seach na dh’fheumar.”

Shaoileam gun do dh’fhàs mi làidir;
Tha mi cinnteach, dh’fhàs mi dàna:
Thuirt mi “Saoil am faigh mi pàirt dheth
Ma théid sinn an àird le chéile.”

Thuirt e, “Gheibh thu sin le m’dhùrachd,
Ged ’iodh dusan slat ’s an t-sùgan;
Ach ciamar bheir thu e Chorùna,
’N dèan thu chùis a thoirt leat fhéin ann?”

[TD 63]

Thuirt mise, “Ma gheibh mi còir air,
’S gun dèan thu libhrigeadh dhòmh-sa,
Chan ’eil cùram dhomh ’s an dòigh sin
Nach dèan mi mo bhròg a ghleusadh.”

Thuirt e, “Fhalbh, ma thà, air d’fhiaradh
A thaigh Anna, nighean Iain;
Tadhlaidh mi agad ’gad iarraidh,
’S cha bhi ’n cianalas leat fhéin ort.

“Gun téid mise suas a dh’fheòrach
Nighean Alasdair, am beò i,
Is ma bhios na cùisean dòigheil
Théid thu, Dhòmhnaill, leam air chéilidh.”

An uair ràinig mi na h-Innsibh,
Far ’n robh blàths is bàidh dha-rìribh—
Nighean Iain a’ dèanamh cìobair,
Is las mi mo phìob ’ga h-éisdeachd.

’N dà cha b’fhada gus an d’ràinig
Fear mo rùin, le sunnd ag ràitinn,
“Tha sibh-se nochd, mar as àbhaist,
Air ur càrnadh air a chéile!”

’S ’n uair a dh’fhàiltich e na càirdean
’S a bha h-uile ni ’na àite,
Phriob e shùil an taobh a bha mi
’S rinn mi fhìn gun dàil a leughadh.

Shìn sinn ceum gu socair còmhla,
Mar a b’àbhaist dhuinn, ri stòiridh,
Gun do ràinig sinn an seòmar,
’S caileag òg bu bhòidhch’ fo h-éideadh.

Dh’éirich i le fiamh a’ ghàire,
Gu glan grinn, is shìn i làmh dhomh—
Bha mis’ uair a bhuailinn nàmhaid
’S nach cumadh am bàs bhuam fhéin i.

[TD 64]

An uair a chaidh sinn dh’an àthaidh
Shìn mi sùgan, ’s cha b’e ’n t-àgh e;
Gu robh cheann ri cùl na h-àrdraich
’S mu’n fhàd-bhuinn bha pàirt gun fheum dheth.

Thuirt Iain le fiamh a’ ghàire,
“Siuthad, lìon e, chiall ’s a nàire;
’Chruach a dhèanadh am mìos Mart dhuinn,
Cha bhi sràibhlein agam fhéin dhìth!”

’N uair a chaidh mis’ ann am fìogar
Fiach am faighinn air mo dhruim e,
Thuirt Iain, “Ma théid thu dhìth leis
Thig luchd dìtidh a Dùn Eideann.”

“Ach oidhche mhath leibh féin an dràsda,
’S móran taing is beannachd Phàdruig;
Is mura dèan mi ruighinn sàbhailt’
Chluinn sibh màireach cà ’n do dh’eug mi.”

[TD 65]

MARBHRANN DO DHOMHNALL EAIRRTSIDH HOWIE

Thionndaidh mi air m’fhiaradh
An iar dh’an a’ chladh ùr
Is ghabh mi suas is sìos ann,
Ag iarraidh far ’n deach thù;
’S ’n uair thachair orm a’ bhlianag—
Do leaba dhìonach dhlùth—
Gun d’bhuail e mi cho cianail
’S gun d’shil an diar o m’shùil.

Sheas mi mar a bha mi,
B’an-fhiosrach càch mo ghruaim,
Is mi ’nam chridhe ’g ràitinn,
“’S e ’m bàs ’s a làmh ’s an uaigh
A rinn an caochladh làidir
’S a rinn ar càirdeas fuar,
’S nach éirich Dòmhnall Eairrtsidh
Chur fàilt’ air Dòmhnall Ruadh.”

Tha ’n teang air ’n robh mis’ eòlach
An seo fo’n bhòrd ’na tàmh,
’S minig bha rium gu còmhraideach
’N uair bha i beò ’s i slàn.
’S i dreag gach aon an t-òrduchadh
A mhaireas còrr ’s gu bràth:
An duslach gheibh e chòraichean
’S cha ghabh e òr ’nar n-àit’.

Bu sheasmhach glan is dìleas i
Gu cìnnteach ’na do bheul,
Gun char gun cheilg, ach fìrinneach,
Bitheadh e bìnn no geur;
Cha lùbadh i le ìobairtean
Ged dhìt’ i leis a’ chléir,
’S chan ’eil an còrr ri inns’ oirre:
Le dìchioll ruith i réis.

[TD 66]

Thug mi sùil mun cuairt ann
Air uaighean luchd mo ghràidh
A bha ’nan cadal suaimhneach
’S a’ chnocan uaine cnàmh;
Nam biodh iad air am fuasgladh
Bho ghlasaibh cruaidh a’ bhàis,
Bu lìonmhor pòg a fhuair mi
’S an uair seo ’s crathadh làmh.

’N uair thàinig ám dhuinn tréigsinn
Gun shìn mi ceum gun sunnd,
Le aigne briste deurach
’Gam éigneachadh le tùrs’.
Fuireach cha robh feum dhomh,
O ’r cadal fhéin cha dùisg,
Is dh’fhàg mi beannachd Dhé
Aig na bha ’nam dhéidh ’s an ùir.

O marbhaisg ort a shaoghail,
Gur caochlaideach thu fhéin,
Toirt gealltanais do dhaoine
Nach fhaod thu chur an céill;
’N uair bhios mi shuas ’s mi smaoineachadh
Gum bi mo shaoirsne réidh
’S ann bhios mi shìos air m’fhaotainn
Le faobhar aig an eug.

[TD 67]

THIG ’S CHA TIG

Thig an t-Earrach le mìos Màrt,
Thig an Samhradh blàth gu cur,
Thig am Foghar geal le bàrr
’S thig an Geamhradh làn le tuil.

Thig an latha ’s thig an oidhch’,
Air gach slat ’s a’ choill thig grian,
Thig ri cladach am muir-tràigh
’S thig muir-làn ri sàil gach sliabh.

Thig a’ ghaoth o’n deas dh’an iar,
Thig á stoirm am fèath gu gann,
Thig am bogha-frois ’s an nial
’S thig am fiadh le miadh gu mheann.

Thig an t-ian gu nid dh’an ghleann,
Thig am breac dh’an allt o’n chuan,
Thig gach nì aig am bheil ám,
Ach m’òige thall chan fhàs i nuadh.

Cha tig spionnadh ’na mo cheum,
Cha tig far mo léirsinn ceò,
Chaoidh cha tig air ais mo dheud,
’S cha tig an fhéill ’s an d’leum mi òg.

[TD 68]

[Blank]

[TD 69]

EARRANN 3
1945-1966

[TD 70]

[Blank]

[TD 71]

ORAN NA CRUAICH-ARBHAIR A CHOSG £40

An cuala sibh mu’n chruaich ud a cheannaich mis’ o Ruairidh,
An cuala sibh mu’n chruaich ud bha ’n t-Hàstan:
’N uair chaidh iad air a h-uachdar ’s a thòisich iad ri fuasgladh,
Gun deach mi ’na mo thuaineal ’s an àradh.

Gun tuirt Seonaidh Uisdein, ’s e ’g amharc air a chùlaibh,
“B’fheàrr leam fhìn co-dhiùbh sinn ’ga fàgail;
Ged theannamaid ’ga rùsgadh air latha na bliadhn’ ùire,
Mas fhaigheamaid a null i bhiodh Màrt ann.”

Thuirt mi, “’S math is fhiach i an sgillinn oirre dh’iarr thu,
O nach seall thu ’n sìol, tha e àluinn.
Chan innis mi na briagan, chuireadh i ’m Bail’ Iochdrach
Ged a bhiodh gach miar dheth air àiteach.”

’N uair thòisich sinn ri lìonadh ’s ri cumail mar bu mhiann leinn,
Mas teannadh i ri iarraidh gu dràbhadh,
Bha bodach an taobh shìos dhinn ’s thachais e mu ’fhiasaig,
Is thuirt e, “Bheir thu mìos air a cathadh”.

An uair a chaidh a sgaoileadh lìon i Lag nan Caorach,
Bha h-uile fear a’ slaodadh ’s a’ gràpadh,
Gach feannag agus faoileag o iomallan an t-saoghail
Thàinig iad ’nan sgaoth air a sàilleabh.

Cha robh tunnag riabhach a muigh mu Loch an Iasgaich
Nach robh anns an iarmailt a’ màgail;
Thàinig na geòidh fhiadhaich far Locha Dùn an t-Siamain
Is laigh iad an taobh shìos dhe’n a’ cheàrdaich.

Crodh a’ bhaile nuallaich, eich a’ ruith ’s a’ ruagail,
’S Alasdair ’gam fuadach le làchran;
Mac Aonghuis cho stuamail ’ga ceangal-se ’na sguaban,
Fiach am faighte suas i roimh ’n t-Sàbaid.

[TD 72]

’N uair bha i mar bu mhiann leam fo h-acraichean ’s fo siamain,
Thuirt mi, “Tha i ciatach,” ri m’ mhàthair.
“Is e fichead not a dh’iarr sibh orm-sa thoirt dh’an Chrìosduidh,
’S a fichead eile, shìorrachd, am màireach.”

Sheas i air an ùtraid is dh’amhairc i gu dlùth orm,
’S ann a rinn i sùnndach an gàire:
“Am puicean ’s ’eil an cùmhnadh, gheibh thu anns an rùm e,
’S thoir thuige-san e, rùin, mar a thà e”.


LATHA IASGAICH, CUIDE RI DOMHNALL SEUMAS

Gum b’e mo shòlas ’s mo dheòin bhith réidh riut,
A’ dol troimh d’mhòintich is eòin air gheugan,
A’ ghrian mar òr ’s i le glòir ag éirigh,
’S sinn gabhail òran ’s a’ spòrs ri chéile.

Is thug mi bòidean gu seòlainn fhéin ann
’S gum faicinn m’eòlas a dheòin no dh’éiginn,
’S a dh’ionnsaigh Obasaidh mhór le chéile
Chaidh mi ’s an t-òganach, Dòmhnall Seumas.

Is thug mi sùil air gach lùb is ceum dheth,
Le cridhe bruiteach ’s mi dlùth ’ga leughadh,
Far ’n robh mi sùgradh mu chùilean Eubhal,
’S gach aon ’s an ùir a bha leam ann éibhinn.

Gun do dh’iasgaich sinn sìos gu gleusda,
A’ biadhadh fiasgain ’s a’ déanamh feum leis;
’S am breac bho’n ìochdar ’ga thoirt am fianuis
’S ’ga chur dh’an lìon is ’na bhial fear reubte.

’N uair thàinig ann dhuinn an t-àm bhith tréigsinn,
’S mo dhòchas gann gur e ceann mo réis e,
Nach till an samhradh a bheir a nall mi,
’S nach tig an geamhradh ’s mi call mo léirsinn.

Thog sinn cùrs agus stiùir sinn ceum as;
Bha ’m feasgar drùidhteach le smùid ag éirigh,
Bha ’n oidhche dlùth dhuinn ’s an ùine tréigsinn,
’S gun tug mi sùil chum mo chùil ’nam dhéidh air.

[TD 73]

DO MO CHARAID, EACHANN DOMHNALLACH

Bhith gluasad ’s a’ chamhanaich,
O b’aigeanach an uair e,
Bhith gluasad ’s a’ chamhanaich.

Thuirt Eachann gum bu chòir dhuinn e,
Ma bha mi fhèin ’ga dheònachadh,
Sgrìob a thoirt gu Obasaidh—
“Tha nòisean air mo bhualadh.”

Thuirt mi fhéin, “Bu shòlas leam
Na cnoic ’s na glinn ud fheòrachadh,
Is ceann an uillt gu sònraichte,
Far ’m b’eòlach mi le fuaidreig.”

’S ged rinn an aois ar sàrachadh,
’S ar ceum bha treun, a dhà ann dhuinn,
Seachad ceann Loch Càrabhat
’S e àrmunn chumadh suas ruinn.

Is dh’òl sinn slàinte shòlasach
O’n fhuaran a bha tròcaireach;
’S a’ phìob thombaca mheòraich sinn—
Bu cheòl dhuinn bhith ’ga gualadh.

’N uair nochd sinn ris na grìpichean
’S na cnoic ud a bha dhìth oirnn,
Siod far ’n robh na sìnteagan
A’ direadh ris a’ chruadhlach.

’N uair ràinig sinn an t-àite ’n siod
Far ’m biomaid òg ag gàireachdraich,
Dh’fhàiltich sinn gu blàthchridheach
An càrn air am biodh Ruairidh.

Is lìonmhor slige maoraich ann
A ghiùlain e gu Biùrabhal,
Is breac a rinn e shaoithreachadh
Air aodann na creig’ ruaidhe.

[TD 74]

DO SHEUMAS CHIA-ORA, AIR DHA MUINNTIR CHORUNA A CHUR GU MOCHEIRIGH

Siod far an robh ’n langanaich,
Siod far an robh ’n éigheach,
’N uair thàinig e ’s a’ mhaduinn oirnn,
Fada roimh àm éirigh.
Ach mur b’e Dotair Alasdair,
’S nach b’aithne dhuinn a chéile,
Bha mis’ air thoirt, a charaide,
’S a’ chamhanaich gu Seumas.

Sin ’n uair a thuirt Anna rium,
“Bi tarrainn as do léinidh,
Tha nitheiginn a’ canail rium
G’eil caraide ’na éiginn.”
Dh’amhairc mi troimh ’n ghlainidh,
’S leis na praban cha bu léir dhomh,
A’ bhriogais le na gaileis
’S iad ’nan caran mu mo shléisnean.

Bha mi anns a’ chabhailridh,
Is bha mi anns an néibhidh,
Bha mi ann an Arras
Is thairis anns an Eipheit,
Bha mi anns a’ pharaisiut
Ag carachd anns na speuran,
’S cha tug iad an reveille dhomh
Cho cabhagach ’s thug Seumas!

[TD 75]

O THUGAINN DHACHAIDH

O thugainn dhachaidh, an dachaidh ’s i air cheann,
’S e seo rìgh gach facail, thugainn dhachaidh ann.
O thugainn dhachaidh.

Ged a bhiomaid falamh, acrach agus fann,
Togaidh sinn ar teine ’s lasaidh sinn ar lamp.

Tha ’m feasgar air ciaradh, dh’fhàs a’ ghrian cho fann,
Ar làithean gun do thriall iad ’s chaidh gach bliadhn’ air chall.

Ged shiubhladh tu an saoghal air gach taobh a th’ann
’S e tilleadh chun na dùthcha tha ’nad ùidh ’s ’nad shannt.

An sgaradh nan speuran b’éibhinn leam bhith ann,
An smeòrach ’s i air géig a’ cur air ghleus a rann.

Far am bi ’n ar cluasan ruith is fuaim nan allt
A’ dol chun a’ chuain, a’ tigh’nn a nuas an gleann.

Far am faigh sinn saoirsne aig aodann nam beann
’S beannachd an Fhir-shaoraidh tigh’nn gu saor a nall.

[TD 76]

GILLEAN CHOREA*

An uair a chuala mi na gillean
An Corea ri ceol-gàire,
Cur nan òran thar na linne
Gu gach cinneach anns a’ Ghàidhlig,
Dh’éisd mi gu dlùth anns an ionad,
Ghluais iad mo bhilean ri bàrdachd,
’S ged a chaidh ’s a’ bhlàr mo mhilleadh,
Airson mionaid dh’fhàs mi làidir.

Shaoil leam gun do dh’fhàs mi sunndach
’S gun deach air mo chùl gach ànradh;
’S ann thàinig na deòir o m’shùilean
Mar a dh’ùraich iad mo nàdur.
Ged a bha mi crotach lùgach
Chuir iad spionnadh dlùth ’nam chnàmhan,
Is nan gabhadh luchd a’ Chrùin mi
’S ann rachainn-sa null a màireach.

An uair thàinig a’ phìob gu stoirmeil
O’n a’ bhalachan bha ’ga màladh
Gu robh tosd gu léir an Alba,
’S iad ’ga soirbheachadh le fàilte;
Gàir nan dos a’ dol gu feargach—
’S tric ’s a’ Ghearmailt thug i ràn dhaibh,
’S gu robh ’n lùdag a’ toirt dearbhaidh
Gur Clann Chamshroin a bha màirdseadh.

Is lionmhor piuthar a bha cianail
Chaill gun lìonaodach a bràthair
Agus màthair a thug cìoch dha,
’S i nach dìochuimhnich gu bràth e,
A bha ’g éisdeachd oidhche Chiadain
Ris a’ mhìorbhailt seo a thàinig,
Agus athair a bha riaslach
Togail mac a thìodhlaic nàmhaid.

* Air an ochdamh latha fichead de’n Mhàrt, 1956, chraoladh air an réidio céilidh a chuir saighdearan Gaidhealach á Réiseamaid nan Camshronach air chlàr ann an Corea. B’ann ri linn seo a rinneadh an t-òran.

[TD 77]

ORAN NAN SGOILEARAN

Hóro éiribh, hù-o-éiribh,
Hóro éiribh, rugadh tràth sinn,
Nam biodh seachad lethcheud bliadhn’ ann
Mas fhaca sinn cìoch ar màthar.

’S tric mi smuaintinn ’n uair a b’òg mi,
Mus d’fhuair mi eòlas mar bhà mi,
Dol dh’an sgoil le pìos ’nam phòcaid
’S fàd de’n mhòine fo mo ghàirdean.

Acrach, falamh, casruisgt’, ceannruisgt’,
Anns a’ gheamhradh mar a b’àbhaist,
Gach aon le éideadh an t-samhraidh—
Cha robh ann ’s an àm na b’fheàrr dhuinn.

Shuidheamaid ’s a’ chreig ag iasgach
Gun dèanadh a’ ghrian ar fàgail,
’S readh gach cudaig ghlas gu fiachar
Chur gu tèarainte ’s a’ mhàileid.

Bhruichte buntàta ’s a’ ghrìosaich,
Bhruichte ’n t-iasg air sgiathaig phràisich,
’S readh an t-suipeir oirnn a riaghladh
’S beannachd gu sia am màireach.

Ach ’s e th’ann ach adhbhar smaointinn,
Air a’ chaochladh seo a thàinig;
An diugh chan fhaicear pàisd’ air raonaidh
No ri glaodhaich is ceòl-gàire.

Théid an cruinneachadh le saothair,
Théid an aodach umpa chàradh,
Théid gu càraichean an slaodadh—
“’S fiach nach ruig a’ ghaoth, a ghràidh, thu.”

[TD 78]

An uair a gheibhear uile cruinn iad
Théid an dìnneir a thoirt blàth dhaibh,
Théid an fheòil a chur air truinnseir
’S bidh gach nì gu ìre chàil ann.

Is bheir iad sùil oirre le dìmeas,
A’ toirt bhìdeag aisde fàilidh,
Is nan innseadh iad an fhìrinn
B’fheàrr leotha-san tì ’na h-àite!

Ach thogadh sinne mar a’ chruaidh ghlas
Chaidh a bualadh anns a’ cheàrdaich;
Chaidh a teasachadh le gual ann
’S chaidh a fuarachadh le bàthadh.

Bha sinn falamh ’s bha sinn èasgaidh;
Chaidh na bliadhnaichean ri ’n àireamh;
’S na threabh sinne mus do liath sinn
’S gann a chliathas iad gu bràth e!

[TD 79]

DO GHILLEASBUIG EACHAINN

Guma slan am maraiche, mo charaide le cìnnt,
Fear a’ chridhe charthannaich tha ceanalt’ agus grinn,
A thàinig mar a chunna sibh nall thugam-sa le pìob,
Gilleasbuig, ’s e mac Eachainn e, ’s a dhachaidh an Cnoc Cuinn.

Is fhad on chuir mis’ eòlas air, ’nar òigearan le chéil’,
Bu toigh leam a bhith còmhla ris, ag còmhradh treis leinn fhéin;
Dh’éisdinn ri chuid stòireannan—dh’an t-seòladh thug e spéis—
Ag innseadh mar a shàbhail iad ’s an nàmhaid as an déidh.

Is lìonmhor oidhche ghaillionnach le cathadh is le fuachd,
Eadar seo is Canada, a thachair ris aig cuan,
Agus maduinn chabhagach ’na chaithris bha e suas,
Is ise cur nam marannan, ’gan sradadh far a gruaidh.

Gu bheil a dhealbh air bòrd agam, ’s an còmhlan air mun cuairt;
Gun toir mi sùil an còmhnuidh air, ’n àm seòlaidh dhaibh a Cluaidh:
Ise ’s cop mu’n t-sròin aice, bu bhòidheach i ’s an uair,
Is marannan mu’n t-sàil aice, is spàirn oirre le gual.

Ach a nis tha ’n aois oirnn, tha ’n caochladh ud cho mór,
’S chan fhaod sinn anns an t-saoghal seo le saoirsne fuireach beò;
Ach beannachd leis na bliadhnaichean a thriall bhuainn ann an ceó,
Ged bha cuid dhiubh riaslach dhuinn le cianalas is bròn.

[TD 80]

ORAN NA H-AEROPLANE

Is mór an t-eòlas innleachdach a fhuair an lìnn tha beò,
Air iteig mar a chì sibh iad o thìr gu tìr ’s na nèoil;
Nan innsinn dha mo shìnseanair an nì seo thàinig oirnn
Gun canadh e gu cinnteach rium, “O, d’ìobairtean gun dòigh!”

Shealladh e air fhiaradh rium le mialaint do mo dhàn,
Fiach an robh mo chiall agam, mo rian an deach e ceàrr,
Is labhradh e gu fiadhaich rium, bhith dèanamh air ceòl-gàir’:
“Am bheil thu ’n dùil gu liadaich mi na briagan sin ri càch?”

Na faiceadh e a’ seòladh i le crònan aice ’n àird
’S i tigh’nn a nall a Steòrnabhagh le còmhlan innte làn,
Chan fhanadh e ri chòt thoirt leis, b’i mhòinteach a lag-tàmh;
Theicheadh e dh’an Chnògaire ’s ’na chòmhdhail gum biodh càch.

Siod far ’m biodh na stòireannan ’n uair readh an còmhlan cruinn:
“Am faca sibh robh ceò aisde; robh seòl rithe no cruinn?
Bha sgiathan mar na h-eòin oirre, ’s i còmhnard anns an druim,
’S an earball gu robh cròdhadh ann, o coltas ròin air tìr.”

Nan cluinneadh iad am fuaim aice a nuas bho’n Chuan an Iar
Gun d’readh iad dha na h-uamhannan le uamhas is le fiamh.
Bhiodh cailleachan air an cruachanan am measg nam bruach ’san fhiar
Ag éigheach “Tha e fuasgailte, mo thruaighe, ’m Fear-nach-fhiach!”

[TD 81]

ROCAID AN AMEIREAGANAICH

An rocaid ud, an rocaid ud, rocaid dhubh an riaslaidh,
Leig iad ris a’ ghealaich i, le dealanach ’ga riaghladh,
’S bha iad leis na glaineachan ’ga h-amharc anns an iarmailt
Gun deach i as am fianuis le sgriach agus ràn.

Bha Calum anns a’ ghealaich is e ’g amharc oirr’ air fhiaradh,
Is thuirt e gu robh car innte, “Chan aithne dhaibh a dèanamh;
Cha téid i seach Astràilia, tha bhataraidh air sìothladh;
’S murrag i tha fiachail, théid ciadan ’na dàil.”

“Gach bodach agus cailleach anns a’ bhaile théid iad sìos ann
A dh’iarraidh rudan annasach nì ’m mantlepiece a lìonadh,
Bidh iad leis na baraichean a’ tarrainn as a h-ìochdar,
A h-uile fear ag grìosadh ’s ’ga stialladh le tàl.”

Sin ’n uair thuirt Ameireaga, “O ceilibh e mar chàirdean,
Mus cluinn iad ann an Ruisia cho luideach ’s a bha pàirt dhinn,
Oir théid iad chun na mullaichean ri huthaill ’s ri ceòl-gàire,
’S bidh gach fear is urrainn ann ’s e air uilinn dèanamh dàn.”

“Ach ma gheibh sinn baigealais ri cheannach as a’ Ghearmailt,
Dhe na bodaich pheallach ud tha bearraideach ’s an eanchainn,
Nì e dhuinn as t-Earrach té, a bhalaich, a bhios ainmeil,
Is théid i chun na targaid le soirbheas mu sàil.”

“’N uair théid i measg nan rionnagan am muncaidh bidh e cianail,
Ach fiachaidh sinn ri cuideiginn chur cuide ris am bliadhna;
Is dòch’ gu faigh sinn luidealach de dh’Uibhisteach a bhriagadh,
Tha iad math ’s an iarmailt is fiadhaich aig blàr.”

[TD 82]

ORAN AN H-BOMB

An t-inneal sgrios a rinn ar nàmhaid
Chum ’s gum bàsaicheamaid còmhla,
’S truagh nach d’thiodhlaic iad ’s an t-sàl e,
An doimhneachd an làin a chòpadh.
B’fheàrr an saoghal bhith mar bhà e
Ged bhiodh blàir ann agus còmhstri,
Thilleadh cuid dhinn mar a b’àbhaist
Eadar a bhith slàn is leòinte.

Ach nam biodh tu air do chliathaich
Air an t-sliabh ud is tu leòinte
Thigeadh cuideachadh ’gad iarraidh
’N uair chromadh a’ ghrian ’s na neòilibh;
Readh do ghiùlan mar bu mhiann leat,
Gillean èasgaidh leis a’ chròleab,
Is readh do lotan a lìonadh:
Siod gu fìor mar dh’éirich dhòmh-sa.

Ach dealanach an diugh o d’nàmhaid,
Chan ’eil fàbhar dh’an a’ bheò ann;
Théid gach duine ’s brùid a thàrradh
’S théid gach càil a smàladh còmhla.
Cha bhi nì air bith air fhàgail
Eadar tràigh is àird na mòintich;
’S ann an eileanan na Gàidhlig
Fear no dhà dhiubh ’s bidh gu leòr ann.

Ach saoil sibh fhéin an ceadaich Dia e—
An sgrios chianail seo ’thigh’nn òirnne;
Ged is peacaich sinn ’na fhianuis
Gheall e fialaidh dhuinn a thròcair.
Chruthaich e sinn fhéin ’na ìomhaigh
Is phàigh e ar fiachan móra
Air a’ chrann ’s an lann ’na chliathaich
’S na tàirnean an fhriamh a mheòirean.

[TD 83]

MARBHRANN DO DHOMHNALL AONGHUIS IAIN MHOIR

Mar chuimhneachan air mo nàbuidh
Nì mi càrnan air a’ bhlianaig,
Cuiridh mise clach no dhà ann,
’S cinnteach gun dèan càch a ghnìomhadh.
Is duilich leam gun d’fhuair thu bàs ann,
Socair sàmhach gun do thriall thu,
Chaidh thu dh’ionnsaigh tìr a b’fheàrr leat,
Mar a dh’àithneadh leis an Tighearna.

Is ged bhiodhmaid uileadh làmh riut
’N ám dhuit fàilingeadh is sìothladh,
Cha robh nì air bith ’nar làmh-ne
Gus do shàbhaladh o ’n t-sìorrachd.
Thuit thu thairis; cha robh dàil ann;
Cha b’urrainn dhuinn càil a dhèanamh
Ach bhith ’g amharc ort ’gar fàgail—
Spàirn a’ bhàis an sàs ’nad ìomhaigh.

Bha thu modhail socair càirdeil;
Cha robh tràghadh ort no lìonadh;
Bha thu daonnan anns an àbhaist,
Cha robh ’na do nàdur riasladh;
Cha bhiodh ort ach fiamh a’ ghàire—
Na labhair am bàrd is fìor e—
’S g’ eil a bheannachd ’s beannachd chàich leat
Far nach crom gu bràth a’ ghrian ort.

[TD 84]

AN DROCHAID UR*

Is iomadh rud a chì an duin’ ’ios fada beò.
Chunnaic mise ’s chuala, ar leam gum bu bhruadar,
An Ceann a Deas is Tuath gun d’fhuaigh iad e le òr.
Is iomadh rud a chì an duin’ ’ios fada beò.

Dheilbh iad air gach taobh i, tarsainn tràigh is caolais,
’S guma slàn gach aon a shaoithrich ann le dhòrn.
Is iomadh rud a chì an duin’ ’ios fada beò.

Thàinig far na Galldachd màthair na Banrigh,
Is dh’fhosgail i gach bann ’s bha danns’ againn is ceòl.
Is iomadh rud a chì an duin’ ’ios fada beò.

Dh’fhosgail i le saoirsne, chuid a chlann nan daoine,
Ach tha cor an t-saoghail caochlaideach ’na dhòigh.
Is iomadh rud a chì an duin’ ’ios fada beò.

Is ma theannas argmaid air sàilleabh na Gearmailt,
Ni iad dh’ise targaid, falachaidh anns na neòil.
Is iomadh rud a chì an duin’ ’ios fada beò.

* Chaidh an cabhsair eadar Uibhist a Tuath is Beinn na Faoghla fhosgladh air an t-seachdamh latha dhe’n t-Sultuin, 1960.


PORT DO ALASDAIR FEARGHUSTAN

Sin ’n uair a thuirt Alasdair,
“Tha Loch nam Madadh riaslach,
Chan fhaigh duine carachadh
’S a’ bhaile le eich-iaruinn.
Ach dunaidh air an drochaid ud,
Is bochd gun d’rinneadh riamh i,
Tha iad mar na cudaigean
A muigh air feadh na lèanaidh.

[TD 85]

“Thàinig iad a Solas ann
Is thàinig iad o’n Iar ann,
Tha iad as na Ceallan ann,
Ceathrar dhiubh no sianar,
Ach dunaidh air an drochaid ud, etc.

“Thàinig iad a Dalabrog
Is thàinig iad o’n Iochdar,
Thàinig iad a Baile Mhanaich ann
A tharrainn fhiaclan.
Ach dunaidh air an drochaid ud, etc.

“Thàinig iad a Glasacho,
Is thàinig iad a Grianaig,
Thàinig cuid a Sasuinn dhiubh,
’Nan amadain, a dh’iasgach.
Ach dunaidh air an drochaid ud, etc.

“Tha gach seòrsa bodaich ann,
Is mogainean mu ’m bial-san,
Tha gach seòrsa caillich ann,
Is caileagan tha briagha.
Ach dunaidh air an drochaid ud, etc.

“Tha iad shiòs mu Chearsabhagh
Is dram’ aca ’ga riaghladh,
Chì mi fear is frogan air,
Bidh ’m poileasman ’ga ìarraidh,
Ach dunaidh air an drochaid ud,
’S bochd gun d’rinneadh riamh i,
Tha iad mar na cudaigean
A muigh air feadh na léanaidh.”

[TD 86]

“AN GILLE DUBH”: TOMBACA SIUSAIDH

“An Gille Dubh” aig Siùsaidh;
“An Gille Dubh” as àille cruth,
’S e chuirinn-sa ’nam spliùcan.
“An Gille Dubh” aig Siùsaidh.

’S ann air “A’ ghille” bheir mi làmh
Cho tràth ’s gun dèan mi dùsgadh.
“An Gille Dubh” aig Siùsaidh.

’N uair a gheibh mi phìob air ghleus
Cha dèan mi fhèin a cùmhnadh.
“An Gille Dubh” aig Siùsaidh.

B’fheàrr leam e na punnd de chàch,
Gach là na faighinn unnsa,
Dhe’n “Ghille Dhubh” aig Siùsaidh.

’N uair lìonas mi an rùm le ceò
Bidh Anna ’s deòir o sùilean.
“An Gille Dubh” aig Siùsaidh.

Cho fiadhaich ris a’ chat air spòig:
“Na toir an còrr dheth ’n taobh seo!”
“An Gille Dubh” aig Siùsaidh.

“An Gille Dubh” as àille cruth,
’S e chuirinn-sa ’nam spliùcan.
“An Gille Dubh” aig Siùsaidh.

[TD 87]

AN RUDA A CHEANNAICH ALASDAIR AILEIN

Sin ’n uair a thuirt Alasdair, “O’r cadal dèanaibh dùsgadh;
Thug mi thugaibh maragan, a charaide, dhe’n rùda;
Reic mi cheithir cheathramhan ri balaich na Bliadhn’ Uire;
Mar bha iad leis an dallanaich cha d’aithnich iad co-dhiùbh e.”

“Thuirt m’athair anns a’ mhaduinn rium, “Falaichidh tu ’n rùsg sin;
Tha eagal orm, Alasdair, a bhalaich, gum bi cùirt ann.
Cha robh coltas fallain air; bha ’n sgamhan aige dùinte;
Is gu robh slige ’n amadain is car innt’ air a’ ghrùthan.

“Ach ma thig am poileas ort, thoir onarach a’ chùis dhaibh,
Is bheir iad leò am bodachan air choileir a Corùna;
Is cuiridh iad gu cabhagach ’s gu h-alamh a’ ghlas-dùirn air,
Oir tha ’n duine cunnartach, tha ’n gunn’ aig’ air a chùlaibh.”

[TD 88]

DO RUAIRIDH CHIRCEABOST

O hì hóireannan,
Thug na bh’ann spéis dhut.
O hì hóireannan.

Ach a Ruairidh Mhic Amhlaidh,
Chan ’eil ganntas fo’n ghréin ort.

Bu tu caraid ar dùthcha
Air ar cùlaibh ’s na féilltean.

’S tu nach fàgadh neach falamh
Aig àm cadail, is éis air.

Cridhe coibhneil gun truailleadh,
O bu dualach dhut fhéin e.

Làmh fhialaidh le dùrachd,
Tha gach cùis a’ dol réidh dhi.

Tha do chrodh air a’ mhòintich
’S na laoigh òga le chéile.

Tha do chaoirich cho lìonmhor
’S a tha ’n ianlainn air gheugan.

Eadar Heillsgeir is Bhàlaidh,
Chan ’eil àite gun treud dhiubh.

Gu bheil Langais mar thà leat,
’S bidh gun dàil thu ’n Loch Euford.

[TD 89]

DO’N MHEANBHCHUILEIG

Ochan ì, ochan ì.
Tha i dìreach air m’ithe.
Ochan ì, ochan ì.

Cha teichinn-sa ro’n an tarbh
Ged bhiodh fearg air a’ tighinn,
Ged a chuir a’ chuileag mheanbh
Mi gu searbh gu ratriotadh.

Lean iad dhachaidh as mo dhéidh;
’Na mo bheul dhiubh bha millean:
Is chan fhaighinn m’anail réidh;
Bha mo léirsinn a’ sileadh.

Chuir mi ola ’n sin air géig;
Chuir mi réidh rithe tine;
Ghabh iad uileadh an ratreut,
Sergeant-major a’ liodadh.

Nam biodh i urad ri sgarbh
’S gann nach marbhadh i mise;
Dh’fheumainn cuireadh thoirt dh’an arm
Gus a sealg leis a’ bhiodaig.

Measg an rainich tha i doirbh;
Measg an arbhair i mireag;
’S chan ’eil ni ri cur air falbh
Ach an soirbheas no tine.

[TD 90]

COMHAIRLE DHOMHNAILL RUAIDH DO’N MHISGEIR

Seachainn an taigh-òsda
’S an còmhlan ud bhios ’ga thathaich;
Cuir do thaigh an òrdan,
Is sòlas gum bi ’nad dhachaidh;
Gabh comhairle Dhòmhnaill
’S do phòcaid cha bhi i falamh,
Bidh barraill ’nad bhrògan
’S tu còmhdaichte mar as math leat.
Seachainn air do chrògan,
A’ sgòrnaich, ’s ag iarraidh sabaid,
’Mionnachadh ’s a’ bòilich,
Di-Dòmhnaich gun dèan thu cadal.
Ach seachainn taigh an diabhuil,
’S e m’iarratas dhut gu h-alamh,
Mus cuir e as do rian thu,
Is ’s an t-sìorrachd gun caill thu d’anam
Siod agad a’ chrìoch dhut;
Cha bhriagan tha mise canail;
Ghealladh dhut le Dia e
’S gu sìorruidh cha téid a mhealladh.

[TD 91]

THA GRUAIM AIR NA BEALAICHEAN

Tha gruaim air na bealaichean
On dhealaich Dòmhnall Ruadh ruinn.
Tha gruaim air na bealaichean.

Air gach cnoc is càrn a th’ann,
Air gach géig tha fàs an siod,
Chan fhaicear mar a b’àbhaist e
A mach far àirigh Ruairidh.
Tha gruaim air na bealaichean.

Tha na geòidh air Càrabhat;
Gu socair tha iad sàbhailte
O’n fhear a chuireadh fàilt’ orra
Le fùdar bàn ’s le luaidhe.
Tha gruaim air na bealaichean.

Bu tric a thug e càraid dhiubh
A nall far ìochdar Chàirinis;
Is tunnag chuir e làmh oirre,
Is ràcan a’ chinn uaine.
Tha gruaim air na bealaichean.

Damh an fhéidh gu fàgadh e
Air fianaich luim a’ bàsachadh,
’S an dòbhran donn an sàs aige
’S a’ bhagh aig Loch na Bruaiche.
Tha gruaim air na bealaichean.

Tha ’n dealachadh seo nàdurra,
’N uair thig an aois gu h-àraid oirnn;
Cha dèan rìgh no pàrlamaid
Ar sàbhaladh o’n uair seo.
Tha gruaim air na bealaichean.

[TD 92]

CAOCHLADH SUIDHEACHADH NA DUTHCHA

Bidh mo chruit-sa gun àiteach
Is cha b’àbhaist dh’am dhòigh e,
Bhiodh coirce ’s seagal a b’àill’ ann,
Le buntàta agus eòrna;
Ach tha mi ullamh gu bràth dheth,
A chur ’s a ràcadh ’nam ònar,
On a fhuair mi ’na h-àite
Cuim nach tàmh mi gu m’òran?
Tha ’n t-airgead pailt.

Cha téid mi tuilleadh ’nam fhallas
A dh’ionnsaigh achadh na buana.
Cuim nach caidil mi mhaduinn
Fada fada gun ghluasad?
Thig gach bùtha gu m’dhorus
Le ’n cuid chrogan gu h-uasal,
Gheibh mi ìm agus aran,
Gu ìre ’m bainne ’s an t-uachdar.
Tha ’n t-airgead pailt.

Ach ’s i a’ Ghearmailt thug dhòmh-sa
A liuthad stòras a dh’fheumainn;
Bhrist i glasan an stòdhair
Far robh ’n t-òr air a chéilleadh.
’S tric mi smuaintinn ’n uair b’òg mi,
Bha mi beò ann air éiginn,
Mi gun sgillinn ’nam phòcaid
Mi gun bhrògan gun léinidh.
Chan fhaighinn dad.

Cha robh obair no duais ann,
Anns an uair cha robh càil ann;
Bha na bochdan, mo thruaighe,
Falamh fuar air am fàgail.

[TD 93]

Ach ’s e ’n Ceusar a ghluasad,
Ged nach d’fhuair e na b’àill leis,
Chuir a’ chuibheall mun cuairt leinn
Dh’ath-nuadhaich ar nàdur,
Gu cinnteach ceart.

Ged a chaill sinn na gillean
O bha siodach an dàn dhuinn;
Sheas iad cruaidh leis a’ bhiodaig,
Cha robh tilleadh ’nan nàdur;
Leig iad solus is saoirsne
Gu gach aois agus pàisde;
An dorus dh’fhosgladh gu chùl e
Is cha dùinear gu bràth e,
Iochd air an achd.

Gu robh an t-airgead aig Sasuinn
Air a ghlasadh bho dhaoine;
Cha robh bonn dheth ri mhalairt
Ged bhiodh m’anam ri shaoradh.
Dh’fhàg ar cuideachd-ne ’n t-àite,
Air feadh gach ceàrna dh’an t-saoghal;
Cha robh reusan dhaibh fuireach,
Cha robh ulaidh ri faotainn.
Bha ’n dùthaich slac.

Cha robh againn a bhiadh ann
Ach mar a dhèanadh ar làmhan,
Toirt a’ ghràin as na diasan
’S ’ga bhleith sìos leis na bràithtean.
Ach bha maorach is iasg ann
Agus ianlainn gu h-àraid,
’S anns a’ gheamhradh bhiodh fiadh ann
A dh’aindheoin riaghladh a’ bhàillidh,
Is olc air mhath!

[TD 94]

BHA DUIL AGAM MUS FHAIGHINN BAS

Bha dùil agam mus fhaighinn bàs
Gun dèanainn dàn a sgrìobhadh dhuibh,
Bhiodh ’gam chur an cuimhne chàich
An là a bhios mi dhìth orra.
An uair a théid mo chur fo’n fhàd,
An nàbuidh bhios ri crìch agam,
Cha téid sinn far a chéil’ gu bràth
Mu dheidhinn bàrr no cìobaireachd.

Caidlidh sinn thairis ’s an t-suain
’S an leabaidh fhuaraidh ìseil ud
Ris an can sinn fhèin an uaigh—
Is bean gun truas gun rìomhadh i.
An teanga bha ’nar beul cho luath,
Cha ghluais sinn o ar cìdhlean i,
Le daolan lom ’s le fonn mun cuairt—
Ar com ’ga luadh aig mìltean dhiubh.

An cnocan grobach slocach gorm,
Gur lìonmhor lorg a h-ìngne ann,
Is cridhe briste ’s sùil shil deòir
Aig leacan còir an sìnnsearachd.
Ach có e a tha ’n tìr nam beò,
Ged bhiodh an t-òr ’ga lìnigeadh,
Nach dèan an làmh a th’air a thòir
A threòrachadh dh’an phrìosan seo?

Riamh cha tuirt i, “Tha gu leòr,
Cha ghabh mi ’n còrr, tha tìd’ agam;
Dùnaibh suas, gun tigh’nn ’nam chòir,
Gun chnàimh no bòrd a shìneadh dhomh.”
Ach gus an téid an cruinne mór
Le teine ’s ceò a dh’ìsleachadh,
Chan fhaigh an uaigh, mo thruaigh’, a leòr,
Is duine beò ’s e dhìth oirre.

[TD 95]

O ach fhir chluinneas mo dhàn,
Na fàg e gun a mhìneachadh;
Feuch nach caidil thu air tràigh
Mus tig an làn ’s nach till thu e;
Anns an t-samhradh ghrianach bhlàth,
Do thaigh na fàg neo-chìnnteach e,
Oir thig an stoirm gu garg le fearg,
’S an t-anmoch, ’s cha bhi tìm agad.

An uair a théid thu dh’an chùirt,
’S gach nì rinn thù ’s e sgrìobht’ aca,
Bidh crith ’nad làmhan is ’nad ghlùin,
Do spiorad rùisgt’, is dìblidh e.
Thig do bhinn a mach o’n chrùn
Le cùmhnantan na fìreantachd,
Is gun fear-tagraidh air do chùl
A thionndaidheas no bhruidhneas leat.

Is gun tilgear thu le Dia
Dh’an teine phiantach uamhasach,
Far ’eil gul is diasgan fhiacall,
Gun dùil gu sìorruidh fuarachadh.
Ach nam biodh ann romham crìoch,
Mìle bliadhn’ no uaireigin—
Is gann a ghleidheas mi mo rian
’N uair bhios mi dian ’ga smuaineachadh.

A’ dol ’gam dhruideadh fo’n fhàd,
A chaoidh gu bràth nach cianail e;
Luchd mo ghiùlan tillidh àd
Gu’n dachaidh bhlàth ’s gun fiamh orra.
Ach ged dh’iadhadh làmh mu làmh,
Le oidhche ’s là is bliadhnaichean,
Cha téid an t-aingidh as o’n bhàs—
Bi tinn no slàn, na dìochuimhnich.

[TD 96]

CHAN FHAIC MI RIONNAG

Chan fhaic mi rionnag ’s an uaigh,
Chan ’eil tuar gun éirich grian,
Is chan fhaic mi solus ùr
Air a chùl ’s an àird an iar.

Cha chluinn mi osnaich throm a’ chuain,
Cha chluinn mi ghaoth, gach fuaim aig fèath,
Cha chluinn mi dé tha measg an t-sluaigh,
Chaidh sud a ghearradh bhuam gu fìor.

’S rocte seacte tha mo ghruaidh,
Tha mo chridhe fuar gun mhiann,
Dh’fhàg mi as mo dhéidh na fhuair
Is chaidh mi dh’an uaigh gun sian.

Ach fhir thig ’s tu ’g amharc bhuat—
Chì thu fàs air m’uachdar fiar—
Cùm ri faire, thig an uair
Anns an téid mu d’chuairt an lìon.

Moglaichear thu ann gu teann,
Chan fhuasgail thu ’m bann le d’mhiar
Ceann an rathaid tha thu ann,
Càit ’s an àm am bheil do Dhia?

[TD 97]

SMUAINTEAN ’NAM SHEAN AOIS

Tha bàs is uaigh is sìorruidheachd
Ag iadhadh orm gun tàmh,
Ghun fhios dé ’n uair a dh’iarrar mi
O’n Riaghladair gu h-àrd;
Ach guidheam air, ’s e m’iarratas,
Mus crìochnaichear mo là,
Mo theang’ bhith air a riaghladh leis,
Gun bhriag bhith air a bàrr.

Na peacannan a ghnìomhaich mi
’S na bliadhnaichean a dh’fhàg,
An Sàtan ’s e ’gam riaghladh-sa,
Chan iarrainn-sa na b’fheàrr;
Toirt gealltanais gu fialaidh dhomh,
’Gam riarachadh ’nam chàil,
’S an t-Sàbaid ’s i ’na diachainn dhomh—
Nach cianail mar a bhà.

Ach dh’fhairich mise ’s dhùisgeadh mi
Gu robh mo chùrsa ceàrr;
Sheas mi agus thionndaidh mi,
’S bha solus iùil ’s a’ bhàgh.
Gu Dia gun deachaidh m’ùrnaigh-sa
Gu dùrachdach an àird,
Tro’n t-seòlaid chumhaing lùbaich seo
Mo stiùireadh ’s a’ mhuir-tràigh.

Mo thoirt gu cladach tèarainte,
’S mo ghnìomharan a bhà
Bhith ’n grunnd a’ chuain an tìodhlacadh
As fhianuis-san gu bràth;
Mo thinneas cuim a chrìochnachadh,
Is piantannan a’ bhàis,
Far nach crom a’ ghrian oirnn
’S an iarmailt ’s i ’na tàmh.

[TD 98]

ORAN A’ GHEOIDH

Chuala mi ’n giadh a’ tighinn o’n iar
’S a mach dha’n an t-sliabh sheòl e,
Chaidh siodach mar sgian ’nam chridhe gu fior
Is dh’fhàg e mo chiall brònach.

Tha mise nis dall, cha ghluais mi ach mall,
Tha nì ’na mo cheann neònach,
Cha teid mi dha’n ghleann gu Lochan an Fhaing
Ged gheibhinn na th’ann còmhla.

Mus éireadh a’ ghrian ghabhainn-sa sios
Is thiginn air miar sheòlta,
Is chuirinn an giadh ’na char far a sgiath,
Oir bha mi ’s an driachd eòlach.

Ri sneachd agus fuachd is gaillionn o’n tuath
Bhithinn-s’ aig bruaich òbain,
Is thiginn mun cuairt dhachaidh mu uair
Le tunnagan ruadh Norway.

Gun criochnaich mi ’n dàn on chaidh mi ’na dhàil,
Gun dùin mi gu bràth m’òran;
Tha ni-eiginn cearr a b’àbhaist bhi slàn,
’Na thinnsgeuladh bàis dhòmhsa.

[TD 99]

CHUALA MI ’N DAMH DONN

Chuala mi ’n damh donn ’s a’ mhòintich.
Chuala mi ’n damh donn ’s a’ bhùireadh,
’S gun do dh’ùraich e dhomh m’òige.
Chuala mi ’n damh donn ’s a’ mhòintich.

Sheas mi agus chuir mi cluas ris,
’S bhiodh e tuath air Fuaran Dhòmhnaill.
Chuala mi ’n damh donn ’s a’ mhòintich.

Shil na deòir air bàrr mo ghruadhach
’S rinn mi ’n suathadh ’s ghluais mi brònach.
Chuala mi ’n damh donn ’s a’ mhòintich.

Bha mis’ uair a chaogainn sùil ris
’S a thàirninn gu chùl an t-òrd ris.
Chuala mi ’n damh donn ’s a’ mhòintich.

Ach a nis cha dean mi feum ann,
On dhalladh mo léirsinn còmhla.
Chuala mi ’n damh donn ’s a’ mhòintich.

Bu lìonmhor maduinn mhoch ’s a’ gheamhradh
A leag mi ’s a’ ghleann fear cròiceach.
Chuala mi ’n damh donn ’s a’ mhòintich.

Cha dìrich mi nis an fhéithe
Air an cuirinn leum ’nam òigeir.
Chuala mi ’n damh donn ’s a’ mhòintich.

Beannachd le gach cnoc is gleann ann,
Le gach loch is allt is òban.
Chuala mi ’n damh donn ’s a’ mhòintich.

[TD 100]

AM BAS

Deireadh foghair ’s toiseach geamhraidh,
Dol ’gam adhlacadh ’s an uaigh;
’S ionnan dhòmh-s’ e ’s toiseach samhraidh
Ged readh m’adhlacadh ’s a’ chuan.

Ged chuirte mo chorp dha ’n àmhuinn
No ged shàbht’ e leis a’ chruaidh,
Chan ’eil ann ach ceap de fhàsach;
’S e bha ’n Adhamh roimh ’n an t-sluagh.

Ma bhios m’anam fhéin aig saoirsne,
Air a shaoradh leis an Uan,
Sòlas maireannach air fhaotainn
Nach dean an saoghal so thoirt bhuain;

Far nach fheum sinn biadh no aodach,
Cadal oirnn chan aom no suain,
’S mìle bliadhn’ aig Dia ’na léirsinn
Mar an latha ’n dé chaidh bhuainn.

[TD 101]

CO ’S URRAINN MO THILLEADH?

Có ’s urrainn mo thilleadh ’s an Tighearna ’gam shireadh,
Có ’s urrainn mo thilleadh aig mionaid mo bhàis,
Ged dh’éireadh an cruinne, ag éigheach mi thilleadh,
’S gum faigheadh iad milleanan gini de mhàl?

Ged bhiodh iad ’ga éigheach cha dèanar an éisdeachd;
Tha tlachd aige fhéin agus spéis dha’n a’ bhàrd;
’S chan ’eil fo na speuran no ’m fianuis na gréine
Na thilleas mo cheum-sa le réit’ no le blàr.

Am prioba na sùla, mar lasadh an fhùdair,
Theid m’anam-sa ghiùlan gu mùirneach an àird,
Gun eagal gun chùram, ged bheirte dha’n chùirt e,
Nach dèan iad a chrùnadh—tha ’n Triuir air a sgath!

’N uair thachras sinn còmhla, luchd gaoil is luchd eòlais
Bidh mise a’ feòrach mu’n chomhlan a bhà:
Am faca sibh beò iad an rìoghachd an t-sòlais,
No ’n deachaidh am fògradh gu dóruinn gu bràth?

[TD 102]

[Blank]
