[TD 293]

AIR an duileig so thall chì sibh dealbh-éibhinn air am bi cuimhne, ’s dòcha, aig cuid agaibh. So a’ chiad dealbh-éibhinn a chlò-bhuail sinn ann an Gairm bho chionn deich bliadhna. Chan eil e ’na ìongnadh, mar sin, gu bheil sinn fhéin a’ toirt sùla oirre agus a’ beachdachadh air dé a thachair dhuinn anns na bliadhnachan eadar sin is so. Tha fear air fàs nas caoile, is fear air fàs nas maoile, agus chan eil sin neònach, oir tha obair agus saothair agus uallach có-cheangailte ri ràitheachan de ’n t-seòrsa so. Ach tha sinn beò fhathast. Agus tha Gairm beò. Agus is iad na deich bliadhna air thoiseach as cudthromaiche agus as riatanaiche na na deich bliadhna a dh’fhalbh.

Fhuair feadhainn agaibh litrichean bhuainn le leabhraichean-urrais (no <eng>‘raffle books’<gai>) ’nan cois. Chan eil sin a’ ciallachadh gu bheil sinn a’ dol an taobh a chaidh Bill Arif, air am bheil iomradh air duilleig eile, agus chan eil e idir a’ ciallachadh bu bheil Gairm ann an dearg chunnart a bheatha. Ach, leis an aois a bhith tighinn òirnn, tha Bodach a’ Chùraim—air nach robh eòlas againn bho chionn deich bliadhna!—daonnan a’ cagair ’nar cluais “Gu de a thachras do Gairm ma thig greim eanchainn air MacThómais no greim cridhe air MacDhòmhnaill, no ma thuiteas iad fo bhus leis an daoraich, no ma théid iad le chéile a thigh nam bochd?” Tha sinn a nise ag ràdha ris a’ Bhodach, “Uill, feuchaidh sinn ri deanamh cìnnteach gu mair Gairm có-dhiùbh.

B’e an <eng>“raffle”<gai> so a’ chiad earrann anns an dara caibidil. Mar a bhios cuimhne agaibh, rinn sinn iarrtas airgid bho chionn aona-bliadhna diag, agus thuirt sinn an-uairsin nam faigheamaid gu leòr gun geallamaid Gairm airson dà bhliadhna. Thug sìbh-se barrachd ’s a dh’ iarr sinn; rinn sinne barrachd ’s a gheall sinn. A nise tha e fodhainn cruinneachadh eile a dheanamh—nas motha na chiad fhear ma ghabhas sin dèanamh—gus Gairm a chur air a bhonnan ann an dòigh nach searg e a dh’ aindeoin dé thachras dhuinne no a dh’ aindeoin dè nì sinn.

Ré nam bliadhnachan, bha sinne a’ faotainn gach molaidh agus càinidh a bha a’ dol, agus, mar a rinn an Sealbh, bha am moladh na bu phailte na bha an càineadh. Ach cha bu sinne a choisinn am moladh. Cha robh moladh no Gairm air a bhith ann as aonais nan ciadan a cheannaich ’s a leugh Gairm, no idir as aonais nam ficheadan a ghabh grunnan de gach àireamh, ràithe an déidh ràithe, agus a reic iad a-measg an cuid eòlaich. Sin an fheadhainn air am bheil sinn ag iarraidh aon spàirn eile a dheanamh. Nì sinne am bualadh agus am fasgnadh ach is iadsan a mhàin aig am bheil coimeas an sìol a sgapadh.

RUARAIDH MACTHOMAIS.
FIONNLAGH I. MACDHOMHNAILL.


[TD 295]

Grian Is Grian-Uisg.
R. SEIXIAS

B’E mo chiad shealladh oirre nuair a thionndaidh mi suas an ùdraid, mi gu socair, smuaireanachail a’ stiùireadh mo rathaid troimh na coilltean teth, boltrach de ghiuthais a tha ag éirigh air gach taobh ann an Gleann-Stròbail is a tha tilgeil uiread sgàile is a thionndaidheas an locha cho dorcha ri amathaist. B’ e mo chiad smuain gun robh agam ann a sho bean thiugh, thapaidh air a còmhdach an gùn beag cotain san robh a h-uile dath anns a’ bho’-fhrois. Smèid i orm le làimh anns an robh ùghdarras a h-aoise. Stad mi an càr agus thàinig mi thuice. Bhàsaich an osag gaoithe a bha cleasachd le m’ fhalt is chuimhnich mi a rithis mar, nuair a stad mi an càr, a thuit truimead an t-samhraidh mun cuairt oirnn, nas teotha is nas boltraiche, is mar a bha sàmhachd a’ ghlinne nas doimhne na dh’ fhairich mi riamh roimh e. “Beannachd Dhé dhuit,” thuirt ise.

Bha mun cuairt oirre an seòrsa diùide làn dùil a gheibhear gu tric ann an leanabh. Tha cuimhne agam gun do smaoinich mi gur ann aice a bha an guth bu shocair is a b’àille a chuala mi riamh . . . an seòrsa guth a chanadh duine a bu chòir a bhith le saoghal eile. Choimhead i orm le a seann sùilean gorm a is fiamh gàire a’ cluich annta.

“Beannachd Dhé dhuit,” fhreagair mi, “an urrainn dhomh cuideachadh a dheanamh leibh?”

“Chan eil fhios agam fhathast,” ars ise agus i deanamh gàire bhig. “Is docha nuair a chluinneas mi an taobh a tha sibh a’ dol . . . .”

Ghluais smuain ’nam inntinn is chòmhdaich mi an fhìrinn ann am faclan: “Chan eil taobh na taobh, no dh’ fhaodainn a ràdh gu bheil mi dol taobh sam bith. Tha mi air holaday, a’ deanamh mo rathaid troimh nan coilltean is nan gleann so, a’ dol gu àite sam bith a thogras mi.”

“Taobh seach taobh, no taobh sam bith!” dh’aithris i, “Mar sin gu cìnnteach tha thu a’ dol gu Inbhir-Stròbail agus ann a shin gu Creag-àlainn.”

“A bheil?” arsa mise gun fhios dé a theirinn.

Ghrog i a ceann gu brìoghmhor:

“Thà gu dearbha. Chì thu e roimh’n bheàrna anns na craobhan—” shìn i a meòir do ’n àird sin,———“seall an tigh geal air an iomaire bheag uaine? Sin agad e. Is leamsa e. Is e tigh-òsda a tha ann.”

Cha duirt mi an còrr. Dh’fhosgail mi dorus a’ chàir is thàinig i a-stigh ri mo thaobh.

“Tha so ro chòir dhuit,” thuirt i nuair a shocraich i i fhéin, is i gu beusach a’ slìobadh sìos a h-aodaich le làimh, “is bithidh mo nighean


[TD 296]

[Sanas]


[TD 297]

cho toilichte gun do thachair duine cho pongail orm air an rathad.” Rinn sinn gàire beag le chéile is thòisich mi an càr is chuir mi ann an <eng>gear<gai> e.

“Bitheadh e mór ort gun an ùdraid idir a leantainn?” thuirt “faodaidh sinn an rathad air do làimh dheis a ghabhail. Is ann leam fhéin a tha e is bheir e null ri taobh an locha sinn.”

“Ceart gu leòr,” thuirt mi rithe “faodaidh sibh fhéin mo threòrachadh.” Sheall i an rathad dhomh is ghabh sinn sìos air. Cha robh ann ach rathad dona a bha tionndadh is a’ snìomh a-measg àird nan giuthas sìos gu trìd-shoillseachd is guirmead an locha. Cha robh coltas air an rathad gu robh móran a’ dol air ach a dh’ aindeoin cho garbh, molach is a bha e ràinig sinn am bonn gu sàbhailte is stad mi airson mionaid no dhà airson a’ chiad sealladh gun bhristeadh fhaighinn air an tigh mhór. Bha e ’na sheasamh air an iomaire bheag uaine ’na aonar. Bha àird dà ùrlair ann, bha na ballaichean geal is còmhla iomadh-dath air gach uinneig, le fo-àradh, is varandah mun cuairt air. O cheann an tighe bha cidhe beag maide a’ ruighinn a-mach do’n loch far an robh bàtaichean beaga ’nan laighe aig acaire. Bha an suidheachadh gu dearbha gun choire; chan fhaca mi riamh àite a leth cho àlainn ris. Feumaidh gun do dh’fhairich am boireannach an tlachd a bha ’nam smuaintean. “Nach àlainn e,” ars ise, “is bochd gun do dh’ atharraich a h-uile nì dhuinne ach gu dé as urrainn dhuinn a dhèanamh.”

“Nithean air atharrachadh?” arsa mise, “ciamar a bha iad roimhe?”

Stad i gu grad is bha i mar gum biodh i a’ smaoineachadh. Fhreagair i le osna “Dìreach mar a tha e an dràsda, tha mi cinnteach,” thuirt i, “ach bha sinn trang uaireigin is bhiodh daoine gu leòr a’ tadhal. An diugh tha chuid as motha a’ gabhail an rathaid ùir is chan eil sinn a’ faicinn duine. Tha sinn mar gum bitheamaid ann an saoghal eile. Chan eil nì sam bith a’ tachairt is tha e cho neo-chridheil airson an nighean agam.”

“A bheil gnothaichean cho dona sin,” arsa mise, “shaoilinn le leithid so a shuidheachadh is a . . . .”

Gheàrr i goirid mi, i bruidhinn gu h-aithghearr:

“Chan fhaca sinn duine o chionn dà bhliadhna an ama so, chan fhaca aon duine.”

Bha crith ’na guth is cha mhór nach robh na deòir a’ tighinn. Anns a’ mhionaid sin thuig mi gun robh nitheigin neònach mu a deidhinn. Dh’ fhairich mi nach robh i ag innseadh ach pàirt de ’n fhìrinn dhomh agus, gun fhios dhomh bha gluasad eagail ’nam uchd is crith-fhuachd ’nam ghàirdean. Bha mi fad mionaid a’ guidhe gun robh mi riamh gun stad anns a’ chiad àite agus gun tòiseachadh idir air an turus ud. Ach an uairsin fhuair iongnadh agus bàidh làmh an uachdair orm is thionndaidh mi thuice ag ràdh gu màlda:

“Tha aon fhear-turuis a so a dh’ fhanas an oidhche; is dòcha gun tig atharrachadh seilbh maille rium.”

“B’àill do Dhia gun robh sin comasach,” is cha robh a guth na bu chruaidhe na sanais.

[TD 298]

[Sanas]


[TD 299]

Cha robh mi a’ tuigsinn gu dé a bha ceàrr oirrese na air an àite. Is dòcha gun tuiginn nuair a ruiginn an t-àite. Dh’ fhaodadh an tigh a bha cho briagha aig astar, a bhith dol am broinn a chéile aig faisge; dh’ fhaodadh an taobh a-stigh a bhith grànda agus salach; dh’ fhaodadh gun robh rùn-dìomhair eagalach ann mu dheidhinn a nighinn. Cha b’ urrainn dhomh ìnnse ach cha robh mi an earbsa ach fad aon oidhche is gu dé an deifir dhomh?

Ràinig sinn an tigh is thug i taing gu pongail dhomh. Sheas sinn taobh ti taobh a’ coimhead air an tigh. Chan aithne dhomh gu dé a bha ’na h-inntinn fhad’s a sheas sinn a sin, ach bha fhios agam gun robh mise faireachdainn dorsan m’ anam a’ fosgladh agus sìth a’ tighinn asda a’ sùghadh chun an còrr de m’ chom. Ann an dòigh iongantach shaoileam gun robh mi a’ tilleadh dhachaidh; mar gun robh ann a sho an t-àite air an robh mi an tòir fad dheich bliadhna fichead is mu dheireadh gun do thachair mi air gun fhiost. Cha robh facal agam, ach cha robh feum air facal. Bha làn fhios aice gu dé a bha mi a’ faireachdainn.

“Seall a nis,” thuirt i, “bha thu a’ tighinn gu Creag-àlainn fad an t-siubhail, dìreach mar a thuirt mi.”

Bhiodh cuimhne agam fad mo bheatha air a’ mhionaid ud. Chuir i a làmh air m’ uilinn:

“Seall,” ars ise, is gàirdeachas ’na guth.

Mu chuairt ceann an tighe thainig nighean. A h-uile nighean àlainn mun do dh’ fhuasgladh riamh facal, bha uair ann anns an do shealladh oirre ann an sàmhachd. An sàmhachd sin a tha roimh gach luaidh as àirde. B’ ann mar sin a bha e leamsa is nuair a stad i, air m’ fhaicinn, dh’ fhairich mi an sàmhachd ud cho cruaidh ri guth eatarainn. Dhùin an saoghal mun cuairt oirnn chun nach robh e nas motha na an t-iomaire uaine a bha ri taobh an locha gorm.

“Is e so mo nighean Eilidh,” arsa am boireannach.

Bheannaich sinn ri chéile gun facal a radh. Chunnaic mi an aon fhiamh gàire ’na sùilean is a bu léir dhomh ann an sùilean a màthar.

“Thachair e rium air an rathad is stad mi e,” bha a màthair ag radh, “Chan aithne dhomh ainm fhathast . . . .”

“Hutchison,” thuirt mi gu sgacach, “Iain Hutchison.”

“’Se Foster as ainm dhuinne,” thuirt i, a’ gabhail mo làimh, “Is e do bheatha fantail an so. Tha e cho aonarach do Eilidh. Tha e math dhi cuideigin fhaicinn. Anns an t-suidheachadh sa bheil sinne tha e duilich dad a dheanamh mu dheidhinn. Tha e cho math d’ fhaicinn.”

Cha robh e ’nam inntinn aig an àm ud smaoineachadh gu dé a bha i a’ ciallachadh. Chan eil cuimhne agam ach a ràdh rium fhéin gun robh fir Inbhir-Stróbail far an cinn mu bha an nighean so aonarach. Cha robh teagamh sam bith agam gur i so am boireannach a bu bhriagha a chunnaic mi riamh.

“Is tha mise gad fhàilteachadh cuideachd” bhruidhinn an nighean airson a’ chiad uair. Thainig i gu m’ thaobh is sheas i faisg rium. B’ e sin an dara uair a dh’ fhairich mi an gluasad eagail ’nam uchd. ’Sann faisg orm a bu mhiann leam i thighinn ach bha nitheigin ceàrr ann a sho, bha nitheigin ann nach robh e comasach dhomh a thuigsinn. Bha


[TD 300]

[Sanasan]


[TD 301]

i ro thoilichte m’ fhaicinn; bha i ro dhéidheil orm. Nam bitheadh i air a bhith grànda no sean cha bhiodh annas ann; ach nighean cho àlainn so. Gu dé a bha ceàrr nach robh gillean a’ bhaile an tòir oirre? Gu dé a bha ag aobhrachadh i bhith aonarach? Dh’ fheuch mi ri smaoineachadh gu dé a bha tachairt dhomh ach gheàrr guth na caillich mo smuaintean:

“O nach math gun do thachair so, nach math, nach math.”

Thionndaidh is ruith i do’n tigh, a’ togail a h-aodaich suas mu calpannan. Mum b’ urrainn mi mo smuaintean a chruinneachadh a rithis, chuir Eilidh a làmh air m’ uilinn is stiùir i sìos taobh an tighe mi:

“Tiugainn, Iain,” thuirt i, a guth socair is beagan crith ann, “chan eil math dhuinn am beagan ùine a tha againn a chosg. Tha mi an déidh a bhith feitheamh na mionaid so fad dà bhliadhna. Bha dùil agam nach tigeadh e gu bràth.” “A’ mhionaid so, gu dé a’ mhionaid?” Bha mo smuaintean ’nam boil.

“So” ars ise. Bha a làmhan mun cuairt orm is a beul gu h-acrach air mo bhilean. Cha b’e nighean óg a bha so idir ach boireannach agus an ceann mionaid bha e mar gum b’ e mise a bha air feitheamh fad dà bhliadhna airson a’ mhionaid so. Bha an saoghal air fàs eadhon nas lugha na an t-iomaire uaine. Bha ann a sho subhachas agus coimhlionadh beatha. Cha robh an saoghal dad nas motha na na crìochan sin as lugha a tha an aithne duine talmhaidh.

* * * * *

Cha robh fios againn air dad ach air a chéile. Bhiodh an t-uisge a’ filleadh a’ chidhe maide, bhiodh a’ ghaoth a’ gluasad duilleach nan giuthas, math-dh’ fhaoidte gun robh a’ ghrian air cromadh beagan is air bidein a’ ghlinne a dheargadh far an robh na citheachan mu dheireadh de shneachd a’ Gheamhraidh ’nan laighe. Is dòcha gun robh na h-eòin a’ seinn ach cha robh claistneachd dhaibh ach Dia fhéin. Cha robh fhios againne orra. Glaiste ri chéile ghluais sinn air ar socair air ais chun an tighe. Cha robh aithne againn ach air a chéile.

Cha dìochuimhnich mi gu sìorraidh na lean air an fheasgar ud. Bha màthair Eilidh air bòrd a fhreagaradh air rìgh a shuidheachadh romhainn. Bha an t-suipear air a crùnadh le botal fìon cho fuar is cho blasda ’s a chuir mi riamh gu m’ bhilean. Chan eil cuimhne agam gu dé an còmhradh a bha mu ’n bhòrd. Cha chreid mi gun robh móran aig duine ri ràdh. Bha e mar gum biodh mise is Eilidh air a rádh na bha dhòth oirnn, ach ann an dóigh eile. Cha b’e idir sàmhachd iomacheist a bha trom air an t-seòmair ach sàmhachd ar sonais. Cha robh a’ chailleach fada gun dhol gu tàmh is bha an còrr de’n oidhche leinn. Bha sinn, le chéile, mar nach robh latha eile air fhàgail dhuinn, ach bha sinn cho làn de chéile is gum bitheadh ar beatha air a choimhlionadh ged a thigeadh crìoch an t-saoghail air a’ mhadainn.

Air cùlaibh dhorsan dùinte mo sheòmair bhruidhinn sinn gu socair ann an làmhan a chéile, anmoch do ’n oidhche. Bha làmhan glaiste mu m’ mheadhon mar gum biodh i fo eagal gum falbhainn

“Fanaidh tu còmhla ruinn, Iain?”
“Tha fhios agad gum fan.”
“Fanaidh tu tuilleadh?”
“Chan urrainn dhomh sin. Ann an seachdain eile feumaidh mi


[TD 302]

bhith air ais ann an Lunnainn. Ach bheir mi sibhse leam, thusa is do mhàthair. Fanaidh sinn an Lunnainn is thig sinn a so a h-uile Samhradh.”

Leis na briathran sin thachair nì iongantach. Thòisich Eilidh ri gul, gu searbh agus gu goirt. Bha i mar gum biodh a cridhe briste is bha m’ uchd fliuch le tuil a deòir. Chaidh iomadh mionaid seachad mun tug mi oirre a bhith sàmhach is mun do thiormaich i a sùilean. Mu dheireadh thall thàinig a guth air ais, briste le osan a guil:

“Iain,” ars i, ’s i tionndadh air falbh bhuam fo ’n aodach, “chan urrainn dhomh an t-àite so fhàgail gu bràth is chan urrainn dhomh nas motha innseadh dhuit carson a tha sin. Cha tuigeadh tu is cha chreideadh tu e. Is dòcha ann an dòigh nach eil mi fhéin ga thuigsinn.” Thàinig smuain gu m’ inntinn:

“Eilidh,” dh’fhoighnich mi, “a bheil nì sam bith cearr ort?”

“Chan eil,” thuirt i gu h-aithghearr, is an uairsin stad i, “ach tha . . . . tha mi ciallachadh chan eil fhios agam . . . . O Iain, fàgamaid sin chun am màireach. An déidh dà bhliadhna bithidh seachdain fhéin mar fhaid beatha. Cuireamaid ar gràdh an céill fhad ’s a tha ùine air fhàgail againn.”

* * * * *

Chan eil e ’nam chomas aoibhneas nan trì latha a lean a chur ann am briathran. Chan eil e ro dhoirbh aighear beag no bròn beag a chur ann am briathran. Tha ar litreachas a’ cur thairis leis a sin. Ach nuair a ruigeas duine air àirde gràidh tha e aig an aon àm faisg air ruige bristidh. Chan eil ann an àirde gràidh ach faighinn is cosg, ga sgrios fhéin ann an sgrios de ghlòir. B’ ann mar sin a bha an gràdh againne. Cha robh bacadh air ar gaol fad trì latha is trì oidhche. Cha bhiodh e comasach dhuinn bhith beò anns an dòigh ud fad ùine sam bith, ach bha na trì làithean sin fhéin gu leòr airson beagan neairt a a thoirt dhomh gu faighinn seachad air na nithean a bha fhathast ri tachairt. Thug iad co-dhiùbh beagan ciùinead inntinn dhomh oir nuair a bha ar gràdh aig àird bha e aig an aon àm faisg air a’ chrìoch.

Thòisich nithean ri dhol ceàrr air feasgar an treas latha nuair a shuidh sinn aig bòrd-suipreach. Thuirt mi:

“Am màireach gabhaidh sinn uile an càr gu baile Allabhon is gheibh mise na litrichean is na paipearan a tha iad a’ cur chugam chun an t-seòlaidh sin. Is dòcha gum bi litir bho ’n ofais agam ann ag innse dhomh gu dé bhitheas romham air mo thilleadh.”

Bha Eilidh is a màthair mar gum bitheadh balgam fala ’nam beòil. Thuirt a’ chailleach:

“O cha téid idir. Fàg iad gu deireadh an t-seachdain nuair a bhitheas tu a’ falbh co-dhiùbh. Tha fhios gum faod iad fuireach.”

“Chan fhuirich iad idir,” thuirt mise, “bu chòir dhomh a bhith air an togail o chionn dà latha. Is dòcha gum bheil nitheigin cudthromach ann a chailleadh m’ obair dhomh mura deanainn nì mu dheidhinn.”

Dh’ éirich Eilidh bho’n bhòrd, am fuil a’ teicheadh bho a gruaidhean is i air chrith mar gum biodh eagal oirre:


[TD 303]

“O Iain na teid idir ann” thuirt i ag agairt rium, “ma théid . . . . ma théid thu ann . . . .” stad i airson tiota . . . . “tha eagal orm nach till thu air ais ugainn a chaoidh. Thachair nì mar so dhomh roimhe . . . . nì fìor choltach ris a so. Fan an còrr de ’n t-seachdain còmhla ruinn.” Bha an seòmar air a lìonadh le strì a h-eagail.

“Ach, a ghràidh, faodaidh tusa tighinn còmhla rium. Carson nach tillinn is thusa maille rium?” . . . .

Thuit an strì eagail anns an t-seòmair agus bha an dithis aca mar gum bitheadh iad air an lìonadh le eu-dòchas. Chuir a’ chailleach a làmh thairis air mo làimh-sa is thuirt i gu socair agus gu dùrachdach:

“Chan eil e comasach do dh’ Eilidh so fhàgail no dhol cuide riut. Na foighneachd idir carson oir cha b’ urrainn dhomh ìnnse dhuit. Fan thusa còmhla ruinn fhad ’s as comasach dhuit is till air ais gu Eilidh cho luath is is urrainn dhuit, mus urrainn dhuit. Sin uile e.”

Dh’ éirich i, phòg i sinn le chéile, is chaidh i suas do ’n leabaidh.

* * * * * *

An deas meadhon na h-oidhche dhùisg mi o dhroch aisling is thuig mi gun robh nitheigin ceàrr. Bha mi ’nam aonar. Bha Eilidh air falbh agus cha robh gluasad anns an dorchadas. Laigh mi far an robh mi fad mionaid no dhà feuch an tilleadh i. ’Sann an uairsin a thàinig fàileadh an losgaidh thugam. Leum mi ás an leabaidh is rinn mi sìos an staidhre a’ slaodadh mo bhriogais umam. Chuala mi dorus na caillich a’ fosgladh os mo chionn. Bha gluasad grad ás a’ chisdean is thàinig Eilidh a-mach ás ’na ruith. Cha mhór nach do chuir i car dhiom ’na cabhaig:

“Greasaibh oirbh, greasaibh oirbh.” bha i ag éigheach, “chuir mi car dhe ’n chanastair ola air an teine is chan urrainn dhomh a chur ás.”

Bha an stòv dearg le teangan a’ ghabhail is bha àrd-dhorus an teine air glacadh. Mhùch mi e le poca fhad ’s a bha iadsan a’ lìonadh uisge dhomh. Ann an deich mionaidean bha mi air a chur ás ach bha sinn air a bhith glé fhaisg air tubaist. Nuair a thionndaidh mi bha Eilidh air a dhol seachad ann an laigse.

Thog mise suas an staidhre i is chuir a màthair branndaidh eadar a bilean. Ann am mionaid no dhà thàinig i chuice fhéin is dh’ fhosgail a sùilean:

“Tha thu so fhathast,” ars ise rium “O Iain innis dhomh nach fhalbh thu gu bràth.”

“Uist,” thuirt mi rithe, “’s fheàrr dhuit cadal a nis. Bithidh mi còmhla riut chun an caidil thu.”

Chlapran a màthair i is dh’ fhàg i an seòmar agam. Ann am beagan mhionaid bha Eilidh ’na cadal agus rinn mi-fhéin seòrsa cadail chun an do bhris a’ mhadainn.

Air a’ mhàireach anns a’ chàr air an rathad ìseal réidh gu Allabhon bha ùine agam smaoineachadh air gach uile nì neònach a bha air tachairt dhomh bho ’n uair mu dheireadh a bha mi air an rathad ud. Dh’ fheuch mi ri freagairt fhaighinn do gach uile ceist a bha ’nam inntinn is fuasgladh fhaighinn air an dìomhaireachd a bha cuartachadh an tighe ris an abradh iad Creag-àlainn. Ach chan eil sin furasda nuair a tha duine ann an àite is gaol mór aige air nighean, e gluasad air a h-uile faireachdainn, beò air a beatha agus a’ deanamh gàirdeachas


[TD 304]

[Sanas]


[TD 305]

anns an t-saoghal ùr a chruthaicheadh dha chéile. Chuimhnich mi mar a bha iad nuair a dh’ fhàg mi. Shaoileadh duine a bhitheadh air ar faicinn gun robh mi falbh gun dùil tilleadh. Bha an sùilean dearg le rànail ach nuair a chunnaic iad gun robh mi rag is nach cuireadh iad tilleadh orm sguir iad a dh’ agairt is thòisich iad ri aran a ghearradh a ghabhainn mu àm dìnnearach. Rinn iad de phìosan dhomh na bheathaicheadh duine fad seachdain.

Cha robh e duilich idir slàn fhàgail leis a’ chaillich ach cha mhór nach tug Eilidh orm fantail. A h-uile uair a bha mi gu falbh thilleadh i air ais thugam ’ga càradh fhéin air m’ uchd a’ gul chun an robh i gun lùths. Mu dheireadh thall dh’ fhàs i beagan nas ciùine is thionndaidh mi an càr:

“Tiugainn còmhla rium,” dh’iarr mi aon uair eile.
“Chan urrainn mi,” thuirt i, “ach tha mi air géilleadh dhuit falbh. Is dòcha eadhon gun till thu chugam.”

Rinn mi snodha gàire. Bha dùil agam a bhith air ais air an fheasgar. Nuair a dh’fhalbh mi chluinninn i a’ tòiseachadh ri guil a rithis ach cha do thill mi idir. Nuair a ràinig mi ceann a rathaid thionndaidh mi gu coimhead air ais ach bha na craobhan giuthais a’ cumail an tighe bho m’ shealladh.

Nuair a ràinig mi Allabhon cha robh mi nas fhaisge air freagairt do na ceistean. Stad mi aig an tigh-òsda Aragon is shuidh mi sìos aig aon de na bùird a bha air beulaibh an tighe anns a’ ghréin. Cha robh e ach leth-uair an déidh mheadhon-latha ’s cha robh duine eile mu ’n tigh-òsda. Dh’ iarr mi botal leanna air eigh is dh’ iarr mi air am fear-frithealaidh botal a ghabhail cuide leam. Thill e leis na botuil is na gloinneachan is bha agam an cothrom a cheasnachadh mu Chreag-àlainn.

“’Sann o Shasuinn a tha sibh?” ars esan. “Is ciamar a tha an ceàrn so de ’n t-saoghal a’ còrdadh ruibh?”

“Cha b’ urrainn a bhith na b’ fheàrr,” fhreagair mi, “is chan eil caileagan nas bòidhche ri ’m faighinn anns an Roinn-Eòrpa.”

Nach robh mi-fhéin ro-eòlach air aon diubh!

“Tha mi toilichte gu bheil e còrdadh riut,” thuirt e. “Am biodh e mì-mhodhail foighneachd càite a bheil sibh a’ fuireach?”

“Tha ann an Inbhir-Stròbail” fhreagair mi.

Choimhead e beagan nas cruaidhe orm is mar a robh mi air mo mhealladh thàinig sealladh cràidh gu shùilean airson tiota. Rinn e osna bheag.

“Inbhir-Stròbail,” ars esan, “Anns am Florunda tha mi cinnteach?”

Dh’fhairich mi nach tug dad air an còrr a radh ach modh. Bha an sonas is an aighear air falbh o ghuth.

“Chan ann,” fhreagair mi, “ann an àite beag ri taobh an locha far a bheil a’ chaileag as briagha air an do laigh sùil duine riamh. Creag-àlainn a their iad ris.”

Leum e gu chasan a’ cur car de ’n bhòrd is na bha air. Bha dath a’ bhàis air aodann, is bha a shùilean a’ leum ás a cheann:

“Creag-àlainn,” ars esan, “Ach loisgeadh Creag-àlainn chun na talamhainn o chionn dà bhliadhna. Cha do thogadh tuilleadh e. Bhàsaich am boireannach leis an robh e agus a nighean anns an teine. Loisgeadh gu bàs iad.”


[TD 306]

Shuidh mi far an robh mi is an fhuil a’ tràghadh o m’ aodann.

“Chan urrainn sin a bhith. Bha mi ann o chionn dà uair a thìde. Seall eadhon ann a sho na pìosan arain a thug iad dhomh ann am paipear agam. Tha mi gu tilleadh air an fheasgar so.”

Dh’ fhosgail sinn am paipear ruadh ’ga shracadh ás an rathad. Cha robh ’na bhroinn ach sprùilleach de aran cruaidh, sean, agus an sud is an so bha cnapan a bha air uair ’na fheoil ach a bha nis ’na chnap cloimh-liath. Bha na deòir a’ ruith gun bhristeadh sìos aodann an duine òg leis an robh an tigh-òsda. An ceann mionaid no dhà thòisich e ri bruidhinn:

“Feumaidh tu mo leisgeul a ghabhail,” thuirt e, “ach bha mise agus Eilidh gu pòsadh. Bha bhanais gu bhith ann mìos an déidh sud ach chaochail i anns an teine dà latha an déidh dhuinn trod mu nitheigin luideach. Cha robh cothrom ann dhuinn a dhìochuimhneachadh oir thàinig an teine . . . . tha sin an déidh a bhith ’nam chridhe a h-uile latha o uair ud . . . . gun do bhàsaich i is sinn dealaichte. Chan eil fois ann dhomh oir chan eil leigheas air talamh do nì mar sud.”

Thiodhlaic e a cheann ’na làmhan, a’ gul gu cruaidh.

Airson mionaid, mo chridhe air a lìonadh le bàidh gun fhéin-iarrtais, chàirich mi mo làmh air a ghualainn. Agus an uairsin, a’ tuigsinn gur ann dhàsan a bha Eilidh a’ toirt a gràidh is nach b’ ann dhòmhsa, gur ann lesan a bha i air talamh, thionndaidh mi air falbh, mo chridhe air a lìonadh le fuachd, mi trom le mulad is gràin, nas doimhne na b’ aithne dhomh.


Tigh-Tasgaidh Shrath-Nabhair

THA Eaglais na h-Alba an déidh aonta a thoirt do bhuidheann chileadairean, no <eng>trustees,<gai> eaglais a’ Bhlàrain Odhair (Bettyhill) ann an Sgìre Fair, a chur gu feum mar thigh-tasgaidh. ’Se na cileadairean Iosaibh MacAoidh (Mealnis), a’ Bhean-uasal Jessie Burr (de Chlann ’ic Aoidh Scearaigh), Rob MacAoidh (Am Baile Ur), Seòras MacDhomhnaill (Clachan), Iain Coinneach MacAoidh (Crasg) Seòras Bell MacAoidh (Suardlaidh) agus Mànus MacAoidh (Cioriomaidh), agus chuir iad am fios so thugainn ag innse dé tha dàil aca a dhèanamh:

“Tha dùil againn cunntas a ghleidheil air beatha an t-sluaigh a bha gabhail còmhnaidh ann an sgìrean Dhùirinis, Thunga agus Fair, anns an dùthaich air an robh Srath-Nabhair mar ainm o shean agus air a bheil an t-ainm ‘Dùthaich ’ic Aoidh’ mar chuimhneachan air a’ chinneadh aig a robh i mun do reiceadh an oighreachd beag air bheag. Ach chan e tigh-tasgaidh nach buin ach do ’n chinneadh sin a tha fo ar n-aire idir.

Tionailidh sinn, is bheir sinn am follais, na rudan a bha ar sinnsirean a’ cur gu feum: soithichean is àimeis tighe, uidheam airson tuathan.


[TD 307]

[Dealbh]
Tigh-tasgaidh Shrath-Nabhair
(faic an ath dhuilleag)

achais agus iasgaich, agus gu h-àraidh rudan a tha a’ nochdadh ealain-ceàirde muinntir na dùthcha.

Bheir sinn am follais eiseimpleirean de ’n litreachas a bhuineas dhuinn, bho ’n t-seachdamh linn deug gus an latha-an-diugh—’nam measg dàintean a bhuineas do linntean nas fhaide ás. Bheir sinn iomradh air a’ phìobaireachd a shìolaich bho Dhòmhnall Mór MacCruimein, agus air na h-òrain a bhuineas do ’n àite (oir b’ e fear a mhuinntir na dùthcha so a chuir an clò a’ chiad chruinneachadh de cheòl Gaidhealach).

Ni sinn cruinneachadh de dheilbh-camara de gach seòrsa togalaich is seud-chomharra anns an dùthaich.

Chan eil an sin ach pàirt de na bhios anns an tigh-thasgaidh. Faodaidh sluagh an àite nithean a thoirt seachad no rudan fhàgail ann air iasad: làmpa mheirgeach, spàin-fhiodha bhriste, uidheam airson càis a dhèanamh, no leathar a bha air a chleachdadh ann an aodach. Faodaidh na càirdean a tha thall thairis cuideachadh leinn. B’ ann an Alba Nuadh a chumadh air chuimhne bàrdachd cho drùidhteach ’s a th’ againn air ioma-ruagaidh Shrath-Nabhair, agus b’ ann an Astràilia a thog an rosg as sine a th’ againn a cheann (chaidh a sgrìobhadh mu ’n bhliadhna 1725). Tha fhios gun deach móran eile a sgapadh; dh’ fhaodadh gun tog pàirt dheth ceann fhathast.

Cha bhi e comasach dhuinn an tigh-tasgaidh fhosgladh am bliadhna. Tha beagan atharrachaidh ri dhèanamh ris an togalaich, agus chan eil math cus cabhaig a chur air obair a’ chruinneachaidh ’s an rèiteachaidh. Ach bheir sinn deagh aire air nì sam bith a chuirear ’nar cùram, agus bithidh sinn fada an domain duine sam bith a bheir comhairle oimn.”


[TD 311]

Dean Seanchas Air Bearnaraigh
PEIGI NIC’ILLEMHOIRE

AM Barra-glom an liteachain, an Circebost an làghain, ’s an t-Hàcleit nam bonnach móra.”

Cluinnear na facail sin tric ann am Beàrnaraigh, ach tha ceithir bailtean eile ann—Crodhair, Tòbsunn, Bhalasaigh agus Breacleit. Is e Breacleit àrd-bhaile an eilein, oir ’sann an sin a tha an sgoil, Oifis a’ Phuist, agus dà eaglais.

Iomadh bliadhna air ais bha eaglais ann an Circebost agus carson nach bitheadh? Tha an t-ainm a’ ciallachadh Baile na h-Eaglaise agus ged nach eil adhradh anns an eaglais sin an diugh bha latha eile aig fear na mòna. Tha ballachan na h-eaglaise a tha air an togail de ulpagan móra, ’nan seasamh fhathast, agus tha iad furasda am faicinn air tulach uaine os cionn na mara, aig ceann a deas a’ bhaile. Is e fear de shinnsearan Dhòmhnaill MhicAmhlaidh a bhios a’ sgrìobhadh ann an Gairm aon de na clachairean a thog an eaglais.

Glé fhaisg air an eaglais bha tigh-steallaidh, far an robhas a’ deanamh uisge-beatha a bha cho cumhachdach ’s gur gann a bha gloine dheth sìos air uglaichean duine an uair a bhiodh e a’ dol timcheall mar chaora leis an tuathallan.

Beagan shlatan bho’n tigh-steallaidh bha ceàrdach. Bha gobha an déidh gobhainn a’ tighinn, ach cha robh iad a’ fuireach fada oir bha bàs aithghearr a’ cur ás dhaibh uile. Cha robh sin idir cho iongantach oir b’ e an aon bhean a bha aca uile. Cha robh ann am bean a’ ghobhainn ach tomaraid bho Phiullaidh, gun chogais, gun nàire, le teanga cho geur ri deamhais air a h-ùr ghleusadh, a chuir an eitig ’na dòigh shlìogach fhéin anns a’ chiad triùir aig an robh i pòsda. Bha an ceathramh fear-posda ’na ghille-mo-ghnothaich na b’ fheàrr na bha i fhéin. Rinn esan a’ chùis oirre. Thug e oirre suidhe air an innean theth, agus fhuair i losgadh nach deach i os cionn.

Eadar eaglais, tigh-steallaidh, agus ceàrdach cha b’iongnadh ged a bha muinntir Chalanais air a’ chléibeadaich ag iarraidh a-null a Bheàrnaraigh a h-uile latha bha coinneamh anns an eaglais. Air Di-Sathuirne, cho luath ’s a bha càinealachadh an latha ann, bha clann-nighean Bheàrnaraigh air an casan a’ coimhead a-mach ach dé an coltas a bh’ air:

Seall a-mach eil frasan ann,
Seall a-mach a bheil e fuar
’S mo luaidh a’ tighinn á Calanais.

Air feasgar Di-Sathuirne, an déidh iad fhéin a spleocaigeadh (no sprocaigeadh!) bha gillean Chalanais aig a robh carabhaidhean ann am Beàmaraigh a’ gabhail an aiseig.

Bhiodh biadh deiseil aig a’ chlann-nighean dhaibh. Cha bu mhiarraidean balaich Chalanais idir, agus bu dheagh chaomh leotha biadh math a chuireadh smior-cailleach ’nan cnàmhan-droma. Dh’ itheadh iad a leòr de ’n t-suagaraid de mhin-eòma agus geir, a bha air a bhith


[TD 312]

a’ bruich ann an clùd ann am poit le bùrn goileach an taic an teine airson sia uairean a thìde. Mar a b’ fhaide bhiodh an t-suagaraid a’ bruich ’sann a b’fheàrr a bhiodh i. An déidh am bìdh a ghabhail bha an eilleabanachd agus an spliutradh a’ tòiseachadh. Cha b’ fhada gus am faigheadh na balaich cuireadh airson an oidhche a chur seachad fo chabraichean-sùithe chuideigin.

Air madainn na Sàbaid bha bodaich Chalanais agus an cuid mhnathan a’ gabhail an aiseig chon na h-eaglaise. Bhàtar a’ fàgail na cloinne aig an tigh, ach cha b’ ann gun rabhadh mu Dhi-luain a’ bhreabain.

Cha b’ ann falamh a bha bodaich Chalanais a’ tighinn ach le spliuchain làn thombaca. ’Sann dhaibh a b’ fhiach tighinn, oir ged a bhiodh an suidheachan cruaidh agus an t-searmoin tioram, bu shuarach aca oir bha duais mhath a’ feitheamh orra. An uair a sgaoileadh an eaglais bha adharc le uisge-beatha a’ feitheamh air a h-uile mac màthar a bha comasach air suap a dheanamh le tombaca. Chaidh sin air adhart airson iomadh bliadhna, ach chaidh an ceòl air feadh na fìdhle buileach nuair a thàinig Maighstir Uisdean ’na mhinistear do Sgìre Uige. Ged ’sann an Uig a bha Mgr. Uisdean a’ fuireach bha aige ri cumail coinneimh, air a’ cheathramh Sàbaid de ’n h-uile mìos, ann an eaglais Chirceboist.

Is e sabardach de dhuine mór a bha anns a’ mhinistear, agus cha robh e ’na dhroch fhear-teagaisg idir. Bheireadh e bragadaich gu leòr air a’ chùbaid, agus cha robh càil a dhìth cur-a-mach air—shearmonaicheadh e airson dà uair a thìde gun iaradh a dhol air a theanga. Bha e glé fhurasda eòlas a chur air, mar a fhuair an sgioba a bhiodh a’ toirt an aiseig dha a-mach. A’ chiad dhroch latha a thuit orra, eadar gaoth mhór agus droch mhuir, bha an sgiobadh air an clàbhadh leis an fhuachd, ach cha robh iad fada air falbh bho thìr an uair a chaidh Mgr. Uisdean air a ghorra-cnamh ’s dh’ fhosgail e a’ chiad bhotal. Chùm Mgr. Uisdean botal air a’ bhotal riutha gus an do ràinig iad Uig, agus drama mar a gheibheadh an sgiobadh theireadh fear thall agus a-bhos “Mà, b’ e thu fhéin am ministear.” Na creidibh gun do dh’fhàg Mgr. Uisdean e fhéin falamh.

Latha eile ann am meadhon an t-searmoin chualas fuaim neo-àbhaisteach a’ tighinn bho thaobh na mara. Dh’ iarr Mgr. Uisdean air fear de na bodaich a dhol a-mach a shealltainn dé a bha ceàrr. Thàinig fios a-steach gu robh na mucan biorach a’ dol seachad. Thug Mgr. Uisdean aon shùrdag chon an doruis ag éigheachd “A-mach leibh, gheibh sibh searmoin latha sam bith ach chan ann a h-uile latha a gheibh sibh mucan biorach.” Chaidh a h-uile càil bun-os-cionn. Bha a’ chàparaid a lean na bu mhiosa na ged a bhiodh dà fhichead cù Alsatian ann a splogain a chéile ach có aca a gheibheadh bìdeag de chaisean-uchd dó-bhliadhnach muilt.

Bha Mgr. Uisdean, mar a h-uile ministear eile, a’ cumail searmoin baistidh an dràsda agus a rithist. Aon latha bha aige ri ochdnar chloinne a bhaisteadh—seachdnar bhalach agus aon nighean. Bhaist e na balaich an toiseach, agus nuair a thainig e chon na h-ighinn thòisich e le “Tha mi ’gad bhaisteadh an ainm an Athar etc.,” ach chrìochnaich e “’S cha bu dual dhut a bhith gun fhear.”


[TD 313]

[Dealbh]
Tigh a’ Chaolais

An ceann ùine chaidh Mgr. Uisdean agus cuid de ’n t-sluagh a-mach air a chéile. Cha robh Mgr. Uisdean a’ smaoineachadh gu robh e a’ faighinn urram a dhreuchd. Is dòcha nach robh è. Cha do chùm e an comanachadh bho dhuine a riamh ach ’se dithis dhaoine ann a Sgìre Uige a chunnaic an ath mhinistear freagarrach airson suidhe aig Bòrd an Tighearna. Biodh sin mar a bhitheas e. Is e their mise, gur h-iomadh oidhche chridheil a chaidh a chur seachad ann an iomadh tigh ag éisdeachd ri Tormod Dhaibhidh (nach maireann) a’ deanamh seanchas air Mgr. Uisdean.

Chan eil fhios agam càite an deach Mgr. Uisdean nuair a dh’ fhàg e Uig, ach thàtar ag ràdh gur h-ann ás an Eilean Sgitheanach a thàinig e. Thàtar cuideachd ag radh gu robh e glé chàirdeach do Choinneach Stiùbhard aig an robh tuathanachas Hàcleit. Tha làn fhios agam gun tainig Coinneach Stiubhard ás an Eilean Sgitheanach aig deireadh an ochdamh linne deug. Gu cinnteach thàinig fear de chàirdean còmhla ris, agus ’se ministear a bha ann deth—an t-Urramach Uisdean MacLeòid. An e so Mgr. Uisdean?

Bha tigh Choinnich Stiùbhard ann an t-Hàcleit far a bheil tigh Sheòrais Chalum an Tàilleir an diugh. Bha Coinneach ’na thuathanach math agus phòs esan Màiri Nic a’ Ghobhainn á Iarsiadair. Bha teaghlach mór aca, ach cha do dh’fhuirich duine aca ann am Beàrnaraigh ach aon nighean do ’m b’ ainm Catrìona. B’ e so Catrìona Stiùbhard a phòs Iain Dòmhnallach a’ Chaolais. Bha so mu 1844. Thog Iain Dòmhnallach Tigh a’ Chaolais ann an Crodhair mun do


[TD 314]

phòs e, oir ’sann aige a bha tuathanachas Chrodhair agus tuathanachas Bheàrnaraigh Bhig. ’Sann an Tigh a’ Chaolais a thogadh a chuid cloinne, agus ’sann an sin a chaochail e fhéin ann an 1880. B’ e Iain Dòmhnallach an <eng>‘King of Borva”<gai> anns an leabhar <eng>A Princess of Thule,<gai> agus b’ e té de ’n chlann-nighean aige, ged nach robh gin aca air an robh Sheila, a tha dol fo ainm ‘Sheila’ anns an leabhar.

Bha Uilleam Black a sgrìobh an leabhar a’ fuireachd barrachd air aon uair ann an Tigh a’ Chaolais. ’Sann mu 1870, trì bliadhna mun deach an leabhar a chlo-bhualadh, a thug e an sgrìob mu dheireadh ann. Bha e glé dhuilich faighinn do ’n Chaolas, agus bha Uilleam Black fhéin ag ràdh gum b’ fhasa dha dhol gu <eng>Iceland.<gai> ’Sann airson “Thule,” seann ainm <eng>Iceland<gai> agus ann baile gus an latha-an-diugh ann tha an leabhar air ainmeachadh. Is e Bòstadh a tha a’ dol fo ainm “Borvabost” anns an leabhar. Bha Uilleam Black ann am Bòstadh iomadach uair. Bhiodh e a’ dol an cois clann-nighean Iain Dòmhnallaich a-null a Bhòstadh a shealltainn air Aonghus Màiri agus air Aonghus Buidhe.

Tha Tigh a’ Chaolais ’na sheasamh fhathast glé choltach ris mar a bhà e bho chionn ceud bliadhna—tha e ’na sheasamh aig beul Caolas Bheàrnaraigh Bhig ann an Crodhair, agus aig ceann an tighe tha rathad Bhòstaidh a’ dol chon na làimh chlì. ’Sann le Iain MacIomhair (Iain Thormoid Bhig) a tha an tigh an diugh.

Chan eil duine de shìol Iain Dòmhnallaich agus Catrìona Stiùbhard ann an Leódhus an diugh ach dà theaghlach de iar-oghaichean—teaghlach ann an Circebost agus teaghlach ann an Càrlabhagh.

Tha Iain Domhnallach fhéin, a bhean, agus ceathrar de ’n teaghlach air an tiodhlacadh anns an t-seapal ann an cladh Bheàrnaraigh Bhig. Tha an seann chladh so air creagan beaga os cionn na tràghad (Tràigh an Teampuill) far an robh Gealchos bho chionn iomadh bliadhna a’ cruinneachadh shligean. Air leabaidh am bàis bha a h-uile duine de chlann Iain Dòmhnallaich agus Catrìona Stiùbhard ag iarraidh air ais do Thigh a’ Chaolais far an do rugadh ’s an do thogadh iad. Mar sin, bho chionn trì bliadhna chaidh cuimhneachan airson an fheadhainn aca nach robh anns an t-seapal a chur air balla an t-seapail.

Bha aon fhear de na balaich ag iarraidh toll fhàgail ann am balla an t-seapail ach am biodh e a’ coimhead nan eathraichean a’ dol seachad:

Ged nach eil mi ’m Beàrnaraigh Bheag
Na creid nach eil e air m’ ùidh,
B’ fheàrr leam na m’ aghaidh ri teachd
A bhith coimhead nan clach anns an Stùigh.

Sin agaibh deireadh na sgeòil. Cha bu chòir dhuinn diomoladh a dheanamh air Sgitheanach sam bith. Na dìochuimhnichibh cho gasda ’s a bha iad ris a’ Phrionnsa, agus nach do ghabh duine aca an t-slighe ghoirid shalach airson an airgid. Tha ciabhag bhuidhe a’ Phrionnsa agus seacaid-bheag Fhionnghail NicDhòmhnaill ri am faicinn fhathast ann am broinn seotal gloine ann an Caisteal Dhun-Bheagain. Nach eil sin fhéin a’ sealltainn dhuinn cho dìleas agus a tha na Sgitheanaich?


[TD 315]

Cainnt Mo Dhaoine Fein
(Sean Ghaidhlig Srath-Ghlais)

II

Le MAC O BEAN CHOINNICH

BHA fuaim v (Sasunnach) againn daonnan air bh agus mh an tòs focal, agus, mar bu mhince, an deireadh focal, ge tric leam cluinntinn là’w (làmh), re’w (reabh) etc. aig dream eile air feadh mo dhùthcha féin. Ach am meadhon focal, bha ar roghainn féin againn am b’e fuaim v no w (Sas.) a bha againn, gu sònraichte far am biodh consan eile ’gan leantainn. Theirimid ge’vranta no ge’wranta (geamhranta), savladh no sawladh (samhladh), savradh no sawradh (samhradh), ach camhanaich, deimhin etc. le fuaim v a mhàin. Chan e ew Sasunnach (iu Gàidhealach) no aw Sasunnach (o Gàidhealach) a chiallaichear uair sam bith, ach e agus a Gaidhealach agus w consanach. Cha b’e fuaim u a bha ann, ge beag an diùras, ach an consan sin w, an àit v, gun atharrachadh air an fhuaimear.

Theirte le cuid gur e fuaim w a gheibhear o b is m lag eu-dionach, ma tha buinte aig sin do an chùis.

Ràidhimid feva (feabha) agus fevas (feabhas). Chualas fe-was aig Garannaich; feowas aig Ear-Roisich. Bha am fuaim sin ow sga pailt aig Ear-Roisich is Fàn-Spéich agus aig cuid ’nam dhùthaich féin, far am bi bh agus mh sgrìobhta am meadhon focail. Chualas gow-ar air ‘gobhar,’ sow-al air ‘sobhal’ etc. agus chualas bow-ar air ‘bodhar’ ge dh e.

Cha robh fuaim w againn féin air dh no gh uair sam bith. Theirimid de’gh (deagh) le gh ’na thosd ma b’e consan a leanadh. Chualas de an Earra-Ghàidheal fa dheas, deó aig Muilich, agus deagh le comharda ri lagh, tagh etc. an Loch-Abar; de’w aig Garannaich, deow gu sear uainn, amhail gum b’e bh a bha ann. Theirimid fê’inn (feadhainn) agus chualas fe-winn agus feowinn gu h-amhlaidh. Cha b’e cur o an àit a a bha anns an t-seòl sin eow am focail d’an leithid, ach sgiuc eile air fuaimear e agus w consanach.

Mhothaicheadh aig cuid daoine, an cuid focal, sgiuc caran neònach (nach robh againn féin cuideachd) .i. fuaim w air ng; ge nach b’ann air ng féin a bha a samhail, ach air an gh do an tàinig an ng aca—mar so:

ceangail, ceaghail, ce-wail (ceabhail?); ceaghail aig ministear Leódhusach; na ce’w-laichean no na ceow-laichean aig Ear-Roisich air na ceanglaichean air creat taighe.

Chualas Miu’laidh aig Barraich air ‘Miongulaidh,’ agus lo-w air ‘long’ aig Ear-Roisich, ge be ‘long’ le o dùinte agus ng trom a bha againne.


[TD 316]

Theirimid duine, léine etc., le fuaim n coltach ri n Sasunnach. Chualas aig Siaraich (cuid diubh), agus aig Siar-Dheasaich an dàla so, fuaim air aon n mar sin (le fuaimeara caola) nach robh againn ach far an sgrìobhar nn (bainne, linne etc.). Bu ionann diùras againn eadar duine is duinne agus eadar gile is gille.

Is e bha againn bochd, cleachd, riochd, etc. far an cluinnear bochg, cleachg, ruchg etc. aig sochaidh daoine an là an diu. Tha atharrais Sasunnach air na h-ainmean so Gaidhealach: Drumochter (Druim-uachdar), Daluchter (Dail-uachdar), Dalichter (Dail-iochdar) etc. a’ riochdachadh an fhuaim orra anns an fhìor-Ghàidhlig. Theirimid Mac Neach-dain (an Gàidhlig as sine—Neachtan, Nechtan, Nectan). Aig Abaraich is eile Machc Reachgainn a bha ro-gharbh d’ ar cluasa-ne.

An cuid focal, leig sinn ch uainn, agus an d sin a mhàin againn—casadaich (casachtach an Gàidhlig a bu shine), gàireadaich gu gàireachdaich (gàireachgaich—Leódhus is eile), sireadach air sireachdach (Sean G. sirechtach), daonnadach air daonnachdach.

Chualas eachdraidh aig ministearan Leódhusach agus Sgitheanach agus aig dream eile, ach chualas eachgraidh aig maighstir-sgoil Sgitheanach.

B’ e ràidhimid o, uam, uat etc. daonnan, agus cha b’ e bho, bhuam, bhuat etc. uair sam bith.

An cuid focal, gheibhear an diu o no a an àit a chéile. B’ fheàrr leinne o: folt, fola, folbh, doibh, bos etc. Theirear le cuid gur Eireannach o agus gur Albannach a. Chan eil fìrinn idir an sin ach propaganda o dhream aig am bheil a aca féin, oir bu mhó o na a aca an iomadh roinntir o Chataibh is Rinn-Chat gu ruig Cinn-tìre.

Ach bha sinne co déidheil air o is gu robh i againn far am bu chearta a a réir coslais: stoigh, foigh, mollachd, roineach etc. Theagamh gur e an a leathann a bha againn a bu choireach, air uairibh, do an taobh-san.

Tha tuilleadh mór de mhùthadh, air ceud litir nam focal, aig Siaraich an là an diu, a réir na chluinnear air chraol uatha, agus a chithear an clò aca, seach na bha againn.

Deisimireachd deth:—

Againn: Air dol dachaigh dà.
Aig Siaraich: Air dhà a dhol dhachaigh.
Againn: Is fada, is feàrr, nach foigh, nach faic nach faca.
Aig Siaraich: Is fhada, is fhearr, nach fhaigh, nach fheichc, nach fhachca.

Bu nòs duinn fathast, féin a ràdh gun mhùthadh air f, ge bha ar leòr chloistinn againn air fhathast, fhéin fhìn o dhream eile. Againn (tric): domh, dut, doibh etc.; Aig Siaraich: dhomh, dhuht, dhaibh. Is e fuaim g, is chan e gh, a bha againn anns an fhocal agus. Theireadh cuid dinn gum fuair, gum fuaras amhail a theirimid gun cuala, gum facas. Cha robh sin buileach coitcheann agus theirte gu robh tuilleadh deth gu tuath aig Cataich.

Bu tric leam saoilsinn gum bi dream, an là an diu, ag cur cuairt is cuairt air an tom le liuthad focal, far am biodh na seann daoine a’ dol colg-dhìreach gu buillsgean na cùise le teircead focal. Chualas tric o mhinistearan “an tri-u sala-am diac thairis eir a’ cheithir ficheat” far


[TD 317]

an abradh mo sheanmhathair, nam biodh a leithid aice ri ràdh, “Salm nochad is trì” no “an treas salm nochad.”

Chualas, agus leughas, o Iarthirich san fhreac-uair, cleachd sga neònach, fo an bharail againne, air na focail “air son,” amhail gum b’ ionann iad agus “for” Sasunnach.

Againne: air a’ riochdachadh “for” (Sasunnach); air son “for good (of), for benefit (of).”
son, sona, sonas—colg-dhìreach an aghaidh don, dona, donas.
Againne: air airgead “for cash” Aig Siaraich: air son airgid.
Bìoball: Reic iad am fìonlios air airgead.
Againne: Ce ghabhas tu air an each?
Siaraich: Dé tha thu ’g iarraidh air son an eich?

Nam biodh na focail air son an eich againn, is i “a chum stà an eich féin” a bu chiall doibh againn.

Chualas, no chunnacas, air son ’s gu bheil (thu leam a ghnàth—Salm 23). Cha ràidhimid a leithid ’nar béurla choitchinn ach ionnas gu bheil no a chionn gu bheil agus riana eile.

Ràidhimid. fa chùis na Gàidhlig no air fochar (fochann) na Gaidhlig: aig Siaraich, air son aobhar na Gàidhlig. Againn: air olcas; aca-san air son uilc, agus na focail son agus olc, olcas colg-dhìreach an aghaidh a chéile, .i. air son aca ge son ge don bhios ann. Chualas air chraol o Shiarach o chionn goirid, Am bheil (no a bheil) thu eir son bardachg. Is fìor ‘Glesca’ sin, aig <eng>Wee MacGregor<gai> ’s a leithid: “A’m no fur it Maw.” Cha robh a shamhail againn (ach an àil leat no am miann leat no rudeigin mar sin), oir cha robh na sean daoine againn eolach air dual-bhéurla Shasunnaich, á Glasco no ionad eile. Bha sinne fada do an àird eile, agus gnathas-cainnt Gàidhealach pailt againn ’nar béurla Shasuinn. Agus b’ fhìor sin mu ioma neach, am Baile Inbhir-Nis féin, a bha gun Ghàidhlig aige féin.

Chualas o fhear suaicheanta de an Chomunn Ghàidhealach: “Fhuair i duais eir son a bhith seinn an òrain seo” (.i. an Sasnaig, gu litireil, <eng>‘for sake of being at singing of this song’<gai>). Theirimid “Fhuair i duais air seinn an òrain seo” (.i. <eng>‘for singing of this song’<gai>). .i. aige—iomar-cruidh focal, agus mi-imirt air na focail air son; againn—dol gu cridhe na cùise le teircead focal.

Bha againn do agus ri air ‘for’ (Sas.) air uairibh, ge nach eil an sin ach gu bheil ‘for’ sga deileasach los an eadar-theangachadh. Cha b’ ionann cleachd air roimhearan aig dà chànain riamh.

Againn: ri ré seachdain no fad seachdain.
Aig Siaraich a nis: eir son seachgain.
An Sean Ghàidhlig: re head sectmaine, fri ré sechtmhuine.

Gheibhear, am foclairean, fógar ‘banish, expel’ (Sas.). Is e <eng>‘proclaim, declare’<gai> a bu chiall da againn riamh. Anns an t-sean aimsir, am fear a dhìochuireadh ás an fhine (agus bu mhór a chiont sul tachradh a leithid) dh’ fhògradh e air feadh na dùthcha, a chum nach foigheadh e fòir tuilleadh. Is dòich gur uime sin a thuit an dà nì le chéile, aig cuid, a thaobh an fhocail so. Ach cha ruig sinn leas foghnamh a dheanamh á foclairean daonnan.

Gheibhear, am Foclair MhicEachainn fàs-lomairt an àit fàs-longphort, agus ciad-lomaidh an ionad céudlongadh etc. Mhothaicheadh aig


[TD 318]

Dwelly “Damaisear, no Daimsir ‘mud’ (Ross-shire).” B’ e a dheimhin do-aimsir ‘droch shìde’ agus so-aimsir ‘deagh shìde, soineann, turadh.’ Gun teagamh, tha do-aimsir ag fosachadh làib is clàbair gu ruig an glùinean do dhaoine air an Eilean Dubh, agus thall air an Rois, a bha ri obair-fhearainn—todhar is ar, cur is buan—fad na bliadhna, ach cha b’ e sin a bu chiall do an fhocal.

Bha am focal againn bràc air <eng>‘reindeer.’<gai> (Chuala mi féin an tùs e aig an Athair Cyril Van Dieckhoff, sagart am Manachainn Chille-Chuimein. Bu Ruiseach e, agus glé dhéidheil air Gàidhlig. A-mach o a dhleasnas a thaobh gnothaichean a eagluise, cha robh dragh aige am bu Phàpanach no Pròstanach gin sam bith, co fad ’s a bha Gàidhlig aige). geimse <eng>‘chamois’<gai> agus leather-gheimse <eng>‘chamois leather’;<gai> firn <eng>‘glacier’<gai>—fhuaras an dà fhocal sin o bhean uasail a bha ag cur seachad a saor-làithean ann an Suise, mu chéud bliadhna seachad. Is Duitsig iad, agus theirte gum b’ e geimse an seòl Duitseach (Deutsch, Gearmailteach) ach litrichte a réir na Gàidhlig, air an aon ainm de am b’ e ‘chamois’ an dòigh Fhrangach. Capull—b’ e each mór trom obrach a bu sheagh do an fhocal so againn, agus cha b’ e ‘làir’ mar a gheibhear am foclairean. Am Bail Inbhir-Nis, anns an t-sean aimsir, bha Capull-innis far an cuirte na h-eich mhóra obrach a-mach air ionaltradh, agus Marc-innis far an cuirte a-mach na h-eich éutrom mharcachd. (Chapelinch; Markinch). ùsp—<eng>‘monster’<gai> (Sas.)—Usp Loch Nis, Usp Loch Omhaich, Usp Loch Mòrair etc. Chualas seilch aig Leódhusaich agus theirear gur e <eng>‘water-monster’<gai> a is ciall da, ach is barail leam gur e sin focal Lochlannach (=ròn) a gheibhear, no a gheibhte, an Orcaibh is Sealtain anns an rian ‘selkie’ no ‘silkie.’

’Nar sgeòil àrsaidh fa dhéidhinn ama nam fineachan bha Clann Faoil againn air Cloinn Shithich á Ràta-Murchuis. Rinn na Goill atharrais de an ainm sin, anns an t-sean aimsir, mar so—Clan Quhele (Wheel, a thaobh fuaim, a réir dòigh litreachaidh Sasunnaich freac-uaraich) agus bha barailte neònach aig Skene (Celtic Scotland etc.) fa a dhéidhinn. Ach b’ e Clann Faoil a bha ann, agus theirte gum b’ e faol a bu chiall do an fhocal sitheach, ge b’ ainm duine e anns an ainm-sloinnte sin. An tan a bha sitheach a’ dol á cleachd is á cuimhne mar ainm air madadh-allaidh, agus faol coitcheann aca, thugadh an t-ainm Clann Faoil do Chloinn Shithich los ciall an ainme a chumail gun dol air di-chuimhne gu tur. Chan fhaighte am fuaim sin Wheel (Quhele) Sas. uainne oir cha robh de dhiùras againn eadar faol is faoil ach l leathann agus l caol. Ach chualas tuilleadh cudtruim air an i sin aig sochaidh eile.

Bha ainm-sloinnte Gàidhealach ann roimhe, an ceann tuath na h-Eireann—MacFaoilin no Mac Ui Faoilin, no ni-eigin mar sin. Rinn na Sasunnaich atharrais deth mar so—MacWhelan, Whelan, Whalen. B’e sin an t-aon nì a rìs. Bha cuid Eireannach ag ràdh Cwilte gu Caoilte. Ach chualas leam féin Mac Wì gu Mac Aoidh aig muinntir Earabol (Eanbol, Embo) air taobh sear Cataibh.

Chualas fuaim sga coltach ri Gwé-al air Gàidheal aig Arannach, Cha do chuir mi eang air Arainn riamh, ge bha mi greis an Caradail. Ceanntir, agus Ara fa ar comhair. Ach bha ban-Arannach ’na banal, trum an Giuthsachan ré m’ òige. Bha i de ghinealach mo sheanmhathar-


[TD 319]

agus làn a cinn aice de Ghàidhlig na h-Arann. Bha fuaim ao car caol aice, coltach ri é ’nar cluasa, agus uime sin, faodar bith gur e Gaoidheal a bha aice. Le bha G leathann ann, lean beagan de an fhuaimear leathann ris, mar so—Go-é-al, agus cudtrom an fhocail air an é sin, a bha car cosmhail ri Gwé-al. Theireadh i gweirid gu goirid anns an aon dòigh.

Is e theirimid Gà-i-eal no Gà-ueal, agus chualas a leithid céudna aig móran eile, an Loch-abar agus Earra-Gàidheal fa thuath, is céarnan eile. Ach, bha G’è-al (G leathann) sga pailt, cuideachd, fa ar timcheall agus gu siar is gu tuath uainn. Ach cha robh an sin ach fuaim e air ai mar a gheibhear tric aig cuid daoine air cuid focal—er gu air, eregead gu airgead, enim gu ainm, n’e-achg (n leathann) gu naidheachd etc.

Chualas Gà-al aig Peartaich, agus, mar nach bu dùil leam, aig Cnòideartach. Cha robh de dhiùras eadar Gàidheal agus Gall aig sean duine de na Màrannaich (muinntir Bráigh-Màir) ach a fada agus a goirid.

Chualas G’ é-al aig Leódhusach, agus G’é-altochg aige air Gàidhealtachd.

Ach chan eil crìoch air an chuspair so, agus is frachail ni móran de na bheil again sunn, agus móran mu am bu tualaing dhomh sgrìobhadh fós.

Bha a son agus a don, a suailc agus a duailc, aig gach cèarnchainnt riamh. Bu tlachd domh riamh monaid a ghabhail air dualbhéurlan Gàidhlig Albann, agus is iomadh focal neònach agus gnathas-cainnt ciùlar a chualas leam féin, an cèarnan far nach cluinnear focal Gàidhlig idir a nis.

(Bu tlachd duinn nan sgrìobhadh ar cara tuilleadh mu na cèarnchainntean nach cluinnear idir a nis, agus mar as ciùlar iad ’sann as fèarr leinn—Fir-deasachaidh.)

[Sanas]


[TD 323]

Cha Robh Ailean Raimh Cho “Fut”
UISDEAN LAING (Astràilia)

LA na Bliadhn’ Uire ann am Baile na Staoine ann an Uibhist-a-deas agus b’ e sin a latha. Doineann a’ sguabadh an tughaidh o mhullach nan tighean le oiteagan fuar is fliuch o ’n àird an iar agus a’ cumail mu ’n cagailtean féin gillean gu leòr d’ am b’ àill a bhith tarraing a-mach a dh’ ionnsaigh tighean nan nàbaidhean airson a’ Bhliadhn’ Ur a chumail anns an dòigh àbhaisteach. Ach cha chuireadh droch shìde bacadh sam bith air an dithis thoirmeisg, Dòmhnall Croiseil agus Calum a’ Chinn Aotruim, nuair a rinn iad suas an inntinn gum biodh e cus na bu taitniche cuairt a ghabhail a-mach a rathad na crùbadh aig taobh an teine ’gan garadh fhéin agus ag éisdeachd ris a stoirm a’ gleadhraich ris an uinneig.

Nuair a chuir iad a’ cheist riu fhéin càit a rachadh iad, cha leigeadh iad a leas feitheamh fada airson freagairt. Ged a bha tigh ar seann charaid, Ailean Ròcaire, còrr is leth mhìle air falbh, cha robh fear sa’ bhaile cho aoidheil no cho càirdeil ri Ailean: bha a chòmhradh is a chomunn éibhinn gu leòr ged nach biodh latha féille idir ann, ach nuair a thigeadh a’ Bhliadhn’ Ur bha e cho ait ri seachd moncaidhean ann a fang dheargannan.

Nam bitheadh Gilleasbuig MacAnaoghais a’ céilidh air Ailean mar as tric a bhà e, bhitheadh ceòl, òrain agus sgaitearachd aca a bharrachd air cridhealas agus dibhearsain Ailein. Cha dìochuimhnich mi gu brath a bhith ag éisdeachd ri Ailean a’ seinn:

Tha mi fo chùram, fo mhóran cùram,
Tha mi fo chùram, o hiù o éile,
Tha mi fo ghruaimean ’s mi’n gaol air gruagaich,
Gur fhad o ’n uairsin,
’S cha chual i fhéin e.

Có nach bitheadh deònach tilleadh air ais an déidh a bhith ag éisdeachd ri Gilleasbuig a’ gabhail òrain no a’ trod ri nàbaidh mu dheighinn crodh a’ dol dh’ an arbhair, agus ag ràdh ris, mar a thubhairt e uaireigin, “Sin far a robh am pòr gu cumail crìche ’s gu leigeil chon.” Cha deach duine riamh a throd ri Gilleasbuig an dara turus.

Bha Gilleasbuig air falbh nuair a ràinig an dithis ghillean agus cha robh duine a-stigh ach Ailean is a bhean. Chaidh am botal mun cuairt trì no ceithir a thursan agus bha an còmhradh cho cridheil agus an ceòl-gàire cho binn ’s a mhiannaicheadh duine sam bith, ach cha robh Ailean cho òg no cho farumach ’s a b’ àbhaist dha bhith. Dh’ fhàs e glé sgìth agus mu dheireadh thuit e ’na chadal agus a dh’ aindeoin ùpraid agus innleachdan Chaluim agus Dhòmhnaill ag éigheach ’na


[TD 324]

chluais, ’ga bhìdeadh agus a’ tilgeadh steallan uisge fuar ’na aodann, dh’ fhairtlich orra a dhùsgadh.

Cha deanadh so an gnothach ro fhada—chan e so a seòrsa Bliadhn’ Ur còmhla ri Ailean a bha ’nan dùil. Dh’ fheumadh iad smaointean air rudeigin eile na bu chridhealaiche na éisdeachd ri Ailean a’ sranndachd air a leaba agus a bhial fosgailte. Dé a b’ fheàrr na leigeil orra gu robh e ann an gréim tinneis cunnartach a chuireadh, is dòcha, crìoch air beatha an duine bhochd gu h-aithghearr? Mar sin b’ e an dleasdanas, a réir an gòraiche fhéin, brath a chur a dh’ ionnsaigh an t-sagairt agus an dotair iad a thighinn gun dàil, o chionn gu robh Ailean air laighe bhàis. Ach an ath smaointean dh’ aontaich iad gur h-e amaideachd an t-saoghail mhóir a bhitheadh ann brath a chur a dh’ ionnsaigh an dotair o chionn gu robh e deich mìle air falbh bhuapa. Bhiodh e glé chrosda nuair a gheibheadh e mach nach robh nì ceàrr air Ailean ach anachdair na Bliadhn’ Uire, agus bha eagal orra gun toireadh e orra cóig notaichean a phàidheadh dha airson a dhragh.

Ach ’se duine còir agus mathasach a bh’ ann am Maighstir Iain. Ged a chuireadh ballachd-bhùird nan gillean thar a dhòigh e, cha mhaireadh a chorraiche fada agus bha iad cinnteach nach iarradh e uiread is sgillinn bhuapa airson a thoirt a-mach ás an tigh ri leithid a latha. Bha fios aige nach robh móran is sgillinn aca co-dhiùbh eatorra. Thug cumhachd na deoch làidir misneachd dhaibh agus ann am mionaid no dhà bha teachdair òg (gille beag le Gilleasbuig) a’ ruith tarsainn an t sléibh gu tigh an t-sagairt, a’ guidh air tighinn gun dàil o chionn gu robh Ailean cho tinn.

Fhad ’s a bha na truillich a’ feitheamh ri Maighstir Iain, cha robh iad ’nan tàmh. Thog fear dhiubh bioran maide o ’n ùrlar agus chuir e ann am bial Ailein e mar a dheanadh dotair a’ tomhais teas cuirp, agus fhuair a fear eile pìos de shùgan coirce agus spàrr e aona cheann ann am brollach Ailein agus chuir e an ceann eile ri chluais fhéin a’ feuchainn neart cridhe an fhir a bha sìnte air a leabaidh. Bha an dithis aca a’ tòiseachadh air seann stocainn boireannaich a shuainteadh agus a theannachadh mu ghàirdean Ailein nuair a chual iad gnogadh aig an dorus. Gun teagamh ’se an sagart a bh’ ann—cha robh e ’na chleachdadh aig muinntir Bhaile na Staoine gnogadh aig dorsan trì fichead bliadhna air ais. Ann am prioba na sùile bha am bioran, a sùgan agus an treallaich eile air an caitheamh fo ’n bheinge agus chaidh na gillean fhéin air falach fo ’n leabaidh.

Dh’ fhosgail bean-an-tighe an dorus agus thainig Maighstir Iain a-stigh agus le ceum sìtheil chaidh e null gu taobh na leapa. A’ bruidhinn ri Ailean le guth sèimh agus ciùin, dh’ innis e dha cho duilich ’s a bha e fhaicinn cho tinn, dh’ earalaich e air gun e chall dòchas agus, làn de thruas agus de choibhneas, dh’ fhaighnich e “Ciamar a tha sibh a’ faireachadh a nis, Ailein?” Dh’ fhosgail Ailean a shùilean, choimhead e mu chuairt, agus anns a’ chainnt chalma làidir a bha e gnàthachadh fhreagair e “Cha robh mi riamh cho fut.” Chuir a freagradh fearail so a leithid a dh’ iongnadh air Maighstir Iain ’s gura gann a b’ urrainn dha bruidhinn, ach nuair a fhuair e anail air ais agus a thuig e mar a bha a’ chùis, bhiodh e duilich a chreidsinn gu robh sagart riamh cho “fut”—airson mort air a spot!


[TD 325]

Cuach Bho T.V. Grampian

[Dealbh]

Tha Telebhisean Grampian—a tha a’ craobh-sgaoileadh air taobh an ear ’s an ceann-a-tuath na h-Alba—air cuach a thoirt seachad airson luchd-farpais aig Mòd Naiseanta a’ Chomuinn Ghaidhealaich.

’Se cuach mhór airgid a th’ innte, agus ’se an t-ainm a bhios oirre Cuach Telebhisean Grampian <eng>(Grampian Television Cuach)<gai>. Bithidh i air a cosnadh gach bliadhna leis a’ chòisir a gheibh a’ bhuaidh ann an Co-fharpais Còisirean nam Ban <eng>(Rural Women’s Choirs).<gai> Tha a’ chuid as motha de na fairpisich anns an roinn so bho thaobh an iar na Gaidhealtachd agus ás na h-Eileanan.

Anns an dealbh so shuas chì sibh Ward Thomas, am fear a tha ’na Bhainistear air Grampian, a’ toirt seachad na cuaiche do Iain MacGille-na-brataich, Fear-gairme Comhairle a’ Mhòid ’s a’ Chiùil.

Ann a bhith a’ tairgse na cuaiche do’n Chomunn, thuirt Mgr. Ward, “Tha an duais-farpais so ’ga toirt seachad mar chomharra air a’ bhuaidh a tha aig oilean na Gàidhlig air an t-sluagh sa’ cheàrn so de ’n dùthaich, agus a chùm ’s gum bi an t-oilean sin air a bhrosnachadh.”


[TD 328]

An Comh-bhraithreachas Ceilteach
GARBHAN MACAOIDH

RUGADH mi ann am Baile Atha Cliath, Eireann, anns a’ bhliadhna 1963. Bha mi fortanach gum b’ ann an so a bha mo mhàthair a’ fuireach nuair a thàinig mi a-steach do ’n t-saoghal, oir ged is Albannach mi, tha mi saor an so agus chan eil e am fiachaibh orm cead-siubhail a thoirt leamsa gach uair a dh’ fhàgas mi an tigh, mar muinntir na h-Alba. Tha mi saor agus ged a gheibhinn an saoghal mar a thà e, cha tugainn seachad so dhut air. Tha a’ bheatha glé dhuilich ann an Alba bho ’n àm sin a thòisich Mgr. Alfred Balliol Caimbeul, am prìomh-mhinistear, air an Rian Apartheid a thoirt do ’n taobh siar de Alba agus do na h-eileanan. Cha robh mi riamh anns an dùthaich sin, ach is ann gu bitheanta a dh’ innseadh mo mhàthair dhomh, agus mise ’nam bhalach beag, gu robh cuimhne aice dé cho brèagh a bha an saoghal aca ann an Innse Ghall nuair a bha i òg agus a daoine beò.

Dh’ fhuirich mi ann an Eirinn fad mo bheatha gu ruige so, agus so an athaich a tha a’ còrdadh rium. Tha iomadh caraid agam agus tha mi a’ bruidhinn na Gàidhlige Eireannaich gu fileanta. Ach co-dhiùbh, chan eil mi ’nam dhuine glé shona idir. Is tìr-ghràdhaiche mo mhàthair, agus theagaisg i a baralaichean dhomhsa cuideachd. Theagaisgeadh i dhomh gur nàrach e do ’n duine a dhùthaich fhéin a dhìochuimhneachadh.

Chan eil fhios agam carson a thug Mgr. Alfred Balliol Caimbeul an Rian Apartheid do Alba. Bha ar cànan (tha mi ag ràdh “ar cànan,” ach chan eil ach beagan Gàidhlig Albannaich agam a dh’ ionnsaich mi aig glùn mo mhàthar) ann an staid bhochd co-dhiùbh, agus cha robh ach beagan dùthchasaiche a’ fuireach ann an Innse Gall nuair a rinneadh lagh a’ chead-shiubhail. Mar a bhà, thubhairt a’ Phàrlamaid ann an Lunnainn gu robh na cànanan Ceilteach a’ cur bacadh air Aonachd an t-sluaigh Bhreatunnaich, agus gun robh na Gàidheil agus na Cuimrich ’nan daoine cunnartach do ’n Chomunn NATO, a chionn gun do bhruidhinn iad cànanan coimheach nach robh aig na h-Ameireaganaich. Mar sin, lean na h-urracha móra ann an Lunnainn an t-eiseamplair Africanach, agus thionail iad na Gàidheil agus na Cuimrich ann am bothain agus tha e toirmisgte dhaibh dhol do ’n bhaile mhór ach anns a’ mhadainn airson an oibre. Feumaidh iad tilleadh air ais anns an fheasgar. Tha cead-siubhail aig gach duine Ceilteach agus iarraidh na maoir-shìthe e gach uair a rachas iad do ’n bhaile, dìreach mar a bha e ann an Africa mun do rinn a’ mhuinntir dhubh an t-ar-a-mach mór. Tha an t-Apartheid a’ toirt buannachd mhór do ’n luchd Beurla, oir pàidhidh iad tuarasdal nas lugha do na Gàidheil. (Choisinn Rùnaire Stàit na h-Albainn an t-O.B.E. airson a chòmhnaidh leis an Apartheid).

Ach dhìochuimhnich mi mo sgeul . . . .


[TD 329]

Bho chionn mìos na dhà bha mi ann an Tigh Cofaidh O’Leary ann an Sràid Sheamraig, nuair a shuidh Eireannach mór sìos aig a’ bhòrd far an robh mise. Bha mi a’ leughadh an leabhair Eireannaich Stair an Phobuill Cheiltich (Eachdraidh an t-Sluaigh Cheiltich) agus dh’ fhoighnich am fear mór rium an robh ùidh agam air a’ chinneadh Cheilteach. Thubhairt mi gu robh, agus dh’ aithnich e bho mo chainnt gum b’ Albannach mi.

“Well,” thubhairt e, “am bheil thu deònach rudeigin a dhèanamh air sgàth na h-Alba, matà?”

Fhreagair mi gu robh mi deònach an còmhnaidh, agus sheas an t-Eireannach suas a rìs. “Thig còmhla rium, me bhoyo. Tha cothrom agad Alba a chuideachadh a nis.”

Chaidh mi leis gu dorus uaine ann an caol-shràid dorcha. Chnag e trì uairean air an dorus agus dh’ fhosgail bodach crùbach e. Ghabh sinn a-stigh agus chunnaic mi gu robh sinn ann an seòmar mór far an robh buidheann daoine a’ suidhe mun cuairt bhùird.

“Có so?” dh’fhoighnich duine air an robh coltas gum b’ fhear-na-cathrach e—Eireannach beag reamhar.

Chagair mo chompanach rudeigin ann a chluais agus rinn am fear beag cromadh cinn. “An tir-ghràdhaiche thu?” dh’ fheòraich fear-na-cathrach.

“Seadh,” arsa mise.

“Sin thu féin. Thig an so agus dean suidhe matà, a bhràthair. An aithne dhut na daoine eile an so? Is teachdairean nan dùthchannan Ceilteach iad uile.”

Chomharraich fear-na-cathrach a-mach iad. “Bràthair Gwilym agus Bràthair Dafydd ás a’ Chuimrigh, Bràthair Raoul Juhel á Breatunn na Frainge, Bràthair Farghuar ás an Eilean Mhanainn, Bràthair Myhal Pezzack ás a’ Chorn, Bràthair Seòras agus Bràthair Dùbhghlas á Alba, Brathraichean Liam, Tadhg, Caoimhghin agus Tomás, fir-ionaid Eireannach—Bràthair Ruy de Castro, Rùnaire Comuinn Cheiltich anns an Spàinn—agus Bràthair O Donall, Ceannard nan Eireannach anns an Spàinn. Chan eil na fir eile an so ach mar fir-choimheid, ach tha sinn toilichte gu bheil iad ’nar meadhon—Brathair Ramón Kelly á Peru, Bràthair Mac an t-Saoir á Canada, Bràthair Antonio Jones á Patagonia agus fichead ball á Ameireaga.”

Choimhead fear-na-cathrach ormsa an sin. “Anns a’ chiad dol a-mach feumaidh mi innseadh dhut gur ann glé dhìomhair a tha a’ choinneamh so. Is mór ormsa cron a dhèanamh ortsa ach tha latha mór a’ feitheamh ort mura bi thu ’nad thosd mu dheidhinn nan rud a thachras an so. Tha sinn a’ cur cath ris an eucoir agus tha an nàmh glé chumhachdach. Agus a nis, air adhart leis a’ ghnothach! Bha thusa a’ bruidhinn, a Bhràthair Chaoimhghin.”

Chlaon Bràthair Caoimhghin a cheann. “Bu mhath leam chluinntinn ciamar a tha sinn dol a dhèanamh an obair so. Feumaidh sinn an cinneadh Ceilteach a bheòthachadh a rìs, ach ciamar?”

“Tha ar nàimhdean làidir,” thubhairt an t-Eireannach air an robh Tadhg, “agus feumaidh sinn bhith làidir cuideachd. Nuair a bha Eire a’ cathadh airson a saorsa dh’ ùisinnich ar gaisgich bomaichean,


[TD 330]

gunnachan agus dineamait. Chuir iad mèinnean air na sràidean agus phlannt iad bomaichean anns na bailtean Sasunnach.”

“Ach cha bhi an dòigh sin againne,” arsa fear-na-cathrach. “Tha àm gu marbhadh agus àm gu briseadh sìos, ach is ball-airm nan gealtairean an dineamait. Ni sinn cogadh le ar n-inntinnean agus gheibh sinn buaidh. Mar eiseamplair, tòisicheamaid an diugh air bruidhinn mu dheidhinn a’ bhìdh ris an canar <eng>“Corn Flakes.”<gai>

Rinn a’ bhuidheann borbhan agus bha coltas feargach air a’ Bhràthair Tadhg. “An ann a’ fealla-dhà a tha thu?” ghlaodh e.

“Fuirich sibhse oraibh,” arsa fear-na-cathrach. “Innsidh mi m’ innleachd dhuibh. Chan eil ach aon dùthaich Cheilteach a mháin aig a bheil a riaghaltas féin agus nach eil fo cheangal aig dùthaich mhór eile—ar tìr-ne, Eire. Feumaidh sinn tòiseachadh ann an Eirinn matà, agus tòisicheamaid leis a’ chànan. Chan eil staid na cànain glé shlàn fhathast—agus carson nach eil? Chan eil i slàn a chionn gu bheil ar sluagh a’ bhruidhinn na Beurla air an rathad, anns na bùthaidhean agus anns a’ chisdin. Feumaidh sinn sluagh Ceilteach a chruthachadh an so, agus leanaidh na dùthchannan eile an eiseamplair. As eugmhais cànain, cha bhi dùthaich Cheilteach ann. Ach dé tha na h-Eireannaich a’ dèanamh an diugh? Ionnsaichidh iad a’ Ghàidhlig anns an sgoil, ach tha facail Bheurla air gach pacaid bìdh a cheannaicheas iad. Chan fhaic iad na h-ainmean lòineagan gràinne no milis sùbh-làir air na pacaidean agus air na pigean anns na bùthaidhean, ach <eng>“Corn Flakes”<gai> agus <eng>“Strawberry Jam.”<gai> Agus mar sin, chan eil na h-Eireannaich ag iarraidh “Lòineagan Gràinne” no “Milis Sùbh-làir” nuair a tha iad anns a’ bhaile. Tha iad ag ùisinneachadh nam facal Beurla. Mur eil a’ Ghàidhlig air a bruidhinn anns a’ chisdin agus anns na bùthaidhean tha i marbh. Gach uair a tha facal Beurla ’nar beul, tha sinn a’ toirt air falbh oibre bho na Gàidheil agus ’ga toirt do na Sasunnaich. Agus sibhse a tha a’ fuireach ann an Alba agus anns a’ Chuimrigh, tha sibh a’ dèanamh an dearbh rud. Tha sibh a’ toirt obair a tha na Ceiltich an eiseimeil, do na Sasunnaich agus do na dùthchannan beairteach eile—obair nan clò-bhuailtearan, luchd-dèanamh bhotul, bhocsaichean agus phacaidean, agus na h-eadar-theangairean,—agus tha móran dhiubh ann na Eirinn an diugh. Bheir mi eiseamplair eile dhuibh. Carson nach eil obair gu leòr anns an taobh an iar? Tha iomadh aobhar ann, ach air feadh nan rud eile, cha dean na Gàidheil leabhraichean, biadh ann an canastairean, inneil bheaga no na h-uile bathair a dheanar anns an dùthchannan beaga mar Lochlann agus Tìr-nan-Suis. Nuair nach robh obair aig an t-sluagh ann an Tìr-nan-Suis, thòisich iad air uaireadairean a dhéanamh anns na tighean. Anns an Olaind rinn na clò-bhuailtearan obair glé eireachdail air inneil-clò bheaga—obair a b’ urrainn dhaibh dhèanamh anns an dachaidh no ann am bothan sìmplidh—agus an diugh tha iad a’ faighinn òrduighean á dùthchannan coigreach airson obair clò-bhualaidh ealanta. Ann an Lochlann tha bailtean sealbhach air eileanan neo-thorrach, far nach bitheadh ach ròin agus eòin na mara ann, nan robh iad ann an Alba. Ach, mo chàirdean, tha eadar-dhealachadh mór eadar na tìrean eile so agus Alba no a’ Chuimrigh no na dùthchannan Ceilteach againn—tha iad saor. Ann an dùthaich shaor, le prìomh-bhaile, pàrlamaid agus cànan


[TD 331]

dùthchasach, tha obair aig luchd-polaitics, luchd-teagaisg, eadar-theangairean, luchd-ealain, clò bhuailtearan, ceannaichean bathar na dùthcha, agus iomadh dreuchd eile. Bho ’n ath mhìos air adhart, matà, cha reicear airteagal ann an Eireann air nach eil treòirin † anns a’ Ghàidhlig. Thoir aire, a bhràthraichean, ged nach eil bean an tighe a’ tuigsinn céill de fhacail mar “Lux” agus “Mazda” agus “Bovril,” tha i ag iarraidh a’ bhathair so do réir nan ainmean, agus canaidh i na h-ainmean anns a’ Ghàidhlig cuideachd ma bhios iad air an treòirin.”

“Hm, glé sheòlta,” arsa Bràthair Dùbhghlas. “Glé sheòlta.”

“Agus a nis, a chàirdean,” thubhairt fear-na-cathrach, “Dé nì sinn le ar bràthair ùr Albannach?” Sheall e ormsa. “A bhràthair, dé an t-airgead a tha agad?”

Rinn mi gàire. “O—ceud not no lethcheud—chan eil mi cinnteach.”

“Ceart gu leòr,” arsa fear-na-cathrach. “Théid thu do Sgoil a’ Chogaidh Inntinnich ann an Gaillimh am màireach.” Agus rinn mi sin.

“A chiad leasan,” arsa fear-teagaisg a’ chogaidh inntinnich, “Eòlas-smaointinn agus feachd-oilean. Théid sibhse, a bhràthraichean, gu Alba, far am bi sibh a’ cumail beò a’ chinnidh Ghàidhealaich. Cruthaichidh sibh dà ghrunnan—na h-oibrichean dìreach agus na h-oibrichean neo-dhìreach. Oibrichidh an dara grunnan an aghaidh na Gàidhlige agus saorsa na h-Alba—anns na pàipeirean, ann am polataics, agus anns an t-seirbhis shìobhalta, gus an toirmisgear a’ chànan agus an gnìomhachas dùthchasach anns an tìr. An sin tòisichidh obair an ath ghrunnain air sgàth na Gàidhlige agus na h-Alba. Bithidh spiorad nan Gàidheal feargach a thaobh an toirmisg, agus tarraingidh sibh buaireadh anns an dùthaich. Craobh-sgaoilidh sibh air an réidio anns a’ Ghàidhlig, clo-bhuailidh sibh pàipeirean agus leabhraichean anns a’ chànan, agus an sin stéidhichidh sibh <eng>‘cadres”<gai> an aghaidh an t-sàrachaidh Shasunnaich. Ach, anns a’ chiad dol a-mach feumaidh sinn fir-choimheid a chur gu Breatunn. Có tha deònach a dhol?”

Nuair a thubhairt e so bha clisgeadh cho mór orm gu robh mo làmhan a’ crith agus mo ghlùintean mar uisge. Thog deichnear an làmhan.

“Tha mi ag iarraidh dusan,” arsa am fear-teagaisg.

Thog fear eile a làmh.

“Gu math. Fear eile?”

Sheas mise. “Théid mi, matà.” Ach chuimhnich mi Mgr. Alfred Balliol Caimbeul agus a mhaoir-shìthe agus bha eagal orm.

Chan eil saorsa no sìth air an t-saoghal, ach bithidh. Bithidh nuair a tha na dùthchannan beaga saor a rìs, agus solus a thàinig á I Chaluim Chille agus Ara nan Naomh a’ deàlradh feadh an Roinn-Eòrpa. Bha na Ceiltich mór agus uasal, agus bithidh iad mór. Ach cha bhi iad mór le neart nan arm, ach le neart an spioraid agus na fìrinn. Tha na famhairean a’ creidsinn gu bheil iad cumhachdach ach tha an dadmunn nas cumhachdaiche. Tha briseadh na fàire a’ tarraing am fagus.


† Facal Eireannach air <eng>‘label’<gai>


[TD 333]

Mar a Theich Sinn as a’ Champa
DOMHNALL IAIN MACDHOMHNAILL (Uibhist-a-deas)

RIAMH bhon chuala sinn gu robh sinn ’gar cur a dh’obair do mhèinn-shalainn bha sinn a’ cur ar cinn ri chéile gun teicheamaid a’ chiad chothrom a gheibheamaid. Ged a bha sinn cinnteach nach toireadh an teicheadh so an taobh a-mach do chrìochan na Gearmailt sinn—cha robh airgead no paipearan-aithnichidh againn—bha sinn cinnteach gu sàbhaladh e dhuinn a dhol a dh’obair trì cheud troigh fo’n talamh ann am mèinn-shalainn Merkers, a’ mhèinn anns an robh roinn mhór de bheairteas òir na Gearmailt an tasgadh aig Hitler.

Bha sinn an déidh ruith air caochladh sheòrsachan obrach roimhe sin, agus ’sann air tilleadh á càmpa-dìoghaltais, neo mar a theireadh iad fhéin Straf-Lagar, a bha sinn, an déidh trì mìosan a dhèanamh airson teicheadh á cuarraidh-chlach.

Bha sinn fortanach a’ chiad latha ràinig sinn Merkers, oir ’sann os cionn an talmhainn a chuireadh a dh’obair sinn, ach bha deagh fhios againn nach b’ fhada gus an cuirte sìos sinn, agus nuair a thachradh sin cha bhiodh an cothrom teichidh idir cho fìor mhath. Dh’obraich sinn a’ chiad latha bho shia uairean sa’ mhadainn gu sia feasgar, agus bha sinn fad an latha a’ gabhail beachd air suidheachadh an àite, agus air gach cothrom a bha fosgailte dhuinn.

Bha Seòras (Geordie Skead)—’sann á Lìte bha Seòras—airson feuchainn air falbh an latha sin fhéin, ach bha mi fhìn is Uilleam Mac-Thómais—gille mhuinntir Inbhir-Nis—airson leigeil leis an oidhirp gus a’ mhàireach. Bha fortan ’nar fàbhar là-rne-mhàireach cuideachd oir bha ceò gu math trom ann—chan fhaiceadh tu ach beagan shlatan romhad—agus mu chairteal na h-uarach an déidh ar cur an gréim san obair, rinn sinn an comharra ri chéile ’s ghluais sinn a-null air ar socair gu cùl seana charbad chruidh a bha aig làimh. Nuair a fhuair sinn an carbad eadar sinn ’s an geàrd, thug sinn na buinn dhi a-stigh do dh’ uaigneachd a’ cheò agus ann am beagan mhionaidean bha sinn a-stigh sa’ choillidh dhumhail a bha mu astar lethcheud slat bho’n charbad.

Lean sinn oirnn a-stigh na bu doimhne sa’ choillidh agus an ceann uair a thìde shuidh sinn sìos a chur ar comhairle ri chéile feuch gu dé an ath ghluasad a bhiodh ann. Cha bhiodh e sàbhailte siubhal a dhéanamh ri solus an latha—’se samhradh a bh’ann—agus cho-dhùin sinn gu feitheamaid ri tighinn dubhar na h-oidhcheadh. Cha robh biadh againn ach beagan chocolat, agus mun dàinig am feasgar cha robh sin fhéin againn.

Nuair a chiar an latha mu dheich uairean thog sinn oirnn ’s rinn sinn ar rathad a-mach ás a’ choillidh, a’ seachnadh na rathaidean móra cho math ’s a b’ urrainn dhuinn, ach nuair a thainig marbhan na h-oidhcheadh mhiontraig sinn chun a rathaid mhóir, agus chùm sinn air adhart ag earbsa anns an fhreasdail na bu mhotha na ann an gliocas. Chaidh cùisean leinn gu réidh, agus beagan an déidh ceithir uairean sa’ mhadainn chunnaic sinn baile beag romhainn, stìopal àrd na h-eaglais ’na chomharra-tìre ’na theis-meadhoin, mar as gnàth ann am bailtean beaga dùthchail tir mór na Roinn-Eòrpa.


[TD 334]

Bha ’m baile beag ’na chadal, agus mar mheirlich san oidhche ghluais sinn gu fàillidh furachail troimhe, ’s thainig sinn a-mach air an taobh eile dheth gun droch thachartas sam bith. Bha e nis mu chóig uairean, agus bha fios againn gum biodh luchd-obrach a’ tòiseachadh air gluasad agus bha sinn dìreach a’ dol a dh’ fhàgail an rathaid-mhóir nuair a chuala sinn srann aig <eng>motor-bike.<gai> Cha robh ùine againn air sinn fhìn fhalach, ’s cha robh ann dhuinn ach leantail oirnn ag earbsa gu saoileadh e nach robh annainn ach triùir dhe na Frangaich shaora. ’Sann a’ tighinn ’nar coinneamh a bha e, agus nuair a bha e dol seachad chunnaic sinn gun sheall e gu geur oirnn le sùil gu math amharasach, ach chùm e air adhart.

Chuir so iongnadh gu leòr oirnn, oir chunnaic sinn rudeigin eile timcheall air anns an dol seachad nach do chòrd ro mhath idir ruinn: b’e sin am bràisde-suaicheantais a bha ann am broilleach na seacaid aige, am bràisde a bha sealltainn có a’ bhuidheann dha robh e. Bha fios is cinnt againn nach robh fàthamas no iochd ri fhaotainn bho fhear sam bith a bha giùlan suaicheantas nan Nazi, agus mar sin chuir e iongnadh oirnn a dhol seachad. Ach cha d’ fhuair sinn cus meòraichidh a dhèanamh air a’ chùis nuair a dh’fhairich sinn fuaim a’ mhotor-bike a’ tilleadh air ais, agus stad mo liagh ri ar taobh.

Dh’fhaighneachd e có sinn, ann an Gearmailt, agus air eagal ’s gu faodadh beagan Beurla bhith aige fhreagair mise ann an Gàidhlig e, ged a thuigeadh ’s a bhruidhneamaid a’ chànan aige-san cha mhór cho math ris fhéin. Thug e oirnn tilleadh air ais a-stigh dh’ an bhaile, ’s e fhéin a’ tighinn gu socair air ar cùl. Bha sinn a’ faicinn nach robh reusan esan a chur an dàrna taobh, ged a bha e furasda gu leòr sin a dhèanamh, o chionn bha sinn a’ faicinn cròidhleagan dhaoine ’na seasamh aig oisein an taobh a’ bhaile bhig mu cheud slat bhuainn. Chuir esan càch ’na faireachadh an toiseach mun do thill e a thoirt na h-aghaidh oirnne. Nuair a ràinig sinn far an robh na daoine eile ’na seasamh, chuir fear mór dubh a’ bhràisde a-stigh do sheòmar-suidhe tigh-òsda sinn, agus thàinig na fearaibh eile a-stigh còmhla ris.

Bha suidheachain is bùird air feadh an t-seòmair, agus shuidh sinne sìos far na dh’ iarr esan oirnn air an dara taobh, agus shuidh càch mu ’r coinneamh air an taobh eile, agus gunna aig gach fear ’ga chumail stuaidhte ruinn.

“An e so a’ chrìoch?” arsa sinne ri chéile. Thuig sinn gu robh an t-àm atharrais-aineolais a chur an dàrna taobh, agus dh’ iarr sinn brath a leigeil a dh’ionnsaigh a’ cheannard-airm a b’ fhaisge. Bha fios againn nan tigeadh saighdear nach robh math dhaibhsan turas a ghabhail ruinn, ach aig an aon àm bha sinn a’ faicinn gu robh sinn ann an làmhan nam fìor Nazis, agus gun dìon an airm Ghearmailtich againn. Ann a faclan eile, bha e soilleir gu leòr dhuinn gu robh sinn ann an cunnart ar beatha.

Chuir an suidheachadh anns an robh sinn geilt gu leòr oirnn, ach cha robh sinn a’ dol a leigeil fhaicinn dhaibhsan gu robh laigse sam bith annainn. Chuala sinn am fear a ghlac sinn a’ bruidhinn air a’ fón ris a’ phoilis, ach bha eagal oirnn gur e fear dhe ’n Ghestapo a thigeadh, ’s mar a milleadh sin a’ chùis, cha dèanadh e co-dhiùbh dad na b’fheàrr i. Dh’ innis sinn gur e prìosanaich Bhreatannach a bh’annainn, agus thug


[TD 335]

sinn dhà ainm a’ chàmpa ás na theich sinn. Thuirt e gu robh fios aige gur e <eng>Englische Sweinhunden<gai> a bh’ annainn, agus thainig e nall g’ar n-ionnsaigh le pìos de ròpa ’na làimh. Cheangail e làmhan Sheòrais an toiseach ri chéile air a bheulaibh, agus cheangail e na làmhan agam fhìn ’s aig Uilleam air an alt cheudna. Fad ’s a bha sin a’ dol air adhart, bha càch a’ cumail nan gunnachan cochte ruinn, air eagal ’s gun deanamaid gluasad sam bith gus na bùird a thionndadh orra. Thuirt e ruinn an sin gu robh e dol g’ar ceangal ri cùl càr, agus a’ dol g’ar slaodadh fad an rathaid chun a’ champa.

Cha robh e comasach dhuinne dad a dhèanamh ach éisdeachd ris anns an t-suidheachadh a bh’ann. Thionndaidh e mun cuairt an so le cuip de rubair dùbailte ’na làimh, agus ghabh e dhomh fhìn leatha mu ’n cheann. Bha mi fortanach mo dhà làimh a bhith air mo bheulaibh, ged a bha iad ceangailte, oir rachadh agam air m’ aodann ’s mo shùilean a dhìon o na stràcan. Bha ’chuip a’ lùbadh mu’n cheann ’s mu na cluasan agam, agus air m’fhacal-sa bha na stràcan goirt, ach diog cha do leig mi ás mo bheul, ach a’ cumail mo dhà làimh, ceangailte mar a bhà iad, suas ri m’aodann. Nuair a thug e greis mar sin ormsa, thionndaidh e air Uilleam, a bha ’na shuidhe ri mo thaobh. Tharraing e a’ chiad shràc gun fhios do dh’Uilleam, mun d’fhuair e aodann a gheàrd le a làmhan, agus lùb am pìos dùbailte de cheann na cuipe air uachdar na sùil aige. ’S gann gun creideadh neach mura biodh e ’ga fhaicinn cho luath ’s a dh’ at sùil Uilleim a-mach ás a cheann, agus sruth faladh aisde. Shàbhail e e fhéin air na stràcan eile, ach bha an t-sùil aige ann an droch shuidheachadh.

Nuair a bha a chòir fhéin dhe ’n dochann aig Uilleam, thàinig e gu Seòras. A’ chiad shràc a fhuair Seòras, bhuail e e fhéin ris an ùrlar a’ leigeil air gu robh e ann am paiseanadh. Cha do dh’ obraich sin na bu mhotha, oir dh’ eubh esan air fear de chàch, agus chùm am fear sin Seòras suas air ghruaig gus gum faigheadh esan a chuipeadh mu ’n cheann.

Bha Seòras air a chuid fhéin fhaighinn, agus an Gearmailteach a’ tighinn an dàrna turas a-nall g’am ionnsaigh fhìn, coltas an fhìor mhortair ’na dha shùil, sgian chaol bhiorach an turas so ’na làimh, nuair a dh’fhosgail an dorus agus nochd dà shaighdear á geàrd a’ chàmpa ás na theich shin a-stigh chun an ùrlair. Cha robh sinne riamh roimhe no ’no dhéidh cho taingeil do Dhia dà shaighdear Ghearmailteach fhaicinn ’s a bha sinn anns a’ mhionaid ud. Bha sinn air aithneachadh gur e dóruinn-chràidh a bha gu bhith ann an turas so leis a sgithinn agus nach biodh iochd ri shealltainn.

Dh’ eubh fear dhe na saighdearan dh’ an fhear dhubh e stad gu luath, agus na làmhan againne fhuasgladh. Chaidh so a dhèanamh, agus thionndaidh na saighdearan—’se oifigeach a bh’ ann a fear dhiubh—air an fhear dhubh an uair sin, agus chaidh a chunnartan innse dha, ann am briathran nach robh faoin, a thaobh turas a ghabhail ri prìosanaich Bhreatannach a bha, air réir laighe-sìos lagh Geneva, fo chùram an airm Ghearmailtich. Bha am fear dubh a’ cumail a-mach riutha nach robh sinn ’nar prìosanaich aon uair ’s gun do theich sinn ás a’ champa ach ’nar saighdearan Breatannach agus ’nar nàmhaid dh’ an Ghearm-


[TD 336]

ailt, agus gur ann anns an t-suidheachadh sin a bha sinn nuair a ghlac esan sinn.

Chaidh sinne thoirt air falbh co-dhiùbh, aig na saighdearan, agus thug iad air ais chun a’ chàmpa sinn—a’ mhèinn-shalainn aig Merkers. Cha dug iad a-stigh idir sinn, ach dh’fhàg iad ’nar seasamh a-muigh sinn fo gheàrd, agus an ceann dà uair a thìde dh’ fhalbh iad leinn air ais gu Mühlhausen, am baile ás na dh’fhalbh sinn gu Merkers. Chaidh Uilleam a chur dh’ an ospadal gun dàil. Ged a bha cnapan air na cinn aig an dithis againne uiread ri uighean chearc, bha sinn cho slàn fallain ’s a bha sinn roimhe. Cha do chaill Uilleam fradharc na sùil idir, ach gu robh an t-amharc a’ sealltainn na bu mhotha na an te eile. Mar dhìoghaltas airson teicheadh, thàinig oirnn latha air fhichead a dhèanamh air uisg is aran ann a seòmar beag prìosain, ach chaidh againn air ar puing fhìn a chur an céill—’se sin, cha do dh’obraich sinn anns a’ mhèinn-shalainn, ’s cha do chuidich sinn oidhirp-chogaidh na Gearmailt.

Ma tha neach sam bith aig a bheil Gàidhlig agus a’ faotainn Gairm, a’ còmhnaidh faisg air Uilleam no air Seòras, bu thoigh leam an aisnis so a bhith air a h-eadartheangachadh dhaibh, ged a tha mi glé chinnteach nach do dhìochuimhnich iad fhathast gnùis a’ Ghearmailtich dhuibh aig a robh a’ chuip.

[Sanas]


[TD 337]

Beul-aithris a Strath Fharragaig
IAIN MACAOIDH (Inbhir-Nis)

GU ìre bhig tha an luchd-Gàidhlig ann an Strath Fharragaig air caochladh, agus dh’ fhalbh gach eòlas a bh’ aca air seann òrain agus dàin leotha.

Ach aig rannsachadh a bha Cùirt an Fhearainn a’ dèanamh an uraidh, ’sann aig té de sheann luchd-Gàidhlig an àite a bha am fearann. Seann bhoireannach a bh’ innte is anns an tigh a bha i dealachadh ris, bha an dealbh a rinn Hogarth de Mhac Shimidh (Sìm a bha iomraiteach mu Bhliadhna Theàrlaich), agus cha do dh’ fhàg bean-an-tighe ann an dà bharail sinn ach gu robh i mór ás.

’Se bana-Fhrisealach a bh’ innte fhéin, is i ’na h-iar-ogha do Mhinistear Both-fhleisginn, Am Ministear Beag, a bha ’na mhinistear airm ann an Réiseamaid Mhic Shimidh. Tha aice mar sheilbh phrìseil fhathast rud no dhà a bhuineadh dhà, mar a tha aon de na putanan a bha ann an aodach an airm aige, cuide ri sginean is spàinean airgid ’s a leithid sin.

Taobh a màthar, bha fear de na sinnsirean aice ’na bhrocaire iomraiteach an Srath Fharragaig: is e sin Donnachadh Camshron, no Donnachadh Beag Brocaire. Air tùs bha Donnachadh Beag ag obair ag iasgach a’ bhradain ás leth Frisealaich Fhoithir, Clann Uisdein Fhrangaich. Bhiodh e ag iasgach aig an Rubha Ruadh an Loch Nis. Nuair a chaochail am fear mu dheireadh de Chlann Uisdein Fhrangaich reiceadh an oighreachd, ’s i domhainn ann am fiachan, agus cheannaich Donnchadh Beag dasc-sgrìobhaidh aig an roup, agus bha sin aige ’ga ghleidheadh mar ulaidh. Chaidh Donnchadh Beag an uair sin a dh’fhuireachd do ’n chroit a tha ogha a nis air fhàgail. Chomharraich i mach dhuinn gil air slios a’ chnuic mu choinneamh an tighe. ’Se an Slocan Cumh’g a bha aice air, agus b’ ann an sin a bha a’ phoit-dhubh aig Donnchadh Beag.

Tha caraid eile dhaibh ag ràdh gum bu mhac Donnchadh Beag do ’n Donnchadh Mór sin air a bheil iomradh ann an aon de na h-òrain a rinn Aonghus Camshron, no Aonghus Bàn, bàrd a mhuinntir Srath Fharragaig (faic Comunn Gàidhlig Inbhir Nis, Leabhar 28, d. 172):

Moch ’s mi siubhal sa’ mhadainn,
Dìreadh bruthaich leam fhìn,
Fhuair mi sealladh dhe ’n bhuidheann
’S iad air uidheam gu grinn;
Dunnach Mór ’s na coin bhreaca
Dol anns an astaraidh gun sgìos
Air thòir a’ bhalgaire bhuidhe
’S an tòir ’ga ruithe gu dian.

Roimh ’n chogadh mu dheireadh, bhiodh na seann daoine a’ bruidhinn air Donnachadh Beag car anns an aon dòigh.

Leis an ùidh a bhathas a’ gabhail ann an dealbh Mhic Shimidh, ’sann


[TD 338]

a theann a’ Mhaighdeann uasal Fhriseal air seinn na bha air chuimhne aice de sheann òran, òran is dòcha a chaidh a dhèanamh mu ’n bhliadhna 1715, nuair a thill Mac Shimidh an déidh a bhith fo ’n choill anns an Fhraing. Bha ‘Fear Goirtlig’ (Gorthleck ann an Strath Fharragaig) ’na fhear-cuideachaidh dileas do Mhac Shimidh.

Séisd:
Till dhachaidh, tiugainn dhachaidh,
Till dhachaidh, Mhorair Sìm,
Till dhachaidh, tiugainn dhachaidh,
Till dhachaidh, Mhorair Sìm.

Thuirt Fear Goirtlig ’s e ’g éirigh,
‘Ach thréiginn fhìn an Rìgh,
Is seachainn Crois na Ceusar
Airson càirdeas Mhorair Sìm.’

(Theagamh gur h-e Crois na Ceusadh as dòcha bhith ceart na Crois na Ceusar!)

Tha ceithir rannan de ’n òran so an Leabhar 28, Comunn Gàidhlig Inbhir-Nis, d. 323.

Ghabh a’ bhana-Fhrisealach an uair sin òran, agus tha pàirt dheth aig Comunn Inbhir-Nis (Leabhar 26, d. 336). Ach tha rannan aicese nach eil ann an leabhar Comunn Inbhir-Nis. A réir an leabhair sin, b’ e ùghdar an òrain “Domh’ll Mac Thormailt,” † a bha a’ gabhail tàmh faisg air Garrogie, am Bràigh Strath Fharragaig. Chailleadh e ri stoirm sneachda anns a’ bhliadhna 1826, agus fhuaradh marbh e air a’ chnoc os cionn Dhubhrais aig ceann an ear-thuath Loch Nis. Tha e soilleir bho ’n òran gu robh am bàrd ’na shaighdear ri linn cogadh Napoleon. B’ ann mar so a bha an t-òran aig a’ bhana-Fhrisealach:

Séisd:
Tha mi fo ghruaim gur nach dean mi ìnns’,
Gur tric mi smaointin ’s mi leam fhìnn
Nam foighinn fòirleis gu dhol air m’ eòlas
’Sann theid mi ’n Olaind le òrd an rìgh.

’S iomadh té chuir mo léin am bùrn,
Is bana-grùdair a rinn dhomh lionnd,
’S iomadh bocsa air a ghabh mi snaoisean
Agus aodainn a la’ar rium.

’S eòl dom fhìn rud nach eòl do ’n Airm,
’S eòl dom an Eiginn ’s an Caigeann Garbh,
’S eòl Caoirinn tha am Bun an Sgùmbain,
Tom a’ Chuathair sa’ Bheallaidh Gorm.

’S eòl dom Còr-’n-laraich is Allt Tri Chrò,
Agus Meallagaidh is grinne feòir.
An El’ rig uaigneach far am bi an earbag
Agus Gar’agaidh is mi glé òg.


[TD 339]

Bha a leithid sin a dh’ ainmeannan ann gun teagamh, a réir fear a mhuinntir Strath Fharragaig aig a bheil Gàidhlig agus a chuir seachad a bheatha a-measg nam beanntan agus nan àiteachan a tha air an ainmeachadh leis a’ bhàrd. Ach an àite Tom a’ Chuathair ’se bu chòir bhith ann Toll a’ Chuathair; an àite Bun an Sgùmbain, Bun Ruigh Sgùmbain; an àite Allt Tri Chrò, Allt Ruigh Chrò. Is e An Eiginn ainm creige os cionn Loch Chill-fhinn, far an tugadh oidhirp air mort a dheanamh ás déidh a’ chogaidh mu dheireadh. Is e An Crò a tha air bràigh a’ ghlinne troimh am bheil Abhainn Fionn-Eirinn a’ ruith, agus ’sann an sin a tha na h-uaighean Abrach, far an do mharbhadh Dòmhnallaich na Ceapaich leis an fhear-bhogha ainmeil Iain Beag MacAnndra, is iad a’ tilleadh dhachaidh leis a’ chreich.

Cho fad ’s a ghabhas, tha litreachadh nam facal a’ toirt seòladh air mar a tha iad air am fuaimneachadh, ach is dòcha nach bu mhisde beagan seòlaidh eile a thoirt seachad.

Tha ’S eòl air fhuaimneachadh mar am facal Beurla “shawl”; garbh mar garra, chan ann mar garroo; rium mar anns an fhacal Bheurla “rim” (car coltach ri Gàidhlig Leódhuis); labhar mar lawar; grinne mar gum b’ e gride a bh’ ann. Tha buille throm air Còr-’n anns an ainm Còr-’n-laraich, is gun ach buille glé aotrom air laraich (mar anns an ainm Crian-laraich).

Tha an aon fhonn air an òran ’s a tha air “Ochón a rìgh ’si mo rìbhinn donn Dh’ fhàg mi fo mhìghean is m’ inntinn trom,” le atharraichean beaga an sud ’s an so.

Is dócha gu faigheadh fear-tionail ealanta pìosan eile de ’n òran bho ’n bhana-Fhrisealach chaomh so. B’fhiach e an t-saothair cuideachd a’ Ghàidhlig aice a char air clàr, oir tha iomadh eadardhealachadh eadar i ’s a’ Ghàidhlig a tha dlùth oirre air taobh eile Loch Nis.


† Dh’ fhaoite an t-ainm so a choimeas ri sloinneadh an Obair-itheachan—Ruaraidh Ragh’ailt (Ragh le fuaim a mar anns an fhacal Beurla ‘car’).

[Sanas]


[TD 340]

Tagair Tri Tulaich

1. Drochaid Thung. 2. Airighean An Rubha. 3. Cathair Bharbhais.

RUARAIDH MACGILLEATHAIN

BITHIDH sinn a’ leughadh anns na paipearan naidheachd gum beil buaireadh air feadh an t-Saoghail uile agus a réir naidheachdan na Gàidhealtachd chan eil na h-Eileanan an Iar falamh comhstri agus claidhmhaireachd.

Tha cuid ag ràdh gum bu chòir na tighean beaga tha timcheall Drochaid Thung a chur ri talamh. Chan eil móran eòlais againne air an astar sin agus fàgaidh sinn an crannchar aig muinntir a’ Bhac.

Canaidh cuid eile gum beil làn thìde Airighean An Rubha, tha tighinn rudeigin dàna air mòinteach Shiaboisd, an iar thuath air Loch an Tobair, a shìobadh gun dàil o aodann na talmhainn. Gu dearbha bithidh sinn duilich deireadh Airighean An Rubha fhaicinn oir ’s cuimhne leinn a bhith leum fhèithichean Lèana-Leitir air an t-slighe dh’ an an dròbh, ach ged a bhiodh clann-nighean an Rubha ri fanaid oirnn dh’fhuiligeadh sinn àite ionaltraidh ’s ionailt dhaibh fhathast. Dearbhaidh coisichean na mòintich òirnn nach e àite ionaltraidh no ionailt a tha iad ag iarraidh ach cnoc fradharcach, faisg air an rathad far am faicear iad ri faoineagraich ’nam bicìnis. Mas e sin an fhìrinn bha latha agus trusgan eile aig banachaigean Allt a’ Bhioruachan.

Falbhaidh còmhradh an duine fada nas fhaide air a’ mhòinteach air latha sèimh na tha beachd againn. B’ e sin a t-aobhar gun cuala sinn air a’ mhadainn chiùin ud a nighean ag eubhach ri càch “Trothaidibh ach am faic sibh na Siaraich a’ dol dh’ an an dròbh.” Ann an tiota bhiodh iad air na tulaich ag amharc oimn mar gum b’ e creutairean á saoghal eile a bh’ unnainn. Le athadh theicheadh sinne air falbh air sibheadh oir tha Donnchadh Leumrabhaigh nas eòlaich an diugh air na <eng>“kulaks”<gai> air cùlaibh a’ Chùirteir Iaruinn na bha sinne air caobhagan Shesiadair an uair ud. Agus sheasadh iadsan air na tuim ’s chan iarradh iad feobhas fearas-chuideachd aig ar dol seachad ach a bhith magadh oirnn ’s chreideadh sinn gur h-e am port a bhiodh aca—“Na Siaraich gun bhròg gun chaisbheart ri dol seachad dh’ an an dròbh.”

Ach nam b’e an dé an diugh fhreagradh sinn iad le—

Muinntir iomrall an Taobh Sear
A thog an imirich cho fad ás
’S chaidh a dh’ ionailt leis na cearcan
Mach far am biodh a’ bhó ac’.

Aig ar dealachadh dh’ eubhadh iad ruinn “Bheil Siarach nan osanan an nochd a’ tighinn dh’ am iarraidh?” Agus seach gu bheil e coltach gun teid Airighean an Rubha fhàsachadh bheir sinn beagan ruinn dhuibh air fonn “Mo shoraidh chum na Gruagaichean” gus nach dìochuimhnich sibh ar n-aonachd.


[TD 341]

’S e crìochan bhailtean ’s rìoghachdan
’S fhearainn agus sgìreachan
’S coireach nach eil sìth againn
Dhar-fhìribh mar bu chòir dhuinn.

Bha coinneamh-ràith ur Pàrlamaid
Gun eagal fiamh na fàbharrachd
Ged dh’ aontaich iad na h-àirighean
A chur gu làr le ’n òrdaibh.

’S na tobhtaichean neo-àbhaisteach
Air chùlaibh Thung is Chàrlabhaigh
A’ smùideadh bharr nan làraichean
’S smàl chur ris a’ chòrr dhiubh.

’S bi Earraid, Maor ’s Siamalan
’S bàilidhean ri siadaireachd
Dh’ ur sealg air feadh na fiallaichean
A’ fìachainn ri ur fògradh.

’S mas e ’s gun teid ur fuadachadh
Tha tulaich air a’ Bhuaim a-stigh
Gun chròdhan mart no buachaille
’S nach gluais sibh ’s cuiribh ceò unnt.’

’S ma theid sibh unnt’ na dùilichibh
Gun cluinn sibh seinn na sùgradh unnt’;
Tha staid gun shuim gun chùram dhuibh
’S an ùrlar dhùint fo chòinneach.

Ach sgeadaichibh an cliathaichean
’S na sgrathan air na ceanglaichean
’S falaichibh scorr an t-sìoltachan
’S na mìosan ’bhiodh ’na seòmar.

’S cuiribh tigh-ionnlaid ’s àirneis unnt’
’S cuibhrig chloimhteach ràcairean
’S bi bhanachaig ’s bian a’ chàmhail oirr’
Is spìocan àrd fo brògan.

’S an àird am bòrd a dh’ innseas dhuinn
Mu leabaidh-oidhche ’s a’ phrìs aice,
Le bracaisd air ur truinnsearan
Mar chì sinn air a’ Mhòr-Thir.

Bha mòran unnt’ bha luachmhor leinn,
Bha sonas, saorsa ’s suaimhneas unnt,’
’S b’ e ’ghrian bu tric ar n-uaireadair
Troimh ’n dorus chluain gun chòmhla.


[TD 342]

[Sanas]


[TD 343]

’S b’ e geugan fraoich ar bousdairean,
’S a’ cheap a stòl a b’ annsa leinn,
Ri cluinntinn eòin an t-Samhraidh
Muigh air lanntairean na mòinteach.

’S ma sgaras sinn na crìochan ud
’S gach gàrradh-crìoch a dh’iadhaidh sinn
An dùil ’m bi fois is fialaidhachd
Mar shìon òirrne ri dòrtadh.

Rithist tha sinn a’ faicinn gu bheil fear Siorrachd Rois an aghaidh Moireasdanach a chur air Cathair Bharbhais ’na Cheann-Cinnidh. Thubhairt e gur h-e fear do Chlann Mhic Leòid a b’ airidh a bhith blàthachadh an t-suidheachain, a chionn gur h-ann do Chlann Mhic Leòid a bhuineas Eilean Leódhuis air fad. Bha sinn déidheil a bhith ’n cuideachd gach cinneadh os cuimhne leinn agus shaoileadh sinn gun gabhadh Ceann-feadhna dòigheil a thaghadh ás gach treubh. Mar a fhaigh MacLeòid Cathair Bharbhais chan eil duine de’n a’ chinneadh aige ann an gin de na bailtean so—Bhalsaidh, Crothair, Tacleit, Toboson, Circibost na Fìbhig, agus roghnaicheadh cuid dhinn Cathair Fhìbhig là sam bith ro te Bharbhais, oir ’s cuimhne leinn teaghlach a Chlann Ic Leòid a bhith ann is bha cholas gu robh iad toilicht agus aoigheil gu leòr fhad ’s a bha iad ann.

Bithidh sinn gu tric a’ smuaineachadh gur h-e ainmeanan gun Mhac is fheàrr. Tha iad nas fhasa a litreachadh ’s a sloinntearachd sa’ Bheurla. Chan fhaod sinn a bhith a’ deanamh cus uaill á “Mac” oir ma theid sinn a-null air clach mhìle Phàruig na sìos air Gàrradh domhainn a’ Ghreumaich ’sann a tha Mac a bhith ’nar n-ainm ’na dhuiligheadas dhuinn mar a bi sinn a’ falbh le teisteanais ar n-aois mu’r n-amhach mar tèarainneach Muillear Lacasdail . . . .†

Aig àm a’ chogaidh nach iomadh fear ann a seiribhis a’ Rìgh, nach maireann, a sheas air a’ bhrat-ùrlair air beulaibh Oifigeir o nach b’ urrainn dha ainm a litreachadh ceart, agus bha sinne ’nam measg. Cha robh fios againn có bha ceart—McL., MacL., Macl. na iomadh dòigh sam bith eile a chithear sgrìobhte iad. Mar sin bu chòir dhuinn a bhith cho seòlta ris na Moireasdanaich, Clann a’ Ghobhainn, agus na “Tamsanaich.” Nuair a theid iadsan chun na Galltachd na measg na Beurla gearraidh iad air falbh am “Mac” agus cha bhi unnta ach “Morrison,” “Smith” is “Thomson” agus litrichidh a’ mhor-chuid sin anns a’ Bheurla.

Fàgaidh sinn a réisd Cathair Bharbhais aig na Moireasdanaich a chionn nach eil Mac ’nan ainm. ’Se Mac no Nic a tha ann an uile chreutairean na talmhainn; a réisd tha sinn de ’n bheachd gu bheil Mac roimh ainm sam bith anabharra.


† An Siorraidh Miller, a thuirt anns a’ chùirt an Steòrnabhagh: <eng>“You are talking as if the sheep were walking about with their birth certificates tied round their necks.”<gai>


[TD 344]

Am Facal Sgriobhte
IAIN A. MACLEOID

ANN an eachdraidh an t-saoghail tha àm an sud ’s an so ris an abair sinn ‘B’ e sud clach mhìle ainmeil ann an adhartas caitheamh beatha an duine.’ ’Nam measg tha an ‘radio’ a tha a’ toirt dhuinn cothrom labhairt an dràsda ri gach ceàrn de ’n dùthaich agus anns gach tigh anns a bheil am bocsa innleachdach air a’ bhòrd no air an dreasair.

Gun teagamh sam bith is ainmeil a’ chlach mhìle ann ar n-eachdraidh an ìnnleachd so a chuireas cluasan a tha mìltean de mhìltean air falbh mar gum biodh iad mu ’n aon téintean ris na bilean a tha a’ labhairt.

Cha toir òraid air an réidio fada sam bith agus madainn am màrach co aige am bi cuimhne ach air facal no dhà de na chuala e. O mhoch gu dubh, gach latha tha sinn beò, nach iomadh facal a tha a’ dol a-steach air aon chluais agus a-mach air a’ chluais eile. Tha sin ciallach gu leòr oir chan eil ar cuimhne comasach air a bhith gleidheadh gach teachdaireachd a ruigeas ar n-inntinn. Tha cuid de bhriathran a leanas rinn fhad ’s is beò sinn, a’ mhòr chuid chan fhiach an gleidheadh idir agus théid iad á sealladh mar ceò na maidne, ach tha a thuilleadh air sin móran fiosrachadh tuigseach agus luachmhor a bu mhiann leinn a bhith againn ann an cruth buan maireannach, faisg air làimh an car feuma agus tèaruinte bho thubaist ar dìochuimhne.

Tha aon dòigh simplidh air so a dhèanamh—’se sin a chur sios air paipear le peann.

Tha iad beò fhathast nach do dh’ ionnsaich riamh sgrìobhadh agus bha uair anns an dùthaich so am bu tearc da rìreadh neach a b’ urrainn sgriobhadh a dhèanamh. Bha latha air an t-saoghal nach b’ urrainn duine idir sgrìobhadh, latha anns nach robh co-chomunn eadar daoine ach an cainnt agus am beul-aithris. Bha dòighean, modhan, eòlas agus eachdraidh air an toirt seachad o bheul athar gu mhac agus bu mhór an t-eallach a bha air cuimhne an duine—eallach a chaidh a leasachadh an uair a fhuair e dòigh air a smuaintean a chur sìos ann an cruth a mhaireadh agus a thuigeadh e fhéin agus a nàbaidhean agus an sliochd.

Smaoinichibh mionaid air na goireasan a tha agaibh ann an cois comas sgrìobhaidh. Abair gu bheil sibh airson naidheachd a chur gu caraid a tha air taobh thall an t-saoghail. Le peann is paipear agus sgillinn no dhà, ann am beagan ùine trèoirichidh sibh smuaintean bhur cridhe thar mhìltean de mhìltean. Abair gu bheil sibh airson cnuasachadh a dhèanamh air cuspair àraid. An toiseach gheibh sibh gréim air gach leabhar is urrainn dhuibh agus leughaidh sibh an rannsachadh a rinn daoine eile cheana, agus cumaidh sibh air adhart bho ’n far an do chrìochnaich iadsan. Nach truagh a bhiodh sinn ás eugmhais an Leabhair Mhóir anns an do sgrìobhadh gliocas, eòlas agus smuaintean luachmhor nam fàidhean, nan rìghean agus nan abstoil.


[TD 345]

Dh’ fhaodainn móran ghoireasan ainmeachadh ach is ann a tha romham beagan ìnnse dhuibh air mar a thàinig sgrìobhadh am bith agus mar a dh’ atharraich e gus an do ràinig e an cruth a chì sibh anns gach leabhar is paipear naidheachd air an toir sibh làmh. Anns a’ chànain eile, tha mi a’ dol air ais gu ruige A. B. C.

Tha sibh uile eòlach air na h-ochd litrichean deug a tha ann an aibideil na Gàidhlige agus na h-ochd eile a’ dèanamh sia litrichean thar fhichead anns a’ Bheurla.

Dà mhìle bliadhna air ais bha a’ chlann bheag Ghreugach a’ riasladh ri an aibideil fhéin bho alpha sìos gu omega. A h-uile litir mar an A. B. C. againne le a fuaim fhéin agus a ciall fhéin, agus nuair a chuirear iad ann an òrdugh àraidh ann am facal tha iad anns a’ mhionaid a’ cruthachadh dealbh ann ar n-inntinn a dh’ aithnicheas sinn. Chan iad a’ mhàin cuspairean suidhichte a dh’ aithnicheas sinn mar cù is cat, tigh is fearann ach smuaintean eadar-dhealaichte agus faireachdaidhean mar gaol is bròn.

Ciamar air an t-saoghal a fhuair gach litir bheag a sgròbar le peann a cumadh is a ciall, a tha ’ga cur air leth ann a bhith ag ath-chruthachadh smuaintean ar cridhe agus briathran ar bilean ann an cruth buan maireannach.

Cha do thachair so ann an aon oidhche no ann an aon bhliadhna. Chan eil sgeul air ciamar a thòisich duine air a smuaintean a threòrachadh ann an dòigh ùr seach cainnt. Is dòcha gun dàinig a’ chiad smuain ’na inntinn agus e a’ beachdachadh air lorg a chois fhéin anns a’ pholl. Co-dhiùbh, thòisich ar sinnsirean air dealbhan sìmplidh a tharraing de ainmhidhean, eòin agus nithean air an robh iad eòlach. Abair gu robh Tormod Dubh a’ dol a shealg agus e airson fios fhàgail aig Seumas Geal càit’ an lorgadh e e. Tharraingeadh e dealbh beathaich air an ùrlar le saighead troimhe agus an saighead a’ comharrachadh an rathad a dh’ fhalbh e. Le dealbhan mar so air nithean eòlach bha cothrom aca còmhradh ri chéile gun bhith an claisneachd a chéile. Eadhon gus an latha an diugh bithidh gillean òga agus caileagan ag ionnsachadh cluiche a bhith siubhal na mòintich is a fàgail teachdaireachd aig a chéile le dealbhan sìmplidh air an tarraing le clachan is maidean agus anns a’ pholl.

B’ e an ath adhartas a bhith a’ dealbhachadh smuaintean agus faireachdaidhean—bhiodh dealbh sùil is i a’ sileadh dheur ’na samhladh air bròn, bhiodh duine reamhar ’na shamhladh air pailteas, duine caol ’na shamhladh air acras is mar sin air adhart. Bho sin chaidh iad air adhart gu bhith sgrìobhadh samhladh airson gach fuaim a bha ’nan cainnt agus bheir mi dhuibh eiseamplair no dhà air ciod tha mi a’ ciallachadh.

Air fuaim an litir ‘A’ bha samhladh ceann daimh; air litir ‘B’ samhladh tigh; air fuaim litir ‘C’ samhladh càmhail agus air ‘D’ dorus agus mar sin.

Is ann a-measg muinntir Bhàbailoin a tha a’ chiad aithris air na dealbhannan is na samhlaichean a bhith air an ceangal ri chéile ann an sreathan ciallach. Bha na sgrìobhaichean acasan a’ tarraing air crèadh


[TD 346]

bhog agus ’gan cruadhachadh ann an àmhainn. Tha cuid de na sgrìobh iad air an gleidheadh againn an diugh.

A nis tha e duilich a bhith ro chùramach a’ tarraing dealbh eun no ainmhidh ann an crèadh bhog, co-dhiùbh ann an cabhaig, agus eadar beag is beag is ann a dh’ atharraich na sgrìobhaichean na dealbhan gu cumaidhean na bu shìmplidh. Dhlùthaich ceann an daimh ri cumadh an litir ‘A’ a tha againn agus is fhiach dhuibh sealltainn air leabhar a chuireas fo bhur comhair gu mionaideach mat a dh’ atharraich na seann dealbhan is samhlaichean eadar beag is beag gu ruige nan litrichean air a bheil sinne eòlach an diugh.

Aig an aon àm is a bha na Bàbailonaich a’ sgrìobhadh air crèadh bha anns an Eibheit daoine a’ snaidheadh air clachan seòrsa de sgrìobhadh dealbhach innleachdach, an sgrìobhadh ris an abair sinn <eng>hieroglyphics.<gai>

Mar na Bàbailonaich bha na h-Eibheitich a’ sgrìobhadh le samhlaidhean eòin is ainmhidhean agus a’ snaidheadh air ballaichean an teampuill, air na cladhan agus air toglaichean. Bidh cuimhne aig móran agaibh an othail a bha a-measg sgoileirean a’ rannsachadh agus ag eadar-theangachadh nan <eng>hieroglyphics<gai> so ri bhur linn fhéin.

Fhuair na h-Eibheitich a-mach dòigh air duilleagan a dheasachadh bho ’n luachair a tha fàs ri taobh Abhainn Nile, duilleagan ris an abair sinn <eng>papyrus<gai> agus le dubh-sgrìobhadh de shaoigh agus bioran geur thòisich iad air sgrìobhadh. A rìs bha e duilich na samhlaidhean a tharraing gu mionaideach agus mar aig sgrìobhaidhean Bhàbailoin, dh’ fhàs na dealbhan gu cumadh sìmplidh a sgrìobhadh iad ann an cabhaig.

Bha treubh de mharaichean a’ tàmh mu thimcheall bailtean Tyre agus Sidon d’am b’ ainm na ‘Phoenicians,’ daoine a fhuair an beò-shlaint ann am malairt is ceannachd. Bhiodh am bàtaichean a’ tadhal anns an Eibheit agus an sin ghabh iad eòlas air sgrìobhadh nan samhlaidhean. Rinn iadsan beagan atharrachadh agus chuir iad air bhonn aibideil anns an robh dà litir thar fhichead.

Bha iadsan a’ sgrìobhadh bho thaobh deas na duilleig gus a làmh chlì. Thug iad ainmean air gach litir agus b’ iad a’ chiad cheithir litrichean aca aleph—an damh; beth—an tigh; gimel—an càmhail; daleth—an dorus. Bho na Phoenicians dh’ ionnsaich na Greugaich an aibideil agus tha móran agaibh eòlach gu leòr air na litrichean Greugach—alpha, beta, gamma, delta agus mar sin air adhart. An toiseach bha na Greugaich a’ sgrìobhadh bho làimh dheis na duilleig gu làimh chlì agus air ais bho làimh chlì gu làimh dheis, mar a threabhas tuathanach raoin. Chaidh ùine seachad mun d’ ionnsaich iad gum b’ fharasda a bhith sgrìobhadh bho làimh chlì gu làimh dheis mar a ni sinn fhéin an diugh.

An déidh nan Greugach thàinig na Ròmanaich agus tha iadsan cliùiteach an eachdraidh airson an cuid laghan agus am miann an còmhnaidh gach nì a bhith an òrdugh réidh, riaghailteach, snasail. Dh’ atharraich iadsan litrichean na h-aibideil gus a’ chumaidh air am bheil sinn eòlach. An toiseach bha iad a’ sgrìobhadh agus a snaidheadh ann an litrichean móra snasail agus an àite <eng>papyrus<gai> nan Eibheiteach bha


[TD 347]

iad a’ deasachadh chraicionn ainmhidhean agus a’ sgrìobhadh orra. Bha craicionn, no mar theireadh iad “vellum” gann agus daor agus a thaobh cosgais, is ann a ghearradh iad sìos meud nan litrichean agus dhlùthaich iad ris na litrichean beaga againn.

Mar as aithne dhuibh, thainig na Ròmanaich gu ruige Breatuinn lethcheud bliadhna roimh àm Chrìosd agus thug iad a-steach an cuid Laidinn agus an sgrìobhadh. Thachair nì annasach ás a so.

Gheibhear air feadh Bhreatuinn sgrìobhadh dìomhair no snaidheadh air clachan agus tùran; sgrìobhadh ris an abair sinn “Ogam.” Tha so mar strìochdan air an snaidheadh ann an àite àraidh air a’ chloich, a h-aon, a dhà, a trì, a ceithir no a cóig cuideachd; feadhainn dìreach, feadhainn air an tarsainn ar réir dé an litir de ’n aibideil Laidinn a tha iad a’ ciallachadh. B’ e so obair ar sìnnsirean na Ceiltich aig àm iad a bhith fo smachd nan Ròmanach, ach chaidh an seòrsa sgrìobhadh sin á bith an déidh do na Ròmanaich a dhol dhachaidh agus a thàinig mar a their sinn Na Linntean Dorcha air an dùthaich.

B’ ì an Eaglais a chùm sgrìobhadh agus sgoileireachd beò troimh na linntean so. Chuir an Naomh Pàdraig air chois manachainn ann an Eirinn far an robh sgoileirean trang ag ath-sgriobhadh nan soisgeul. B’ ann á Eirinn a thainig Calum Cille gu Eilean I gu caochladh mór a dhèanamh air eachdraidh Albainn.

Troimh nam bliadhnaichean fada ris an abair sinn na Linntean Meadhonach cha robh mòran an taobh am muigh de na manaich a b’urrainn leughadh no sgrìobhadh. Anns a’ bhliadhna dà cheud deug ’s a cóig deug nuair a chuir an Rìgh Iain a sheula rìoghail ri Magna Carta cha b’ urrainn dà eadhon ainm a sgrìobhadh.

Bha mar a thuirt mi an sgrìobhadh air a chur air <eng>vellum,<gai> deasaichte bho chraicionn ainmhidhean. Ged tha rothas gun robh na Sìnich a’ deanamh paipear dhaibh fhéin anns a’ chiad lìnn, bha faisg air trì cheud deug bliadhna air a dhol seachad mun do dheasaicheadh paipear anns an Roinn-Eòrp. Timcheall air an àm so fhuaradh a-mach mu chlo-bhualadh, agus eadar paipear a bhith saor seach vellum agus clo-bhualadh a’ cur cabhag ann an deasachadh leabhraichean dh’ fhàs iad saor agus pailt. Thòisich eòlas agus fiosrachadh air sgaoileadh a-measg an t-sluaigh agus anns gach dùthaich san Roinn Eòrp chaidh gluasad air chois a bha gu atharrachadh mór a dheanamh an eachdraidh an t-saoghail gu léir. Ach is e sin sgeul eile air an do sgrìobhadh móran leabhraichean agus nach eil fo mo chomhair-sa an dràsda.

Tha mi an dòchas gum faigh mi an cothrom air uair eile, caibideil a chur ris an òraid so ris an abair mi “Am facal clo-bhuailte.”

Mas e am facal sgrìobhte a chuireas smuaintean an duine ann an cruth maireannach, is e am facal clo-bhuailte a chraobh-sgaoileas iad gu feum is maith a dheanamh (agus olc air àm!).

[Sanas]


[TD 351]

Sean Eòlas-Luibh

(20) AN DRIS NO AN MEUR

Le ALASDAIR MACILLEMHAOIL

[Dealbh]

CHUIREADH na sean Ghaidheil an dris gu iomadh feum, agus far nach robh i a’ fàs gu dùthchasach bha i air a toirt a-steach. Bha na smeuragan feumail mar bhiadh, sùgh na duilleige mar ìocshlainte agus am freumh mar dhath. Tha e air innseadh gu robh an soisgeulaiche ainmeil Iain Weslaidh a’ tighinn beò gu minic air na smeuragan nuair a bha e a’ searmonachadh sa’ Chòrnghall a-measg nam bochd. “’Se tha so,” ars esan, “deagh àite gus do chàil a gheurachadh, ach droch àite a thaobh bìdh.”

Am barail cuid, sna linntean a dh’ fhalbh, thruailleadh na sìdhichean an dris air Latha Fhéill Mìcheil, agus air Oidhche Shamhna. A rithis, is fuathach leis an deamhan an dris o’n àm san dug an t-àrd-aingeal, Mìcheal, buaidh air. A riamh o’n uairsin cha chinn meas air a’ phreas gu ’n tig Latha Fhéill Mìcheil. Air Latha Fhéill Shìmoin—28mh de ’n Dàmhair—buailidh an deamhan an talamh mu thimcheall a’ phris, agus dearcag cha tig air tuilleadh a’ bhliadhna sin. Faodaidh e bhith gu bheil na creudan faoin so ceangailte ris a’ bheachd gur e crùn dris a chuairtich ceann an t-Slànuighear ri àm a cheusaidh.

Tha ’n dris air a h-ainmeachadh gu tric ann a sgrìobhaidhean ’s seanfhacail a bhuineas do ar daoine: “Am fear a theid san droighinn dhomh, theid mi san dris da,” agus a rithis, “Ge milis a’ mhil, có, a dh’imlicheadh bhàrr na dris i?”


[TD 355]

Dh’fhuirich Clann Domhnaill
SOMHAIRLE MACGILL-EAIN

GLE thric—cha mhór nach canainn, mar as trice—tha rud glé bhoireann anns a’ churaidh. Cha robh teagamh nach bu churaidh an Caiptean Iarmar: chumadh e a cheann cho àrd neo-chùramach ri Seoc mór Caimbeul fhéin, nuair bu righe na spealgan agus na peileirean; choisicheadh e a-measg shligean a’ spreadhadh mar gum bu lòineagan sneachda iad. Ged a theireadh cuid gum biodh crithean a’ tighinn air Iarmar nuair a chiaradh an oidhche agus a bha strì an latha seachad, chan fhacas riamh air ach aogas a’ ghaisgich “ri uchd buailte.” Bha e ’na dhuine dreachmhor: mu chóig troighean is deich òirlich a dh’ àirde; air a dheagh chumadh, le deagh aodann, ach gun robh a bhial cho boireann ’s a chunnacas air fireannach—boireann ann an cumadh, chan ann am briathran no an guth. Bha e soilleir gun d’ fhuair Iarmar àrach a-measg bùirdeasaich Shasuinn, “na buic mhóra”; agus bha móran de bhuadhan an stuic ghràineil sin air. Cha robh ann am mór-roinn an Ochdamh Airm Bhreatannaich ach gràisg an sùilean a’ Chaiptein Iarmar; ach nuair a thogradh e fhéin, chluicheadh mealladh nam ban òga m’ a shùilean agus m’ a bhial boireann.

Cha robh Iain Howard ’na oifigeach, agus cha robh e ’na churaidh; cha bu mhò bha e ’na ghealtair. Cha do chaill e a thoinisg anns an fhìor chunnart, ach bha e “faiceallach.” Chan fhàgadh esan a chorp ann an gainmhich Libia nan rachadh aige. Nan tilleadh MacLeòid, thilleadh Iain Howard, nam b’ urrainn da. Uime sin, bha e air a bhroinn ann an trainns cho tric agus cho luath ri fear sam bith. Cha robh alladh a’ churaidh fo ’n ian aig Iain Howard.

Cha robh Dòmhnall Dòmhnallach ’na oifigeach, ach bha e ’na Dhòmhnallach. Chaidh móran iomrall air anns an arm. Cha chromadh a shùil fo shùil an ùghdarrais, agus chan iarradh e fàbhar air neach. Ràinig e Libia ’na shaighdear cumanta ged a bha uiread sgoile aige ’s a bha aig fear sam bith san réiseamaid; ach cha robh a dhol ás aige a niste. Cha e ’na shuidhe air cùl càir is a chluas ri bocsa frith-theud.

Bha Iain Howard anns an aon chàr is a chluas-san ri bocsa eile. Cha robh iad ach air ùr thighinn do ’n bhataraigh anns an robh e.

Bha lasadh de uaill chunnartach ann an Dòmhnall Dòmhnallach. Cà robh leithid a shinnsre-san anns a’ bhlàr? An dà Inbhir Lòchaidh, Allt Eireann, Cill-Saoidh, Raon Ruairidh, Sliabh an t-Siorraim, Sliabh a’ Chlamhain, an Eaglais Bhreac! Cà robh leithid nan Dòmhnallach,


[TD 356]

[Sanas]


[TD 357]

mur robh taobhan eile a shloinnidh: Leathanaich, Leòdaich, Clann Clann MhicNeacail Sgoirebreac, “fir mhóra a’ Bhràighe”; Mathanaich Loch Aillse; Clann MhicRath Chinn t-Saile . . . . . ! Bha an Gaidheal agus an Lochlannach air am filleadh an Dòmhnall, agus tigh dubh gorm na gala do gach Sasunnach agus gach Gall anns an Ochdamh Arm!

Cha robh cath ann, agus cha robh móran sam bith a’ tachairt. Thigeadh is chuirteadh sanas leis a’ bhocsa an dràsda ’s a rithist. Thigeadh Iarmar gu cùl a’ chàir agus chanadh e facal na dhà ri Dòmhnall, agus dh’ fhalbhadh e an uair sin; ach cha robh e fada air falbh uair sam bith. Chitheadh Dòmhnall ’s a chompanach a-mach air cùl a’ chàir, ach chan fhaiceadh iad romhpa, no a-mach air an dà chliathaich. Uime sin cha robh Iarmar ’nam fradharc an còmhnaidh ach bha fhios aca gun robh e faisg gu leòr airson a h-uile guth a theireadh iad a chluinntinn.

Bha norraidhean cadail a’ tighinn air Dòmhnall ged a bha a chluas ris a’ bhocsa. Chlisg e ás aon norradh le sanas anns a’ bhocsa, agus b’ fheudar dha iarraidh an sanas a thoirt a rithist. Nuair a thàinig an sanas an dara uair, cha d’ rug e air buileach, agus dh’ iarr e a thoirt an treas uair. Bha Iarmar a niste ’na sheasamh aig cùl a’ chàir.

“Amadain leibidich,” arsa Iarmar. “Dé ’n donas a tha bhuat? Bheil thu bodhar?”

Thuirt Iarmar facal no a dhà eile, an “teanga choitchinn” an ochdamh Airm, agus bha Dòmhnall air a thachdadh le tàmailt is le cuthach.

Fhuair Iarmar an sanas agus dh’ fhalbh e gu beulaibh a’ chàir. Bha an Dòmhnallach mar nach robh e riamh roimhe. Gum bruidhneadh Sasunnach, Gall no Gaidheal fo ’n ghréin ris-san mar sud! Agus gun ghuth aige ri fhreagairt! Esan anns an robh fuil Mhic Iain Mhic Sheumais; fuil Iain Ghairbh Mhic Ghille Chaluim; fuil Eachainn Ruaidh nan Cath; fuil Ruairi Bhig Mhic Iain Mhic Ruairi Mhic Mhurchaidh Bhuidhe; fuil “Fir mhóra a’ Bhràighe”; fuil . . . . ! Cha dubhairt Howard guth ris; thuig e gun “deach an diabhal an gille dubh a’ Bhràighe.”

Ann an deich mionaidean thàinig gleadhar luingeas-adhair. Leum Howard a-mach a choimhead, agus ruith e gu beulaibh a’ chàir, far an robh an Caiptean Iarmar. An dà mhionaid bha e air ais, ag éigheach, “Messerschmidtean! Tha ’n Caiptean Iarmar ag iarraidh ort dìon a ghabhail ann an trainns! sa’ mhionaid! greas ort!

Cha do ghluais Dòmhnall Dòmhnallach, ach dh’ eubh e àird a chlaiginn—gus an cluinneadh Iarmar e,

“Messerschmidtean! Can ri Caiptean Iarmar an sparradh———!” Ruith Howard gu trainns, is dh’ fhuirich an Dòmhnallach, ’s e feadaireachd ’s a’ mànran ris fhéin, air an fhonn <eng>“The Campbells are coming,”<gai> mar bu tric a chuala e aig a sheanmhair:

“Fir Chloinn Dòmhnaill, leóghainn gharga;
Sìoda ’gan còmhdach, sròl ri ’n garbh chrann:
Oganaich chuimir fhuair urram fir Alba,
Dh’ fhàg an crup salach air chumadh na h-earba.”

Saoil, arsa Dòmhnall ris fhéin, am bheil Iarmar air a bhroinn am bonn


[TD 358]

trainnse, mar a tha Howard agus gach fear eile sa’ bhataraigh? Chaidh sian is sian de pheilearan seachad, glé fhaisg, agus bha toll no a dhà an canabhas a’ chàir; ach cha do bhuaileadh Dòmhnall. Cha mhò a bhuaileadh fear sam bith eile. Bha càch uile anns na trainnsean. Saoil an robh Iarmar ’nam measg, air a bhroinn? Cha do chuir Dòmhnall a’ cheist sin an uair a dh’ fhalbh na h-itealain Ghearmailteach, agus an uair a bha a chuid agus a chliù aige fhéin, an cùl a’ chàir, is sogan aige air “Fir Chloinn Domhnaill, leóghainn gharga.”

Thill Howard far an robh e, shuidh e air a bhocsa fhéin, agus cha dubhairt e guth ri Dòmhnall fad chóig mionaidean. An uair sin thàinig an Caiptean Iarmar. Bha sanas eile aige ri thoirt do Dhòmhnall, gus an cuireadh Dòmhnall a-mach e. Cha dubhairt e diog mu na h-itealain Ghearmailteach. Bha mealladh nam ban oga ’na shùilean bòidheach agus m’ a bhial boireann.


[TD 359]

Tigh Mairi an Doichill
bho IAIN EARDSAIDH MOIREASDAN

IS i so seann sgeul, facal air an fhacal mar a bha i air a h-innse le Tarmod MacLeòid á Beàrnaraigh na Hearadh, nach cuala i air a h-innse ach aon uair, agus a thug leis i mar a tha i ann an so.

Bha uair a’ fuireach air a’ Ghaidhealtachd boireannach a bha glé mhosach, ris an canadh iad Màiri an Doichill. Cha deachaidh duine riamh a thigh Màiri air an do dh’iarr i suidhe. Có-dhiùbh chuir balach tapaidh geall gun toireadh e oirre iarraidh airsan suidhe. Chaidh am balach so, do’m b’ainm Uilleam, do thigh Màiri air beul oidhche agus thubhairt e: “Gum beannaicheadh Dia an tigh dorcha deatharra so.” Fhreagair Màiri e, agus i a’ tionndadh bho ’n teine air an robh i a’ dùr-amharc: “Bho ’n bheannaich thu ’n àrdraich tàrr a-mach ás.” Fhreagair Uilleam: “Na h-eòin a th’ air an àirigh ’s mithich fantainn.” Dh’ fhaighnich Màiri an uairsin dheth: “Gu dé an t-ainm a th’ ort?” “Tha,” arsa esan, “Uilleam Dèan Suidhe.” “Uilleam Dèan Suidhe?” arsa Màiri. “’S mi a shuidheas,” arsa Uilleam, “’s math an airidh is bean an tighe ’ga iarraidh.” “Ma shuidheas chan fheàrrde,” fhreagair Màiri, “tha an rathad mór air chùl an tighe agus a’ ghealach ’na h-àirde: ann an so gheibh thu ùrlar lom, talamh toll, is dearganan a chriomas do mhàs gu fanastachd.”

Bha bràgha bheag aig Màiri air am biodh i a’ bleith, agus a’ cur a ceann air a’ bhràghainn thubhairt i: “So cadal an Doichill.” Rug an uairsin Uilleam air cabar maide, agus a’ tighinn os a cionn leis a’ mhaide thubhairt e: “So dùsgadh na dunachd,” “Stad, stad, a dhroch dhuine,” thubhairt Màiri, “gu faigheadh tu biadh.”

“Dé dh’ fhóghnadh dhut féin ’s do d’ bhuidheann gu léir, nach fhóghnadh dhomh fhéin car aon oidhche?” thubhairt Uilleam.

“Sòbhraichean chreag ’s bàirnich nan leachd, uisge teth is deanndagan,” fhreagair Màiri. Fhuair Màiri an uairsin bowla agus chuir i beagan min-chorca ann agus dh’ fhàg i ri taobh an teine e. “Fàg sud gus an tig mi ás an tobair,” ars ise ri Uilleam. Ach fhad ’s a bha i anns an tobair lìon Uilleam suas am bowla leis a’ mhin cho cruaidh agus a ghabhadh e. An uair a thill ise rug i air a’ bhowla agus thubhairt i: “Cha chreid mi fhéin nach do dh’ fhàs so mór bho dh’ fhalbh mi.” “O, nam biodh tusa ’na do bhean chòir,” arsa Uilleam, “bhiodh do chuid ag at mu do làmhan an còmhnuidh.”

Chuir Màiri an sin ceann agus casan beathaich air an teine ann an preis. Nuair a bha iad bruich dh’ fhaighnich Uilleam dhi: “Dé do chuid fhéin dhe ’n so? “Tha,” arsa ise, “ochd ingeanan nan dùirn agus ceithir speir luirgnean; dé do chuid fhéin dhe?” arsa Uilleam, “na bheir mi mach dhomh fhéin le aon rann, sùil, bus agus eanchainn, dà chluais o bhun nan stùic, fear cumail a’ chinn, àrd labhradh a’ chlagainn.” Mar sin fhuair Uilleam a’ chuid a b’ fheàrr dha féin agus cha robh aig Màiri ach cnàmhan.

Dh’ fhalbh Uilleam ás tigh Màiri ás déidh sin agus chaidh e do thigh nàbaidh. Dh’ fhaighnich iad dheth an uair a chaidh e a-steach càite


[TD 360]

[Sanasan]


[TD 361]

an robh e. “Bha,” arsa esan, “ann an tigh Màiri an Doichill.” “Suidh, suidh, a dhuine bhochd gum faigh thu biadh, cha d’ fhuair duine riamh biadh anns an tigh sin.” “Fhuair mise biadh ann có-dhiùbh, ’s mi fhuair,” arsa esan.

Thill Uilleam a rithist do thigh Màiri agus dé a bha i ag ithe ach buntàta pronn is bainne. “Is uaigneach a chriomas tu,” arsa Uilleam “’s trom an luchd a th’ air a’ chois chaoil” (cas na spàine). “Is fhasa teàrnadh na dìreadh,” arsa ise, “chan eil an t-slighe ach goirid, chan e m’ éirig a cheannaich mi. ’S ioma fear a cheannaich nach do phàigh.” “Maoidh sin air an fhear a dh’ith do chuid,” arsa Uilleam. “’S e bàrd a b’ athair dhut,” arsa Màiri. “Cha b’ àrd na ìosal e,” arsa Uilleam, “ach bha e anns an mheud mheadhonach.”


An T-astar a Theid Ron
bho Dhòmhnall Iain MacDhòmhnaill (Uibhist-a-deas)

BHA peata ròin aig Mac ’ic Ailein ann an Ormicleit an Uibhist-a-deas uair air choreigin o chionn fada. Cha robh latha nach falbhadh a ròn a dh’ iasgach agus thilleadh e dhachaidh a h-uile feasgar, agus cha robh duine sam bith a shaoileadh gun deach e na b’ fhaide air falbh na an cladach bu ghiorra dha mu chuairt Rubha Aird Mhìcheil.

Ach gu dé a thachair ach aon fheasgar a bha so, cha do thill a ròn dhachaidh idir mar a b’ àbhaist dha. Chuir so iongnadh agus cùram gu leòr air Mac ’ic Ailein, o chionn thuig e gu robh rudeigin ceàrr, ach cha b’ urrainn dha dad a dheanamh. Ach a là-rne-mhàireach thill a ròn, agus chunnaic Mac ’ic Ailein gu robh gath anns a’ chliathaich aige. Thug e an gath á cliathaich a ròin, agus mhothaich e gu robh ceann airgid air a’ ghath, agus litrichean sgrìobhte ann. Chroch e an gath air staing ann an uachdar an tighe nuair a chunnaic e gur e fear fiachar a bh’ ann, ach chailleadh an ròn goirid an déidh so ri linn a leòin a chaidh a dheanamh air.

Chaidh ùine seachad, agus gu dé a thachair ach gun tàinig soitheach a-stigh do Loch Aoineart, agus thainig Maighstir an t-soithich, agus duine no dithis dha na bh’ air bòrd còmhla ris, a choimhead air Mac ’ic Ailein, gu ruig Ormicleit. Chaidh an cur a dh’ uachdar an tighe, agus mar a bha nàdurra, chaidh biadh is deoch a thoirt dhaibh ann. Cha robh iad fada a-stigh nuair a dh’ fhoighneachd Maighstir an t-soithich do Mhac ’ic Ailein mu’n ghath a bha crochte air an staing.

“Gu dé an dòigh,” ars esan “air an tainig an gath sònraichte so ’nad lùib-sa?”

Dh’ innis Mac ’ic Ailein dha facal air an fhacal mar a thachair, ’s mar a thainig a ròn dhachaidh ’s an gath ’na chliathaich. Shìn e an uair sin an gath do Mhaighstir an t-soithich, agus dh’ fheuch esan e.

“An dà,” ars esan an uair sin ri Mac ’ic Ailein, ’se an t-ainm agamsa a tha an so air a’ ghath, agus ’sann air Uisge na Bòinneadh ann an Eirinn a loisg mi air a ròn.”

Tha an sgeul sin a’ toirt fradharc dhuinn air an astar a ni ròn ann an ùine ghoirid.


[TD 362]

Giuthas Albainn
ALASDAIR I. MAC’ILLLEMHAOIL

THA iomadh seòrsa giuthais ri’m faighinn sna coilltean air feadh an t-saoghail, ach ’nar dùthaich fhéin ’se giuthas Albainn, no giuthas nam mórshliabh, an t-aon diubh a chinn gu nàdurrach. ’Se so a’ chraobh bu bhitheanta anns a’ choille mhóir a bha san t-sean aimsir a’ dlùth chòmhdach na tìre, eadar Gleann Lìobhann is Raineach gu ruige srathan Chataibh san taobh tuath, agus an ear gu crìochan Bhràigh Mhàirr. An diugh tha móran de ’n fhonn so fo mhòine, ach gheibhear fhathast bunan móra san riasg, far an robh uaireigin craobhan maiseach, an cinn ris na h-àrdaibh.

Tha am fiodh so fìor bhuan agus nuair a bhatar a’ toirt a’ mhullaich bho sean Chaisteil Caol-a-Chùirn tha e air innseadh gun d’ fhuaireadh sailean giuthais a bha cho slàn, fallain ’s a bha iad nuair a chuir na saoir ’nan àite iad, trì cheud bliadhna roimhe sin.

Tha iomradh cuideachd gum bitheadh iasgairean Loch Bhraoin a’ deanamh sìoman de ’n rùsg. Agus nach ann le clàraibh giuthais a chòmhdaicheadh ùrlar teampall Sholaimh. Gun teagamh cha b’ e giuthas Albainn a bha so.

Anns an Fhraing bha mòr spéis aca do ’n chraoibh, agus aig an àm san robh an Naomh Màrtainn (337-400 A.D.) a’ cur caisg air saobhchreidimh a-measg an t-sluaigh, rùnaich e gun gearradh e sìos na doirean giuthais far an robh adhradh air a dhèanamh. Co-dhiù rinn sluagh connspaid cho mór ’na aghaidh ’s gum b’ fheudar dha na craobhan fhàgail ’nan seasamh.

Ann an cuid de bhailtean beaga iomallach sa’ Ghearmailte bha e ’na chleachdadh aig an òigridh, an àm féisdean àraidh, danns a dhèanamh mun cuairt craoibhe giuthais, agus laoidhean a sheinn nach buineadh idir do ’n Chreidimh Chrìosdaidh. Bha a’ chraobh cuideachd air a sgeadachadh le coinnlean, flùran, ùbhlan agus liùghagan. Bha iad de ’n bheachd gu robh spiorad beò a-measg nam meanglan a bheireadh dhaibh gach miann a lùigeadh iad san dol mun cuairt.

’Se so toiseach cleachdaidh an latha an diugh ann a bhith a’ sgeadachadh na craoibhe-Nollaig le tiodhlacan do ’n chloinn, agus tha an Naomh Neacail a’ gabhail àite seann spioraid na craoibhe.

Ann a Ruisia ma thuiteas craobh ghiuthais fo neart na gaoithe, cha reicear am fiodh idir, ach bheirear e mar thiodhlac do ’n Eaglais. Co-dhiù b’ e sin an cleachdadh roimhe so.

’Se craobh-dhuircein a tha anns a’ ghiuthas, maille ris an spruis, làrag, an seudar is iomadh seòrsa giuthais eile. Ruigidh i mu cheud troigh an àirde agus còrr is dusan troigh timcheall a bun. Tha dearbhadh air gu seas i tuilleadh is trì cheud bliadhna. Ach mar as tric gearrar sìos i nuair a ruigeas i na leth-cheud bliadhna. Tha na craobhan òga air an cur ’nan grunnan dlùth air a’ chéile, oir mar sin fàsaidh iad dìreach suas gun fhiaradh o thaobh seach taobh. Far am faic sibh aon leatha fhéin air fonn fosgailte tha i fàs càm, snaimeach agus air bheag fheum an obair saoirsinneachd.


[TD 363]

[Dealbh]


[TD 364]

Chan eil a’ chraobh a’ tilgeadh a duillich ri tìm a’ gheamhraidh mar tha a’ chuid mhór de chraobhan eile. Tuitidh iad aig ceann gach dara bliadhna, ach aig a’ cheart àm tha ’n duilleach ùr deiseil, agus mar sin chan eil na meanglain lom aig àm sam bith.

Tha e furasda eadardhealachadh a chur eadar giuthas Albainn agus giuthas eile, le beachdachadh gu math air cumadh na duilleig. Air a’ chraobh dhùthchasach tha i so ’na càraid chaola, ceangailte ri chéile aig am bun, agus mu thrì òirlich air fad.

Gheibhear dà sheòrsa dhuircein air gach craobh, cuid dhiubh fireann agus cuid eile boireann. Tha an fheadhainn fhireann mu chairteal òirlich air fad, agus is annta sin tha a’ mheanbh-mhin bhuidhe <eng>(pollen)<gai> a chithear sa’ Chéitean air gach lòn-uisge an cois na coille.

Tha na duircein bhoireann nas motha, air chumadh uighe, agus mar as tric tha trì anns gach cròilean. Tha fras na craoibhe annta so, agus bheir e còrr is bliadhna ri ’g abachadh. Aig toiseach an t-samhraidh, nuair tha gaoth is grian fàbharach, fosglaidh lannan gach duircein. Sguabaidh an osag a’ mheanbh-mhin bho ’n fhlùr fhireann, còmhdaichidh e an sìol a tha nis abaich, agus a bhios air a sgapadh thall ’s a-bhos leis a’ ghaoith.

Tha gach gràinne sìl air uidheamachadh airson an turuis le sgiath bheag thana, agus gach smùirnean <eng>pollen<gai> cuideachd le dà bhalg ’ga aotromachadh.

Chuir na coilltean farsaing giuthais gu mór ri adhartas is beairteas dùthchannan ceann-a-tuath na Roinn Eòrpa—Niorbhaidh, An t-Suain, Ruisia, is Suómaidh no Finland. Tha sin gu h-àraidh fìor mu Ruisia far a bheil gach dìcheall air a dhèanamh gus nach tig lasachadh air cur is togail nan craobh.

Is ann ás na dùthchannan sin a bha Breatainn a’ toirt, uaireigin, a’ chuid bu mhotha de ’n fhiodh so, ach an diugh ’se giuthas á Canada is ás na Stàitean Aonaichte a tha leasachadh na gheibhear againn fhéin.

Leis an adhartas a rinneadh an togail thighean o chionn ghoirid, faodaidh sinn a bhith cinnteach gum bi giuthas air a mheas nas prìseil na bha e riamh roimhe.

Tha Luchd Ughdarrais nan Coilltean glé fhurachail mu ’n chùis so, agus chan eil dearmad ’ga dhèanamh air a bhith leudachadh ’s a’ gleidheadh Giuthas nam Mór-shliabh.


[TD 366]

An Dudach
ANNA FHRISEAL

THA i an crochadh ’na h-àite àbhaisteach. Agus, gach uair a chì mi i, bheir i gu geur ’nam chuimhne mar a thachair—rud air an cuala sibh iomradh ged nach do thuig sibh brìgh an t-seanachais. Ach bhon a chaochail m’ athair ’s dòcha gu faod mi an sgialachd ìnnse gun dragh a chur air duine sam bith, ged a tha fios is cìnnt agam nach creid a’ mhórchuid mi, na bu mhotha na chreid iad aig an àm.

Bha m’ athair anns a’ mhonadh an là ud a’ cur ribeachan, an-uair a thàinig e a-steach air gu robh rudeigin neo-àbhaisteach mu aodann creige thall mu ’choinneamh. Aig bun na creige bha na drisean agus an raineach a’ fàs cho dùmhail ’s a bha iad riamh, ach, os an cionn, bha sgoltadh anns a’ chreig nach b’ àbhaist a bhith ìnnte. Air éiginn, rinn e a rathad a-steach troimh na drisean is eile, agus a-steach gun deach e do uaimhe àird fharsainn.

An toiseach, cha b’ urrainn dha móran fhaicinn, ach air dha a shùilean fàs cleachdte ris an doilleireachd, nach ann a chunnaic e rud a theab a chur á cochull a chridhe. Bha e an impis teiche le bheatha an-uair a chunnaic e rudeigin eile—dùdach an crochadh aig bial na h-uamha. Gu h-obann chaill e buileach glan an t-eagal a ghabh e roimh na cruthan móra, gach aon air uilinn, a’ spleuchadh air gun ghluasad—iad fhéin ’s an coin phabach mhóra mu ’n casan cho stòlda ris na closaichean fhéin. Ghrad thuig m’ athair gu robh f’ a chomhair fuasgladh na seann sgeòil. Bha an Fhéinn an sud, an suain fo na seann gheasaibh.

Rug m’ athair air an dùdaich! Shéid e aon uair i. Shéid e dà uair i. Ach gun bhuil. Ar leis gu robh tiamhaidheachd is briseadh dùil an déidh nochdadh anns na sùilean móra a bha ’ga dhùr choimhead. Dh’ fhiach e le uile neart aon uair eile, agus, air an treas ionnsaigh thug e buaidh, agus an-uair a lìon fuaim na dùdaich an uamh feuch gach uile chruth ’na dhuine a rithist agus na coin a’ ruith gu sona a-null ’s a-nall.

Thòisich othail ris am b’ fhiach othail a ràdha. Tabhanadh nan con. Na daoine a’ dùmhlachadh timcheall air m’ athair, a’ breith air làimh airsan agus air a chéile, a’ bruidhinn mar nach sguireadh iad a chaoidh, gun sùil ri freagairt.

Bha dithis co-dhiùbh aig nach robh gnothaich mór ris an othail. Air an dara fear, bha coltas gruamach, mì-gheanail, a thug air m’ athair smaoineachadh gum b’ e so Conan, “Aimlisg na Féinne.” Air an fhear eile, bha coltas ùghdarrais shèimh, ’ga chomharrachadh, ar le m’ athair, mar Fhionn fhéin. Agus sin mar a bhà, mar a chaidh a dhearbhadh an-uair a chuir an duine so e fhéin agus a chompanaich an aithne do m’ athair.

Cha do chuir e iongnadh sam bith air m’ athair na coigrich a bhith meirgeach ròcanach ’nan cainnt an toiseach, agus cha b’ fhada, co-dhiùbh, gus an robh na facail a’ ruith gu siùbhlach. Agus ged nach cualas a leithid sud de Ghàidhlig bho chionn mìle bliadhna bha i so-thuigsinn do m’ athair gun spàirn mhór sam bith.


[TD 367]

Sin, matà, mar a thàinig thugainne gu Sealladh-cùil aoighean cho annasach agus a bha riamh againn. Cha mhór nach robh mo mhàthair bhochd gun bhial gun teanga air dhi fhaicinn mar a bha an teaghlach air meudachadh. Ach air dhi a bhith tùrail, ìnnleachdach, chaidh aice air dhòigh air choreigin air suipeir fhoghainteach ullachadh. Gu fortanach bha an t-sloc bhuntàta làn, agus ged a bha e follaiseach nach b’ aithne do na coigrich buntàta no tea no iomadh rud eile a fhuair iad againne, ghabh iad ris a h-uile dad mar an tuagh ris an t-samhaich cheart. Bha eadhoin Conan gruamach a’ gabhail air gu robh a h-uile dad r’ a thoil.

An déidh a’ chiad fheasgair ud, cha robh an imcheist bu lugha air mo mhàthair a thaobh na dh’ itheamaid. Cha robh a’ phoit riamh gun na chumadh i de choineanan, no de iasg, no de eòin seilge, agus, air uairibh, sitheann-féidh nach d’ fhuarar le cead an uachdarain tha eagal orm! Agus gu dé an t-iongnadh? Nach b’ ainmeil na sealgairean an Fhéinn riamh gun tighinn air an cuid chon. B’ e na féidh fhéin na creutairean air am b’ eòlaiche iad, oir b’ e na tuirc-allaidh agus na madail-guil air am bu trice am biodh iad an tòir ri ’n ciad làithean.

Leis gu robh tigh cuimseach mór againn cha robh sinn gann de sheòmraichean cadail, ach bu léir nach deanadh na leapaichean feum sam bith do dhaoine cho luirgneach sud, agus b’ fheudar dhaibh cadal air an làr. Bu chùis nàire sin do mo mhàthair gus an do ghabh i thuice fhéin gum bu dual dhaibh cadal air an làr an là a b’ fheàrr a bha iad.

Leis an fhìrinn ìnnse, ré nan ciad oidhcheannan ud, bha an là a’ glasadh mus deachaidh neach fo na cabair againn a chadal air leabaidh no air làr, oir bha na h-uiread r’ a ràdha agus bha ceistean agus freagairtean a’ dol air ais ’s air adhart bho thaobh gu taobh.

Chuir m’ athair tombaca agus uisge-beatha an aithne do na coigrich, agus bu taitneach am faicinn, casan sìnte a-mach, pìob anns gach bial, agus gloinne dheisearach anns gach làimh, air an socair gu buileach glan. Cha robh iad riamh sgìth a dh’ éisdeachd ris a h-uile dad a b’ urrainn dhuinn ìnnse mu na lìnntean eadar an cur fo gheasaibh agus am fuasgladh. A chionn gu robh mu ochd lìnntean diag ann, bha iad cho fad air chùl na naidheachd agus gum bu neònach mura maireadh an aithris iomadh uair dhuinn.

B’ e sinne a bha fo gheasaibh agus sinn ag éisdeachd ri ’n seanachas-san mu na làithean gaisgeil a dh’ aom cho fad air ais. Chuala sinn mu ’n draoidheachd chumhachdaich leis an do chaochladh iad ann am prioba na sùla bho laoich bheòthail an tréine an neairt gu sgoinn mharbhanta. Ach cha d’ fhuair sinn riamh a-mach carson a thachair sin.

Chuala sinn mu’n là oillteil air an tainig, do ’n uamha, an duine nach do shéid an dùdach ach dà uair. Shéid e aon uair agus dh’ fhosgail an sùilean. Shéid e an dara uair agus ghluais iad deiseil gus éirigh cho luath ’s a shéideadh e an treasa srann. Ach, an àite séideadh, nach ann a ghabh e an t-eagal agus a-mach leis ’na dheann a’ fàgail na Féinne air h-uilinn. Dh’ fhàgadh iad mar sin na bu mhiosa na bha iad riamh.

Labhradh Fionn gu tric mu a mhac, Oisean, nach robh còmhla ri càch an-uair a bhuail an tubaist iad. Dh’ ìnnseamaid dha na b’ urrainn dhuinn, eadar mhath is dona, agus tha cuimhne agam cho muladach


[TD 368]

’s a bha e an-uair a chuala e cho mì-shona ’s a bha Oisean mun do chaochail e, bochd, dall, aonaranach, aosda.

Leis na sgialachdan a bha a’ dol, chuireadh seachad na feasgair gu luath, taitneach. Coltach ri m’ athair bha Gàidhlig na Féinne so-thuigsinn do’m mhàthair ’s dhomh fhéin cuideachd. Feumaidh nach eil atharrachadh cho mór anns a’ chainnt ’s a tha anns an litreachas troimh na linntean.

Bhiodh ceòl againn cuideachd. Sheinneadh iad òrain mhóra—feadhainn a b’ aithne dhuinn agus feadhainn nach b’ aithne. Agus bha iad teòma fa leth air cluiche na clàrsaich, agus aig ar céilidhean feasgair rachadh i mun cuairt bho làimh gu làimh. Agus an réidio! Cha leig mi leas ìnnse an t-iongnadh a chuir e orra a’ chiad turus a chuala iad e.

Fad an t-siubhail bha an dùdach an crochadh os cionn an teallaich, le coltas grinn oirre bho chuir mo mhàthair gleansa aisde.

Bha iad ’nan cuideachadh mór do m’athair an obair an earraich a bha air deireadh ri lìnn droch thìde a’ gheamhraidh.

Sin mar a chuir iad seachad an tìde—ag obair ’s a’ sealg fad an là, ’s a’ còmhradh ’s a’ ceòl fad na h-oidhche. An toiseach, co-dhiùbh. Ach chaidh an naidheachd fad is farsainn gu robh creutairean annasach a’ fuireach còmhla ruinn, agus shaoileadh sibh gun do chrom leth an t-saoghail òirnn. Thàinig feadhainn bho ’n Bh.B.C. agus feadhainn bho S.T.V. Thàinig fir naidheachd, fir dhealbh, fir ealain agus fir fanaid. Agus cha robh aon seach aon aca cìnnteach an e cùis mhìorbhuil a bha fo ’n comhair no an robh cuideigin a’ tarraing an coise.

Thainig Fred MacAmhlaidh agus rinneadh “Clàir ás gach Ceàrn” nach cualas riamh a leithid. Ach b’ esan an aon fhear ris an do ghabh iad, oir treun ’s ged a bha ar n-aoighean cha robh iad ach fiata fhathast a-measg choigreach. Mar sin theicheadh iad bho ’n mhór-chuid. Bu bheag orra, gu h-àraidh, luchd togail dhealbh—am beachd, ’s dòcha, gur e draoidheachd air choreigin a bha fa-near dhoibh. Là a bh’ann dh’ fhàs Conan cho searbh de ’n ghnothaich ’s gun do rug e air fear camara agus thilg e e fhéin agus ’inneal do dh’ allt còmhla! Sin mar nach fhaca sibh dealbh dhiubh riamh, ged a bha feadhainn ag ràdha gun do thog iad dealbhannan agus nach tainig iad riamh a-mach.

Thòisich an spòrs an-uair a thòisich na Geamachan thall ’s a-bhos, oir cha robh dad a b’ fheàrr a chòrdadh riutha na bhith a’ faicinn dhaoine móra tomadach a’ ruith ’s a’ leum ’s a’ tilgeil chabar mar a bha iad ri ’n ciad chuimhne fhéin. Thòisich iad fhéin a’ fiachainn. Agus b’ iad fhéin a bha ealanta anns gach seòrsa lùth-chleas. Air mo thaobh-bhòrd tha cuachan agam fhathast a choisinn iad.

Thàinig am foghar, agus, aig toiseach an Dàmhair, am Mòd Nàiseanta. Thàrlas gum b’ ann am Baile-Chaolais, glé dheiseil dhuinn, a chumadh e a’ bhliadhna ud. Leis gu robh an teaghlach againn fhéin ’nar buill de ’n Chomunn Ghaidhealach, bha còir againn air an fhurmailt a thugadh le Pròbhaist Bhaile-Chaolais a fhrithealadh. Ach, gun sinne iarraidh, thugadh cuireadh do ar n-aoighean cuideachd.

Bha iad uile an làn dheise Ghaidhealaich, agus air dhoibh a dhol a-steach do ’n t-seòmar thosdaich a h-uile duine. Agus bu bheag an


[TD 369]

t-iongnadh. Bha am fear bu lugha aca ochd troighean a dh’ àirde le giùlan gaisgeil a réir sin.

Chaidh leigeil leotha a dhol a-steach airson nan comh-fharpaisean, ged nach do chuir iad an ainmean a-steach do ’n oifis, seach gur h-e coigrich a bh’ annta, oir bha daoine a’ gabhail riutha a nise ged nach robh aon duine anns an rìoghachd ach sinn fhéin a bha a’ creidsinn có iad. Rinn iad sguabadh uabhasach an comh-fharpuis an Orain Mhóir agus anns a’ chomh-fharpuis airson òrain nach robh riamh roimhe an clò. Chaidh iad chun nan céilidhean agus chun nan cuirmean, agus chòrd an t-seachdain glan riutha ged a bha e a’ cur iongnaidh orra cho tearc ’s a bhathas a’ cleachdadh na Gàidhlige.

An déidh a’ Mhòid chaidh an ùine seachad gu sìtheil airson greis, ach cha do lean cùisean mar sin fada.

Beag air bheag, bhuail e òirnn gu robh rudeigin ceàrr air ar n-aoighean. Chan eil e furasda a chur an céill gu dé a bh’ ann, ach ’s ann a bha tuar leth-chadalach a’ tighinn orra, tuar eadar-dhealaichte bho ’n bheòthas a bha annta a cheana. Agus, mar a chaidh na làithean seachad, bu tric a gheibheadh a’ chadalachd làmh an uachdair, ionnas agus gun gabhadh iad norrag eadhoin an teas mheadhon ràdha. Thàinig a’ chuis gu aon-cheann beagan roimh ’n Nollaig. Là a bh’ ann, cha do thìll iad o chuairt-seilge. Ach, gus an tàinig an dorchadas, cha robh sinn ro iomagaineach; bha iad eòlach air na monaidhean a nise, agus bha na coin leotha co-dhiùbh.

Ach, air a’ cheann thall, chaidh m’ athair a-mach ’gan iarraidh.

Thug rudeigin air dèanamh air an uamha far an do thachair e an toiseach orra.

Bha iad an sin! Agus na coin aig an casan, dìreach mar a bha iad a’ chiad turus a chunnaic e riamh iad, air an sìneadh a-mach gu socrach an àite a bhith air an uilnean. Bu léir dha gu robh iad air tuiteam, air adhbhar air choreigin, fo na seann gheasaibh a rithist.

Là an déidh là, dh’ fhiach m’ athair ri an ath-bheothachadh leis an dùdaich, ach ged bu léir dha nach robh iad cho trom ’nan cadal ’s a bha iad roimhe, cha deachaidh leis. Mar sin, le cridhe trom, mu dheireadh thall, dhùin e an uamha le clachan móra, ach a’ fàgail beàrna an sud ’s an so troimh an faigheadh a’ ghaoth.

Tha m’ athair a nise marbh, agus chan eil cuimhne aig móran air na “strainnsearan,” mar a theirte riutha, a thàinig uair gu Sealladh-cùil. Ma throgras sibh faodaidh sibh sùil a thoirt air ais air na paipearan a thug iomradh orra aig an àm, cuid dhiubh le fanaid. Ach is ann agamsa a tha an aon dearbhadh. Tha an dùdach an sud fhathast mar a lìomh mo mhàthair i, os cionn an teine, agus, có aige tha fios, ’s dòcha gun séid mi i là de na làithean gun fhios dé a thachras.

[Sanas]


[TD 374]

A’ Ghloinne
Le IAIN MAC A’ GHOBHAINN

BHA Coinneach ’na shuidhe aig bòrd an tigh-òsd ’na aonar ’s e a’ coimhead aodann geal deàlrach an T.V. a bha mar ghréin air fàsach gainmhich. Air a bheulaibh bha gloine dhubh phortair. Air cùl a’ chunntair chunnaic e ceann maol os cionn paipear ’s air cùl a’ chinn botail uaine ’s bhuidhe ’s ghorma. Mu choinneamh an T.V. bha sgàthan mór anns am faiceadh e an aon sgeulachd a’ dol air adhart. Sheall e sìos ris a’ bhòrd. An dùil am biodh i fada gun tighinn? Mar a b’ àbhaist bha esan leth-uair a thìde air thoiseach oirre. Cha robh fhios aig’ air ainm an dealbh-chluich a bh’ air an T.V. ach co-dhiùbh bha shùil air, oir bha e faireachdainn mì-chomhfhurtail ’na aonar aig a’ bhòrd. Ann an trì-chairteal na h-uarach thigeadh i steach, a ceann mar òr, ’s thogadh e a shùilean an ceann greiseig ’s leigeadh e air nach robh i fadalach idir.

Dà bhòrd air falbh bhuaidhe bha triùir còmhla, ’s cha robh ’n còrr anns an tigh-òsda aig an àm. B’ ann le fear aca a bha an tigh-òsda—duine àrd a bha a’ fàs rudeigin crùbach, aodann dearg mar leóbag le cus deocha, is shaoileadh tu gu robh e sealltainn troimh cheò. Bha a làmhan air chrith an uair a thogadh e gloine gu a bheul. Còmhla ris bha a bhean, té àrd bhàn gu math na b’ òige na e fhéin. Bha ise a’ sealltainn mar gum b’ ann a-mach á nèamh shoilleir anns an robh i mar rionnag òir. Bha i bruidhinn ris an treas duine, fear àrd tapaidh le aodach dubh, léine gheal, ’s aodann chiùin. Is bha a shùilean-san mar gum b’ ann a’ sealltainn troimh ghàire a bha air a bhith ann o thoiseach an t-saoghail. Air a làimh dheis bha fàinne mhór dhearg.

Bha a shùilean fhéin air an TV ach bha e a’ sealltainn riutha air fàth aig amannan. B’ e Seonag ainm a’ bhoireannaich, Uilleam ainm a céile agus Tormod ainm an fhir eile. Bha e àrd anns a’ pholas. Air an TV bha an dealbh-chluich a’ dol air adhart ’s chual e ’n dràsd ’s a rithist facal no dhà:

<eng>“I tell you I’m leaving,”<gai> ars an duine ’s e tionndadh aig an dorus.

<eng>“Who’s stopping you?”<gai> ars am boireannach ’s i ’na suidhe air cathair air beulaibh sgàthain, a’ cìreadh a cinn.

Mhothaich e gu robh Ruaraidh air am paipear a chur sìos ’s e coimhead an TV.

“Tha sinn a’ dol a-mach airson mionaid,” arsa Seonag ri a céile.

“Ceart gu leòr,” ars esan ’s e gàireachdainn. Cha do sheall Ruaraidh a-null.

“Cha bhi sinn fada,” arsa Tormod ’s e a’ gàireachdainn ’s a làmh air gualainn Uilleim. Bha e na b’ àirde na Uilleam.

Thug i a còta bho ’n chathair ’s dh’ fhalbh iad. Thug Uilleam sùil as an déidh ’s thog e ghloinne leis an uisge-beatha bho ’n bhòrd, a dòrtadh beagan dhith ged a bha a dhà làimh timcheall oirre.

<eng>“Two years of this,”<gai> arsa fear an TV. <eng>“Two years.”<gai>

<eng>“You know what to do about it,”<gai> ars ise ’s i a’ tionndadh air falbh ’s a’ togail paipear. Bha e fhathast ’na stad aig an dorus.

<eng>“I . . . . I . . . . If only I could leave you!”<gai> Bhuail e a làmh air a’ bhalla ’s thainig gàire gu a h-aodann mar sholus a’ lasadh sìos a chnàimh.


[TD 375]

[Sanas]

<eng>“I thought you said you were,”<gai> fhreagair i, a’ tionndadh duilleig. <eng>“I thought you couldn’t put up with my—corruption!”<gai>

Chaidh Uilleam a-null chun a’ chunntair.

Thug Ruaraidh a shùilean bho ’n TV ’s lìon e gloinne uisge-beatha. Sheas Uilleam aig a’ chunntair a’ sealltainn ris an TV. Chan eil fhios an robh an sgeulachd ’na cheann mar fhras shneachda no theine.

Thainig an duine null thuice.

<eng>“I loved you,”<gai> ars esan, <eng>“I . . . . God forgive me”<gai> (thòisich i gàireachdainn) <eng>“I thought you were . . . . what you aren’t. I still . . . . No, I don’t love you. But . . . . It’s impossible to live like this.”

“For you, perhaps.”

“For both of us.”

“I’m quite happy,”<gai> ars ise.

<eng>“The trouble is, you never wanted children, did you?”

“Children,”<gai> ars ise. <eng>“All that sentimental stuff. The little golden heads! Don’t make me laugh.”

“Stop it!”<gai> dh’ éigh e. Sheall e rithe is stad i gàireachdainn.

Bha làmh Uilleim timcheall air a’ ghloinne. Cha robh e air òl boinneag de ’n uisge-beatha. Ann an ceann ùine mar gum biodh e a’ dùsgadh á bruadair thubhairt e rì Coinneach.

“Am faic thu sin ceart gu leòr?”

“Chì, tapadh leibh,” arsa esan. Thionndaidh Uilleam air falbh ’s cha dubhairt e ’n còrr. Bha na cuislean air cùl a làimh mar ròpaichean gorma.


[TD 376]

<eng>“Now I’ll tell you something,”<gai> ars ise <eng>“Do you think you’ve ever made me happy? Do you? Well, I'll tell you something. You couldn’t . . . .”

“Shut up!”

“I won’t shut up. I’m tired of this. Why do you think I go out with other men? You haven’t enough courage to . . . .”<gai>

Bha e ’g a coimhead ach cha dubhairt e smid. Chuala Coinneach dorus a’ fosgladh ach cha b’ e ise a bh’ ann. ’S e bh’ ann Seonag is Tormod. Stad iad a’ coimhead Uilleim, ’s anns an t-sàmhachd chuala iad uile fear an TV a’ bruidhinn mar gum b’ ann á saoghal leis fhéin nach ruig duine a chaoidh gus am bi a spiorad a’ bàsachadh, ’s an t-solus mu deireadh a’ dol ás.

<eng>“I’m leaving you,”<gai> ars esan ’s e a’ bruidhinn cho slaodach ’s gu saoileadh duine gu robh e ’g éisdeachd ri a ghuth fhéin. <eng>“I’m leaving you because you are incapable of love. You think because you are someone’s . . . . mistress . . . . that you understand what love is. To be in love is to die daily unless your loved one is safe and happy. You want to keep her with you forever in case she stumbles by accident or the universe is plotting to destroy her. To be in love is to die of devils and angels because someone else moves within you, forever. But I've had enough of carrying these devils about with me. I cannot bear any more.”<gai>

Dhùin e ’n dorus ás a dhéidh, ’s ruith i chun an doruis. Dìreach an uair a rinn is in chunnaic Coinneach a’ ghloinne uisge-beatha a’ bualadh an TV ’s a’ briseadh ’na pìosan, ’s an t-uisge-beatha a’ dòrtadh chun a’ làir mar gum biodh rudeigin a’ sileadh dheur. Thionndaidh Uilleam air falbh bho ’n chunntair mar duine ann am bruadair ’s chaidh e chun an doruis ’ga shlaodadh ás a dhéidh. Ruith ise chun an doruis ach stad i letheach-slighe. Dìreach anns a’ mhionaid sin fhéin dh’ fhosgail an dorus ’s thàinig i steach—a’ nighean ris an robh Coinneach a’ feitheamh. Bha i fichead mionaid fadalach. Sheall i timcheall oirre airson mionaid no dhà ach mu dheireadh choisich i null far an robh e, a falt òr a’ deàrrsadh. Chaidh Coinneach a-null chun an TV a chuideachadh Ruaraidh na pìosan gloinne a thogail bho ’n làr, ’s an t-uisge-beatha thiormachadh. Cha dubhairt aon duine aca smid ri chéile fhad ’s a bha iad a’ deanamh sin ’s cha do sheall iad ri aon duin’ eile a bha anns an rùm.

[Sanas]


[TD 377]

An Sgeilp Leabhraichean

<eng>Scottish Studies<gai>, Leabhar 6, Earrann 1 (1962)

’Sann a’ sìor dhol nas fheàrr a tha an leabhran so, co-dhiùbh anns an t-seagh so: tha a’ Ghàidhlig anns a’ Ghaidhealtachd a’ faighinn lamh an uachdar aig a’ Bheurla ’s air a’ Ghalldachd. Tha e nàdurrach gun tachradh so far a bheil cothrom na Féinne air a thoirt do gach cuspair, oir tha dìleab air na Gaidheil a tha gu mór nas luachmhoire agus nas suilbhire na th’ aig na Goill. Cha do choisinn sin beairteas no sògh saoghalta dhaibh: bu neònach nan coisneadh. Is math nach eil aire a h-uile duine air obair bhancannan is àireach mhuc, ged is feumail na rudan sin.

Anns an àireamh so tha R. L. C. Lorimer a’ strì ri ciall a thoirt ás na sgrìobh Iòsaibh MacDhòmhnaill, mac ministear Dhùirinis ann an Cataibh, mu ’n cheòl-mór, o chionn dà cheud bliadhna. ’Sann am Beurla a sgrìobh an Dòmhnallach, agus tha fhios gur h-i a’ Ghàidhlig a bh’ aig na pìobairean an uair sin. Dh’ fhàg sin bacach, ciorramach am mìneachadh a rinn e, agus cha bheag an obair e brìgh a thoirt ás. Tha mi ’n dùil gun deach Lorimer ris an obair gu math, agus gu bheil e nise soilleir dé bha ’n Dòmhnallach a’ ciallachadh nuair a thuirt e: “<eng>their Adagios<gai> (is e sin, na h-ùrlair) <eng>when regular commonly consisted of 4 Quarters<gai>” agus <eng>“the ordinar length of a Pipe Adagio is 16 Fingers . . . . . 4 in each Quarter.”<gai> Tha Lorimer a’ gealltainn tuilleadh a thoirt dhuinn mu ’n chuspair so, agus tha sinn an dòchas gun tarraing e aire luchd-ciùil eile, oir tha e nàr gum biodh luchd-ciùil na h-Alba cho aineolach mu ’n cheòl mhór so—ceòl cho mór ’s a bha againn an Albainn riamh.

Tha iomadach cuspair eile air a thogail anns an àireamh so, ged nach leig giorrad na duilleig so leinn móran a ràdh mu ’n timcheall an turus so. Tha Seumas Ros a’ sgrìobhadh mu Ghàidhlig Ghlinn Dail san Eilean Sgitheanach, agus tha cunntas aig a chéile, Anna Ros, mu thobraichean coisrigte thall ’s a-bhos air feadh Bhreatainn. Tha dà òran ghoirid ann le Donnchadh Bàn air nach robh sgeul againn roimhe, is Iain MacAonghais a’ beachdachadh orra. Tha cunntas againn, le Brian Megaw, air tighean-réisg an Siorrachd Pheairt; iomradh air cuid de na farainmean a th’ air na ceàirdean; sgrùdaidhean air leabhraichean is rudan taitneach eile.

R. McT.


[TD 378]

“Bàrdachd Mhurchaidh a’ Cheisdeir.” Clo-bhuailte le John Grant, 31 <eng>George IV Bridge, Edinburgh,<gai> 1. (7/6).

An-uair a bha mi ’na mo bhalach, bhiodh muinntir nan comanachaidhean a’ cromadh air tigh mo sheanar agus ’gam bualadh fodhpa bho mhadainn Di-ardaoin gu madainn Di-màirt. Ach a mhàin cho fad ’s a bha h-altachaidhean aig na bodaich—an dara fear na b’fhaide na ’m fear eile, ’s an t-iadach a’ deanamh an treabhaidh—bu toigh leam fhéin àm a’ chomanachaidh glan. Agus bu toigh leam gu h-àraidh na coinneamhan-ùrnuigh a bhiodh aig na h-aoidhean anmoch feasgar an déidh nan seirbhisean, rudeigin coltach ri céilidhean a’ Mhòid, an-uair a thigeadh An Taobh Beag ’s An Taobh Mór còmhla, mar nach tainig na h-Iùdhaich ’s na Samaratanaich riamh, agus a bheireadh iad sgal air laoidhean Mhurchaidh a’ Cheisdeir.

“O éisd, anam, éisd, gabh an cuireadh tha o Nèamh
’S na bi fuireach ’nad reubal an Sòdom;
Thig fo chrathadh fuil na réit’ ann an sealladh a’ chruinn-chéusaidh,
’S bi sagartachd Mhic Dhé dhuit mar dhòchas.”

Bhon a bha mi rudeigin lapach anns a’ Bheurla, bha mi seulaichte gu robh iad a’ seinn eadar-theangachadh Gàidhlige de ’n òran a bha aig Harry Lauder air gramofon m’ athar, ach tha fios ’am a nise nach do rinn Murchadh a’ Cheisdeir ach fonn “Loch lomond” a chur gu ìre na b’ fheàrr. Bu toigh leam cuideachd “Airc a’ Coimh-

[Sanasan]


[TD 379]

[Sanas]

cheangail” oir bhiodh i a’ togail ’nam inntinn òig dealbh air <eng>motorboat<gai> a’ mhinisteir, anns am bithinn a’ faighinn trup uair sa’ bhliadhna còmhla ri mo sheanair an-uair a bhiodh e fhéin ’s na h-eildearan a’ dol a rùsgadh caoraich a’ mhansa air na h-Eileanan Móra . . . .

“’S a dh’ aindheoin cho àrd ’s a théid bàrcadh nan tonn
Tha ’n àirc os an cionn an còmhnaidh.”

Chan fhaca mi na laoidhean sin ann an clò riamh gus an tàinig thugam, an là roimhe, leabhar grinn air am bheil mar ainm “Bàrdachd Mhurchaidh a’ Cheisdeir.” Leabhar anabarrach tlachdmhor, air a chur r’ a chéile le dithis iriosal nach eil ’gan ainmeachadh fhéin ach mar “A.D.” agus “J.M.D.” Tha iad a’ fàgail na glòrach aig Murchadh a’ Cheisdeir mar bu chòir.

Tha an leabhar ’na cheithir roinnean. Roimh-ràdh, Orain, Laoidhean, agus Orain Eile. Anns an Roimh-ràdh tha cùnntas shìmplidh ghasda air a’ bhàrd agus air a bheatha. Am measg nan òran tha “Eilean a’ Fhraoich” agus “Tha mo cheisd an nighean donn.” Am measg nan laoidhean tha na dhà leis an do thòisich mi.

Am measg nan òran eile tha “Ionndrainn air an Urramach Domhnall Moireach” agus puirt chloinne bige. Eatorras iad tha na ceithir roinnean a’ nochdadh ceithir taobhannan de Mhurchadh a’ Cheisdeir ach a’ dearbhadh gu robh e rud sam bith ach “sgueathar” anns an t-seagh sam bi na h-Amaireaganaich a’ cleachdadh an fhacail Bheurla bhon tàinig am facal Gàidhlig bho thùs!

Chan eil an leabhar a’ cosg ach seachd is sia sgillinn, agus tha mi ’ga mholadh agus ’ga fhaochnadh oirbh. Tha e math.

F. McD.
