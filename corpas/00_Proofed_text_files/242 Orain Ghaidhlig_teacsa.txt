[DA 1]

Orain Ghàidhlig le Seonaidh Caimbeul


[DA 2]

[Blank]


[DA 3]

ORAIN GHAIDHLIG
le
SEONAIDH CAIMBBEUL
(Seonaidh mac Dhomhnaill ’Ic Iain Bhàn)

air an toirt sìos
le
IAIN MAC AONGHUS

air an deasachadh
le
IAIN LATHARNA CAIMBEUL

(fear-deasachaidh “Duan Ghàidhealach mu Bhliadhna Thearlaich”)

Chaidh an leabhar seo chlò-bhualadh ann an Alba le I. B. Mac Aoidh agus a Chuideachd, ann an Dun Pharlain, Fiobha gu feum an Ughdair, anns a’ bhliadhna 1936.


[DA 4]

A’ Chiad Chlò-Bhualadh						1936.
An Darna Clò-Bhualadh						Am Màrt, 1937.


[DA 5]

Beatha Sheonaidh
le
Iain Mac Aonghuis

Rugadh Seonaidh Caimbeul air Taobh a Deas Loch Baghasdail air an ochdamh là dha’n mhios mhiadhaineach an t-samhraidh anns a’ bhliadhna 1859. B’e Domhnall Caimbeul athair, agus Màiri Nic ’Ille Iosa a mhàthair, agus b’e clachair bu chiuird dha athair; agus ghabh e, athair, an sin fearann mar chroiteir eile ’san àite. Nuair a thànaig rudeigin feum ann an Seonaidh, bhithte ’ga chur a bhuachailleachd, obair a bha e glé shuarach uimpe; b’fhearr leis gu mór a bhith timchioll a’ chladaich mu na sgothan, agus iad pailt ’san àite, ’s bhithte faighinn coire dha daonnan air a shon sin, a thaobh a bhith ligeil nam beothaichean dha’n arbhar.

Is dòcha gum biodh e gabhail òran dha fhéin, no ’gan deanamh aig an am, ged nach biodh móran tùir ann an gu leor dhiu, ma dh’fhaoidte. Ach co dhiu dh’fhàs Seonaidh suas agus sguir e dha’n bhuachailleachd. Dh’ionnsaich athair na Ceistean dha, agus nuair nach biodh e, athair, aig an taigh, is e a’ falbh daonnan ris a chiuird, bhiodh Seonaidh air feadh taighean nan nàbuinnean gu tric ’s a’ faighinn eolas air na rudan sin bhuatha mar a bhiodh an clann fhéin. Bha e fada bho Eaglais is bho thaigh-sgoil, agus cha robh móran cothrom aig Seonaidh bochd air foghlum fhaighinn; ach bha deagh-chuimhne aige, agus bhiodh e cumail beachd air a’ chuid mhór dha na bhiodh e cluinntinn, gus na theann e fhéin air rudan a chantail.

Thòisich e an uair sin air togail comhla ri leithidean eile agus air a bhith dol dha’n sgoil; ach bha sin tuilleadh is anmoch air son Sheonaidh, a chionn bha e nist eadar a naoi ’s a deich a bhliadhnaichean, agus bha sgoil ro-chuingeil leis, ’s cha robh e toilichte innte. ’S e mo bheachd co dhiu nach do rinn na fhuair e dh’ionnsachadh an uair sin móran deifir ’na bheatha; ach bha tàlantan air leath aige co dhiu. Bha sin dùthchasach dha; bha bhràthair Iain nach maireann na dheagh-bhàrd, agus tha feodhainn eile dha’n teaghlach math gu bàrdachd cuideachd.


[DA 6]

Chaidh e an uair sin chon an iasgaich, agus mar a bha cor an t-saoghail aig an am, bha e gun bhròig a chur riamh mu chois. Lean e air an iasgach sin tuilleadh air Galldachd ’s anns an dùthaich. Aig amannan sonraichte dha’n bhliadhna, bhiodh e eadar an Aird an Ear agus Sealtainn ris an sgadan; agus nuair a thigeadh e dhachaidh, bhiodh e ag iasgach an sgadain ’s nan giomach agus leis na lìn mhóra air na grunnan aca fhéin; agus treisean, nuair a bhiodh e freagarrach, ris an fhearann, air cruit athar, ged nach e sin fearann a th’aige nist. Bhiodh e an sin an am a’ gheamhraidh a’ dol a Ghlaschu a dh’obair anns na garraidhean-iarainn, ’s an obair a’ ghais.

’S ann air ais ’s air aghaidh mar seo a bha Seonaidh a’ cur seachad a shaoghail; uair a bhiodh e toilichte ’s uair nach biodh; agus gu math tric bhiodh e fàgail feodhainn eile toilichte le chuid òran is seanchais.

A’ chiad mhaighstir g’an deach e riamh a dh’iasgach, is ann a mhuinntir Gholspaidh a bha e, duine còir a bha glé mhath gu Seonaidh ionnsachadh; dh’fheumadh Seonaidh sin aig an am, agus bha e gu math na b’eolaiche ’ga fhàgail na bha e dol uige. Cha robh dad a bha e ligeil fhaicinn dha nach robh Seonaidh a’ cumail ’na inntinne. Dh’fhaodainn a ràdh nach robh Seonaidh a’ tuigsinn na Gàidhlig bha aig muinntir Gholspaidh an toiseach, ach mu dheireadh cha robh aon fhacal aca nach tuigeadh e.

Goirid an déidh sin is ann a thog Seonaidh air gus e fhéin a bhith ’na mhaighstir bàta. Bhiodh e aig an aon am a’ deanamh nan òran mar a chìtheadh e freagarrach, bhithte toilichte is diombach mu seach dheth air an son; ach cha robh sin a’ cumail Sheonaidh gun a bhith ’gan deanamh. Iomad rud nach saoileadh feodhainn eile cus dheth dheanadh Seonaidh òran dha. Aig an am seo, cha leubhadh e facal Gàidhlig no Beurla. ’S ann turus a bha e ag iasgach ghiomach ann an Canaidh a fhuair e do dh’eolas na leubhadh ainm agus beagan fhaclan. Bha duine còir a’ toirt seachad sgoil ann an Canaidh ’s bha e ann an dùil, a’ chiad eolas a bha e cur air, gu robh facal aige. “Tha mi duilich” ors am maighstir-sgoil “nach robh fios agam air a’ sin nuair a thànaig thu do Chanaidh, ach a ch-uile latha nuair a thig thusa air tìr, bidh tu tighinn anuas far a bheil mise agus bheir mi dhut leasan.” Thug e dha an uair sin leabhar,


[DA 7]

agus bhiodh e fhéin a’ toirt dha leasan as an leabhar daonnan. Agus thug e dha <eng>copy-book,<gai> peann agus botul <eng>ink;<gai> agus bha cuid do sgrìobhadh Sheonaidh gu math calma nuair a thòisich e an toiseach. Thànaig aig Seonaidh gu sgrìobhadh o litir air a cheann mu dheireadh ged nach biodh i ro-mhath. Bha e fhéin toilichte gu leor gun deanadh e an urad sin fhéin.

Bhiodh e riamh, bho thànaig cuimhne dha, a’ cluinntinn mu dhéidhinn bàrdachd, agus nam bàrd ainmeil a bh’ann o shean. Dh’ionnsaich e gu leor dha na h-òrain aca, agus leis cho fìor-mhath ’s a bha chuimhne aige, aon uair ’s gu faigheadh e groim orra cha robh feum aige air leabhar ann. Nuair a bhiodh e fhéin a’ deanamh òrain, ’s ann uair ainneamh nach digeadh faclan agus beachdan ’na inntinne bho na sean-bhàird ma dh’fhaoidte a bhiodh freagarrach gu leor ’san òran a bha e fhéin a’ deanamh. Mar a bha seanfhacal a’ cantail, ’s tha coltach “bhiodh an dala fear a’ cuideachadh an fhir eile.” Ged nach robh iad ann ri linn, bha beachd mhath aige air roinn dha na thubhairt iad. Bha Mac Mhaighstir Alasdair, Iain Mac Fhearchair, agus Dunnchadh Bàn agus gu leor eile a dheanadh òrain mhatha glé mhiosail aige; ach ’s e Iain Mac Fhearchair bu mhutha thigeadh ri chàileachd, ma dh’fhaoidte a thaobh gum b’fhear dùthcha dha fhéin e.

A nist, cha deach fear riamh dha na h-òrain a rinn e a sgrìobhadh gus na sgríobh Maighstir Ailein Domhnallach nach maireann agus Tearlach Mac Eanruig a seachd no h-ochd dhiu bho chionn corr is deich bliadhna fichead, ann an dùil gu rachadh a ch-uile gin a bh’air a dheanamh an uair sin dhiu a sgrìobhadh. Dh’fhalbh Maighstir Ailein an sin a parraiste Dhalabrog gu Eirisgeidh, agus cha robh e cho deiseil dha òrain Sheonaidh a sgrìobhadh ged a bha mios mór aige orra. Bhàsaich Maighstir Ailein ann an Eirisgeidh ’s cha n-eil fios gu dé dh’éirich dha na h-òrain a fhuair e.

Uine ro’ am a’ Chogaidh Mhóir theann Calum Mac a Phi, Maighstir-sgoile a bh’ann an Gearradh na Mòna, ris na h-òrain a thoirt sìos; ach dh’fhalbh e an toiseach gu Beinn na bhFaoghla agus an sin dh’an Chogadh, agus cha deach crioch a chur air òrain Sheonaidh a chruinneachadh.

Ann an toiseach a’ gheamhraidh 1934 thòisich mise ri’n sgrìobhadh as ùr. Bha, mi eolach air òrain Sheonaidh bho’r


[DA 8]

a thànaig cuimhne dhomh; bu tric a bha mi ’ga éisdeachd ’gan gabhail, agus bu mhath a chòrdadh iad rium. Ach cha do thuig mi riamh cho math agus cho lìonmhor ’s a bha iad gus na thòisich mi air an toirt sìos. Is e gnothach mìorailteach a bh’ann gum b’urrainn dh’an duine cuimhne chumail air na sgrìobh mise, agus gum biodh e cho acarra air an gabhail dhomh mar a bha mi ’gan iarraidh, ’s e nist air tighinn gu aois. Bha mi ag iasgach aig an am mar a bha Seonaidh fhéin iomad uair, agus cha b’urrainn dhomh bhith cinnteach c’uin a ruiginn e, no gu dé cho fad ’s a bhithinn comhla ris aig am ’sa bith, ach ’s math a ghabhadh Seonaidh mo leithsgeul bho thaobh gu robh e fhéin eolach air dòigheannan an iasgaich. Feumaidh mi aideachadh nach b’urrainn duine bhith cho faighdneach, cho sìobhalta, no cho còir riumsa ch-uile h-uair a bha mi comhla, ri Seonaidh; agus ’s e bh’ann onair mhór dhomh a bhith sgrìobhadh a chuid òran.

Fhuair mi eolas air Iain L. Caimbeul bho thaobh obair Comunn Iasgairean na Mara, agus shoilleirich mi dha cho math ’s a b’urrainn dhomh mu dhéidhinn bàrdachd Sheonaidh,—cho fìor-mhath ’s a bha i agus an toil a bha aige fhéin agus agamsa gu rachadh a cur an clò gun dàil. Chaidh esan a choimhead air Seonaidh, agus chòrd iad gu math ri chéile. Bho’n latha sin, rinn an Caimbeulach a dhìcheall air son gach nì a bhuineadh dha na h-òrain a chur air adhairt; agus thug e sìos agus dheasaich e iad air an uidheam-sgrìobhaidh aige fhéin.

Anns a’ mhios mu dheireadh dh’an Fhoghmhar 1935 dh’fhalbh an triuir againn a Ghlaschu air chor ’s gun Deante <eng>recording<gai> do Ghàidhlig Uidhist, o chionn gu robh toil aig a’ Chuideachd Craobh-Sgaoilidh Bhreatunnach gu rachadh ch-uile seorsa bruidhinn a th’againn ann an Alba a ghléidheadh anns an dòigh sin gu sìorruidh. B’e seo a’ chiad <eng>record<gai> Gàidhlig dh’an t-seorsa a rinneadh ann an Alba riamh, agus ’s e onoir mhór do Sheonaidh gura h-e rinn e. ’S e Iain L. Caimbeul a rinn a ch-uile deasachadh ris a’ Chuideachd mu dhéidhinn an <eng>record<gai> tha seo. Fhuair sinn cuideachadh gasda bho’n Urramach Calum Mac Leoid, a bha an làthair nuair a chaidh an <eng>record<gai> a dheanamh, agus a bha cur Sheonaidh air a dhòigh fad na h-ùine.

Tha sinn glé dhuilich nach urrainn sinn na fuinn a chur


[DA 9]

sìos ann an leabhar an dràsd, a chionn nach aithne dhuinn ceol a sgrìobhadh, agus gu bheil e cho cosgail a chur an clò; ach tha sinn an dòchas gun déid an cur anns an leabhar ciuil aig Maighread Nic Shithich, a miosg feodhainn a chruinnich i ann an Loch Baghasdail mu Dheas. Is airidh bàrdachd Sheonaidh air móran a bharrachd mios a thaobh cho math ’s a bha e gu taghadh nam fonn mar a fhreagradh iad dha na h-òrain.

IAIN MAC AONGHUIS.


[DA 10]

[Blank]


[DA 11]

Cànail Sheonaidh Agus Obair an Deasachaidh.

Iain L. Caimbeul.

Tha mi ’ga mhios ’na onoir mhór gun do thuit e dhomhsa an leabhar seo a dheasachadh. Bho’n chiad uair a chuir mi eolas air Seonaidh Caimbeul, ghabh mi beachd math air mar bhàrd agus mar sgialaiche, agus is iomadh feasgar tlachdmhor taitneach a chuir mi seachad ag éisdeachd r’a chuid òran ’s r’a chuid sgialachdan. A ch-uile turus a chaidh mi a choimhead air, bha naidheachd fir aige; agus thug mi sìos bhuaidhe grunnd math do sgialachdan. Cha do thachair mi riamh air duine a bha cho math air an toirt seachad; ged a bha mi mall ’gan sgrìobhadh, cha chuireadh siod bacail no iomrall air-san. An uair a gheobh mi an cothrom, cuiridh na sgialachdan sin ann an clò.

Is mòr an obair a rinn Mac Aonghuis nuair a thug e sìos a ch-uile fear do dh’òrain Sheonaidh bha Seonaidh cuimhneach air. Mar sin, cha mhór nach dug e sìos ciad òran, no mu 4,500 streath, agus tha Seonaidh ag innse gun do rinn e an corr nach eil ’na chuimhne an diu. Gu mì-fhortanach cha n-eil ach dà fhichead ’s a h-ochd a’ faighinn àite ann an seo. Bhiodh an corr dhiu ann, nan robh againn na phàigheadh cosgais a’ bhualaidh. Co dhiu, dh’fhaodadh duine bhith cinnteach gura h-e an fheodhainn as fhearr dhiu chaidh a thaghadh air son an cur a mach ann an leabhar seo. Mura dianadh Mac Aonghuis an obair a rinn e, is dòcha gu rachadh àireamh mhór do dh’òrain Sheonaidh air chall gu buileach.

Fad nan linntean chaidh seachad, bha Uidhist ainmeil air son bàrdachd agus ciuil, agus dh’fhaoidte a ràdh, ma’s a h-e gu bheil bàrdachd agus ceol a’ dol air dìochainn anns a’ Ghàidhealtachd an diu, is ann ann an Uidhist as fhaide mhaireas iad fhathast, a réir choltais. Cha n-urrainn dhomh móran a ràdh ann an seo mu dhéidhinn Clann ’ic Mhuirich a bha ’nan seanchaidhean aig tighearnan Chloinne Raghnaill cho fada ’s a bha Gàidhlig aig Mac ’ic Ailein, agus a chum an t-sean-bhàrdachd beo fada fada an déidh chàich, co dhiu ann an Albainn no ann an Eirinn; agus cha mhutha ’s urrainn


[DA 12]

dhomh tuilleadh agus iomradh a thoirt seachad air an fheodhainn a thànaig as an deoghaidh, anns a bheil Seonaidh a’ faighinn a h-urad do thlachd—Iain Mac Fhearchair, agus a leithid—ach gura h-i bàrdachd ghrinn bhlasda a bha aca air fad, agus gum b’ airidh Seonaidh seasamh ’nan cuideachd. Theagamh da rìribh gura h-e am fear mu dheireadh dha na fìor-bhàird a tha ann; oir is glé-ghann a chitear a leithid a’s a’ Ghàidhealtachd an diu. Theirig na bhàird bho’n a chaidh foghlum Gallda a sparradh air na Gàidheil; ’s fhearr le móran dha’n òigridh a bhith leubhadh nam pàipeirean-naidheachd Beurla na bhith ’g éisdeachd ri bàrdachd no ri sgialachdan, agus is dòcha nach fhaic sinn leithid Sheonaidh a rithist. Mar sin tha e ’na fhìor-thoileachas dhomhsa gur h-aithne dhomh e agus gum b’urrainn dhomh rud ’sa bith a dheanamh air son na h-òrain a rinn e a sgaoileadh cho fada ’s a ghabhas iad sgaoileadh, air chor ’s gum bi a ch-uile duine tha miadhail air bàrdachd a’ faighinn toileachas bhuatha.

Cha chan mi an corr an seo, ach ’s fheudar dhomh beagan a ràdh mu dhéidhinn an litreachaidh a tha mi a’ cleachdadh a’s an leabhar seo. Cha mhór a bhruidhneas duine do Ghàidhlig mu’m faic e gu bheil deifir mór eadar Gàidhlig an t-sluaigh agus Gàidhlig nan leabhraichean. B’i Gàidhlig na h-Eireann a bha iad a’ sgrìobhadh ann an Alba bho thùs agus tha cus dhith anns na leabhraichean fhathast, ged a chaidh fiachainn air a leasachadh bho chionn faisg air dà chiad bhliadhna (b’e Alasdair Mac Mhaighstir Alasdair a’ chiad duine thug a làmh air). Air a shon sin, cha fhreagair Gàidhlig nan leabhraichean ach gu h-olc nuair a dh’fhiachas duine air Gàidhlig an t-sluaigh a sgrìobhadh. Cha n-eil mi ’g ràdh gura h-i Gàidhlig an t-sluaigh a tha anns na h-òrain seo air fad. Tha cànail shonraichte aig na bàird agus tha Seonaidh a’ deanamh feum math dhith; agus a bharrachd air a sin, tha e eolach air na leabhraichean cràbhach. Agus leis cho fada ’s a shiubhal e nuair a bha e aig an iasgach, cha mhòr nach do dh’fhàs e eolach air gach seorsa Gàidhlig a gheobhar ’sa Ghàidhealtachd. Mar sin, thog e glé mhath Gàidhlig Chataibh nuair a bha e ag iasgach ann an Golspaidh. Tha am foghlum sin air a nochdadh anns a’ bhàrdachd aige, ’s a’ deanamh feum mór dha.

Co dhiu, tha iomadh facal ann tha deifir daonnan eadar


[DA 13]

a litreachadh agus a fhuaim mar a chanas Seonaidh e; agus cha b’fhuilear dhomh móran dha na faclan sin a chur sìos mar a tha iad aige-san, air neo gum bi an rannachadh air a mhilleadh agus bhiodh an leubhadair a’ smaointinn nach bàrdachd dhòigheil bha ann idir. Cha do rinn mi a h-urad a dh’atharrachadh ’s bu mhath liom, air eagal nach còrdadh e uile ris an fheodhainn a tha cleachdte bhith leubhadh na Gàidhlig.

Tha mi glé dhuilich nach urrainn mi, ann an seo, cunntas mionaideach a thoirt seachad air Gàidhlig Sheonaidh, agus air an deifir tha eadar a’ Ghàidhlig aige agus Gàidhlig nan leabhraichean; ach ghabhadh sin àite ro-mhór anns an leabhar, agus chosgadh e airgiod nach b’fhiach e. Faodaidh gu faigh an cunntas sin àite ann an leabhar foghluimte air choireigin, far am freagradh e na’s fhearr.

Faodaidh mi ràdh gu robh rud no dhà aig Seonaidh ann an clò reimhe seo. Tha Duan na Càisg aige anns a’ cheathramh leabhar do <eng>Scottish Gaelic Studies;<gai> bha àireamh do sgialachdan aige air an cur amach ann an <eng>Outlook;<gai> agus bha dà òran tha anns an leabhar seo, Oran an Duine Iarainn agus Oran an Innearaidh ’s an Racaidh, air an cur a mach ann an <eng>Scottish Standard<gai> mios Ogust 1935. Is ann le cead muinntir an <eng>Scottish Standard<gai> a tha sinn ’gan cur a mach ann an seo a rithist, agus cha b’fhuilear dhuinn taing a thoirt dhaibh air son an cuid coibhneis.

Feumaidh mi taing a thoirt cuideachd do dh’ Anna Nic Iain ’s do Niall Mac na Ceardadh a rinn deagh-chuideachadh dhomhsa nuair a bha mi cur an leabhar seo air dòigh.

IAIN LATHARNA CAIMBEUL.
am Barraidh, 15/5/36.


[DA 14]

Cead a Bhith Seinn

agus a bhith gabhail nan òran seo, théid a thoirt seachad gun teagamh do dhuine ’sa bith; ach amhàin, far am bi prògram sgrìobhte ann, feumaidh ainm Sheonaidh a bhith air a’ phrògram; agus, ma bhios duine ’sa bith ’gan gabhail, no ’gan sgaoileadh air an t-sanas-adhair air son tuarasdail, feumaidh cuid dha’n tuarasdal sin a bhith air a thoirt dha’n Ughdair, air chor ’s gum bi an Lagh air a riarachadh, ris an can na Goill <eng>Law of Copyright.

[These songs are copyright, and if sung or broadcast professionally, the usual royalty must be paid to the author.]<gai>


[DA 15]

AN CLAR INNSEACH
									TAOBH
Seonaidh agus a’ chas chrom aige, dealbh air a
tharruing le Mairead Nic Shithich
Beatha Sheonaidh, le Iain Mac Aonghuis				V.
Cànail Sheonaidh, le Iain L. Caimbeul				XI.

NA H-ORAIN.

Orain Iasgaich.

AIREAMH
1. An Turus a bha mi aig an Iasgach am Bàgh
a’ Chaisteil								2
2. Oran Am an Iasgaich						4
3. Oran an Iasgaich Luathairich					6
4. Oran an Duine Iarainn						8
5. Oran nan Giomach							10
6. Oran dha’n Sgothaidh						12

Orain an Fhearainn.

7. Oran Bó Alasdair ’ic Dhubhghaill					17
8. Oran Làir Uilleam Sheonaidh					18
9. Oran a’ Phiatain							19
10. Oran an Toranaich							21
11. Na Meanbh-chuileagan						24
12. Oran Cearcan Dhomhnaill ’ic Ailein				25
13. Call nan Cearc							26
14. Raghnall Cìobair							30
15. Oran an Tairbh							32


[DA 16]

16. Oran na Buachailleachd						34
17. An t-Innearadh ’s an Ràcadh					35
18. An Latha a chaidh mi a bhuain an Fhraoich,			37
19. Oran an Fheamnaidh						39
20. Oran na Coise Cruime						40
21. Oran na Staimh							42

Orain na Dùthcha.

22. Beannachdan an Comain nam Beannachdan,			49
23. Oran a rinn mi do’n bhean mu’n do phós
sinn									50
24. An Turus a thug Eachann Thormaid an
Trosg ’s an Liùtha dhomh						51
25. An Turus a bhathas a’ fàgail orm gu robh mi
cumail chàich gun tighinn as an taigh-osda				53
26. Oran Ceat an Tàilleir						55
27. Oran a’ Phosta							57
28. Oran a’ Ghrioglachain						60
29. Oran nam Bòcan							62
30. Oran nan Glaineachan						64
31. Oran a’ Bhata Bhig ris an can iad Callandar,			65
32. A’ chiad Mhotor a thànaig riamh dha’n Aite,			68
33. Oran an Daimh							71
34. Oran an Sgoil-Oidhche						74
35. Oran a’ Phension							75

Tinneas.

36. Oran nam Fiaclan							82
37. Oran an Déididh							85
38. Oran dha’n Influens						86


[DA 17]

Marbhrainn.

39. Marbhrann do Iain Caimbeul, an Clachair			91
40. Marbhrann do Churstaidh Caimbeul				93
41. Marbhrann do Lachlann Mac ’ille Sheathain,			95
42. Marbhrann do Dhomhnall Iain					97

Orain a’ Chogaidh Mhóir.

43. Soraidh chon nan Gàidheal					103
44. Oran Gillean na <eng>Navy<gai>				105
45. Oran a’ Chogaidh Mhóir						108

Orain Chràbhach.

46. Breith Chrìosda							117
47. A’ Phàis								118
18. Beannachadh na Sgothadh					123

Faclair goirid								127


[DA 18]

[Blank]


[TD 1]

Orain Iasgaich.


[TD 2]

An Turas a Bha Mi aig an Iasgach am Bàgh a’ Chaisteil.

Air fonn:—
Mar a chuir mi ’n Geamhradh seachad,
O, cha n-e ’n Samhradh as fhasa;
Mar a chuir mi ’n Geamhradh seachad.

Gura mise a tha gu cianail
’S mi ’m Bàgh a’ Chaisteil ag iasgach,
’S mór a fhuair sinn ann a mhìobhadh
Ged a dhianamaid am barrachd.

Bhith falbh ’sa mhaduinn Dì-luain
’S a’ toirt a h-aghaidh air a’ chuan as;
’S cha n-e sin a’ chuid bu truaighe,
Ach nach fhaigheamaid uair a chadal.

Cha n-fhaigheamaid fois no tàmh
Ach eadar còcaireachd is càradh,
’S air cho math ’s gum biodh do nàdur
Bhiodh fàth agad air bhith gearain.

Gur h-e mise tha fo mhìghean
Anns na h-Abh a ch-uile h-oidhche;
’S ged a shéideadh i ’na siaban
’S mi bhiodh anns an druim ’gan tarruing.

Tha mo bhasan ’s tha mo mheoirean
’S iad ’nam builgeinean air tòcadh,
Urad ri uibhean na smeoraich
’S their gu leor rium cula-mhagaidh.


[TD 3]

Cha n-eil duine a tharraing lìon ann
Nach math a thogadh liom fianuis,
Gus an dànaig an Duine Iarainn
Fear nach cualas riamh a’ gearain.

’S math a chuideachadh e ’n nàbaidh
’N am tarruing an druim-àrca,
’S cho mór ’s gun dian ise ghàirich
Chumadh e ’na chràgan aig’ e.

Sheasadh e gu socair ciuin
’S cha bhiodh leisge air an am dùsgaidh,
’S nam faigheadh e diollag ùillidh
Bhiodh e sunndach a’ cur char dheth.

’S b’ aigeannach gu dol mu chuairt e,
’S cha bhiodh leisge air an am gluasad;
’S iomadh fear a bheireadh cuach dha
A b’fhearr leis na shuathadh ri lamhan.

Nam faigheamaid mar bu ghàth linn
’S an taigh-seinse mar a b’ àbhaist,
Cha bhiodh guth air cràdh na làimhe
Ag òl deoch-slàinte mhic Iain Ghasda. (1)

(1) An duine iarainn <eng>(the capstan)<gai>

Bha Seonaidh mu ochd bliadhna diag nuair a rinn e an t-òran seo, agus is ann ri iasgach an sgadain a bha e, aig bodach a mhuinntir Gholspaidh. Fhuair iad corr agus seachd fichead crann air an t-season ud.


[TD 4]

Oran Am an Iasgaich.

Air fonn:—
Dh’fhalbh sinn Dì-luain chon a’ Bhanca,
’S ghabh i an cuan a tuath gu Sealtainn;
Dh’fhalbh sinn Dì-luain chon a’ Bhanca.

Gura mise tha gu cianail
An Ceann Phàdruig aig an iasgach,
Is mór a fhuair sinn ann do mhìobhadh
Ged a dhianamaid am barrachd.

Nuair a rànaig sinn an t-àite,
An robh na mucan móra tàmhachd,
Thuirt e “Tilg a mach an tràil. (1)
’S gum bi i làn againn ’sa mhaduinn.”

Anns a’ mhaduinn moch Dì-Màirt
O, ’s ann oirre bha an coltas grànnda,
’S chuir iad mise dha’n druim-àrca
Gus na chaill mo làmhan an craiceann.

Nuair a fhuair sinn uile air bòrd iad,
Chuir sinn ar guaillean fo’n fhoremast;
Chaidh e suas gun duine leonadh
Mar a dh’ordaich Rìgh nam Feartan.

Nuair a fhuair sinn air a dòigh i
’S ceathair chinn a stigh ’san fhoresail,
Rinn sinn am mizzen a low’radh,
’S sheall i air an Ord an Gallaibh.

A’ dol seachad Inbhir-Uige
Bha i an iardheas ’s i ’na smùid as,
Bodach na curraice ’ga stiùradh
’S cha robh cumhnadh aig’ air a h-astar.


[TD 5]

A’ dol seachad Bàgh an Teampuill
B’aognaidh a coltas ’san am sin,
Sheas am bodach iomadh geamhradh
’S thànaig car ’na cheann an lath’ ud. (2)

’S mu’n do rànaig i Ceann Phàdruig
Cha robh guth air cràdh na làimhe,
Air eagal gun rachadh mo bhàthadh
’S nach fhaicinn gu bràch mo leannan.

Nuair a fhuair sinn chon na tìre
’S a bha an t-uallach far ar n-inntinn,
Thòisich a h-athair ri brìodal
“An gabh thu Sìne, ’s gheibh thu a ceannach?”

Ged a bha mi aotrom gòrach,
’S mi gun airgiod ann am phòca,
Smaointich mi nach robh i dòigheil
Gu tarruing na mòna dhachaidh.

Sin nuair a labhair a màthair,
“Tha i cho math air an t-snàthaid,
’S cumaidh i riut aran sàbhailt,
Gun aon fheairdin chur ’sa cheannach.”

Ach, ged a bha iad cho bialach
Air son ’s gum faigh iad ’san lìon mi,
Thuirt mi nach robh fhios dé dhianainn
Nuair a bhiodh an t-iasgach seachad.

(1) Tràil; a’ chiad cheann a rachadh a mach dha’n chur lìon, agus an ceann mu dheireadh thigeadh astaigh innte.

(2) Thànaig car ’na cheann a’ coimhead air fhiaradh air an fhairrge leis cho mì-choltach ’s a bha i.

Bha Seonaidh fichead bliadhna a dh’aois nuair a rinn e am fear seo, ’s bha e ag iasgach an sgadain anns an aird an ear. Bha am bata cóig tràigh air dà fhichead ’san druim, agus trì siuil innte.


[TD 6]

Oran an Iasgaich Luathairich.

Air fonn:—Tìm an Iasgaich.

Aig am an iasgaich luathairich,
A fhuair mi air mo dhòigh
Deise <eng>oilskin<gai> a bhiodh mu m’ uachdar,
’S chon nan cruachan, paidhir bhròg;
Ach thuirt an sgiobair uasal rium
“Cuir bhuat iad, fhir gun dòigh,
Cha n-fhada bhios iad dionach ort,
Cha n-fhiach iad aona ghròt.”

“Ach siod an rud a nì thu
Agus bidh tu air do dhòigh
Gabh dìreach chon a’ ghriasaiche
Agus iarraidh tu dhad’ dheoin—
Is canaidh tu le d’ dhùrachd ris,
O ’n tha thu sunndach òg,
“Dian paidhir chon nan glùinean dhomh
Nach drùidh orra ri d’ bheo.”

Gun do rànaig mise an griasaiche,
Agus dh’iarr mi paidhir bhròg
A dhianamh mar bu mhianntach liom
O ’n bhial gu ruige an t-sròin;
’S gum biodh iad làidir dìonach
Air son iasgaich anns gach dòigh,
’S nach lig iad deur gu m’ stocainnean
A dh’fhosglas ro’n ghroim-lòin.

Gun do dh’innis mi mar a chaithinn iad
’Nan ablaich anns gach dòigh,
’S gu feumainn fhìn an tacaid
Air son tacsa bhith fo’n spòig,


[TD 7]

’S crùidhean air na sàilean
Air son iad a bhith air dòigh,
“O’n bhios gach gnothach deiseil dhut,
Cuir <eng>plate<gai> orra fo’n t-sròin.”

Is ann a thuirt e rium an uair sin
“Ged is suarach paidhir bhròg,
Cha tilg mi idir bhuam iad
Cha n-eil buannachd an sin dhòmhs’;
Gum pàigh thu air mo bhialaibh-sa
Na’s diach iad air a’ bhord,
Air neo thoir ainm an sgiobair
Ann an litir dhomh ’nam dhòrn.”

Ach thuirt mi ris an fhìrinne
Cho cinnteach ’s tha mi beo,
“Cha ruig mi leas bhith ’g innse dhut
Cho <eng>free<gai> ’s a tha sin dhomhs’;
Ma’s fhearr leat ainm an sgiobair
Ann an litir ann ad dhorn—
Air neo bheir mise crùn dhut,
’S tha sin cumhnanta gu leor.”

“Cho math ’s g’ eil thu gu bialachas
’S gu iarraidh do chuid bhròg,
Cha déid mi fhìn g’an dianamh dhut
Tha riaghailt aig mo sheors’—
Gum pàigh thu leis an airgiod iad,
’S ma dh’fhalbhas tu dhad’ dheoin,
Cha chaill mi fhìn mo shaothair ort,
Thig daonnan air an tòir.”

“Bho’n thànaig mi dha’n bhaile so
Gum b’aithne dhomh gu leor


[TD 8]

A thig far bheil na griasaichean,
’S a dh’iarras paidhir bhròg;
An déidh dhuinn an toirt seachad dhaibh
Cha n-fhaic sinn bhuatha an corr,
Bidh sinne buileach falamh,
Agus gu dé mar bhios sinn beo?”

Ach thionndaidh mi gu làidir ris
Le tàmailte gu leor,
Is thuirt mi ris nach éisdinn-sa
Ris fhéin, no ri chuid bhròg;
Ach dh’fhalbh mi sios gu <eng>Castle Street,<gai>
Is ghabh mi gu Iain Mór,
Is fhuair mi paidhir Bhaltics
Agus bha iad math gu leor.


Bha Seonaidh ann am Baile nam Frisealach, aig an iasgach, nuair a chaidh e a dh’iarraidh na brògan àrda seo.


Oran an Duine Iarainn.

Air fonn:—
Ho ro ’ille, hao o ’ille,
Ho ro ’ille ’s tu tha làidir;
Is e mo nàbaidh an Duine Iarainn
An am bhith toirt nan lìon dha’n bhàta.

Cha n-eil car nì Mac tha ’n Gallaibh
Nach dian am balach ’san <eng>stern<gai> dhuinn;
Ged nach rìobh e dhuinn am <eng>foresail<gai>
Cuiridh e an crann mór ’na àite.


[TD 9]

Cha chluinn sibh e ag iarraidh comhdach,
Cha chluinn, no cur bhrògan ard air;
’S ann ann fhéin a dh’fhàs an cruadal,
Cha lathar le fuachd gu bràch e.

Ged nach biodh a bhrògan dìonach
’S e nach iarr an cur g’an càradh;
Cha bhi e gearain an déididh,
’S ann aige tha an deud ’s an càirein.

Cha n-faic sibh tric ann an <eng>shop<gai> e
Ag iarraidh <eng>loaf,<gai> gur beag a chàil dhith;
Ged a bhios e tarraing lìon
’S e ’n ola-mhilis biadh as fhearr leis.

Ged bhiodh e trì fichead bliadhna
Cha n-fhalbh fiacall as a chàirein,
’S ma chailleas e aona chùlag
’S ann bhios dùil aca a chàradh.

Chuir iad mo nàbaidh ro-iseal
Ged is e iarann bha ’na chnàmhan;
A chaoidh cha chuirear fo’n ùir e
’S ann théid iad le m’ rùn dha’n cheardaich.

Ged thigeadh bàs air mo charaid
Cha n-ann fo’n talamh tha àite;
Ged a dh’fhalbhte leis air ghiùlan,
Cha bhi tùrsa air gin dha bhràithrean.

An Duine Iarainn, <eng>the capstan in fishing boats.<gai> Canaidh na h-iasgairean Gallda <eng>“iron man”<gai> ris, agus uaireannan <eng>“machine.”<gai>


[TD 10]

Oran nan Giomach.

Air fonn:—

’Illean cha n-eil dùil liom
Gur diù bhith ’gam feorach’,
Nuair nach bi rud unnta
’S beag an sunnd a bhios òirnne;
Ach ’illean cha n-eil dùil liom
Gur diù bhith ’gam feorach’.

’S ann tha an obair chianail
A bhith tarraing nan cliabh so,
’S gun mhi faighinn sian
Ach muirtiachd agus gnògain.

Nach b’e an obair dhamainnte
’S gun mhi faighinn fear unnta,
B’fhearr bhith anns a’ ghealaich
Na ’gan tarraing air an dòigh so.

Ged rachainn gu m’ dhubhlan
Cha doir mi a grunnd iad,
Mar tha iad le crùbaig
A dh’ionnsaigh an ròpa.

’S gun duirt Domhnall Iain rium
“Cha n-eil seo ach miadhaineach,
Mura bi gin idir ann
Tha chlibisde ’n sin dhòmhsa.”

Ach ’s tric bhios mi cantail riu
Gun iad bhith cho gearaineach,
Gheibh sinn feodhainn fhathast dhiubh,
’S na cailleamaid ar dòchas.


[TD 11]

’S ann a thuirt Gill’ Easbuig rium
“Tha sinn air ar bleideachadh;
Ach nam biodh feodhainn eil’ agad
Bu bheag orra do chomhradh.”

’S gum bi an gnothach àghmhor
Nuair thig fear ’s dhà ann,
Gun dian mise gàire,
’S nì àsan fear mór dheth.

’S ann bhios an toil-inntinn
Nuair thig fear ’s a trì ann,
Chluinneadh sibh air tìr iad
Ag innse gach stòiridh.

Agus an déidh a ch-uile rud
Nuair a théid an cruinneachadh,
Ged a dhianainn dusan dheth
Bidh cus dhiubh air leath-spòige.

Nuair a thig an ùine
Théid sinn chon a’ chiùrair,
’S teannaidh e ri ’n cunntais
’S e ’n dùbladh (1) nach cord ruinn!

’S their muinntir a’ bhaile rium
Gura mi tha amaideach,
Nach cuirinn a Shasunn iad
’S gum faigheamaid an corr orr’.

’S iomadh rud ’san obair sin,
O nach robh mi comasach,


[TD 12]

Ach ’s e cion nam bocsaichean
An rud a dh’fhoghainn dhòmhsa.

1 Bhiodh na giomaich a bha air leath-spòige air an cunntadh mar leath-ghiomaich; air a shon sin cha n-fhaigheadh a dhà dhiu ach prìs aon ghiomaich shlàin.

B’e Domhnall Iain fear dha’n sgiobadh a bha anns a’ bhàta—mac piuthar bean Sheonaidh.

B’e Gill’ Easbuig fear eile dha’n sgiobadh.


Oran dha’n Sgothaidh.

Cha chuir mi urad coire air Domhnall
’S e ’na dhòigh car dìreach;
Cha n-ionann e idir is Calum,
Bha e math gu innse
Na bh’oirre bhùird, ’s gun unnt’ ach larag,
Is <eng>tummers<gai> dharaich innte;
’S an neo-ar-thaing nach robh i dìonach,
Ach ’s e ghrian a mhill i.

“Nach seall thu am bàta sin air cnoc
A Sheonaidh, bho Fhéill Mhìchil;
An uair a thòisich sinn air buain
A thug sinn suas air tìr i,
Tha i gun charachadh gun ghluasad
’S gun dol uair gu saoithein,
’S an cuir e iongadas ort fhéin
Ged a bhiodh sgréidheadh innte?”

Ach ’s ann thuirt mise an sin ris fhéin
“Mur eil ach sgreidheadh innte,
Cha déid sinn iomadh far a chéile
Feumaidh sinn bhith sìobhalt’—


[TD 13]

Ach seall na tobhtaichean, a Chaluim,
’S iad a’ fasgnadh innte—
Dé mar a théid i gu fairrge
’S g’eil a fardhruim millte?”

Ach ’s ann thuirt Calum rium gu gleusda
“’S iomadh feum a nì i,
Cha ruig thu leas bhith coimhead geur oirr’
Their mi fhéin an fhìrinn;
Cha n-eil am fiodh agam an dràsda
Air son an càradh innte,
Ach gheobh thu tobhtaichean gun teagamh,
Bho’n a their mi fhìn e.”

“Nuair thig an geamhradh ’s a’ ghaoth ’n iar
’S a bhios i fiadhaich cinnteach,
’S a thig na planganan a steach
Gu faigh thu fear gun nì dhiubh,
’S gun cuir mi fhìn e leis a’ chairt
Far nach bi dad a shrìth ann;
’S bho tha thu fhéin ’nad ghille dòigheil
Nì thu seoladh innte.”

Ach ’s ann thuirt mise ris an uair sin
“Ged a dh’fhuasglainn fhìn iad
Cha n-eil mi math air son am fuaghal,
’S bheir iad bhuam an t-sìde;
Le ablach locaire is pìos do shàbh
Is tàl is rud ’ga dhìth-san—
Ach dog a splicinn pìosan ràmh
Ged nach biodh àsan dìreach.”

“Ged tha na tobhtaichean car dona
A Sheonaidh, cha n-eil strìth unnt’,


[TD 14]

An cur air dòigh ’s gum bi iad ceart
’S teannaichidh mi fhìn iad;
Gun cuir mi fiaclan orra ’s iarann
A bhitheas cianail dileas;
Is fardhruim a chur oirre an sàil
Nach càirich dhith gu dìlinn.”

Ach thòisich Calum ri ’n cur ann,
’S bu mheallta chuir e innt’ iad;
Ged bha iad briagha air an taobh muigh
Bha an t-uisge eadar dhà lingit’;
’S bha cho math dhut thoirt do thàilleir
Gus a chàradh innte,—
Cha ruig mi leas bhith ’g radh a’ chorr ruibh-
Rinn a’ ghròig a dhìcheall.

Is e iomlaid sgothan bu choireach ris an òran seo a bhith air a dhianamh. Bha sgoth bheag aig Seonaidh, agus bha sgoth na bu mhutha na i a bhuineadh do Dhomhnall Mac Ruairidh (Baghasdail mu thuath), aig Calum agus aig Domhnall mac Aonghuis ’ic Iain ag iasgach. Bha iad a’ dianamh iomlaid ri Seonaidh a thaobh gur h-i an sgoth bheag a bha aige-san a b’aotroma air son an iasgaich. Bhiodh an té mhór freagarrach do Sheonaidh air son tarraing todhair, agus a leithid a dh’obair sin.


[TD 15]

Orain an Fhearainn.


[TD 16]

[Blank]


[TD 17]

Oran Bó Alasdair ’ic Dhubhghaill an Latha Dh’ich I an Ad ’s an Léine Ghorm Orm

Air fonn:—
A Chaitrìonag a ghalghad
Chaitrìona, Chaitriona bheag,
Chaitrìona bheag a ghalghad,
Chaitrìona a ghalghad.

Gum faca mi bó Alasdair
Is nach b’e nighean na galladh i!
Nuair a dh’ich i cheana orm
An ad ’s an léine ghorm.

Ged chuirinn ann am falach i,
’S mi ann an dùil nach fhaic i i,
Bidh sùil aice air na clachan,
Is gum faigh i i mu’m falbh i.

Cha n-urrainn mi bhith coibhneil rith’,
Bho’n thànaig i ri foill orm;
Gun dh’ich i ch-uile troite dhith
Is cha robh groim ann dhith mu’n d’fhalbh i.

Gu dearbh cha robh mi smaointeachadh
Gun dianadh i na dh’fhaodadh i;
Gur h-iomadh fiar is fraoch aice
An taobh so Chaolas Chalbhaidh.


[TD 18]

Oran Làir Uilleam Sheonaidh.

Air fonn:—Soraidh bhuainn a null dha’n Fhraing.

Tha làir Uilleam air a dòigh
Bho’n a thug e dhith an ròp’,
’S cha n-fhanadh i ris a’ chorr
’S i cho deonach a dhol dhachaidh.

’S gann nach do dh’fhalbh i ’na leum
Gun bhith fuireach ris na cléibh,
’S nam faigheadh i rathad réidh,
Cha rachadh i ceum am mearachd.

Ged a bhà i treis ’sa ghleann
Tarraing na mònadh a nall,
Thug i bòidean gu math teann
Nach digeadh i ann an athuair.

Ge tà, nan cromadh a’ ghrian
’S gu faigheadh ise mu riadh,
Dh’fhalbhadh i chon an taobh an iar
’S cha bhiodh i ’g iarraidh a tathunn.

Bha i smaointeachadh a ghnàth
Cho toilichte ’s a bha càch,
’S gu robh rudeigin an dàn
Dhithse nuair a dh’fhàg i am baile.

Ged a bha i treiseag ann
Dh’fhàg i beannachd aig a’ bheinn
’S thuirt i nach tilleadh i a nall
Ged a gheallte dhith bhith gun char dhith.


[TD 19]

Ged a ghealladh iad dhith fiar
Cho math ’s a chunnaic i riamh,
’S gann nach b’fhearr leath’ a bhith gun sian
Ach air blianaig aig a’ bhaile.

Bha Uilleam a’ tighinn a thogail todhar, ’s bhiodh e dol a choimhead Sheonaidh, agus a’ fàgail na làire agus teodhar aice. Là dha na laithichean, nuair a thanaig e a mach agus thog e an teodhar, theich an làir dhachaidh.

Chaidh an t-òran seo a thoirt sìos le Iain L. Caimbeul.


Oran a’ Phiatain.

Air fonn:—
O seinneam cliù dha’n duine mhór
Air nach cuireadh móran strìth;
Com a’ cheanail, suairce, fearail
Dh’fhàs gu smearail, fonnmhor.

Bidh gach cearc agus gach tunnag
A’ cur ghuran sìos ann,
Bidh gach coileach ann ’s gach ràcan
’S sgràthail liom a dhìol leo;
Bidh na gamhna ’s an crodh mór ann
As gòraiche bhith ’ga dhianamh,
Ach far gach creutair thig mu chuairt
Gur miosa an t-uan ’s am piatan.

Bidh iad a’ coiseachd ’s a’ ruideis
Air mullach nan diasan,
Bidh iad ’gan leagadh ’sna lòin ’s cha
Chuir a’ bhó a bial orr’;


[TD 20]

Théid iad an sin feadh a’ choirce
’S cha bhi a choltas briagha,
Bidh iad ’ga fhàgail ’na liodair
Gun fhios gu dé as ciall dha.

Nuair a dh’ éireas mi ’sa mhaduinn
’S a sheallas mi sìos air,
Bidh iad ’nan laighe ’na mhiadhain
’S niodan aca diant’ ann;
Gu dé rud a nì mi riutha
’S iad ’gam chur gu mìothlachd?
O, nach robh iad air am fuadach
Suas air feadh na h-iarmailt!

’S ged a dh’fhalbhainn as an deoghaidh
Tha iad coma dhiomsa;
Ged a liginn unnta an cù,
Cha doir e sùil air fhiaradh;
Ged a bhiodh iad anns an Ròimh
’S iad comhla ris a’ Chrìosdaidh,
Cha chuir e iongadas air càch
Am Pàpa ghabhail mìothlachd.

Ged a gheibhinn ceathair choin
Cho crosda ’s a tha diante,
Gus a chumail as an arbhar,
Cha deargadh a sia air;
Cha b’fhuilear dhomh a seachd no h-ochd
Air am biodh coltas fiadhaich,
’S an t-uan a nis air fás cho làidir
’S shàraicheadh e mìolchù.

Nach ann a chanas bean Iain
“Gu dé nis as ciall dha?
Gu dé rud a nì mi ris?
Tha fios gu bheil e sianta;


[TD 21]

Ged a dh’fhalbhainn leis an dràsd
’S a chuir gu h-ard dha’n fhianaich,
An déidh dhomh chur an sin ’sa mhaduinn
Cha do dh’fhan a’ bhiast ann.”

“Innsidh mi dé nì sibh ris
Tha fios agaibh air fìormhath,
Faighibh bìdeag bheag do ròpa,
Rud bu chòir bhith diante;
Teodhair a chur air is cìplean
’S cumaidh sin aig rian e,
’S luirg, neachan a chur mu’n bh-g-r
’S udalan beag iarainn.”

Is i caora bha anns a’ phiatain, agus bha uan aice, agus bhiodh iad a’ dol le chéile dha’n arbhar, agus bu duilich an cur as. Is e cho mollaichte ’s a bha am piatain bu choireach gun do rinneadh an t-òran.


Oran an Toranaich.

Air fonn:—
Nuair thànaig tìm an iasgaich oirnn,
’S a thriall gach fear air falbh.

Marbhaisg air an toranach
Gur dona i dha’n t-sìol;
Is faodaidh mise chantail
Leis an teangaidh tha ’nam bhial
Ged a dh’fhalbhainn anns a’ mhaduinn,
Gus an déid air laighe a’ ghrian.
Cha chluinn mi h-aon ’ga moladh
Ach ’ga mollachadh gu dìon.


[TD 22]

Cho fad ’s gum bi mi comhla riu
Feorachadh mu’n bharr,
Gun can iad rium g’eil iomadh rud
Air son a chur gu bàs;
Ged a chuireamaid sìol ann
Mar bu mhianntach linn bhith dhà,
Ma thòisicheas an toranach
Cha n-fhaigh e cothrom fàs.

Tha cuimhne againn na párantan
Bhith ’g rádh nuair bha sinn òg,
Nan cuireadh iad, gu fàsadh e,
’S gun dianadh iad an lòin;
Is cha n-eil sinne dìochainneach,
Is ged dhianamaid an corr,
Cha n-fhaigh sinn sian a dh’fheum dheth
Mar tha bhéist ’ga chur bho dhòigh.

’S ma dh’fhoighneachdas mi fhìn dhiubh
C’ar son nach do chinn an sìol,
Gun tòisich iad ri innse dhomh
Gur h-ann a mhill a’ bhiast;
’S ma bha i ann an aire ac’
Nach iad a bha gun chiall?
Ciod uige nach do bhàth iad i
Mu’n do dh’fhág iad i gu triall?

Gun fhios co as an dànaig i
Dha’n àite so bho thùs,
Cha chuir duine idir geall ruinn
Gura h-ann a th’ann rud ùr;
’S cho soilleir’s a tha ’n call aice—
Nach seall thu air do chùl,
Na buailtean mar a threogh sinn e
’S gun chollas air na’s mù.


[TD 23]

Na sgoileirean tha ionnsaichte
Iad ag ràdh riums’ a ghnàth,
Nan dianamaid a’ chùis gun i
Gum biodh a’ chunntais cearr;
’S am Fear a chuir dh’ar n-ionnsaigh i
Gu umhlachd a thoirt Dhà
Gun doir E rithist bhuainn i
Cheart cho luath ’s a thig am blàths.

Gun fhios againn c’à ’n campaich i
Ged tha i ann, a’ bhiast,
Tha feodhainn eile ’g innse “’N saoil
Liom fhìn a bheil e fìor
Nuair a thig an Samhradh, ’s a
Bhios teann oirnn a’ ghrian,
Gu falbh i suas gu fada feadh
An adhair le cuid sgiath?

Ach ged a tha i nàdorra
Bho’n thànaig i le Dia,
A réir a ch-uile collais gu
Bheil cron innte dh’an t-sìol
’S an fheodhainn nach eil tùr unnta
Tha diombadh aca air Dia,
Ciod uige chuir E ’san àite-s’ i?
Gum b’fhearr leo an cuid dias.

Toranach; biast a bhios anns an talamh, a bhios ag iche an t-sìol agus a’ gearradh rìomhaich aig an fhochann. Bha i ag obair gu trang air feadh na talmhana agus a’ dianamh milleadh, a’ bhliadhna rinn Seonaidh an t-òran.


[TD 24]

Na Meanbh-Chuileagan.

Air fonn:—
An déid thu liom, a ribhinn lurach?
Am falbh thu liom, a ribhinn lurach?
Tiugainn, tiugainn do Bhràigh Mhuile,
’S cha bhi cunnart dhuinn no fàillinn.

’S mile marbhaisg air a’ chuileig,
Gura h-aimlisgeach an rud i;
’S b’fhearr liom gu robh iad ’nam buta,
Ch-uile gin a th’anns an àite.

Tha iad cho nimheil ’s cho neonach
’S gur h-ann a dh’icheadh iad beo mi,
Nam faigheadh iad mar bu deoin leo,
Cha bhiodh orlach dhiom air fhàgail.

Dh’icheadh iad mo cheann ’s mo chasan
Agus tholladh iad mo chraiceann;
Thòisichinn an sin air at,
’S gur h-ann a chante cula-sgràth rium.

Tha mo bhusan ’s tha mo ghruaidhean
Null gu ruige mo chluasan
Mar a mhill mi iad ’gan suathadh,
Tuigidh sibh cho truagh ’s a thà mi.

Ged a thòisichinn ri smocadh
Thigeadh e gu móran cosgais,
Bidh iadsan a cheart cho dona
’S gun an dottle air am màs.

Ged a gheobhainn maide ’s sguab
Is dùil linn gun cumainn-sa bhuam iad;
B’fhearr liom oiteag do ghaoith tuath
A chuireadh fuadach fo na tràillean.


[TD 25]

Oran Cearcan Dhomhnaill ’ic Ailein.

Air fonn:—
Ho ro, idir na dh’fhairich no ’n cuala sibh
Na haoi ho ro, co idir a nis ris an stuaidhear iad?

Nach mise tha galach mu dhéidhinn mo charaid,
Gun deach na cearcan thoirt bhuaidhe-san;
Gun dug iad a sia leo a miadhain na h-ianlaith,
An fheodhainn bu bhriagha ’s bu tuaraile.

Tha muinntir a’ bhaile-sa daonnan a’ gearain,
A ch-uile gin aca o’n chualas e,
Gu leanadh an dòigh sin ’s gun digeadh e òirnne
Ach tha mise ann an dòchas gun d’fhuaireadh iad.

Tha rudeigin eile ’gan cumail an teagamh,
Nach b’urrainn iad breith, ’s iad cho luath, orra,
Ach bheireadh gu h-ìseal mu’n dianadh iad dìreadh
’S e sin ma’s e ’n fhirinn a chuala mi.

Chuala mi cuideachd gun dug iad an gur leo,
’S nach b’e na b—g——rean suarach iad;
Cha n-eil iad a’ tuigsinn co dhianadh sin uil’ orr’
Mur do rinn cuideigin fuadain e.

Nach b’e na biastan a thug as a’ chliabh iad?
’S ma bha iad a’ sgiamhail, cha chualas iad;
’S nam bithinn ’na fhianuis an am bhith ’ga dhianamh,
Cha chreid mi nach fhiachainn an luaidh orra.

Tha muinntir an àite so a’ bruidhinn car dàna
Ma chluinneas iad fàile mu chuairt air rud;


[TD 26]

Ach chuala mi fhéin e bho bhial Aonghais Chléirich
Gura h-ann thànaig <eng>claim<gai> nach do ghluaiseadh iad.

Is e caraid do Sheonaidh a bha ann an Domhnall mac Ailein, agus bha e anns an ainm gun deach a sia dha na cearcan a ghoid air. Nnair a chuala Seonaidh seo, thòisich e air dianamh an òrain. Bha feodhainn ann a chanadh gun do ghoideadh iad, agus feodhainn eile a chanadh nach do ghoideadh.


Call nan Cearc.

Air fonn:—Oran na Feannaig.

Is ann an seo a tha an seanchas
Is e air falbh feadh gach baile,
Eadar bodaich is pàisdean
’S gu seachd àraid aig mnathan,
Is aig nionagan òga
Is iad an comhnaidh a’ gearain,
Ged nach canadh iad riums’ e,
Is mór an ionndrainn a th’ aca
Air call nan cearc.

Tha na mnathan gu tùrsach
’S cha n-eil sunnd air an aire,
“Dé gheobh <eng>tea<gai> dhuinn no siùcair
’S cha robh cumhnadh againn reimhe air?
Bha na h-uibhean cho lìonmhor
Is ann lìonadh iad bascaid,
A nis gun ghin dhiubh ri fhaotainn,
Mar a dh’fhaodas mi chantail
Le call nan cearc.”


[TD 27]

Chluinninn fhìn feadh a’ gheamhraidh
Aig an am an robh sneachd ann,
Nuair bhiodh rudan car gann, gun
Dad ann air son fhaighinn;
“Stadaibh sibhse gu’n tòisich
An fheodhainn òg ud a’s t-earrach”—
Cha n-eil iad idir cho lìonmhor
’S bha iadsan am barail
Le call nan cearc.

Thachair dithis an dé rium,
’S mi dol ceum air an rathad,
’S iad a’ bruidhinn ri chéile,
’S gu robh té aca cantail—
“Tha an oidhche gheamhraidh cho buan,
’S cha n-eil uaireadair agam,
’S chaill mi coileach Dì-Domhnaich
’S cha chluinn mi chomhradh mu’n fharadh
An luib nan cearc.”

Thubhairt an té eile an uair sin
“Ged tha uaireadair againn,
’S mi nach ionndrainneadh bhuam i,
Ged a bhuailte mu’n bhall’ i—
B’fhearr liom eireag no dhà
A fhuair am bàs leis a’ ghalar,
Gur h-e as duilghe dhuinn fhìn
Nach fhaigh sinn linn eile thoirt dhachaidh
Le call nan cearc.

Ach ged bhiodh tunnagan lìonmhor,
’S tha iad briagha ri’ m faicinn,
Is cha dànaig galar ’nan còir
Air son am fògairt a fasan—


[TD 28]

Ged a bhiodh an t-àite dhiubh
Uile làn chon a’ chladaich,
Cha lig iad idir air dìochainn
Na bha do dh’ianlaith mu thaighean
Ro’ chall nan cearc.

Chanadh daoine gun dòigh
Gur h-ann bu choir iad bhith ainneamh,
Gun bhith milleadh an arbhair
’S a’ dianamh aimlisg mu thaighean;
Ach a nis o’n a dh’fhalbh iad
’S nach eil lorg air am faighinn
Gun can na marsantan fhéin
Gur mór an eugcoir a thachair
Le call nan cearc.

Chaill a’ bhean agam fhìn iad
’S tha i dìteadh na dh’fhan dhiubh,
G’eil a ch-uile gin làn dheth
’S gu faigh iad bàs oirre fhathast;
Thubhairt mi fhìn leis an luathbheul
“Ciod uige an truaighe tha thu gearain?”
’S ann thubhairt i rium “Fuirich sàmhach,
’S gur gann gum pàigheadh an gamhainn
Dhomh call nan cearc.”

O tha chùis mar a thà i
’S gu bheil àsan cho ainneamh,
Cuiridh sinne ’sa phàipeir
Mar a thànaig an galar;
Cruinnichidh mnathan na dùthcha
Air son cunntais thoirt seachad,—
’S cha n-eil móran ri ’n àireamh
O Loch a’ Charnain gu Smearclait,
Le call nan cearc.


[TD 29]

Nuair a chuala luchd ordainn
A bh‘air a’ Bhord (1) mar a thachair,
Gun do chaill iad gu léir iad
’S nach d’fhuaireadh léigh air a’ ghalar;
Chuir iad uibhean dh’an ionnsaigh
O bha an Crùn ann am barail,
Nam faigheadh iad beagan ùine
Gum pàigh iad dùbailte fhathast
Dhaibh call nan cearc.

A ch-uile gin tha gun phòsadh
’S iad an comhnaidh a’ gearain
Gum bi cùisean mì-dhòigheil,
Ged a thòisicht’ air banais;
Cha n-eil coileach ’san àite
Nach d’fhuair am bàs leis a’ ghalar,
’S gun can na h-ighneagan òga
“Gur h-iomadh dòigh air an gearain
Sinn call nan cearc.”


(1) Bord an Fhearainn.

B’e siod ciad tòiseachadh a bha aig a’ ghalar air an taobh seo, agus dh’fhalbh móran dha na cearcan leis. Cha robh iad a’ faighinn leigheas air idir. Bha e ’na chleachdadh anns an àite seo, nuair a bhiodh banais ann, am pailteas do chearcan air an deasachadh gu grinn a bhith air a’ bhord; ’s e sin caoi a bha aig an fheodhainn òg orra—cha ghabhadh banais cheart a dhianamh gun na cearcan a bhith pailt.


[TD 30]

Oran Raghnaill Chìobair.

(nuair a bha e ag ionnsachadh a chuilein).

Air fonn:—Oran an Fhéidh.

A Raghnaill Chìobair, gur toil leam fhìn thu,
Thug e toil-inntinne dhomh ’san am
Nuair thuirt thu riumsa gun doir thu’n cù leat
Air son an t-ionnsachadh a chur ann;
’S gun doir e caoirich leis air gach taobh dheth
Air bheagan saoithreach dha’n fhear bhiodh ann,
Ged bhiodh iad sgaoilte aige air feadh an aonaich,
Nach lig le aon té dhiubh dol air chall.

Gur h-iomadh dròbhair tha ’n taobh so Mhòrair
Mu Inbhir-Lòchaidh ’s am miosg nan Gall,
’S gu h-àirid cìobair, an uair théid innse dha
Liuthad innleachd a tha ’na cheann—
A bhios ’ga iarraidh air son a ghnìomhannan,
’S gura lìonmhor a tha iad ann,
Is bho’n ’s e Raghnall a thug dha faolum
Gun mhóran aobhair cha dian e chall.

Nuair a fhuair mi e an déidh tighinn bhuatsa,
Nach mi bhiodh uallach a’ dol dha’n bheinn,
’S mo chuilein làimh rium air chùl mo shàlach
’S cha ghabhainn nàire gu robh e ann;
’S na daoine còire bhiodh daonnan comh’ rium
A muigh ’sa mhòintich, ag ràdha rium
Gun rinn mi miasdadh a dhol g’a iarraidh,
Nach do dh’fhàg mi bliadhna e bho’n bhà e thall.

Is ann thuirt mi-fhìn riu, “a gh-ràdh na fìrinn,
Tha mi cinnteach gun do rinn mi call


[TD 31]

A dhol g’a iarraidh, nach do dh’fhàg mi bliadhn’ e,
Ged a bha e riatanach dhomh ’san am;
Ach ’s e bha bhuamsa gun dian e fuadach
’S gun cum e bhuam iad a muigh ’sa bheinn,
’S ann ghabh mi uabhas an uair a ghluais e,
’S e dol mu chuairt dhaibh ’gan cumail ann”.

Ach ged bhà mi gruamach an am an fhuadaich
Gur h-ann a bhuail an rud ann am cheann,
Gum biodh e comh’ rium a’ dol dha’n mhòintich
An am an cròdhadh ’s an toirt dha’n fhang;
Ged theireadh càch ’s gun mhi fhìn ’san làthair
Nach robh mi tràth gus a dhol dha’n bheinn?
Gum bithinn stràiceil, ’s mo chuilein làimh rium,
’S gu foghainn dhomh gh-ràdh ris “siod iad thall.”

Gun gabh iad ioghnadh an uair a chì iad
An rud a nì e, ’s e fada thall
A’ falbh gu sunndach le móran cùraim
A’ dol mu’n cùlaibh ’s ’gan toirt a nall;
Tha e cho gleusda,’s ged dhianainn éibh ris,
Gur h-ann a dh’éisdeas e rium ’san am,
’S gun móran reusain bhith aige fhéin air
Cha n-fhàg e té dhiubh gun toirt a nall.

Ma bhios té chnàimhte ann bhios bochd ’na slàinte
’S nach bi ro-làidir gu tighinn a nall,
A’ falbh gu fàillidh ’s nach dìrich fàireadh
Nach cum ri càch ’s iad a’ falbh ’nan deann,
Iad fhéin ’s na h-uain, ’s iad a’ ruith gu h-uallach
A cheart cho luath ’s ged bhiodh clach le gleann—
Bidh esan truasail a’ dol mu chuairt dhith,
’S e fuireach bhuaiche mu’n dian e a call.


[TD 32]

Gur mi bha gòrach a’ dianamh òrain
’S ag innse dhòigheannan aig an am,
Mu’n cluinn am Bord (1) e, ’s iad sin cho neonach,
’S gur h-ann a thòisicheas iad gu trang
Ri tighinn mu chuairt, fiach an doir iad bhuam e,
’S ag innse an duais a bheir iad ’na gheall,
Gur fhearr liom bhuam sin, na bhith ’gam bhuaireadh,
’S mi fhìn, mo thruaighe, an déidh fàs cho mall.

(1) Bord an Fhearainn. <eng>(Board of Agriculture)<gai>

Bha Seonaidh toilichte nuair a thuirt Raghnall ris gun doireadh e leis an cù air son ionnsachadh, bho nach b’aithne dha fhéin ionnsachadh coltach ri cìobair. Bha fhios aig gach duine gum biodh e math nan doireadh Raghnall leis e; ach seo mar a bha chùis, cha dug e riamh leis e, ach bha e math gu leor air a shon sin. Agus cha b’ioghnadh ged bhiodh moit air Seonaidh ’s gun ’sa bhaile aige ach droch-coin.


A’ Chiad Tarbh a Fhuaireadh Riamh ’san Aite.

Air fonn:—
Mo nighean dubh laghach, thaghainn thu,
’S mo nighean dubh laghach shunndach;
A chaileag laghach, té dham’ fheodhainn,
Thaghainn thu a dùthaich.

Gun smaointich sinn gun éireamaid
Gu cur mu dhéidhinn na cùise,
A dh’fhiachainn am faigheamaid tarbh
Nach biodh a’ falbh ’na sgiùrsair.


[TD 33]

’S an toiseach nuair a thòisich sinn
Air son am Bord (1) a dhùsgadh,
Ag innse g’eil sinn feumach air,
’S nach dian fear breun a’ chùis dhuinn.

Ach fear beag laghach sìobhalta
Gun mhì-mhodh, gun don’-ionnsaich;
Bhiodh math air son nan dìgean
’S a bhiodh dìcheallach dh’an ionnsaigh.

Gun a chuir na daoine còire
A bh’air a’ Bhord ud sin dh’ar n-ionnsaigh,
’S gu bheil e nis a’ còrdadh rinn
Cho math ri pòr na dùthcha.

Is cha n-eil meang am falach ann
Cho fad ’s is barail liomsa;
Tha e sìobhalta ri bhuachailleachd
’S cha ghluais e gu’n déid cù ris.

’S dà adhraic shìnte chiatach air
Gun fhiaradh no gun lùbadh,
Gun ghiobag air a’ bhian aige
Nach snìomhainn le corr-shùgain.

Am pòr sin as an dànaig e,
’S na dh’àraicheadh bho thùs e,
Gum buin iad dha’n Donn-Ghuaillean
Bh’anns a’ bhuaile aig Cu-Chùlainn.

Bu chòir dhuinn taing is duais thoirt dha
Na h-uaislean a thug dhuinn e;
A rìgh! bu mhath an airidh dhuinn
A bheathachadh gu sùghmhor.


[TD 34]

Cha n-fhaigh sinn tarbh am bliadhna bhuath’
Air taobh an iar na dùthcha,
Cha chòir dhuinn a bhith dìochainneach,
Cha robh iad riamh ’gar diùltadh.

Ged chuir iad cùl am bliadhna ruinn
Cha n-fhiach dhuinn a bhìth diombach,
Cha n-urrainn iad ’gar riarachadh
Le lìonmhorachd nam brùidean.

(1) Bord an Fhearainn.


Oran na Buachailleachd.

Air fonn:—Mo nighean dubh nach tréiginn.

Gur h-olc a’ chiuird a’ bhuachailleachd,
Ged a tha i fuathasach feumail—
Cho math ’s gum biodh an tuarasdal
O, is suarach agam fhéin i.

Ach canaidh càch “nach socair dhut
Bhith ’d shuidhe air cnoc a’ leubhadh,
’S na beothaichean mu chuairt dhut
’S cha bhi uallach ort ge séid i.”

Ach ged a tha i tiaruinte
Gun mhìobhadh an am séididh,
O, b’fhearr liom fhìn bhith ag iasgach
Ged a bhiodh an riasladh fhéin ann.


[TD 35]

Na beothaichean cho mì-mhodhail,
’S cha till iad ged a dh’éibhinn,
A ch-uile h-aon a’ falbh aca
Dha’n arbhar, ’s iad an déidh air.

Nuair bhios am fiar gu ’n cluasan, is
Iad suas air an toil fhéin ann,
Gu saoilinn-sa nach gluaiseadh iad
Ged rachainn ruaig air chéilidh.

Ma bheir mi fhìn mo chùl riutha
Gun ionndrainnich iad fhein mi,
Gu falbh anns an liagaireachd
’S iad fiach am faigh iad beum dheth.

Tha fear beag bìdeach loithreach ann
’S ma ligear a thoil féin leis,
O, cha bhi tàmh no fois aige,
’S tha an donas air gu geumnaich.

Ach ged a gheobhainn prìs orra
’S mi fhìn dol chon na féille,
Cha n-fhaigh mi sgillinn ruadh orra
Nach d’rinn mi luach a’ speuradh.


Oran an Innearaidh ’s an Ràcaidh

Air fonn:—Am Ministeir ’s am Baillidh.

An t-innearadh ’s an ràcadh,
An ràcadh ’s an t-innearadh;
’S cho dona ’s g’eil an ràcadh,
’S e shàraich mi an t-innearadh,
An t-innearadh ’s an ràcadh.


[TD 36]

’Sa mhaduinn an am dùsgadh
’S neo-shunndach a bhitheas mi,
Nuair dh’fhosglas mi mo shùilean
Cha dùraig mi bruidhinn air
An innearadh ’s an ràcadh, &c.

’Sa mhaduinn an am éirigh
Làn éislein a bhitheas mi,
A’ smaointinn air a’ chliabh,
’S cha n-eil miann agam idir air
Bhith ’g innearadh no ràcadh, &c.

Ged bhiodh e gu bliadhn’ ùir ris,
’S ann diombach dheth bhitheas e,
Cha ghabh e facal urnaigh,
Ach smùid aig’ air mionnachadh
Dha’n innearadh ’s dha’n ràcadh, &c.

Cho dona ’s g’eil an ruamhar
Tha buaidh air tha iongadach,
Nuair a bheir thu cùl ris
Cha tionndaidh thu tuilleadh ris,
Ach innearadh is ràcadh, &c.

Mo chomhairle dha’n òigridh,
’S do mhóran as sine na mi,
Sealltainn air son pònaidh
Mu’n tòisich an t-innearadh,
’S an t-innearadh ’s an ràcadh, &c.


[TD 37]

An Latha Chaidh mi Bhuain an Fhraoich Comhla ri Niall

Air fonn:—Moladh Móraig.

O, ’s ann a thug tràill Nìll leis
Mi comhla ris,
Bho bha e ’na chìobair,
’S gum b’eolach e
A mach air feadh nam beann,
’S chuireadh e ’nam cheann
Gu robh anns a’ ghleann
Ud na dh’fhoghnadh dhuinn.

Dh’fhalbh mise leis an fhaoineis
Sin comhla ris,
Mar a bha mi fhìn leis
A’ ghòraiche;
’S mi coiseachd a null,
Gus an dug mi dùil,
’S rànaig sinn a’ chùil
A th’aig Ròineabhal.

Bha mi coiseachd sìos anns
An dòchas sin
Nach robh idir maill’ ann
Ach tòiseachadh;
Cha b’e sin amhàin,
Nuair rànaig mi an t-àit’
Cha n-fhaigheadh tu làn
T’aona chròige ann.


[TD 38]

Shuidh mi ’n sin air bruaich,
’S bha mi meorachadh
Gun dianainn-sa duanag
Bheag òrain;
Air chor ’s gun tuig an sluagh
Nach robh dad a bhuaidh
Anns na rinn mi chuart-
-achadh comhla ris.

Thuig mi an am bhith dianamh
An òrain sin,
Nach robh guth aig Niall
Ach na ròlaisdean;
Nuair chunnaic mi a’ ghrian
Air a dhol dha’n iar,
Thill mise gun sian
Ach na ròpanan.

Is ged a bha mi sgith
Feadh na mòintich sin,
A’ cromadh ’s a’ dìreadh
Nan strònagan;
Bu duilghe liom càch
’S iad ri feala-dhà
’S cha b’e bhean a b’fhearr
Nuair a thòisich i.

Is e seo a’ cheart Niall ris an do thachair sinn anns an treas ceathramh dha’n fhicheadamh òran agus e an dràsd ’na chìobair, a’ dol a dh’ionnsachadh do Sheonaidh, ma b’fhìor, c’àite am faigheadh e fraoch mȋn, math, fada (air son a shnìomain) ann am monadh Ghleanndail. Mar a tha sinn a’ faicinn, cha d’fhuair iad sian air an turus.


[TD 39]

Am Feamnadh.

Air fonn:—
O, nan digeadh mo robairneach gaolach,
Biurlainn aige agus ceathearna dhaoine;
Dheanamaid mire co theireadh nach fhaodadh,
’S b’fhàbharach dhuinne mura tilleadh a’ ghaoth sibh.

O, ’s mise tha gu brònach o’n thòisich am feamnadh,
’S iomadh car gòrach bhios mo sheorsa-sa leanmhuinn;
’S chìtear air deireadh cho beag ’s a bhios do shealbh
Air tarraing a’ chléibh, ged as fheudar bhith falbh leis.

’S fhuair sinn mar fhasan o’r seanair ’s o’r seanmhair
Nuair thig an t-earrach bhith teannadh ri feamnadh;
’S tha mise ag ràdh gum b’fhearr bhith ’san arm,
’S gu faigh do phàigheadh o’n Bhanrighinn le airgiod.

Ged tha sin cunnartach ma bhios na blàir ann
Nuair théid iad seachad, am fear a bhios sàbhailt,
Cha bhi dad aige ach togail a phàigheadh,
’S bidh e cho glan, ’s cha bhi <eng>taxes<gai> no màl air.

Cha n-ionnann idir e ’s fear bhios a’ feamnadh,
Bidh e fliuch salach a mach ri droch-aimsir,
Todhar ’sa chladach ’s bidh aige ri falbh leis,
’S mu’n dig Dì-Sathuirne gabhaidh e searbhblas.

Ged bhiodh an fheamain sin ullamh a màireach,
Feumaidh tu an uair sin bhith ruamhar ’s a’ ràcadh;
’S théid thu dha’n t-sitig ’s cha mhiosail an t-àit’ i,
’S bidh tu na’s miosa na isein a’ cheaird ann.

Ged bhios am fear sin a’ fuireach ’sa chuarraidh,
Falbhaidh e aiste ’s gabhaidh e cuairtean
Sìos do na h-Earradh, ’s do Bharraidh an uair sin,
’S tusa fliuch salach, ’s cha charaich ’s cha ghluais thu.


[TD 40]

Oran na Coise Cruime.

Air fonn:—
An déid thu liom a ribhinn lurach?
Am falbh thu liom a ribhinn lurach?
Tiugainn, tiugainn gu Bràigh Mhuile,
’S cha bhi cunnart dhuinn no fàillinn.

’S ann agam fhìn tha chas chrithach,
Tha i math air son an tionndaidh,
’S cha n-eil clach air feadh na dùthcha
Nach dùisgeadh i as an àite.

Tha i cho math air a lùbadh
Ceapa leathan, sgonnan ùr, is
Calpa anns a bheil làn mo dhùirn, is
Cha n-eil cumhnadh air i bhith làidir.

Ach nam faighinn mar bu mhiann leam
Mala shocair le car fiaraidh,
Dh’fhalbhadh i cho math ri fiadh, is
Cha chum an té aig Niall oirre fàireadh.

Chumadh i bristeadh ro’ chóigear,
Ged a bhiodh iad taomadh comhla,
’S ceap oirre rinn Niall Mac Móire
’S foghnaidh e gu latha bhràch dhith.

Chuir e cho math air a chéil’ e,
’S nach talaich duine fo’n ghréin air;
Chuir e cruaidh mu chuairt dha dheud, is
Dh’fhàg e e cho geur ri ràsor.


[TD 41]

A ch-uile h-aon thig far bheil Seonaidh,
Nuair a sguireas e dha moladh,
Foighneachaidh e “an doir thu dhomh dhith
Treiseag bheag a nochd no màireach?”

Canaidh a ch-uile fear riumsa
“An doir thu treiseag dha’n chois chruim dhomh?”
Saoilidh iad nach bi mi coibhneil
’S ’ga cumail a laimh mo nàbuidh.

Ged a ruigeadh i Dun-Eideann,
’S a dhol as a sin a dh’Eirinn,
Cha chluinninn-sa guth m’a déidhinn
Gus am biodh i am feum a càradh.

Cha n-eil gin an taobh so ’n Iochdar
Tha cho math rithe air a dianamh,
’S mhaireadh i dhomh ceathair bliadhna-
Ach ’s e na h-iasadan a chnàmh i.

B’e Niall nàbaidh eile bha ag obair faisg air, agus cas chrom aige fhéin, agus cha robh e dona oirre cuideachd; ach b’e cas chrom Sheonaidh a b’fhìor-fhearr.

B’ e Niall Mac Moire an gobha a rinn an ceap; bha e math air an dianamh fhad ’s a bhiodh e air a dhòigh.


[TD 42]

Oran na Staimh.

Air fonn:—Oran na Feannaig.

Gura mise tha gu galach,
’S mi ris na staimh anns an Ròdha;
’S mi gun sùgradh gun cheanal,
Ach fuaim na mara ’gam bhodhradh;
’S ged a rachainn dham’ leabaidh,
Cha bhi an cadal ro-stòlda,
Ach a’ cluinntinn ’s a’ faicinn
Ann an aisligean neonach
A ch-uile car.

Bidh mi daonnan a’ bruadal
A bhith mu bhruachan a’ chladaich,
A’ coimhead sìos agus suas
O, fiach bheil uabhas do staimh ann;
No bheil Raghnall is Domhnall
A’ cur air dòigh gus an tarraing,
Ach an uair nì mi dùsgadh
Bidh sinn ’nar triuir anns an leabaidh
Gun dol gu stamh.

Anns a’ mhaduinn ’n am dùsgadh,
Bheir mi sùil chon a’ chladaich
Fiach bheil stamh a’ tighinn dlùth dhuinn
A stigh dh’ar n-ionnsaigh na faisg’ oirnn;
’S mura dig iad dha’n Ròdha,
Mar a dh’ordaicheas Ailein,
Ged tha e duilich a dhìreadh,
Cha bhi sinn fhìn gun ghin againn
’S iad aig an <eng>wreck.<gai>


[TD 43]

’S fhada dh’aithricheas mi an ùine
Gu’n dig dh’air n-ionnsaigh Dì-Sathuirn’,
Mar tha sinn cho mì-dhòigheil
Gun dad a mhònaidh ach maidean;
Tha na pìosan-sa shuas
A cheart cho cruaidh ris an darach,
’S mhill mi faobhar na tuaighe
’S mi ’ga bualadh, ’s ’ga cabadh,
A’ toirt rud as.

Mar tha an oidhche cho fada,
’S sinn gun aighear gun sòlas,
Cha n-eil urad ’s na cairtean
Aig duine tha fantail ’san Ròdha;
Tha Niall Ruadh agus Ailein
’S cha ghabh iad naidheachd no òran,
Ach an uair thig iad dhachaidh
Mar bhios an cadal ’gan teoradh
Cha dian iad car.

’S ann a chanas iad fhéin rium
“Siuthadaibh m’eudail, gabh naidheachd
Fhad ’s a bhios sinn ’nar dùsgadh,
’S cha bhi an ùine ro-fhada”;
’S fheudar dhomhsa mi fhìn
Ged bhithinn sgìth fad an latha,
Gun gabh mi naidheachd no òran,
Is sinn a’ comhradh gun lagachadh
Air na staimh.

Ach mu’n tarraing sinn àsan
Suas gu h-ard chon a’ mhachair
Ann an aghaidh an t-siabain,
’S bidh e sgaoileadh bho’r casan,


[TD 44]

Is mu’n dian sinne gàradh
’S air a bharr, streath a chlachan,
Ged a gheibheamaid pàigheadh
Cha bhi aon fheairdin dheth an asgaidh
Tha mise am beachd.

Cha n-eil am pàigheadh ro-mhór oirr’
Air son gròt anns an t-slaite,
Ach mar tha sinne ’nar n-éiginn
Dog am feum sinn a ghabhail;
Bidh am Bàillidh ’s am Maor
A’ cumail dhaoine ’nam faicill,
’S ma théid aoinfhear dhiubh cearr
Gu miosar càch mar an fhear sin,
A ch-uile fear.

Ach nam biodh fios aig a’ Bhàillidh
A ch-uile tàir tha mi faighinn,
’S e nach biodh cho fiadhaich
An am bhith ’g iarraidh an <eng>rent<gai> oirnn;
Bheireadh esan dhuinn ùine
Ged bhiodh a’ chunntais a’ seasamh,
Gus an digeadh i an iar,
’S gum biodh i spìonadh na stamhan
Bhiodh anns na h-Abh.

Ach nam falbhadh an dùltachd
’S gun digeadh dlùth dhuinn an t-Earrach,
Thigeadh bristeadh ’san t-sìde
Agus sìneadh ’san latha;
Tha mo dhòchas-sa daonnan,
’S gu bheil mi smaointinn gun stad air,
Gum bi mi an aithbhliadhn’ ag iasgach
’S nach bi mi ’n crìochan ri Ailein
’San Ròdha Ghlas.


[TD 45]

Tha an Ròdha air cladach Ghearra-Bhailteas air taobh an iar Uidhist. Bha Seonaidh an seo, a’ cruinneachadh stamh fad an latha, agus a’ fuireach ann an àirigh air an oidhche. Bha Raghnall is Domhnall ann an sgiobadh Sheonaidh; is ged a bha Niall Ruadh agus Ailein goirid dhaibh is ann an àirigh eile bha iad a’ fuireach comhla daonnan. Ged a chuir Seonaidh an geamhradh seachad aig an obair sin, cha d’fhuair e ach aon ghini a thuarasdal air a son.

B’e an <eng>wreck<gai> bloigh saithich a chaidh air tìr bho chionn fhada. Bha darach agus giubhas innte, agus bha e glé dhuilich rud a thoirt aiste.


[TD 46]

[Blank]


[TD 47]

Orain na Dùthcha.


[TD 48]

[Blank]


[TD 49]

Beannachdan an Comain nam Beannachdan.

Nuair a théid thu null a Bharraidh,
Beir beannachdan, is na dian dìochainn’,
Bhuamsa dh’ionnsaigh Mhaighstir Iain, (1)
’S cha n-e sin idir a b’fhiach e;
’S feodhainn eile chon a’ Chodaigh, (2)
’S gu Somhairle Beag, agus rian iad;
’S ged ’s math liom iad sin ’nan slàinte
Cha n-eil gràin agam air Crìosdaidh.

Cha mhór a bha mhuinntir Bharraidh
Nach b’aithne dhomhsa bho chian iad,
Eadar Bruairnis ’s a’ Chrannag,
Bagh a’ Chaisteil, (3) is Bagh Hìorabhagh;
Falbh a Sgaidhreabhal an uair sin,
Is gabhail suas ris an taobh ’n iar dheth
Gu ruige Baile na Creige,
’S beagan dha na bh’anns a’ Chriochan.

B’aithne dhomh na daoine còire
Bhiodh comhla rium ris an iasgach,
Cha n-eil móran an diu beo dhiubh,
Ach tha mo dhòchas ’san Trianaid
Gun d’fhuair iad aoibhneas agus sìth,
Is nach eil cuimhn’ aca air an riasladh
A bhiodh againn o chionn fhada
Am Bàgh a’ Chaisteil aig an iasgach.


(1.) Maighstir Iain Mac Ghille Mhaoil, sagart ann am Baile na Creige.

(2.) Iain Mac a’ Phearsain, maighstir-phuist ann am Bàgh a Tuath.

(3.) Bàgh a’ Chaisteil, prìomh-bhaile Bharraidh.


[TD 50]

Oran a Rinn mi do’n Bhean Mu’n do Phos Sinn:

Air fonn:—
Gu ma slàn a chì mi
Mo chailein dìleas donn.

A Pheigi, tha mi ’g innse dhut
Gun dug mi fhìn dhut gràdh,
’S cha n-eil e ann am inntinne
Gun dìobair mi gu bràch;
Ciod uige bhios tu gòrach
A’ creidsinn godail chàich?
’S tha mise dianamh fìrinn dhut
Cho cinnteach ris a’ bhàs.

’S e ’n nì nach eil a’ còrdadh rium
An dòigh a th’ac’ an dràsd,
Ag ràdha gura gòrach dhut
A bhith an comhnaidh mar a bhà;
Nuair tha thu fuireach comhla ris
’S a’ toirt do chomhradh dhà,
’S gum fàg e’n sin leat fhéin thu
Ged nach géilleadh tu do chàch.

’S ged thigeadh fear ’gad fhoighneachd
Ri oidhche no ri là,
E bhith eolach no ’na strainnsear ort
Cha gheall thu dha do làmh;
Cha ghabhadh tu le oighreachd e,
Ged bhiodh a shaibhreas ard—
Bu docha leat an Caimbeulach,
Ged bhiodh a bhonn air làr.


[TD 51]

’S theireadh luchd an tuairisgeil
Nach d’fhuair thu bhuam mo ghràdh,
Na creid e, ged a chual’ thu iad—
Gum faigh thu, luaidh, mo làmh
Na’s lugha na tha ’n uair agam
’S gun dig mu chuairt am bàs,
Cha chum dad idir bhuat mi
’S cha n-eil uair ach gu Dì-Màirt.

Nuair gheibh mi mar is mianntach liom
Mo lìon a thoirt gu tràigh,
Gun càirich mi gu ciatach e
Bho’n iochdar chon a’ bhràigh’,
’S cha bhi toll mu’n chluais aige
A ligeas bhuaidhe càil
Is cuiridh mi mu chuairt ort e
’S gun can mi ’n uair sin, “Thà.”


An Turas a Thug Eachann Thormaid an Trosg ’s an Liùtha Dhomh.

Air fonn:—Oran na Feannaig.

Gura mise bha moiteil
Ged nach robh iad ’ga smaointinn,
An uair thug Eachann an trosg dhomh
Fear bu chollaiche shaoil e;
Thug e sin agus liùtha dhomh
’S cha bu diùbhaidh a h-aon dhiubh.
Nuair lig mi as air an làr e
Gun rinn sinn bàl a bha aoidheil,
Mi fhin ’s a’ bhean.


[TD 52]

Thòisich ise ri fhiachainn
’S bha e briagha ri fhaicinn,
’S bha i foighneachd an comhnaidh
Co thug dhòmhs’ e gun cheannach;
“Ged bhiodh e ochd sgillinn diag ort
’S math a b’fhiach dhut thoirt seachad,
’S ma tha duine ’san dùthaich
A bhiodh ’gan diùltadh do dh’Eachann
Cha n-eil e ceart.”

Fhuair i sgian gus a sgoltadh
’S thug i an toiseach an ceann dheth,
Chuir i thall ann an cùil e
Ach thuirt i rium “Bheir mi nall e”;
Bha deagh-thriubhas ann is grùthan
A dhianadh ùilleadh dha’n lampa,
Ach nam biomaid ’ga chiùradh
Gun dian e dhùinne gu Bealltuinn,
’S cha robh e sean.

Bha an t-iasg ùr oirnn ’na annas
Ged bha sinn cleachdte gach am air,
Cha n-fhaigheadh daoine ’ga iarraidh
Bha i cho fiadhaich ’sa gheamhradh;
Thuirt mise “Cuir anns a’ phoit
A ch-uile gonag a th’ann dheth”,
Thuirt ise rium “Tha mi deonach
Ach ’s ann a dh’fhoghnas an ceann dhuinn,
Tha e cho math.”

’S an uair a rinneadh an t-suipeir
Chaidh sinn uice le sòlas;
Rinn mise altachadh goirid
Gun bhith feitheamh a’ chorr dheth;


[TD 53]

Mar a tha sibh a’ tuigsinn
Bha e uile ’gam chòrdadh,
Is ann a rinn mise sgur
Mu’n gabhainn tuilleadh ’s a’ chòir dheth,
’S nach bithinn ceart.

Nuair a riaghladh a’ chuideachd
Na bha ’nan suidhe dhiubh comhla,
Dh’fhàgadh móran a bharrachd
’S a chaidh a chaitheamh mu’n bhord dheth;
Cha robh duine thigeadh dhachaidh
Nach fhaigheadh earrann dha’n chorr,
’S bha iad ag urnaigh le Eachann
Air son ’s gu faigh e gu leor dhiubh,
Gus iad bhith pailt.

Bha an t-iasg glé-ghann a’ bhliadhna bha seo, agus dh’fhàg sin na h-urad do mhios aig Seonaidh air an trosg. Bha Eachann Thormoid (Eachann Mac Aonghuis, Bun a’ Mhuillinn) rudeigin còir mu’n iasg, agus ’s e sin bu choireach an t-òran a dhianamh. Bha fios aig Eachann gum b’àbhaist do Sheonaidh a bhith ag iasgach, agus gu robh e déidheil air iasg bho thaobh sin.


An Turas a Bhathas a’ Fàgail Orm Gu Robh mi Cumail Chàich Gun Tighinn as an Taigh Osda.

Air fonn:—
Their iad gura mi an coireach,
Their iad gura mi an coireach,
Their iad gura mi an coireach,
Ge tà, their mise nach mì.


[TD 54]

’S ged tha mi fàs aosda,
Tha m’ inntinn a’ fuireach aotrom,
Is ann a dh’fhalbhainn feadh an t-saoghail
Gu smaointich mi orm fhìn.

Nan tachrainn-sa is luchd-eolais
’S a dhol rathad an taigh-òsda,
Mar a tha mise cho gòrach
’S dòcha gun gabhainn an <eng>spree.<gai>

Ged a bhios a’ bhean a’ trod rium
A chionn gu bheil mi car cosgach,
Cha n-eil e idir cho dona
Bhith ’gam thoileachadh fhìn.

’S gura tric a bhitheas i cantail—
Ged a rachadh càch dha’n ghealaich,
Ciod uige bhios mi ’gan leantail
Dianamh amadan dhiom fhìn?

“Tha do cheann a nis air glasadh,
’S tu cho tuisleach air do chasan—
Shaoilinn gun dugadh tu ’n aire
Air eagal gu rachadh tu ’n dìg.

“Ged nach canainn-sa aona ghuth riut,
Tha fios agad g’eil mi duilich,
Nuair a their a ch-uile duine
Nach eil unnad ach a’ ghluic.

“Cha n-e idir tha ’gam léireadh
An rud a chanas iad fhéin riut,
Ge tà, ma chluinneas a’ Chléir e
Théid thu fhéin a chur fo chìs.”


[TD 55]

“Eisd a bhean, ’s bi sgur dhad’ sheanchas,
Air neo fàsaidh mise feargach,
’S tric a chluinneas sinn ’san t-searman
Cho cearbach ’s a tha e dhuinn.”

Mar tha na daoine cho neonach
Bruidhnidh iad air rud nach còir dhaibh,
’S ged nach cuirinn ach ri m’ shròin e
Their iad gun do dh’òl mi pinnt.

Cha ruig mi leas a bhith cantail
Nach do dh’òl mi ach aona ghlaine;
Comhadaichidh iad air mo mhala
Gun do ghabh mi dhà, no trì.

’S e rud a dhearbhadh a’ chùis dhaibh,
Nam biodh iadsan air mo chùlaibh—
Nuair a rachainn air mo ghlùinean
Dhianainn urnaigh, shaoil liom fhìn.


Oran Ceat an Tàilleir.

Air fonn:—
Innt hi ri o ho ro,
Hi liu hi lo.
Innt hi ri o ho ro,
Hi lo ho ro ha ro.

A nighean an Tàilleir, a ghràdhag, nam biodh tu glic,
’S e sgadan a b’fhearr dhut, ’s buntàta nam biodh e bruich;
Ach an t-aran flùir cha n-eil sùgh ann gun rud a bhith leis,
’S air son im na bùthadh, cha dùraig duine a bhith ris.


[TD 56]

Nuair bhios sinn ’ga fhaotainn, gun saoil sinn gum bi e math
Fhad ’s bhios e ’sa phàipeir, gu bràch gus an dig e as;
Nuair bhios sinn ’ga fhiachainn cho briagha ’s gum bi a bhlas
Ged a théid e sìos, cha n-eil sian ann do dhuine a neart.

Bidh ’m marsanta ag ràdh gur nàr dhuinn a bhith gun im,
Leis cho math ’s a thà e, cha n-fhàilig e ann am prìs
Gus an dig an samhradh, ’s an am am beir an crodh-laoigh,
’S bidh esan a ’call air, ’san am bhios e againn fhìn.

Ma bhios duine bochd bhios ag osnaich air son na prìs,
Their esan go socair “A Lochluinn, thànaig an t-im”;
’S mar tha iad ag ràdh na’s fhearr na e nach faigh sìnn,
’S ma bhios sinn ’ga chaineadh, tha an fhàilig sin unnainn fhìn.

Tha ch-uile fear riamh aca a’ dianamh gu bheil iad glic,
Mar bhios iad cho bialach a’ fiachainn ri rud a reic;
’S ma chì iad an t-airgiod ’s cho dearbhte ’s a tha iad air
Cha lig iad air falbh e, ma dheargas iad air do chluich.

Gum bi iad an comhnaidh cho deonach air rud a thoirt dhut,
Gus am fàs thu eolach ’s gun tòisich thu air an cluich;
Cha dig thu ’nan còir nuair bhios móran agad dh’an cuid,
’S bheir thu am bial ’s an t-sròn dhuibh le d’ ghlòir ma chanas iad guth.

’S gum bi thu ’gan càineadh ag ràdh nach eil iad ceart
Nuair bhios iad ag iarraidh na fiachan a bha aca ort;


[TD 57]

Nach do dh’fhan iad sàmhach gu bràch gum biodh tu ’nad chorp
’S nuair a théid thu a Thàlann, (1) biodh àsan ag iche an c..
[no, dé ’s fheairrd iad na bha aca ort?]

(1.) Aite-thiolaigidh, an cladh.

Ceat an Tàilleir (Caitriona Nic Dhomhnaill, Staonaibrig), an t-searbhana bha aig Seonaidh,’s cha robh i air a cleachdadh ri sgadan ’s cha robh i déidheil air. Le bhith meorachadh air seo, is e thug dha bheachd-san a chur sìos mu dhéidhinn nam marsantan a bha againn anns an aite, agus an dòigh a bha aca air dealadh ris gach neach co dhiu ma bha e fada ’nan taing.


Oran a’ Phosta.

Air fonn:—
’S i Màili, ’s i Màili, ’s i Màili, ’s i Màili,
Ho ro, ’s i Màili, ’s i Màili chruinn donn;
’S i Màili, ’s i Màili, ’s i Màili, ’s i Màili,
Ho ro, ’s i Màili, bean shocair nan gleann.

’S ann tha sgeula na bochdainn an dràsd feadh an Locha
Gu bheil Ruairidh am Posta anns a’ mhonadh air chall,
Gun do dh’fhalbh e le poca aige mach dha’n Tigh Sgoile
’S nach b’àithnte dha ploc dha’n mhonadh a bh’ann;
E cromadh ’s a’ dìreadh gu h-ard is gu h-ìseal
Feadh lòn agus dhìgean, ’s na miltean dhiu ann,
’S ged bhithinn ’ga innse, cha ghabhadh e sgrìobhadh
Na fhuair e do mhìobhadh a’ dìreadh a nall.


[TD 58]

Nuair thànaig an uair, chuir e ’m poc’ air a ghualainn
’S dh’fhalbh e gu h-uallach an uair sin dha’n Bheinn
A mach Bealach Iain gu robh e cho cridheil
’S e ’g radha ’na chridhe “cha bhi mi fad ann”:
Aig Sgala na Cuinneig, ’s ann a thòisich am mulad,
’S cha chanadh e guth nam biodh buinnig dha ann,
’S e a nis gu toirt fairis a muigh fad an latha
’S an uair théid e dhachaidh, bidh an t-achmhasan ann.

’S ann a thuirt a mhàthair, i fhéin agus Màiri,
“Bha sinne ’gat àraich nuair chaidh tu ann;
A mach leis a’ phàipeir gu Aonghus Mac Phàdruig
Ach bha e ro-nàrach leat fhagail air chall;
O’n a bha e ’na onrachd a muigh anns a’mhòintich
Gu faiceadh e móran do stòiridhean ann
A bhiodh ’g innse mu bhòcain ’s iomadach seorsa,
Ged a chanadh gu leor nach robh am pòr sin ’sa Ghleann.”

Tha móran a’ cantail, ’s doirbh an cur as am barail,
Agus chuala mi cheana gu robh manaidhean ann—
Gum biodh iad ’sna machraichean ’s sìos chon a’ chladaich
Agus lìonmhorachd mhath aca mach feadh nam beann;
Tha daoine cho dàna ’s gum bi iad ag ràitinn
Mu’n fheodhainn a bhàsaich, gur h-èad a bhiodh ann,
’S ’nan inntinne luasgan ri linn ’s mar a chual’ iad,
’S gun fhios ac’ an uair sin gu robh Ruairidh air chall.

Tha Seonaid ag ràdh gu fac’ i gu h-ard
Fear a’ dìreadh air fàire nach b’àbhaist bhith ann,
Chaidh i air a glùinean ’s i ’g ràdh co dhiù
Gur h-e fàithidh as ùr a bha dùil aice bh’ann;


[TD 59]

Gun dh’éibh i Bhean Sheonaidh, i thighinn air a socair,
’S na dianadh i tustar an diu air a ceann,
’S gun duine mu chuairt gus a chumail air fuadach—
’S nuair a thànaig e nuas, gur h-e Ruairidh a bh’ann.

’S ann thionndaidh iad fhéin, agus thuirt iad ri chéile
“Bha sinne linn fhìn ’s sinn ’nar n-éiginn ’san am”;
’S gur h-ann a thuirt Seonaid gun cuala i bho h-òige
Gum b’àbhaist do bhòcain bhith comhnaidh ’sa Ghleann;
Ach ’s ann tha i cantail gu bheil e ’na barail
’S an ùine cho fada nach fhanadh iad ann,
Ach gum biodh iad air uairibh a muigh mu Ghlaic Ruairidh
’S mu bhràighe na buaile a’ bruachaireachd ann.

Nis bho’n a dh’fhalbh e gun nìchean a dh’aimlisg,
Tha chùis a’ toirt dearbhadh gur cearbaiche bh’ann
Aig daoine bhith seanchas, ’s ’ga chur air feadh Alba,
Gu feumadh iad armailt a chruinneachadh ’sa Ghleann,
’S an cur ann an ordan aig daoine bhiodh eolach
’S dh’am b’àithnte an dòigh anns bu chòir dhaibh bhith ann;
’S nach gabhadh iad cùram, ged a thigeadh e dlùth dhaibh,
’S a chuireadh le fùdar gu chùl e gun taing.

Nuair a chualas ’san àite Ruairidh bhith sàbhailt’,
Bha iad ag ràitinn gum b’fhearr dhaibh ’san am
Gun a dh’fhuirich iad sàmhach gun a h-urad a gh-ràitinn,
Mu’n cluinneadh a mhàthair dad cearr aig an am;


[TD 60]

Gum biodh e ro-bhuailteach a h-inntinn a ghluasad
Gun nì na bu truaighe ’s gun bhuannachd dhith ann,
’S cho dona ’s g’eil Ruairidh, b’e sonas ’s a’ bhuaidh dhith
Gum biodh e mu chuairt air an uaigh aig a ceann.

Chaidh am posta iomrall ann am monadh Ghleanndail air an rathad chon an taigh-sgoile ùir, le litrichean chon a’ mhaighstir-sgoile (Aongthus Mac Fhionghuin, Cille Pheadair). Cha robh e riamh reimhe air an rathad, a chionn bhuineadh e dha’n taobh an iar dha’n dùthaich; agus a bharrachd air sin, bha ainm aige bhith leasg.


Oran a’ Ghrioglachain.

(An Griasaiche, nuair a rinn e na brògan dhomh)

Air fonn:—Oran Iain Mhuideartaich.

Gura mise tha gu h-airtealach
’S mo chasan air an cràdh,
’S tha iad loma-làn an ghearraidhean
Aig bloighean nach eil slàn;
Tha ch-uile h-aon dhiubh riatanach
Air piosan gus an dìonachadh,
Gun tacaidean no sian unnta
’S car fiaraidh anns an t-sàil.

O! cluinnidh mise m’athair
’S e ri gearain mar tha càch,
’S Mac Coinnich fhéin a’ cantail ris
“’S e phaidhir ud as fhearr;
Gabh feodhainn am bheil tacaidean,
’S cha bhi ort bonn a dh’aithreachas,
Gur gann nach dian mi chantail riut
Gum maireadh iad gu bràch.”


[TD 61]

“Marbhaisg air na griasaichean
’S cho lìonmhor ’s thà iad,
Tha ch-uile h-aon cho briagach dhiubh
Gu sgialachdan do chàch;
Ma thig thu mar a dh’ordaichear
Dì-Sathuirne air an tòrachd-san,
Gum bi iad air an clòsaigeadh
Gun stròic dha’n leathar bhàn.

’S nam faighinn fhìn air m’ordan
Gur h-e dh’ordaichinn ’s an dàn,
Gun cuirte null dha’n Fhòlaind iad
’S bu chòir an cur dha’n Spàin;
’S an Grioglachan a dh’fhuireach dhiu,
Bho is e nì ceart a ch-uile rud,
Gum biodh e feadh na runnagan
’S cha n-urrainn e dhol cearr.

Ach canaidh mise ’n fhìrinn
Rud a dh’innseas mi do chàch,
Gun do rinn e paidhir bhrògan dhomh
’S cha deach e òrlach cearr;
Ged a dh’fhiachadh tu bho phlate iad
Gus an ruig thu sìos na deiridhean,
Cha n-fhaigh thu meang ’san leathar,
’S cha n-eil deifir anns an t-sàil.

Tha fàgail aig a’ Ghrioglachan
Nach eil aig gin a chàch,
Nuair thig am na Nollaig
Bidh na tomhaisean a’ dol cearr;
C’arson a bhios iad diombach dheth
O dh’ordaich Rìgh nan Dùlan dha,
’S nan doireadh iadsan ùine dha
Bhiodh cùisean cus na b’fhearr.


[TD 62]

Cha ruig iad a leas idir
A bhith ’ga dhì-moladh far chàich,
’S e cheart cho math ri h-aon aca
’S ma dh’fhaoidte g’eil na’s fhearr;
Cha n-urrainn e bhith fritheilteach
Dha’n ch-uile duine ruigeas e,
’S mo bheannachd-sa aig a’ Ghrioglachan
Ge b’e gu dé their càch.

B’e an Grioglachan Seumas Wilson, an griasaiche bhiodh an comhnaidh aig Seonaidh. Is e deagh-griasaiche a bha ann. Bhiodh feodhainn ’ga chàineadh agus feodhainn ’ga mholadh. Bha e fuireach air taobh a tuath Loch Baghasdail.


Oran nam Bòcan.

Air fonn:—
Am pòs thu mi, a nighean Ghàidhealach ghasda?
Am pòs thu mi, nighean ghreannmhor?
Nam pòsadh tu mi, nighean Ghaidhealach shìobhalta
’S fhad o’n a bha mì ann an geall ort.

O, tha mi ’nam ònar a’ togail na mòna
Ge tà, cha dian mi corr anns a’ ghleann so;
’S mi gun duine comhl’ rium, ’s nan digeadh na bòcain,
Gun icheadh iad beo ch-uile ball dhiom.

Ach tha mi dol a dh’innse rud a tha ’nam inntinn—
Mur eil iad ’gam chluinntinn ’san am so—
Nan digeadh iad comh’ rium b’fhearr liom cus am bòineach,
Gura h-ann bu dòcha iad bhith coibhneil.


[TD 63]

Am fear nach fhaca riamh iad, gun cuireadh iad fiamh air,
Air eagal gun dianadh iad call air;
Cha bhiodh e ’gan iarraidh iad a thighinn ’na fhianuis,
B’fhearr leis gu robh iad air a’ Ghalldachd.

’S a gh-ràdh na fìrinne, bu choma liom fhìn dhiubh,
Cha n-e ged a chìte ’nan dream iad;
Ged a ghabhainn uabhas, nam fanadh iad bhuamsa
Cha bhithinn cho truagh aig an am so.

Gum bithinn fo chùram gun dig iad dham’ ionnsaigh,
Bho nach robh mi ris an teampull;
’S ged a dhianainn urnaigh ’s a dhol air mo ghlùinean
Gheobhadh iad gu m’ chùlaibh ’san am sin.

Dh’icheadh iad mo chnàmhan ’s cha dianadh iad m’fhàgail
Mar a tha na tràillean cho sanntach,
’S mur bhithinn an athair ’sa mhaduinn a màireach,
Gur h-ann a chanadh càch gum b’e ’n call e.

Bha am bàrd a’ togail na mòna anns a’ bheinn ’san t-samhradh, goirid dha thaigh fhéin; agus bha e fàs sgìth, agus smaointich e gu rachadh e dhachaidh mu’n digeadh na bòcain. Thòisich e an sin air dianamh an òrain mar gum biodh iad a’ tighinn.


[TD 64]

Oran nan Glaineachan.

Air fonn:—Oran a’ Chreidimh.

Ged tha mi aig a’ Charaidh,
’S nach eil mi carachadh bhuaich’,
’S mór a chì mi do shealladh
A null air tarsainn a’ chuain;
Chì mi Leodhas ’s na h-Earradh
Ged tha iad car fada bhuam,
’S nach eil e iongadach libhse
Mi bhith ’ga innse dha’n t-sluagh?

Chì mi Rum agus Canaidh
’S a null gu fearann Mhic Leoid,
Tha na Maighdeanan glana
Mar a chleachd iad bho ’n òig’;
Ged nach do chuireadh dhaibh banais
Mar bu mhath leo air dòigh,
Cha do chaill iad an géill dhith,
Tha sùil gach té air an Stòll.

Chì mì Tiridhe gu mhullach
’S chì mi Muile nam beann,
Chì mi Colla nan creagan
’S cha n-eil a leithid ach gann;
Nuair a bheir mi mo shùil dheth
’S gun a bhith ’nam rùn a bhith ann,
Chì mi suas gu Cinn Tìre
Nuair a bhitheas a’ mhuir lom.

Nuair bheir mi m’aghaidh dha’n iar,
Tha e ’na mhìorailte liom;
’S gann nach fhaic mise ’n t-iasg
Ach mi bhith ’m fianuis nan tonn;


[TD 65]

Chì mi truisg agus langain
Is mucan mara nach gann,
Saoilidh mi gur h-e faileas e—
Chì mi barrachd ’s a bhios ann.

O, ’s mór a chì mi do shealladh
Ro’ na ghlaine a th’ann,
A chuir Domhnall Iain a Sasann
Ugam dhachaidh a nall;
Nuair a chuir mi ri m’ shùil i
’S i bhith dlùth air mo cheann,
’S gann nach fhaic mise ’n ùpraid
A tha ’n déidh dùsgadh ’san Fhraing.

B’e Domhnall Iain (Domhnall Iain Mac Ghille Fhaolain, fear a mhuinntir Baghasdail mu Dheas) fear a bha ann a’s dùthaich air chuairt ged a bha obair agus a dhachaidh ann an Lunnainn. Agus gheall e gun cuireadh e glaineachan gu Seonaidh cho luath ’s a thilleadh e air ais. Agus, ged nach d’fhuair e riamh iad, mhol e iad mar a bha e ’na bheachd a dhianamh ach e ’gam faighinn.


Oran a’ Bhàta Bhig,
ris an can iad <eng>Callandar<gai>.

Air fonn:—
O hao ri ho ro, ’d uig’ tha sibh ’gar chineadh?
O hao ri ho ro, ’d uig’ tha sibh ’gar chineadh?
O hao ri ho ro, ’d uig’ tha sibh ’gar caineadh?
Bho’n chunnaic sibh gun dànaig sinn dòigheil.

Gum bu toigh linn <eng>Callandar<gai> a bhith againn aig an am so
Gus a bhith ’gar n-aiseag far am faigheamaid a’ bhranndaidh,


[TD 66]

’S ged a thigeadh i cabhagach, ’s steallagan dha’n dram oirnn
Bheir ise nall sinn gu dòigheil.

Tha i laghach sgiobalta, tha fios gu bheil i feumail,
Cha b’fhuilear dhuinn an aire thoirt dhith mu’n dian na clachan beud dhith;
Bu tric a rinn i cuideachadh le duine bhiodh ’na éiginn,
’S cha ruig e leas bhith ’g éibheach mu’n Stòr.

Cha n-eil i leasg no somalta, tha i togarrach gu gluasad,
Nan digeadh duine ’n rathad, cha bhiodh dad aige ach a fuasgladh,
Nuair a gheobhadh e ’na shuidhe innte, ’s a h-uidheam a bhith suas rith’
Rachadh ise an uair sin gu crònan.

Ma chreideas sibh na thubhairt mi, ’s gun ghuth ann ach an fhìrinn,
Cluinnidh sibh sin fhathast, agus farraidibh dha’n chìobair,
Bu tric a thug i ’n t-aiseag dha, ’s bu chabhagach a bhiodh e,
’S cha doireadh e air tìr aiste ach ròpa.

Is ged a bhiodh an t-acair agus <eng>hawser<gai> air a sliasaid
Cha chuireadh esan aiste e gus a ceaghal mar bu mhiann linn;
’S gun cumadh e bho’n chladach i, ged thachradh dhith bhith fiadhaich
Gun dianadh is pìosan dha’n ròpa.

Ach innsidh mi air fad dhuibh gu dé ’m fasan a tha aig Ruairidh
Dh’fhalbhadh e ’s cha n-fhuirich, ged bhiodh e ’n cunnart fhuadach;


[TD 67]

’S mur déid e chon a’ chì leatha a rithist an déidh fhuadach,
Gun déid e Rudha Bhuailte ’na ònar.

Tha a ch-uile duine a’ cantail rium, ’s tha barail agam fhìn air
Nach eil mi a’ dianamh ceart nuair tha mi gearain air a’ chìobair;
Ged tha mi dol thoirt tarraing air, cha mhath liom iad ’gam chluinntinn
Mu’n can iad nach eil dìcheall no dòigh ann.

Cha n-eil mi gearain idir, tha fios a’m gu bheil e gleusda,
Gum b’aithne dhomh ’na bhalach e mu’n dànaig dad a dh’fheum ann;
’S nan cluinninn a bhith casaid air cha n-fhanainn-sa gu’n éisdeachd,
Gun cuirinn ann an géill mo chuid eolais.

Bhiodh iad a’ càineadh an fheodhainn a bhiodh air falbh a chionn gu robh iad fada gun tighinn. Ach bha am bàrd ’s a chompanaich mì-thoilichte bho’n a thànaig iad ceart gu leor, ged a bha iad car ùine ’san taigh-òsda.


[TD 68]

A Chiad Mhotor a Thànaig Riamh Dha’n Aite.

(Am Bàta Bh’aig mo Nàbuidh.)

Air fonn:—
A Chalumain, a Chalumain,
A Chalumain ’ic Shìomain
Is docha leat na maraichean
Na caileagan na tìre:
Sgiobair ri là gaillinn thu
Nì hailleardan a hìobhadh,
’S an groim gheibh thu ’t’innean
Cha dìobair thu e.

Tha eathair aig mo nabuidh as fhearr a chaidh stiùir oirr’,
Tha i leathan, làidir, air sàile math gu giùlan,
Is cha n-eil gin ’san àite-sa o thànaig i dha’n dùthaich
Cho math ’s a ghléidheas cùrsa, ’s bidh an diombach air càch.

Tha eathair anns a’ bhaile-sa, aig a’ cheannaiche tha ’n taobh sìos dhiom,
’S i air a dianamh sleamhainn agus lainnir air a cliathaich;
Gu falbh i mar an dealanach gun chamadh no gun fhiaradh,
’S cha chuir a’ ghaoth an iar oirre fiamhachd no sgràth.


[TD 69]

Cho math ’s g’eil Sruth a’ Chomhraig ’s cho bòsdail ’s gum bì e,
Nuair bhios e bras a’ lìonadh, ’s e sìor-dhol am mì’d leis;
Nuair thig i ’na chomhdhail le móran do dhìcheall
Ma chuireas e gu strith i, cha till ise dhà.

Thubhairt Fionnlagh ris a’ Mhotor “gur dona dhuinn le chéile
Ma chuireas e air deireadh sinn, cha bheir sinn air a’ Mhaile;
Ach ma sheachnas sinn na bodhannan, an fheodhainn a nì beud dhuinn,
Cha chuir e sinn ’nar n-éiginn, ’s cha ghéill sinne dha.”

An uair sin thubhairt am Motor “na biodh ortsa dad a chùram,
Ma chumas tu mi olaigte ’s nach coisinn thu mo dhiombadh,
Mur lig thu meirg no dad ugam, ’s gun gabhadh tu dhiom cùram
Dé ’n t-eagal bhios ort, Fhionnlaigh? cha n-umhalaich sinn dhà.”

Thubhairt Fionnlagh ris an uair sin “gum bu chruaidh a bhiodh e liomsa
Mur cuirte dad air t’uachdar chumadh bhuat a ch-uile smùrach;
Ach bidh mi fada bhuatsa, ’s iomadh uair nach bi mi dlùth dhut,
’S cha doireadh Donny sùil ort na’s mùtha na bheir càch.”


[TD 70]

Ach, ged a thigeadh Donny, cha n-eil toil aige bhith riùmsa,
Bidh mise cheart cho dona ged a chosgadh e rium ùine;
Ach faighibh Seumas Ailein o’n a thànaig e dha’n dùthaich,
’S nan digeadh e dham’ ionnsaigh, bhiodh liom ri slàint’.”

“Tha screwichean is cnothan agus gnothaichean mu chuairt dhomh,
Tha móran ann do ghriodalaich nach tuigeadh duine fuadain;
Ach esan bho tha fios aige air, nan digeadh e mu m’ thuairme,
Gun cuireadh e mu chuairt iad, is ghluaiseadh iad dhà.”

Is ann le Domhnall Fearghustan a bha am bàta seo, agus b’e Donny a bhiodh air falbh leatha. B’e Fionnladh a bhiodh ag obrachadh a’ mhotor (Fionnladh Caimbeul). Agus b’e Seumas Ailein (Seumas Mac Ghille Sheathain nach maireann, brathair do dh’Iain Mac Ghille Sheathain ann an Carnan) <eng>engineer<gai> a bha anns an àite aig an am. Bha e math air na motoran a chur air dòigh; le sin an toil a bha aig a’ mhotor gun digeadh e dh’a ionnsaigh.

Bho’n a b’i seo a’ chiad bhàta-motoir a thànaig dha’n àite, bha i cur ioghnadh mór air gach neach. Is ann air taobh a deas Loch Baghasdail a tha na struthan agus na bodhannan a tha air an ainmeachadh agus tha fios aig a ch-uile duine mu chuairt cho cunnartach ’s tha iad do bhàta.


[TD 71]

Oran an Daimh a Thànaig Air a’ Chladach, a Thiolaigeadh ’s a Thogadh.

Air fonn:—Gu robh buaidh dha na seoid.

Is ann tha an t-ainmhidh gun chàirdean
A thànaig far chuain,
Is rinn iad call anns an àite-s’
A chàradh ’san uaigh;
Nuair a fhuair iad am fàile
Gu làidir a nuas,
Fhuair iad spaidean is gràpaichean
’S thàirneadh e suas
Gus an d’fhuair iad an fheoil.

Nuair a rinn iad le saothair
A shlaodadh a nuas,
Eadar fheoil agus ghaoiseid
Bha e faoin aca shuas;
Nuair a fhuair iad an cnàmharlach
Gu h-ard air a’ bhruaich,
Bha gach aon aca ’g ràitinn
“Cha b’àite ro-chruaidh
Anns an d’fhuair thu do lòin.”

“’S iomadh fòghlach is fiar math
A dh’fhiach thu le d’ shròin,
Mu na dh’fhàs thu cho ciatach
’S cho briagha ’s tha t’fheoil;
Cha n-eil sgrìob ’san taobh ’n iar
Agus pìos dha’n Rìobh Mhóir


[TD 72]

Nach do shìn thu do chliathach,
’S bu bhriagh thu tighinn oirnn
Taobh a tuath Bhodha Mhóir.”

Mu’n do rànaig e ’n tìr,
Leis a’ mhì’dachd a bh’ann,
Iad ag ràdh le cinnt
“’S e th’ann <eng>steamboat<gai> no long;
’S ma tha daoine innt’ air bòrd,
Gur h-ann òirnn bhios an call,
Ged a bhiodh iad còir
B’fhearr linn móran ’san am
Iad bhith bhuainn air gach dòigh.”

Nuair a rànaig e an tràigh
Ghabh na h-armuinn sin sìos,
’S iad ’ga shlaodadh an aird
A’ toirt làmh air a’ bhian;
Thug iad toll air a thaobh
’S cha robh h-aon dhiubh gun sgian,
Ghabh iad còir air an laogh
’S thug iad leotha gach aon phìos
Dheth, ’s gun bhuaidh air a’ phòr.

Nuair a chuala na brùidean
An sùistreadh a bh’ann
Air an companach rùnach
Chaidh a null, ’s thoirt a nall,
Gun do thòisich a’ bhùirich
’S an stùiceadh mu’n toll,
Gus am b’fheudar an cù
Fhaighinn unnta gu teann
Gus am fuadach bho’n chrò.

Nuair a thànaig an t-anmoch
Gun do dh’fhalbh dhà no trì


[TD 73]

Leis a’ ghaoiseid gu margadh
’S cha n-fhailcheadh iad ì;
Nuair a fhuair duine còir
A bha an comhdach an Rìgh
Rud beag bìdeach do shnòtadh,
Gun do sheol e air sgrìob
Far an cual e ’n robh ’n fheoil.

Nuair a rànaig e ’n t-àite
’N a dh’fhàg iad an ceann,
Bha e diombach gu leor
Cha robh orlach dheth ann;
Cha robh mìr dheth ri chéile,
Gun do ghléidh iad an com,
’S o’n a fhuair e sin fhéin
Rinn e sgeula le peann
Nach do bhuannaich e an corr.

Cha robh maodal no sian
Nach do dh’fhiach iad air falbh,
’S iad a smaointinn gu siabt’
Dha’n iar e le stoirm;
Ach cha n-ann mar a bha,
’S ann a thànaig i garbh,
Gun a bhuannaich e tìr
’S rinn iad mile rud cearbach
Mu’n d’fhuair iad air dòigh.

Chaidh an damh seo a thilgeil suas air a’ chladach bho’n mhuir, agus ged a chaidh a thiolagadh, chaidh a thogail rithist ’s a thoirt air falbh, ach an ceann agus a réir chollais chaidh feum a dhianamh dheth uile. Choisinn seo seanchas mór ’san àite. Fhuair an fheodhainn a bha mu chuairt air damaisde gu leor ris, agus air son a bhith sàbhailte chuir iad a ch-uile nì bha ’na bhroinn a mach air a’ mhuir; ach thill e air ais gu tìr. Is e muinntir Dhalabrog a bha mu chuairt air a’ ghnothach; dhearbhadh a’ chùis orra nuair a chunnacas iad a’ cur na seiche air falbh air a’ bhàta gu margadh air tìrmór.


[TD 74]

Oran na Sgoil-Oidhche.

Air fonn:—
O hao ri ri, tha e tighinn
Am fear a bheir sinn air chuairt;
Cha n-fhar-ainm air an samhradh,
Togaidh e greann far an t-sluaigh.

Tha mi bho thoiseach a’ gheamhraidh
Eadar beanntannan is cuan,
Tha e nis gus a dhol seachad
’S bha mi ’ga fhaireachdainn buan.

Nuair a dh’éireas mi ’sa mhaduinn
A bhith gabhail a mach dha’n chuan,
’S i dorcha mu’n diginn dhachaidh
’S a’ ghealach cho fada shuas.

Cha bhiodh ùine agam air leasan
No Ceistean a dhianamh suas;
’S cha n-ioghnadh ged bhithinn dona
Mar tha sgoil cho fada bhuam.

Gura tric a bha mi ag ràdha
Gur h-ann a b’fhearr dhomh toirt suas,
Ged bhithinn gun sgoil gun sgrìobhadh
Thàirninn lìn, is bhristinn gual.

<eng>I am tired coming this way,
It’s not pleased me<gai> iomadh uair;
<eng>But if all of you believe me<gai>
’S iomadh oidhche bha mi fuar.


[TD 75]

Nuair a dh’fhalbhainn as an dùthaich
’S ann a dh’ionndrainninn i bhuam,
’S mór a dh’fhairghinn-sa ’gam dhìth i
Nuair a dhìreamaid bho’n chuan.

Feumaidh mi taing thoirt dha’n <eng>teacher<gai>
Agus a mios a chur suas,
Bu mhath i air son mo stiùradh
Ged nach do dh’ionnsaich mi bhuaich’.


Oran a’ Phension.

Air fonn:—Oran na seann-fheannaig.

’S iomadh fear a bhios ag ràdha,
Mar a thà e cho falamh,
Nach e an cosnadh a theirig?
Cha n-eil cealp ’s cha n-eil stamh ann;
Théid iad sìos far a bheil Ruairidh (1),
Is gheibh iad cuarraidh no metal,
Is b’e sin obair na truaighe
Cha bhithinn suas leis aon latha,
Gun teichinn as.

B’fhearr liom fhìn a bhith ag iasgach,
Ged a bhiomaid riaslach air uairibh;
Fliuch a dh’oidhche ’s do latha
An sgorr ’sa chladach no ’n uaimh;
Nuair a thigeadh a’ mhaduinn
Bhiodh rud againn no bhuainn,
Nuair a bhiomaid treis ’san taigh-òsda
Bhiodh ar dòchas an uair sin
A cheart cho math.


[TD 76]

Is mór an cothrom a thànaig
Seach an uair a bha mise ag iasgach;
Cha robh socair no tàmh, ach
Anns a ch-uile h-àite ’ga iarraidh;
A’ cur nan lìon is ris an fhaochaig
’S a ch-uile h-aon dhiu cho riaslach,
Seach falbh a dh’iarraidh a’ Phension
A ch-uile maduinn Dì h-Aoine
Ach mi bhith gu math.

Is mór an cothrom ’s an t-saoirsne
A tha aig seann-daoine anns gach àite
Nuair a fhuair iad am Pension,
’S e an déidh a cheaghal gu bràch dhaibh;
Nuair a dh’fhàsas iad aosda,
’S nach hi h-aon dhiu ro-làidir—
Is tha e math cuideachd dha’n òigridh,
Ma bhios iad comhla ri ’n càirdean
Nuair bhios iad sean.

Cha n-eil bodach no cailleach
A tha eadar Arainn is Cnòdairt
Tha eadar Ceann a Deas Bharraidh,
Is Caol na h-Earradh is Leodhas,
Nach bi tric air an glùinean,
’S iad ag urnaigh gu deonach
Air son a’ chiad fhear (2) a dh’éirich
Gu cur mu dhéidhinn, ’s a thòisich
Ri thoirt amach.

Dh’fhàg e mios air na bodaich,
’S thug e socair do chailleachan,
Ged a bhiodh iad car oglaidh
A null mu oirean a’ ghealbhainn;


[TD 77]

Na’s lugha na dh’fhàsas iad pròiseil
A’ cumail coimhstrith ri seanchas,
Ag ràdh “fhuair mise am Pension
Is ann bhios tu agam ’nad shearbhana”
Sin am beachd.

Nuair a theid thu dha’n bhùthaidh,
Bidh do shùil gu dé a chì thu—
Cha n-eil cuimhne air an diuideachd
A chum fad ùine thu cho ìseal;
Bidh am marsanta deonach
A bhith riut an comhnaidh am brìotal,
Nuair a chì e na bhios agad
A bhuinn dà thasdan, ’s e cinnteach
Thu rud thoirt leat.

Is mór a dh’atharraich rudan
Seach mar a chunnaic mi fhìn iad,
Bho chionn trì fichead bliadhna,
Is cha chan mi sian ach an fhìrinn;
Cha robh Dole ann no Pension
A gheibheadh dad a bhiodh a dhìth ort
Gu’n digeadh là na féilleadh,
Ach gu dé mar a bhiodh—
Mura chreic thu an damh.

Is iomadh rud a bha as do dheoghaidh
’Gad chumail fodha gun dìreadh,
Ged bhiodh prìs air na gamhna
’S gun ghin ann dhiu ach aoinfhear;
Ged bhiodh e urad ri tarbh
An déidh dhut falbh leis, ma dh’fhaoidte,
Nuair a ruigeadh tu an fhéill
Gur h-ann a dh’fheumadh tu saod air
A philleadh leat.


[TD 78]

Thig am Bàillidh ’s an clachair
An gobha tarsainn ’s an saor ort,
Thig fear dhianamh nan cliabh
Is cha bhiodh tusa ach riaslach as aonais;
Thig an griasaiche ’s an tàilleir
Is cha bhiodh tu blàth gun an t-aodach,
Is nuair thig fear airgiod nam bochd
Gura gann a nochdas tu t’aodann—
Cha ruig thu leas.

Nuair a dh’fhalbhas iad uile
’S nach bi guth air a h-aon dhiu,
Fàsaidh t’inntinne socair
Ged bhiodh tu ag osnaich ’s a’ smaointinn;
Is tu ’nad shuidhe air a’ chnoc
A’ faicinn collas an t-saoghail,
Gun dig am marsanta bho d’ chùl ort
Is gun can e an diùrais “a laochain
Do chreic thu an damh?”

Canaidh tu le guth beag ris
“Cha do chreic mise an dràsd e,
Cha n-eil prìs air na daimh—
’S e sin tha iad ag ràdha;
Bho nach digeadh fear dùthcha
A chumadh ùine ann am pàirc e
Comh’ ri leithidean eile,
’S gum biodh e rud beag na b’fhearr,
Fiach an seas e a mach.”

Saoilidh móran dha’n òigridh
Gu bheil cuid dha’n òran ’na bhriagan,
’S ann a bhios iad glé dheonach
A bhith cur sgleo air mo bhriathran;


[TD 79]

Nuair a tha an Dole ’s an Transitional
Air a mhios ris an riaghailt,
Agus Pension na h-Aoise nach
Dig air caochladh gu sìorraidh
’S e sin tha math.

(1) Ruairidh Mac Ghille Mhaoil, Cléireach Comhairle na Sgìreachd.

(2) Lloyd George.


[TD 80]

[Blank]


[TD 81]

Tinneas.


[TD 82]

Oran nam Fiaclan.

Air fonn:—Alasdair a Gleanna-Garadh.

Gura mise tha gu cianail
Tha mi riaslach mar a thà mi,
Nuair nach ich mi dad a bhiadh
Gura h-ann a tha m’fhiaclan ann an Ayr;
Nuair thug Mackay as mo bhial iad,
Colla diag bha e ’g ràdha
Gus am faighinn feodhainn ùra
A dhianadh smùrach dha’n bhuntàta.

’S bha e ’g innse dhomh am mathas
’S mar a rachadh iad mu m’ chàirein
Ach an fheodhainn sin thoirt as
“Cha n-eil e fallain dhuit am fàgail;
Cuiridh mi ugad dha’n dùthaich
Feodhainn ùra théid ’nan àite,
Is ichidh tu coirc agus eorna
’S cha n-eil dòigh nach bi thu làidir.”

Thug mi taing dha, rud a dh’fheumainn,
’S mi ’g éisdeachd na bha e ’g ràdha;
Cha robh aige-san ach Beurla,
’S cha robh mo thé-sa ro-àirid;
Ach bha mi ’g ràdha ’nam inntinn
Gum b’fhearr dhomh fhìn am pàigheadh,
’S cuiridh e ugam iad cinnteach
Ma’s a h-e ’n fhìrinn tha e ’g ràdha.

Chuir mi an t-airgiod air a bhialaibh
’S ann a thànaig fiamh a ghàir’ air,
Thug e ’s chuir e ’na phòc e
Leis cho sòlasach ’s a bhà e;


[TD 83]

Gun do thòisich e air sgrìobhadh
Rud a dh’innseadh mar a bhà e,
’S an uair a chuir e ceann an Rìgh air
Gun do shìn e dhomh am pàipeir.

Gun d’fhalbh <eng>Mackay<gai> as an dùthaich
’S thug e chùlaibh ris an àite,
’S ged nach tilleadh e dh’ar n-ionnsaigh
Cha n-ann ’ga ionndrainn a thà sinn;
Gu bheil e seachad air bliadhna
O gheall e dhomh fiaclan cnàmha,
’S mise fhathast gun am faotainn
Ge b’e taobh an deach an t-arsair.

Nuair a chunnaic mi mar thachair
Thuirt mi nach fhaighinn gu bràch iad,
Agus chuir mi teachdaire dh’a ionnsaigh
Air na cumhnantan a dh’fhàg e;
’S ann a bha fios aige reimhid
Cho math ’s a bha mi ’ga gh-ràitinn,
’S cha do chuir e guth air ais
A dh’iarraidh mathanas no fàbhar.

Cha robh fios agam dé dhianainn
Mar a bha am pian ’gam fhàgail;
’S nam bithinn mar seo gu sìorraidh,
’S mi gun fhiaclan ann am chàirein,
Ged a thòisichinn air bruidhinn
’S ann bu luideach a miosg chàich mi;
’S fhuair mi Seumas Mac ’Ill’ Sheathain,
’S thug mi sealladh dha dha’n phàipeir.

Thuirt Seumas an duine còir rium
“’S ann a thug thu móran dàil dha,


[TD 84]

’D uige nach dànaig thu nall leis
Mu na ruith ach ceann na ràithe?
’S ged a bhiodh e a’s na h-Innsean
Cho cinnteach ’s a tha mi ’ga ràitinn,
Geobhamaid fios a nall air
Ma ni <eng>ink<gai> e is peann is pàipeir.”

Thuirt mi “tapadh libh, a Sheumais,
’S nì sin feum dhomh fad mo làithean,
Mar a chuir sibh air mo dhòigh mi
’S na rudan bu chòir dhomh gh-ràdha;
Nuair a dh’innis mi dha le briathran
Mar a dhianainn-sa gun dàil ris,
Grad-chuir e ugam na fiaclan
Gus mo bhial a chumail sàmhach.

Cha n-e sin an rud bu chòir dhomh
’S cha b’e deoin liom fuireach sàmhach;
Air chor ’s gun cluinneadh an corr e
Bho na thòisich mi ri gh-ràdha;
Bho’n a dh’fhalbh e as an tìr so
’S gun mhi cinnteach as a’ mhearlach
’S mur b’e Seumas Mac ’Ill’ Sheathain
Bha mi fhathast gun an càirein.


Chaidh an t-òran seo thoirt sìos le Iain L. Caimbeul.

Nuair a thug an léigh-fhiacaill na fiaclan a Seonaidh, agus thug e leis an deud a bha ann reimhe, air son rud a chur ris, cha do thill e a h-aon aca tuilleadh air ais, gus na sgrìobh am <eng>Policeman<gai> Seumas Mac ’Ille Sheathain uige air falbh. Fhuair Seonaidh an uair sin na fiaclan agus an déidh sin, cha dianadh iad sian a dh’fheum dha.


[TD 85]

Oran an Déididh.

Air fonn:—Martainn Mór a’ Bhealaich.

Gura mise tha gu deurach
Gur trom airteulach, éisleineach mì;
Mo mhile mallachd dha’n déideadh,
Mar a dh’fhag e an diu fhéin mi, ’s an raoir;
Ged a rachainn dha’n leabaidh,
Cha bhi ùine ro-fhad agam innt’
Gus an fheudar dhomh éirigh
Chon an teine chur éibhleag ri m’ chìdheall.

Bidh mi smaointinn an uair sin
Nuair a dh’fhalbhas e bhuamsa car tìm,
Gu bheil esan cho truasail
Is nach e an ath-fhear a bhuaileas e mì;
Cha n-eil uaisle ’na nàdur,
Tha e coingeis air làtha no oidhch’;
Ach nuair a thogras e fhéin, O!
Thig e rithist is léiridh e mì.

Bu mhath liom beagan furtachd
Mar a tha mise a’ fulag na péin;
Tha mo charagan uile
Null ’s mo chàirein a’ cur orm fhéin,
Saighdean eile bhios a’ falbh as
Rud nach urrainn mi ainmeachadh dhuibh,
Ach gu bheil cràdh agam uile ann
Gus na rànaig e mullach mo chinn.

’S ged a ruiginn an Dotair,
’S ged a theannainn ri m’ bhochdainn dha inns’,
’S ann a bhios e ’g ràitinn
“Tha cheart-rud sin ’gar sàrachadh fhìn”


[TD 86]

Bidh e gluasad nam fiaclan
As an àit ’sna chuir Dia iad ’nar cinn,
’S gun an taobh so Dhun-Eideann
Aon sian idir a léighiseas e dhuinn.

Faodaidh mi fuireach sàmhach,
Is faire mhath thoirt dha’n chràdh agam fhìn;
Air neo, ma théid e na’s airde,
Cha n-eil duine ’san àite nach cluinn
Gu bheil mi faighinn tàire
Cus a bharrachd ’s a thà mise ’g inns’;
Is nach bi agam beo leis
Aig cho beag ’s tha do dhòigh unnam fhìn.

Cha bhi luideag no clomhdan
Air an suainte mu m’ cheann air an oidhch’,
Mar a chì mi aig càch, nuair
A dh’fhairicheas iad cràdh feadh an cinn;
Mar a bhios mi cho mi-dhòigheil
’S e ’gam fhàgail neo-stòlda, gun suim,
Is fhearr liom cus gun a dhianamh
Air eagal bhith pianadh mo chinn.


Oran na h-Influens.

Air fonn:—Tìm an Iasgaich.

O, ’s coma liom dha’n <eng>influens<gai>
O’s i tha ann an dràsd,
Gun lig i fhaicinn feadh an t-sluaigh
Gun dh’fhàs i fuathasach dàn’;
’S iomadh fear a chuir i a cheann
A null ’s a nall le cràdh
’S dh’fhàg i chasan air bheag lùths
’S nach giùlaineadh iad à.


[TD 87]

Is iomadh fear a chanas rium,
Nuair bhios e sunndach slàn,
’S e math gu ruith a nall ’s a null,
’S gun diù aige do chàch—
Ged thigeadh anshocair dha’n dùthaich,
Nach biodh cùram dhà;
Ach ma thig an <eng>influens<gai> air,
Ceannsaichidh i à.

Bha mise treis am barail faoin,
Ma dh’fhaoidte gu robh is càch,
A’ smaointinn nach dig i ’nar còir
’S bu ghòraiche dhuinn à;
Ged bhiodh tu ann an Gleann nan Gò,
’S gun mhóran ann a’ tàmh,
Gu ruigeadh ise Bodha Reum,
Nam b’éiginn, air an t-snàmh.

Ach ged bhiodh duine an dala taobh
An gleann, ’san fhraoch, no am bàgh,
No ged a bhiodh e ’n seomar glaist’
Is gann nach fhaigh i à;
Cha n-fhàg i ciall, ’s cha n-fhàg i cùil
Gun rùilleachadh ri làr,
Is ged bhiodh fear air an sparr-ghaoith’
Dhìreadh i gu h-ard.

Thuirt an Dotair rium an dé
Na fhuair e fhéin a thàir,
Air falbh a latha agus a dh’oidhch’
Is e gun sàth gun tàmh;
Ach eadar Cille Brìde ’s Grianaig,
’S gum bu phiantail dhà;
’S nach b’urrainn esan bhith ris idir,
Mura bhith an càr.


[TD 88]

Their iad rium, gach fear is té,
“Ged a chaidh sinn fhéin na b’fhearr,
Gum b’olc a’ bhana-charaid dhuinn ì
Cho beag ’s a bh’innte bhàigh;
Ach, ged a dh’innseas sinn m’a déidhinn
Dhut iomadh sgeul an dràsd,
’S e rud as fhearr dhutsa air son léigh
Thu fhéin a chumail blàth.”

’S ged a dh’fhanainn-sa anns an leabaidh,
’S gun tighinn aiste an dràsd;
’S ged a chuireadh Peigi plaide
Fairis orm, no dhà,
Agus cuibhrigeadh air a muin
Air son mo chumail blàth—
’S e rud a rachadh sìos ’nam bhroinn
A bheir dhomh sgoinn is càil.

Ach smaointich mise air iomadh nì,
Nach robh mi ’g innse chàch,
Air son a fògairt as an tìr
’S na bhiodh innte bhith na b’fhearr;
Nam faighinn botul mór bho Fhionnlagh (1)
’S mi nach cumhnadh à,
’S an Dotair Reardon air mo thaobh,
’S e ag aontachadh le m’ phlàn.

(1) Fear chumail an taigh-òsda ann an Loch Baghasdail.


[TD 89]

Marbhrainn.


[TD 90]

[Blank]


[TD 91]

Marbhrann do Iain Caimbeul an Clachair.

Air fonn:—Gur muladach a tha mi.

Gur muladach a thà mi,
’S mi ’san àite so liom fhìn
A’ smaointeachadh a thà mi
Ort, an rud nach fheairrde mì;
Bho’n uair a chaidh do chàradh,
Ann an Tàlann anns a’ chill,
’S e sin a dh’fhàg cho tùrsach mi
’S gun dùil liom riut a chaoidh.

’S gur mór an t-adhbhar smaointinn
Tha anns an t-saoghal air gach dòigh,
Cha robh sinn fhìn ’ga shaoiltinn,
Nuair a bha sinn aotrom òg,
Gun digeadh cruas no anradh oirnn
Gu bràch fad ’s bhiomaid beo,
’S a nis, o’n uair is léir dhuinn e,
Tha e cur éislein òirnn.

Gur h-iomadh rud a chì sinn
’S e air innse dhuinn bho’r n-òig’,
Gun dig e oirrne fhìn,
Is tha sin fìreannach gu leor;
Na nàimhdean ’s iad mu chuairt oirnn
A’ bruachaireachd ’s sinn beo,
’S iad fiach am faigh iad buaidh oirnn
Mu’n doir sinn suas an deo.

Na nàimhdean ’s iad cho lìonmhor
Agus iad a’ fiachainn ruinn,
Tha ch-uile h-aon dhiubh diarrasach
Gu fiaradh thoirt ’s gach nì;


[TD 92]

’S e carantachd ar nàduir
Nì na nàmhaidean a chlaoidh,
’S iad fiach am faigh iad fàth oirnn
’S gun fhàthmas aca dhuinn.

Nuair théid mi chon nan àiteachan
Am b’àbhaist dhuinn a bhith,
Gu saoil mi gura còir dhut
Gun comhalaich thu mi;
’S e rud a tha cur bròn orm
’S a tha toirt leon dham’ chridh’,
Bhith faicinn gnìomh do làmhan
Agus tusa cnàmh ’sa chill.

An snuadh a bh’air na h-àiteachan,
’S am blàth a bh’air gach nì,
Gu bheil e nis air fàilligeadh
Bho’n uair a dh’fhàg thu sìnn;
Ach taing is cliù dh’ar Slànuighear
’S gach fàbhar rinn e ruinn,
Gun dig gach cùis gu nàdurra
’S e ’m bàs a gheobh sinn fhìn.

Ach bidh mi nis gu sòlasach
’S cha bhi mi ’m broil na’s mù
’S mi smaointinn air gach tròcaire
A rinn Rìgh na Glòire riùm;
Gun d’fhuair sinn treis bhith comhla
Mar a dh’ordaich E sin dhùinn,
’S le thoil-San bidh sinn comhla ris
An glòir nach déid air chùl.

(1) Bràthair a’ Bhàird.


[TD 93]

Marbhrann do Churstaidh Caimbeul.

Air fonn:—Martainn Mór a’ Bhealaich.

Gur h-e mise tha fo mhulad,
’S mi ri ionndrainn mo chruinneig gun tàmh;
Rinn thu falbh bhuainn an uiridh,
Air a’ bhàta ann an cuideachda chàich;
Cha robh sinne ’gat ionndrainn
’S tu ri tilleadh dh’ar n-ionnsaigh gun dàil;
’S truagh, a Rìgh! mar a thachair,
Rinn an nàmhaid do ghlacadh am bàs.

Is e thu dh’fhalbh ’s gun thu thilleadh
A chuir an t-saighead ’nam chridhe cho luath,
Dh’fhàg e m’inntinne tùrsach,
Gur tric snighe mo shùl air mo ghruaidh
O’n a chaidh do chàradh
Ann an ciste chaoil chlàraidh ’san uaigh,
Far nach cluinn mi do chomhradh
Ged tha mise umad brònach gach uair.

Fhuair sinn sgeul far an aisig
Nach robh éibhinn no taitneach ’san am,
Thusa fhéin air do chàradh
’S tu gun Bheurla no Gàidhlig ’nad cheann;
Comas freagairt no innse
No do litir a sgrìobhadh le peann—
Sin an naidheachd a leon mi
Sgeul do bhàis a thoirt dhòmhs’ aig an am.


[TD 94]

Ged a thug am bàs bhuainn thu,
Cha n-e sin tha ’gam ghualadh gu trang—
Bidh e daonnan mu chuairt dhuinn,
’S cha n-eil saod air tighinn bhuaidhe aig an am;
’S e dh’fhàg m’inntinne tùrsach
Agus snighe mo shùilean mar allt,
A bhith smaointinn gu dlùth air
Thu bhith ’d shìneadh an dùthaich nan Gall.

’S e bhith smaointinn cho tric ort
Dh’fhàg mo chridhe fo mhulad ’s fo bhròn;
Dh’fhàg e m’inntinne tùrsach,
’S tric a’ sileadh o m’ shùilean na deoir;
Ann an leabaidh ’nam dhùsgadh
Bidh mi smaointinn gu dlùth orra dhòigh (1),
Is truagh nach mise bha làimh riut
Far an deachaidh do chàradh fo’n fhòd.

Ach ’s e bhith taingeil ar cuid-ne
’S g’eil an t-am a’ tighinn uile oirnn dlùth,
Sinn gun àithnte gun léirsinn,
Mura leanamaid fhéin air ceann iuil
A bheir dhuinn fradharc is foghlum
Air na nìchean as còir a thoirt dhainn,
’S cha dian airgiod no òr e
Mura cuir sinn ’san tròcair ar

B’i an té dha’n do rinneadh am marbhrann seo, Curstaidh Caimbeul, ogha brathair seanair Sheonaidh.

(1) The colloquial pronounciation of ‘air do dhòigh.’


[TD 95]

Marbhrann do Lachlann Mac ’ille Sheathain.

Air fonn:—
Nach duilich, duilich, duilich linn,
Co ’s urrainn chur an càinnt?

Gur mise tha gu brònach
An comhnaidh ’s mi liom fhìn,
An diu a’ caoi an òigeir
Bu bhòidhche bh’anns an tìr;
Bu tric a bha mi comhradh riut,
’S bu deonach liom a bhith,
’S a nis bho thug thu cùl ruinn
Gura tùrsach tha mo chridh’.

Ged a dh’fhalbhadh tu air thuras bhuainn,
’S neo-mhuladach bhiomaid
An dùil gun till thu an graide
Mar bu taitneach le mo chridh’;
Cha n-ann mar sin a thachair e
Tha faicinn agam fhìn,
Ach feumaidh sinn bhith toilichte
Air gach cor a thig ’nar luib.

Bho thànaig thu dha’n àite so
’S tu air do mhanran fhéin,
Gach duine dha na nàbainnean
’Gad ghràdhachadh gu léir,
’S e chuir an gaol cho mór ac’ ort
Thu bhith gun phròis fo’n ghréin,
Gun sprochd gun ghruaim gun arraban
Ach faighidinn gu léir.


[TD 96]

Gach duine bha cur eolas ort
O thòisich thu ’nan ceann,
A’ toirt am mìle bearmachd ort
’S bu mhath leo thu bhith ann;
Ge b’òg a’ tighinn ’nan cuideachd thu,
Bhiodh furain ort gach am;
’S a nis, o’n thréig thu buileach sinn,
’S e mulad a bhios ann.

Do mhàthair bhochd gu muladach
Ri tuiream as do chionn,
A’ smaointeachadh, a Lachlainn, ort
’S nach gabh e cur air chùl;
’S a dh’aindeoin gu dé chunnaic i,
Na dh’fhuilig i o thùs,
Gur tusa fhéin a rànaig i
’Gad charadh anns an ùir.

Sinn uile faighinn dìochaimean
’S gur lionmhor iad linn fhéin,
Gach duine mar a riaghlar dha
Le mìorailtean Aon Dé;
O, feumaidh sinn bhith strìochdte Dha
’Nar gnìomhannan gu léir,
Ach ’s duilich mura dian sinn siod
Gu fiachar ruinn ’na dhéidh.

Nach mór an t-adhbhar smaointinn
Dha na daoine nach eil òg
Na fhuair iad fhéin a shaoghal,
’S iad cho gaolach air a’ chorr?
Nam faigheamaid na dh’iarramaid
Bu lìonmhor na bhiodh beo,
’S cha n-fhalbhamaid gu sìorruidh
Ach bhith sìor-chur ann an torr.


[TD 97]

Ma théid thu dh’àit an tiolaigidh
’S gu fiach thu mar is còir,
Gu seall thu ann ad inntinne
Agus innsidh i gu leor—
Cha n-eil an sean ’na shìneadh ann
Na’s cinntiche na ’n t-òg,
’S bu chòir dhuinn sin a chuimhneachadh
’S sinn ann an tìr nam beo.

Tha fios againn gun tachair e
Cho fhad ’s gum bi an ùin’,
A ch-uile h-aon an rathad seo
A’ teannadh ris an ùir;
Ach ’s math an dàil dh’a giorrad
Air son misneach a thoirt dhùinn,
Ach feumaidh sinn bhith deonach
Nuair a dh’fheoraichear a’ chùis.

B’e seo Lachlann Mac ’Ille Sheathain, Loch Eubort, Uidhist a Tuath, a bha ’na chléireach ann am bùth an Fhearghustanaich fad ùine. Bhàsaich e an déidh a bhith treis bochd leis a’ chaitheamh, anns a’ Cheann a Tuath do dh’Uidhist. Bha Seonaidh gu math eolach air nuair a bha e an Loch Baghasdail.


Marbhrann do Dhomhnall Iain.

Air fonn:—
Bha mi raoir ann am dhùsgadh
’S mi beatadh dlùth air a’ chaladh.

B’e so foghar mo sgaraidh
A dh’fhàg mi airtnealach tùrsach,
Chuir e maille ’nam léirsinn,
’S cha n-eil ceum agam sunndach


[TD 98]

Bho’n a chuala mi’n naidheachd
Gun thu aca ’sa chunntais
Nuair a bhuail iad ri àireamh
Na bha air an sàbhaladh dhiùbhsan.

Is goirt an naidheachd a fhuair mi,
’S mi ’san uair gu math sunndach,
Gu robh thusa air do bhàthadh,
Sgeul mo chràidh tighinn dham’ ionnsaigh;
’S ann a mach bho Cheann Eireann
Fhuair an t-eug thu ri d’ chunntais,
Is gura mise tha gu deurach
Chaill mi, m’eudail, mo dhùil riut.

Cha n-e airgiod no òr
’S cha n-e stòras no ionntas,
Ged a gheobhainn e comhla
Dh’fhàg mi brònach ’gat ionndrainn;
Bha do chridhe cho blàth dhomh
’S bha do nàdur cho ciuin rium,
Is bha thu coibhneil ’nad inntinn
A ch-uile nì tighinn le d’ dhurachd.

Is beag an t-ioghnadh sin dhòmhsa
A bhith cho brònach ’gat ionndrainn,
Cha dug thu dhomh nàire
Rud a dh’fhàgadh air chùl mi;
Bha thu aoidheil ri d’ chàirdean
Is cha robh càch ort an diombadh,
’S bu mhór do theisd aig gach nàbuidh
A bh’anns an àite so dlùth dhut.

Is bidh mi smaointinn gu tric
A Dhomhnaill Iain, gach am ort,
Gura sibh bh’anns an éiginn
An am dha’n bhéist bhith tighinn teann dhuibh;


[TD 99]

Ach le toil Rìgh nan Gràsan
Nuair a thànaig an t-am, O!
Gun do theirig an ùine,
’S i ’n déidh a cunntais gu ceann dhuibh.

Bho’n a tha thusa dhìth oirnn
’S nach fhaigh sinn thu le ionndrainn,
’S iomadh fear agus té, O!
Dh’fhàg an Ceusar gu tùrsach;
A chuir e an cadal a dhìth orr’,
Is iomadh oidhche ’nan dùsgadh;
’S e rud is urrainn dhuinn fhìn
A bhith ort cuimhneach ’nar n-urnaigh.

B’e seo Domhnall Iain Mac a Phì, a chaidh a bhàthadh ri linn a’ Chogaidh Mhóir. Tha Seonaidh a’ toirt iomradh eile air anns a’ chòigeamh òran dha’n leabhar seo. Chaidh an gille seo a thogail riamh comhla ri Seonaidh ’s cha do charaich e an sin gus an dànaig trusadh a’ Chogaidh Mhóir, is chaill e bheatha r’a linn.


[TD 100]

[Blank]


[TD 101]

Orain a’ Chogaidh Mhóir.


[TD 102]

[Blank]


[TD 103]

Soraidh chon nan Gàidheal.

Air fonn:—
Soraidh bhuam a null dha’n Fhraing
A dh’ionnsaigh muinntir Tìr nam Beann;
Fhuair iad cuireadh gu dol ann,
Is cha robh maill’ unnta no fadal.

Is anns a’ bhliadhna naoi ciad diag,
’S a deich ’s a ceathair gu triall,
Fhuair sinn naidheachd fad o’r miann
Nach do dhìochainnich sinn fhathast.

Bhrist an Gearmailteach an t-sìth
Bha ann an Alba ’s anns gach tìr
An déidh a ceaghal le cinnt
Anns na linntean a chaidh seachad.

An uair a chualas an glaodh,
’S a chaidh an naidheachd mu sgaoil,
Chruinnich muinntir an fhraoich
As gach taobh an robh iad sgapte.

Dh’fhàg iad a’s an déidh gach nì
A dhianadh feum air muir ’s air tìr;
Nuair a fhuair iad cuireadh an Rìgh,
Dh’éirich an inntinn gu batal.

’S bha iad aotrom feadh nam beann
A’ cur nam peileirean ’nan deann,
Cha bhiodh an teineachan gann
Eadar na bheil ann ’s nach maireann.


[TD 104]

Bha iad ro-mhath air a’ chuan
’S feadh na tìre leis a’ chruaidh,
A’ cur air an nàmhaid ruaig
Fhad ’s a mhaireadh luaidhe ghlas dhaibh.

Ged a chosgadh iad a luaidh
Cumail nan nàmhaid air ruaig,
Bheir iad a’ bheaglaid a truaill
’S iad nach doireadh suas le gealltachd.

Ged tha na Gearmailtich treun
’S iad cho cealgach anns gach ceum,
Nuair a théid fir Alba air ghleus
Bidh an Ceusar air a mhealladh.

Ged a bha e ann an dùil,
Is e cumail a mach bho thùs,
Gun cuir e Paris ’na smùid,
Gus bhith mu bhliadhna ùir an Sasunn.

Thuirt e mu Shasunn gu leor—
An rud nach fhaic e ri bheo—
Gu faigheadh e a cur fo spòig
A’ cur anndòchas anns na bh’ aige.

Thuirt e mu Alba mar thà
An rud sin nach fhaic e gu bràch,
Nuair a gheobh e a cur an sàs
Gum bi càch aige fo chasan.

’S iomadh gìogan a tha ann
Ged a bhiodh e treis an toll
’S ann a rìomhachadh o’n bhonn
Gus an cuir e cheann ro’n talamh.


[TD 105]

Tha e sìobhalta gu leor,
Ma dh’fhanar gun dol ’na chòir;
Ach tha innean air a mheoir,
’S air ordagan a chasan.

Sin mar a bha Alba fhéin,
’S thug i dearbhadh air ’na dhéidh,
Nuair a fhuair i dhol air ghleus
Chual’ an Ceusar a cuid chanan.

Theireadh Ceusar iomadh uair
Gu faigh e air Breatainn buaidh—
B’fhearr dha fuireach aig a’ bhuain,
’S an rud sin thoirt suas mar mhearachd.


Oran Gillean na Navy.

Air fonn:—
Dh’fhalbh na gillean grinn fo ’n cuid armaibh
’S ann liom fhin bu deonach an comhdhail a bhith sealbhach
Dh’fhalbh na gillean grinn fo ’n cuid armaibh.

Nuair bhios mi ’nam aonar,
Bidh mi tric a’ smaointinn
Air gillean mo ghaoil,
A ch-uile h-aon a dh’fhalbh dhiubh.

Dh’fhalbh na gillean tapaidh
A dh’ionnsaigh a’ bhatail,
Gun chùram gun taise
Gun ghaiseadh gun chearbaich’


[TD 106]

Cha robh dad do sgòd orr’
Bho ’m mullach gu ’m brògan;
Bha iad air an comhdach
Eadar òr is airgiod.

Dh’fhalbh iad as gach sgìreachd,
Gillean calma dìleas;
’S ann a tha ’n toil-inntinn
Aig an Rìgh, o’n d’fhalbh iad.

Tha e cinnteach asda
’S iad gun fhiamh gun taise
Dìreach mar tha bheachd, gu
Làidir, reachdmhor, meanmnach.

Nach b’e siod na leugain
A’ coinneachadh a chéile,
Muinntir Gàidhlig is Beurla
A’ toirt sgeula dha’n Ghearmailt.

Nuair a bhios iad comhla
An déidh an cur an ordan,
’S minig thigeadh ’nan comhdhail
Bhiodh deonach air argmainn.

Gàidheil nam beann fuara
Daonnan mar bu dual dhaibh,
Cho ciuin ris na h-uain, gu’n
Déid an gluasad, ’s borb iad.

Is miosail anns gach àit’ iad
Ann an iomadh cànail,
’S aig a ch-uile làrach
Tha am blàth air a dhearbhadh.


[TD 107]

Anns gach blàr is cogadh
Bhiodh iadsan air thoiseach
O linn Dhiarmaid is Oscair,
’S Oisein, ged dh’fhalbh e.

Faodaidh mi bhith ’g ràdha
’S cha dian duine m’àicheadh
O thuras Phrionns’ Tearlach
Bha na Gàidheil ainmeil.

Nuair dh’éireas na gillean
Le ’m beuglaidean biorach,
Tha Ceusar air chrith,
’S e mionnachadh gu garbh dhaibh.

Tha iad biorach faobhrach,
’S iad nimheil aontach,
’S gun duine air an t-saoghal
Bheir a thaobh air falbh iad.

Sheasadh iad cho dìleas,
A’ gléidheadh na Rìgheachd,
’S chailleadh iad na cinn mu
Lig iad mìr air falbh dheth.

Tha an Ceusar cho diombach
O’n chuireadh a null iad,
’S bidh e air a ghlùinean,
’S cha n-eil sùgh ’na sheanchas.

Chuala sinn bho thùs gu
Bheil e math gu urnaigh;
’S b’fhearr dha cus an umhlachd,
’S cha robh chùis cho cearbach.


[TD 108]

Bidh e umhail fhathast,
’S chì e cùis nach fhac’ e,
’S théid a sgiùrsadh dhachaidh
Ged a bhiodh e anmoch.

Bho nach robh e coibhneil,
Gu faigh Breatann groim air,
’S théid a bhratach aoibhneach
A shoillseachadh ’san Ghearmailt.

Bratach bhuadhmhor Bhreatainn,
Théid i suas gun teagamh;
’S gach aon leis am beag i
Teichidh e air falbh as.

Gheobh gach duine saoirsne
Am fianuis an t-saoghail,
’S thig feodhainn nach saoil sibh
As gach taobh dha’n d’fhalbh iad.

Bidh athraichean is màthraichean,
’S bidh peathraichean is braithrean,
’S mnathan agus pàisdean
Air gu bràch a’ seanchas.


Oran a’ Chogaidh Mhóir.

Fhuair sinn naidheachd ’s cha bu spòrs i,
’S dh’fhàg i brònach bho chionn tìm sinn;
Gu robh cogadh mór air éirigh,
’S chaidh an sgial air feadh na Rìgheachd;
Cha robh fios aca m’a dhéidhinn
Gus na dh’éibheadh nach robh an t-sìth ann,
’S chuir iad an sin an cinn ri chéile,
’S chunnaic iad gun b’fheudar sìneadh.


[TD 109]

Gu bheil an Gearmailteach air bualadh—
Is adhbhar uabhais sin ri chluinntinn—
Is nach eil trocair ann do thruaghain
Nach b’urrainn gluasad na dìreadh;
Ach ’gan leagadh leis an luaidhe,
’S e ’gan cur dha’n uaigh ’nam mìltean;
Air na fhuair e làmh-an-uachdair
Cha n-eil buaidh aig’ air a choinnseas.

Chuala sinn mar a bha am Flannras,
’S coltach nach eil ann ach fìrinn;
Gun do rinn e gnothach oillteil
Air na bha chloinn ann ’s do sheann-daoine;
A’ chuid dhiubh nach do rinn e mharbhadh
E ’gan toirt air falbh dha’n phrìosan,
Gus an d’fhuair iad gu ruige Alba,
’S i rinn tearmad air na mìltean.

Fhuair iad socair ’s fhuair iad tàmh ann,
Fhuair iad blàths ann ’s fhuair iad sìth ann,
Fhuair iad coibhneas agus càirdeas,
’S cha robh nàimhadas dhaibh innte;
Cha b’ionann ’s mar a bha an Ceusar
Nuair a fhuair e fhéin fo chìs iad,
A’ cur na Rìgheachd as a chéile
’S cha dian i bonn feum a chaoidh dhaibh.

Thànaig e an sin chon na Frainge,
’S lig i a nall air a’ chrìoch e;
Bha e an dùil ri tighinn a Shasunn
’S nach biodh maill’ air a’ tighinn innte;
’S gun digeadh e an sin a dh’Alba
’S mu na dh’fhalbh e, bha e ’na inntinn
Gu faigh e uile gu léir iad
Gus e fhéin a bhith ’na rìgh ann.


[TD 110]

Cha do thuig e dé bha roimhe,
Shaoil leis an toiseach na cùise
Gum biodh gach ni mar a b’àill leis
O’n a bha e an do dh’ionntas;
Ach cha n-ann mar sin a thachair,
Am fear a bha ’na chadal dhùisg e,
’S dh’fhalbh na gillean uile comhla
An déidh an seoladh le luchd-stiùraidh.

’S iomadh màthair agus athair
Piuthar, ’s bean a bha gu cràiteach
O’n uair a chaill iad an daoine,
Gun dùil ri faotainn ’nan àite;
Cha n-eil lighiche ’san righeachd
A bheir sìth dhaibh anns a’ chàs sin,
Fhad’ ’s a bhios an cridhe air ghluasad
Bidh sin dhaibh cho buan ’s a tha e.

Rànaig iad fearann na Frainge
Mu’n do rinn iad lann a rùsgadh,
Iad a ghéilleadh dha’n Chomanndair
Bha aca nuair a gheall iad umhlachd;
’S minig a chanadh aig an am sin
Gun gabhadh a’ chlann ud mùiseag,
’S iad a’ togairt chon na Gearmailt
O’s i an argmainn thug a null iad.

Ged a thòisich iad air cogadh
Bha ann o thoiseach a t-saoghail
Air ordachadh a bhith diante,
Ach bha rìaghailtean air daonnan;
’S mar a bha an Ceusar cho meallta
Cha do sheall e air a h-aon dhiubh,
’S iomadh fear a thuirt o’n am sin
“Bidh an call ud air a dhiùladh.”


[TD 111]

Nuair a fhuair na Gàidheil chalma
Cothrom air an airm a rùsgadh,
’S iomadh fear thànaig o’n Ghearmailt
Nach till le seanchas a null ann,
Aig an robh misneach is earbsa
Gun doir iad dearbhadh mu’n chùis dhaibh,
A tha ’nan sìneadh air an raoine
’Nan cadal ’s nach fhaod iad dùsgadh.

Tha do dh’innleachd anns a’ Cheusar,
’S cha n-eil feum a bhith ’ga innse,
’S ged a ghabhadh e cur an seanchas,
Tha e searbh a bhith ’ga chluinntinn;
A ch-uile gin gu daoine a mharbhadh
No an toirt dha’n Ghearmailt dha’n phrìosan;
Ach, ma chinnich iad ’na cheann-san,
Cha b’e chompanaich a mhill e.

Nuair a tharraing iad ri chéile
’S mór am beud nach robh e dlùth dhaibh,
Ach bha esan anns na dìgean,
Cha dìreadh e ach a bhith unnta;
’S nam biodh e air an réidhleach
Le ’n claidhmhteannan geura, rùis’te,
’S gu fanadh e air am bialaibh
Bhiodh fhuil air an fhiar a’ strùlaidh.

Tha gach innleachd air an taghadh,
’S cuid dhiubh ’nan soithichean-gaoithe
Gus a dhol faisg air an adhar
Air son ar mealladh dha rìribh;
’S feodhainn eile dol fo’n mhuir
A chanar riutha <eng>submarines,<gai>
Is iad a’ géilleachdainn dha’n ealdhain
Ris an canar an <eng>torpedo.<gai>


[TD 112]

A ch-uile duine tha fo’n ghréin
A’ faicinn eugcorach an nì sin,
Mar a tha obair a’ Cheusair
’S e dianamh beud le chuid innleachd;
’S ged a bha iad aca fhéin
Cha chuireadh iad an géill a chaoidh iad,
Gus na mhuthaich iad gum b’fheudar
Dhaibh bhith ’g éirigh ’s nach b’ ann mìn ris.

’S iomadh rìgheachd a rinn éirigh—
Is bha sin feumail aig an tìm so—
Nuair a chunnaic iad ’s gach té dhiubh
Gu robh an Ceusar air son dìreadh;
Thog iad an guth uile comhla
Gun dian iad le ’n deoin an dìcheall,
’S thug iad cuideachadh dha chéile
A chum an réit’ a bhith ’s gach rìgheachd.

Dh’éirich Ruisia is an Fhraing,
’S dh’éirich Flannras ’s dh’éirich Sìona,
Dh’éirich <eng>America<gai> thall,
’S bha <eng>Japan<gai> linn bho chionn linntean;
Dh’éirich Astràilia mhór linn
’S an Eadailt chòir ’na mìltean,
’S ged bha an Turcach dubh ’san argmainn
Dh’éirich Alba gu cur crìoch air.

Sìol nam fear bha làidir lùthmhor
A bha riamh cliuiteach o tha cuimhn’ air,
Ged a tha seanairean a’ crìonadh,
Tha ’n fhuil ag iarraidh gu dìreadh
Anns na iasgairean a dh’fhàg iad,
’S a bhios i blàth ’nan cuim-san;
Bidh an aire aca air a’ Cheusar
’S cha chuireadh sin fhéin oirnn ioghnadh.


[TD 113]

Bha iad uile calma sunndach
Làidir lùthmhor, ionnsaicht’, eolach,
’S cuimhne aig gach fear air an àite
An deachaidh àrach feadh nam mórbheann;
Nuair a dh’éibhte iad gu h-uchd cruadail
Ghluaiseadh iad air réir an ordain,
’S na h-aon-diag far an dà fhichead (l)
A chuir bristeadh air a dhòchas.

’S thug iad cothrom iomadh uair dha
Air son a thoirt suas mar bhà e,
’S nach dian iad urad a dholaidh
Na do dhomail air an àite;
Gura h-ann a bha e dianamh
Nach biodh e strìochdte gu bràch dhaibh,
Ach théid iad a Sharindar-Lìona (2)
Ceart cho cinnteach ’s a chaidh càch ann.

Tha e seachad air trì bliadhna
Bho’n a rinn e gnìomh gun nàire,
’S chunnaic gach duine ’s bu shearbh dhaibh
Eadar na mharbh e ’s na bhàth e;
Ach nuair a théid iad dha’n Ghearmailt
Gheobh e sin a dhearbhadh dhà-san,
Ge b’e mar a dh’éireas shuas dha,
’S ann tha fios aig Dia nan Gràs air.

Bidh mise ris a’ chomh-dhùnadh
Ann an dùil nach eil cus dàil ann
Gus am bi sith air an t-saoghal,
’S tric a smaointich sinn mar thà air;
’S iomadh fear is té ’ga ghuidhe
Ged nach ann ullamh dheth thà iad,
Ged tha cuid eile air a chaochladh
’S barail liom gu faod mi ràdha.

(1.) <eng>The 51st, or Highland, Division.
(2.) St. Helena.<gai>


[TD 114]

[Blank]


[TD 115]

Orain Chràbhach.


[TD 116]

[Blank]


[TD 117]

Breith Chrìosda.

C’àite am faca sùil fo’n ghréin,
Cluas cha chual’ e, beul cha d’inn’s
Nì bu taitniche na sgeul
An aingeil fhéin do Mhuire Mhìn?

Fàilte Mhuire os cionn gach té
Aona gheug a chinne daond’,
Rinn thu léigheas air gach creuchd,
Ghiùlain thu Mac Dé nan Naomh.

Is iomadh allaban is fuachd
Is dìochainn chruaidh a dh’fhuilig an Oigh,
Is a céile beannaichte naomh
Mar rith’ daonnan ’san ròd.

Air an t-slighe tighinn ro’n t-sliabh
Mar a dh’ordaich Dia bhith ann,
Saoradh an t-saoghail gu léir,
A Aon Mhac fhéin tighinn ’nar ceann.

Bha baile Bhetlehem làn
Nuair a tharla dhaibh tighinn ann;
Cha d’fhuair iad dha’n chùirt a b’aird’,
B’ìseal an t-àite aig an am.

Anns an stàbla miosg nam biasd,
Ainmhidhean far sliabh nam beann,
A ch-uile h-aon dhiubh chruthaich Dia
Is chuir E tùr gu gnìomh ’nan ceann.

Is na bha chothrom aca Dhà
An deathach bhlàth a bha ’nan com,
Is iad ’ga chuartachadh gun tàmh
A’ luthaigeachdainn Dhà-san na bh’ann.


[TD 118]

Thànaig na buachaillean bochd
A dh’ionnsaigh an fhortain a bha ann,
Is cha do dhìobradh orra an fheusd
Ged nach robh iad fhéin ach lom.

Rìghean a bha fada air falbh,
Ged nach amaiseadh iad air ball,
Chaidh an treorachadh gu léir
Leis an reul bha os an cionn.

Gheobh gach duine mathas Dhé,
Is cha n-eil eugcoir ri bhith ann;
O’n bhuachaille chon an Rìgh
Gheobh e luach ’s na nì e thall.

Bheir E thuigse dhuinn gach uair
Gu bheil buannachd gus bhith ann,
’S ghealladh dhuinne sonas buan
Is leanamaid an dual gu cheann.


A’ Phàis.

Is mór an sòlas dhuinn ri smaointinn—
Ged is peacaich sinn, clann daoine—
Gu bheil Do làmh-sa sìnte daonnan
Chum Do ghràsan oirnn a sgaoileadh.

Is Tusa Crìosda, Rìgh na Glòire,
Is aon Mhac sìorruidh na Muire Oigh Thu,
Uan an Athar leis nach deonach
Bàs a’ pheacaich, ach gur beo e.


[TD 119]

Buaidh a’ Mhic, is beannachd A Mhàthar
A bhith maille ruinn ’s gach àite,
An t-ostal naomh a bha ’gad thàladh
A bhith guidhe air ar son a ghnàth riut.

Cha n-eil teagamh anns na dh’innis Thu
’S cha n-eil agradh againn ’nar n-inntinn,
Cha n-ionann ’s mar a bha Pìolat
Nuair a bha iad fhéin ’gad dhìteadh.

Ged a thuirt Thu fhéin le d’ bhial e
Gur Tu Mac an Athar Shìorruidh,
Cha do chreid iad h-aon dhad’ bhriathran,
Ged a dh’innis Thu gur h-e Dia Thu.

Thug Thu coiseachd dha na bacaich,
’S thug Thu dha na bodhair claisneachd,
’S dha na balbhain comas labhairt,
’S dha na doill gu faod iad faicinn.

’S ged a chunnaic iad le ’n sùilean
A’ dianamh mhìorailtean as ùr Thu,
’S a’ toirt air na mairbh bhith dùsgadh,
Cha do chreid iad gura Tù E.

Nuair a chunnaic Thu mu ’n bhord iad
Na dhà-dhiag bu tric bhiodh comh’ riut,
Bha sibh aig an t-suipeir comhla
’S chrìochnaich Thu gach gnìomh ’ga seoladh.

Thug Thu cumhachd dhaibh ’san uair sin,
Comas ceaghail agus fuasglaidh,
Dh’fhàg Thu h-aon aca ’na bhuachaill,
A chum Do threud gu léir dhut uallach.


[TD 120]

’S bhrist Thu aran mar a b’àill leat,
’S cha do thill Thu e bho d’ nàmhaid;
Thug Thu seachad a miosg chàich dha
T’fheoil is T’fhuil le d’ chumhachd làidir.

Thug Thu gealladh dhaibh is léirsinn,
’S shuidhich Thu ’nad theampull fhéin iad,
Air a’ charraig naoimh nach géilleadh
Dh’aindeoin siantainnean no séideadh.

Cha robh tùr no iochd no tròcair
Ann an Iudas, mar bu chòir dha,
Nuair a bhrath e fhéin le pòig Thu,
’S lìobharaig e dhad’ nàmhaid coir ort.

Cha robh iochd no bàigh no truas riut
Aig a’ ghràisge a bha mu chuairt dhut,
Ach ’gad cheaghal leis na dualaibh
Ann am beachd nach faigh Thu fuasgladh.

B’àill le ceannard taigh na daorsna
Far (1) na bh’ann gu faigh Thu saoirsne;
’S gura h-ann a b’airde ghlaodh iad
Barrabas thoirt air falbh mu sgaoil dhaibh.

Dh’éirich farmad feadh chlann daoine,
Luchd na ceilge rinn a smaointinn,
’S cha do dh’fhalbh e as an t-saoghal
Ged a cheusadh Naomh nan Naomh leis.

Dh’fhigh iad crùn dha’n dreaghan gheur dhut,
’S rinn iad leis Do cheann a reubadh,
’S cha do dh’fhoghainn dhaibh ’gad phianadh
Cheus iad air a ’chrann Thu, Chrìosda.

(1) Bharr.


[TD 121]

Chroch iad suas Thu air na tàirnean
An déidh Do bhualadh leis na stràcan,
Gu faigheadh Tu am barrachd tàmailt
Chuir iad air gach taobh dhiot mearlach.

’S ged a lùb iad sìos an glùinean
Tà, cha n-ann a’ toirt dhut umhlachd,
Ach a’ dianamh dhiot ball spùirte
’S cula-mhagaidh fad na h-ùine.

’S thilg iad seile shalach bhreun ort
Nì bha taitneach le luchd T’eugcoir;
’S air Do phadhadh toirt fìon geur dhut,
Rìgh nam Feart ’s a neart ’ga thréigsinn.

Chuir iad os Do chionn cùis-dhìtidh—
“Righ nan Iudhach” air a sgrìobhadh—
’S fhuair iad ughdarras bho Phìolat
Comhla ris na, bh’aca mhìorùin.

Ged nach robh sinne mu d’ dhìteadh,
’S eagal Liom nach robh sinn dìleas;
Thuit e nuas bho linn gu linn oirnn
Gus do rinn sinn ar cuid fhìn dheth.

Gura tric a thug sinn tàir dhut
’S rinn sinn dìochainn air na fàithntean,
’S gheall Thu dhuinn gum biomaid sàbhailt
Ach gach aon a chumail slàn dhiu.

Ged a bha sinn fhìn cho dàna
’S gun do bhrist sinn té no dhà dhiu,
Dh’fhàg Thu saod dhuinn gus an càradh
Fhad ’s bhios sinn an gleann a’ bhàis seo.


[TD 122]

Cha n-e aon té, ’s cha n-e a dhà dhiu,
Cha n-e a naoi, ged is mór an àireamh;
Seall sibh Maois a bh’anns an fhàsach
Nuair a fhuair e air a’ chlàr iad.

Gura tric a rinn sinn dìochainn
’S a bha sinn air ar gealladh briagach,
’S rinn Thu fàbhar ruinn nach b’fhiach sinn
Fiach an géilleamaid dhad’ bhriathran.

Is mór a dh’fhuilig Thu gus ar saoradh
Cheannaich Thu sinn, ge b’e daor dhut,
T’fhuil a’ struthadh air gach taobh dhiot,
’S cha b’e luach an t-òr do bhraon dhith.

Thug Thu tuigse dhuinn is reason
’S thug Thu gaol dhuinn mar an ceudna,
Los gun dearbhadh Tu Do spéis dhuinn
Gun do dh’fhuilig Thu am bàs ’nar n-éirig.

Athair Shìorruidh, bi ruinn truasail,
’S ar saobh-chràbhadh na cuir suarach;
’S thoir dhuinn aithreachas gun luasgan
’S gràsan gus ar namhaid fhuadach.

Math dhuinn peacannan ar n-òige
A rinn sinn nuair a bha sinn gòrach;
Thoir dhuinn neart is feart ’nar dòchas
Los nach éirich iad ’nar comhdhail.

Amen.


[TD 123]

Beannachadh na Sgothadh.

A Dhia, beannaich an sgoth ’s an seol,
An crann ’s na ’s còir a bhith mu chuairt dha,
Gach ulag ’s gach ball ’s gach acaire,
’S na lig gaiseadh ’na taod guaille;
Siubhladh i gu réidh bho’n chaladh,
’S a tilleadh air ais, biodh buadhmhor;
’S na lig i an gàbhadh no an cunnart
’S Do ghràsan builich gach uair oirnn.

An Spiorad Naomh a bhith ’gar stiùradh
Air an iùl a ni dhuinn buannachd,
’S a chumail làidir ar beachd
An aghaidh reachdan a bhios ’gar buaireadh;
’S a bhith neartachadh ar n-inntinn
Ré na tìm bhios sinn air uachdar,
Gus an càirear fo na bùird sinn
Far nach bi ar dùil ri gluasad.

Laighidh sinn gu socair sàmhach
Far am fàgar anns an uaigh sinn,
’S cha bhi cùram oirnn mu dhéidhinn
Nì bhios as ar déidh an uair sin;
Gun éirich sinn uile comhla,
Ann an dòchas fhaotainn bhuaidhe
Sonas mór tha aig Rìgh na Glòire,
Ach ’s e comhrag a nì bhuannachd.

Nam biomaid umhail ’nar gluasad
Irìseil gach uair le cùram,
A’ cuimhneachadh air gach fàbhar
A rinn ar Slànuighear dhùinne,


[TD 124]

Biomaid irìseil gun mhoit, ach
Strìochdte gus ar crois a ghiùlain,
’S gheibheamaid duais bho’n Athair
Nuair a thigeadh là na cunntais.

Is mór an sòlas bhios ’nar n-inntinn—
Mura dìobair e sinn bhuaidhe—
Aoibhneas nach urrainnear innse
Ged a tha na mìltean luaidh air;
Gheibh sinn uile mar a thoill sinn
’S cha n-eil foill nach dig an uachdar,
’S bidh ar smaointeannan ’s ar briathran
Comh’ ri ’r gnìomhannan an uair sin.

Mu gheibh sinn còir air an Rìgheachd
A chaidh uidheamachadh bho thùs dhuinn,
Mura caill sinn le’r toil fhìn i,
Chaidh a gealltainn cinnteach dhùinne;
Mura dian sinn toil an dreagain
A mheall Eubha leis an ubhla
Nuair a bha i an Gàradh Edein,
Rud a dh’fhàg gu léir sinn rùis’te.

Ged tha ’n saoghal so ’gar dalladh,
Na bheil an sealladh ar sùl dheth,
Chruthaich an t-Athair ’s am Mac
’S an Spiorad Naomh le neart an triuir e;
Tha iad ’nan aon air a’ chathair
Ged a chanas sinne triuir riu,
Builichidh iad an gràsan òirnne,
’S rioghlaidh Rìgh na Glòire dhùinn iad.

Ged a b’ann air bharr na fairrge
No air garbhlach mór nan stucbheann,
Gun taigh gun duine ’nar faisge,
Ma leanas sinn beachd an triuir ud—


[TD 125]

Ged a gheibheamaid am bàs ann
Mar a tha e nàdorra dhùinne
Bidh sinn sona fad na sìorr’achd
Ma dheonaicheas Dia nan Dùl dhuinn.


[TD 126]

[Blank]


[TD 127]

Faclair.

Cha n-fhaighear ann an seo ach na faclan nach eil r’am faotainn anns an <eng>Illustrated Gaelic Dictionary<gai> le Edward Dwelly, agus na faclan aig a bheil brìgh no cruth sonraichte seach a’ bhrìgh no ’n cruth bhios aca anns an Fhaclair sin. Cha ruig mi leas a ràdh nach eil faclair Gàidhlig na h-Alba ann na’s iomlaine na Faclair Dwelly aig an am seo. Bidh na h-Uidhistich eolach gu leor air na faclan a leanas, ach cha b’fhuilear dhomh am mìnicheadh gu feum chàich, gu h-àraid air son nan Eireannach.

adhraic, 15/6*, = adharc.
aithnghinn, &c. (e.g. dh’fhairghinn, 34/6) = aithnichinn, &c. <eng>See J. Fraser, Revue Celtique, xxxv. 405.<gai>
àithnte, 27/1, = aithne.
àraich, 27/3, <eng>blame.<gai>
argmainn, 44/7, = argumaid.
àrsair, 36/5, = aidhbhearsair.
àsan, 5/7 &c., = iadsan.
athoich = ath-oidhche.

beaglaid, 43/7, <eng>a bayonet.<gai>
bheir <eng>and<gai> their, <eng>in this dialect both pronounced feir; here separated.<gai>
bleideachadh, 5/6, <eng>plaguing.<gai>
bòineach, 29/2, <eng>pleading and flattering, cajoling.<gai>
buta, 11/1, <eng>a swollen carcase, usually of a large animal.<gai>

ceaghal = ceangal.
chon = chum.


* Tha an àireamh seo a’ ciallachadh an siathamh ceathramh dha’n chóigeamh òran diag, &c.


[TD 128]

ciall, 38/4, <eng>a corner; in the phrase<gai> ciall no cùil.
cianda = ceudna.
cìdheall, 37/1, <eng>jawbone.<gai>
ciod uige, ’d uige, 10/4, <eng>pronounced<gai> gu duige,<eng> why.<gai>
cliabh, 5/1, <eng>a lobster-pot; also, a creel or basket.<gai>
clibisde, 5/4, <eng>a misfortune.<gai>
clomhdan, 37/6, <eng>cloths or rags.<gai>
clòsaigeadh, 28/3, air an cl. = air am fuaghal gu h-ard.
collach, = coltach (<eng>from<gai> co-samhuil-ach, <eng>so collach is as good a form.)<gai>
cnàmharlach, 33/2, <eng>a big-boned animal.<gai>
comhadaich, 25/10, comhadaichidh iad air mo mhala, <eng>they will assert to my face.<gai>
cula-sgràth, 11/3, <eng>a frightful object.<gai>

dànaig, <eng>for the reasons for writing <gai>dànaig<eng> and not<gai> d’thainig <eng>or<gai> tainig, <eng>see O’Rahilly, Scottish Gaelic Studies, iii. 119. Also applies to<gai> dug, duirt, &c.
diarrasach, 39/4, duine d. = duine tha fada ’na bharail fhéin.
dìochainn, 13/6 = dìochuimhne.
diùrais, 35/11, <eng>talking secretly.<gai>
do = do <eng>and<gai> de.
dog, 6/6, 21/8, <eng>surely, certainly.<gai> (? = is dòcha gu)
druim-àrca, 2/3, <eng>top rope of net.<gai>

<gai>fàireadh, 14/7, <eng>skyline;<gai> 20/3, cha chum i fàireadh oirre = cha chum i sealladh oirre.
fàithidh, 27/5, = fàidh.
far = bharr <eng>and<gai> thar.
fardhruim, 6/3, 6/7, <eng>the wooden keel of a boat on to which the iron rim is nailed.<gai>
fasgnadh, 6/3, <eng>rubbing, friction.<gai>
fathmas, 39/4, <eng>partiality.<gai>


[TD 129]

fianach, 9/6, fiar fiadhaich a bhios anns a’ bheinn.
foghlach, 33/3, fiar bhios a’ fàs mu thimchioll nan sitigean.

galghad, 7/fonn, = <eng>literary<gai> galad. <eng>See Revue Celtique xxxv. 404.<gai>
giobag, 15/6, gaoiseid fhada.
gluic, 25/6, <eng>an idiot.<gai>
gnògain, 5/1, <eng>large whelks.<gai>
gròig, 6/8, <eng>a tradesman who doesn’t know his job, a bungler.<gai>

iongadas = iongantas.

l. <eng>There are three kinds of l, as in <gai>call, coileach, <eng>and<gai> cailleach. <eng>There is no difference between unlenited and lenited broad l, the lenited sound being lost.

lasgairean, 45/17, <eng>strapping young fellows.<gai>
leugain, 44/6, <eng>brave lads.<gai>
liagaireachd, 16/6, <eng>a sneaking habit.<gai>
lingite, 6/8, <eng>a lining or layer.<gai>
loithreach, 16/7, <eng>small and shabby.<gai>
luathbheul, 13/8, duine aig a bheil l., <eng>a busybody.<gai>
luthaigeachdainn, 46/7, <eng>allowing to have, giving.<gai>
luathaireach, 3/1, iasgach l., <eng>fishing done by the fishermen on their own before the beginning of the contracted season.

manran, 41/3, air do mh. fhéin., <eng>on your own.<gai>
miasdadh, 14/3, <eng>a mistake.<gai>
mì’d, mì’dachd, = meud, meudachd.
mìobhadh, 1/1, <eng>bad treatment by rough weather.<gai>
muirtiachd, 5/1, <eng>jelly fish; “loch liver” on East Coast of Scotland.<gai>


[TD 130]

<gai>Na h-Abh, 21/9, <eng>pronounced na haf, the Atlantic Ocean; from Old Norse haf.

r. There are three kinds of r, as in <gai>barr, cor,<eng> and <gai>grian.<eng> The unlenited sound of slender r is lost, e.g. <gai>oirre<eng> is pronounced the same as <gai>orra.<eng> There is also a tendency to replace the lenited slender r by lenited broad r, e.g. <gai>tric<eng> is pronounced truic.<gai>

reimhid, 36/6, = roimhe.
riadh, 8/4, mu r. = mu sgaoil.
rìomhachadh, 43/12, = freumhachadh.
ro, = roimh <eng>and<gai> troimh.
ròlaisdean, 18/5, <eng>‘yarns’.<gai>
rùilleachadh, 38/4, <eng>rummaging.<gai>
runnag = reannag.

saod, 40/4, <eng>a way, manner.<gai>
sgleo, 35/13, a’ cur s. air mo bhriathran, i.e., <eng>drawing a veil over my words.<gai>
strìth, 6/6, <eng>trouble, difficulty.<gai>

tathunn, 8/4, cha robh i ’g iarraidh a t., i.e., <eng>she did not need to be forced.<gai>
teoradh, 21/5, <eng>winning over.<gai>
tiolaig, = adhlaic.
tuairme, 32/8 = tuaiream.
tustar, 27/5, <eng>a noise.<gai>

uallach, 47/9 = togail suas.


A’ CHRIOCH.

<eng>PRINTED IN GREAT BRITAIN
BY J. B. MACKIE AND CO., LTD.,
DUNFERMLINE
(PRICE 2/6, OR 60 CENTS IN CANADA OR U.S.A.)
