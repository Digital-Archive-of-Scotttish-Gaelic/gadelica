[TD 303]

Air an Spiris

CO-CHRUINNEACHADH <eng>JORDANHILL<gai>

GLE ghoirid an deidh do’n àireamh so de Ghairm a thighinn o’n chlò, bithidh grunn math de 1uchd-teagaisg Gàidhlig a’ togail orra a Ghlaschu a chur an cinn ri chéile a thaobh teagasg na Gàidhlig anns na sgoiltean, air Gaidhealtachd is air Galldachd. Is Colaisde <eng>Jordanhill<gai> a chuir an cuireadh thuca, agus bithidh na coinneamhan sin air an cumail anns a’ Cholaisde bho’n trìtheamh gu ruige an t-siathamh là de’n Iuchair.

Tha an t-àm iomchuidh gus a leithid so de cho-chruinneachadh a ghairm. Tha àireamh an luchd-Gàidhlig a’ sìor shìoladh as, ach aig an aon àm tha cogais nan Gall ’ga bhiorgadh a thaobh seann chànain na dùthcha. Is fhada bho bha e aithnichte do dhuine smaoineachail sam bith gum b’ann fìor dheireil a bha teagasg na Gàidhlig anns an sgoil-bhig, an uair nach leughadh ach corra dhuine a’ Ghàlidhlig le tlachd, aig aois ceithir-bliadhna-deug. Aig an aon àm, feumar aideachadh nach eil ach criomag de leabhar an sud ’s an so, ann an Gàidhlig, a tha freagarrach do chloinn na h-aoise so.

Is iomadh rud a dh’fhaodadh sinn fhòghlum bho’n rian-teagaisg a thathas a’ cleachdadh an Eirinn agus anns a’ Chuimrigh, agus bho gach ullachadh, a thaobh leabhraichean is eile, a tha ’ga dhèanamh anns na dùthchannan tha sin. Aig <eng>Jordanhill<gai> cluinnidh sinn luchd-labhairt as an dà dhùthaich sin, agus a thuilleadh orrasan feadhainn de ar luch-teagaisg is ar luchd-ceasnachaidh fhéin—leithid Raghnaill MhicLeòid, Alasdair Urchardain, Iain MhicGilleathain an Obain is Iain MhicGilleathain Inbhirnis, Anna NicCoinnich agus feadhainn eile. Tha sinn an làn-dhòchas gun cluinn sinn uile rudan a chuireas smuain oirnn, agus gun cuir an smuain sin gu gnìomh sinn, anns an sgoil-bhig, anns an àrd-sgoil, ann an Comhairlean Siorrachd, ann an Colaisdean, agus an Oil-thighean.


[TD 305]

[Dealbh]

Sgoil mhic Neacail an Steornabhagh
Le ALASDAIR URCHARDAN

AN uair a chaidh a’ chiad Bòrd-sgoile a chur air bhonn an Steòrnabhagh (1873) bha cóig sgoiltean anns a’ bhaile: dhà air an cumail suas le Sir Seumas MacMhathain, té leis an Eaglais Stéite, té leis an Eaglais Shaoir, agus Sgoil Mhic Neacail nach robh a bheag ach air a h-ùr fhosgladh. B’e Alasdair Moireasdan MacNeacail an cóigeamh mac de’n teaghlach; bha athair ’na cheannaiche éisg, bha tuathanasan chaorach aige agus a chuid long fhéin air sàl: duine, a rèir coltais leis an do shoirbhich an saoghal. Fhuair Alasdair fhòghlum an Ard-sgoil Ghlaschu agus thug e mach a cheàird mar innealadair air Cluaidh. An uair a bha e fhathast òg, chaidh e gu Shanghai far an do thòisich e air a cheann fhéin a’ togail long agus a’ dèanamh innealan.

Gu duilich chaidh a mharbhadh an 1865 le tubaist air bòrd té de na luingeas ùra is i air a ciad turus is gun e fhathast ach trì bliadhna deug ar fhichead. Ann a thiomnadh dh’fhàg e treasa earrann ionmhais, mar a thubhairt e, “an dòchas gun dèan mi feum air chor-eigin do chloinn mo sheann eòlaich.” B’e an dòigh a b’iomchuidhe le a bhràithrean iarratas a riarachadh sgoil ùr a thogail anns a’ bhaile. Le cuideachadh agus brosnachadh bho Shir Seumas chaidh an sgoil so fhosgladh air 27/2/73 agus cóig fichead ’s a cóig sgoilear innte. Ged bu bheag cha b’fhada a’ fàs, agus b’éiginn a bhith sìor chur rithe. Lean bràithrean Alasdair eiseamplair-san agus eatorra thug a’ chóignear eadar thogail is airgead luach £20,000. (Aig an dearbh àm tha aitreabh ùr ’ga thogail anns am bi fichead seòmar a bharrachd. Chan fhuilear e, agus cha b’ann roimh ’n mhithich.

B’iad Iain Sutharlan agus Iain Foirbeis na ciad chinn a bha oirre, ach is ann an uair a thainig Uilleam Gibson chuice an 1894 a chuir i ceart roimpe. Is esan a rinn Ard-sgoil dhith le cùrsa-fòghluim a bheireadh clann Leódhuis dìreach do’n Oil-thigh. B’esan an t-uasal a chunnaic cho feumach ’s a bha an t-eilean air a leithid agus a dheilbh na dòighean anns an robh leasachadh air an fheum. Chuir esan, da rìreadh, an t-eilean fo chomaine nach eil e furasda chur an céill. Rinn e móran de’n bheagan: an uair a leig e dheth a dhreuchd an 1925 bha an 105 suas gu 960, agus mu 450 arms an Ard-sgoil. Chaidh ainm na sgoile fad is farsaing air feadh na rìoghachd; bha àite is éisdeachd aige a measg luchd-comhairle an fhòghluim, agus is beag an t-iongnadh


[TD 306]

[Dealbh]
C. J. S. Addison.

gun do chuir an rìgh fhéin urram air (C.B.E.). As a dhéidh, gu 1944, bha Iain MacRath, laoch as an aon fhaghairt. Cha do chaill an sgoil a cliù r’a linn. Bha e ro eudmhor m’a deighinn, cha robh caomhnadh air fhéin anns an àite far an d’fhuair e ionnsachadh, a bha a nis an urra ris agus a bha cho mór aige. An diugh tha againn Mgr. C. J. S. Addison a Machair Aonghuis. Fo stiùireadh ghlic-san tha an sgoil chan ann a mhàin a’ seasamh r’a dualchas ach a’ sìor dhol am mòid an àireamh is an cliù. Tha innte a nis 1441; dhiubh sin tha 716 anns an Ard-sgoil, agus 95 a’ feuchainn Teisteanas an Fhàgail (1956). An sìol a chuir Uilleam Gibson an 1894 nach ann air a thàinig am fàs dhuilleach is mheanglan.

Ged bu Ghall Mgr. Gibson chunnaic e is dh’aithnich e luach na Gàidhlige agus bho’n fhìor thoiseach fhuair i àite an cùrsa-fòghluim na sgoile. Chan eil teagamh nach ann gu sònraichte air iarraidh is air impidh-san a cheadaich Bòrd an Fhòghluim paipear àrd an Teisteanas an Fhàgail an 1916. Smuainich a liuthad duine a chaidh troimhe so anns an dà fhichead bliadhna: tha sgrìobhaichean Gàidhlig pailt—nan togradh iad. Tha Mgr. Addison ro dhéidheil oirre, is math a sgrìobhas is a leughas e fhéin i agus a mholas e do’n òigridh i. A measg luchd-teagaisg na Gàidhlig bha na daoine ainmiel Murchadh Moireasdan, Aonghus L. MacDhòmhnaill, Seumas MacThómais, agus Iain MacDhòmhnaill. Bho 1925 is e Alasdair Urchardan a tha an urra rithe.

An aon Ard-sgoil anns an eilean tha i tarruing as gach baile tuatha. Chan eil comas air, agus tha sochairean mu choinneamh na tha a’ chlann a’ call. Tha dà thigh-fuirich <eng>(hostel)<gai> airson nan caileag a ghabhas eatorra barrachd air ceithir-fichead, agus aitreabh ùr mór brèagha airson nam balach a chumas a cheart uimhear. Togaidh iad oilean agus fòghlum annta. Tha mi cinnteach gur iomadh ban-sgoilear a bha againn agus a tha nis air tighinn gu latha a fhuair faochadh d’a cianalas ann a bhith cuimhneachadh nan làithean sona a chuir i seachad san t-seann tigh air a’ Mhol-a-deas.


[TD 307]

[Dealbh]
An fheadhainn a dh’fhiach na paipearan Gàidhlig ann an Teisteanas an Fhàgail (1956), agus an ceathrar a tha a’ teagasg Gàidhlig. Tha Mgr. Urchardan air an fhìor laimh-dheis.

Agus a thaobh Chloinn Neacail: tha ainm na sgoile againn, tha ar suaicheantas againn—gach biùgan anns a’ phleasg a’ riochdachadh fear de’n teaghlach. Tha na ceithir tighean anns an sgoil air an ainmeachadh air na ciad cinn—Sutharlan, Foirbeis, Gibson, MacRath. Agus aitreabh ùr nam balach, an <eng>Gibson Hostel,<gai> a’ gleidheadh cuimhne air na rinn esan do òigridh an eilein.

“Leanamaid” <eng>(Sequamur)<gai> ar facal-suaicheantais, agus nach ann romhainn a bha na laoich a b’fhiach an leantainn.

[Sanas]


[TD 309]

[Dealbh]

A Bheil A’ Choir mar a Chumar i?
Le
DOMHNULL GRANND

’S tric a chuala sinn mu luach nan sean-fhacal. Gheibh an neach a sgrùdas na sean-fhacail Ghàidhlig gu h-àraidh luach a shaothrach, oir annta tha freumh a’ ghliocais agus smior na fìrinn. Bitheadh sin mar a bhitheas, có am fear uair no uaireigin nach eil air a shàrachadh leis an neach a bheir dhut sean-fhacal a fhreagras a h-uile suidheachadh, gun ghuth gu bheil na sean-fhacail gu tric calg-dhìreach an aghaidh a chéile.

Faodaidh tu a bhith an cuideachd far a bheil feadhainn a’ bruidheann a null ’s a nall mu cheisd chudthromach air choireigin, abair ceisd mar so, am bu chòir dhuinn a bhith na bu chàirdeile ris na Ruisianaich na thà sinn? Tha cuid a’ cumail amach gum bu chòir dhuinn cuireach a thoirt do thuilleadh dhe na Ruisianaich tighinn a choimhead oirnn, agus cuid eile an aghaidh sin. Tha an còmhradh a’ dol air adhart gu socair. Gun teagamh chan abradh tu gu bheil an luchd-labhairt a’ dol a chur móran soluis air na cùisean air a bheil iad a’ bruidheann, agus chan eil an còmhradh a’ dol a chur gnothaichean an t-saoghail mhóir an òrdugh. Ach tha iad ’gan toileachadh fhéin gun a bhith a’ cur dragh air duine eile.

So far an tig fear nan sean-fhacal air adhart. “Cha tig,” arsa esan, “muir-tràigh gun mhuir-làn na déidh.” Tha stad obann air a’ chòmhradh. Chan eil an còrr ri ràdh. Sgapaidh a’ chuideachd, a h-uile fear a’ coimhead mar gum bitheadh nàir air, aon chuid airson a bhith a’ cur seachad a leithid de dh’ùine a’ bruidheann, no a chionn nach do smaointich e fhéin air a leithid de cho-dhunadh dha’n chòmhradh.

Is dé a tha fear nan sean-fhacal a’ ciallachadh air an turus so le a sheanchas? ’S cinnteach gu bheil “muir-tràigh gu muir-làn” a’ ciallachadh daingneachadh càirdeis. Ceart gu leòir, ach nam b’ e lasachadh càirdeis a bu mhath leis, bha e cheart cho furasda dha an sean-fhacal a thionndadh mar so: “Cha tig muir-làn gun mhuir-tràigh na déidh.”


[TD 310]

Shaoileadh duine gum bitheadh mi-rùn air fhoillseachadh an aghaidh neach a bheir còmhradh gu crìch anns an dòigh so, ach chan ann mar sin a thà. ’S ann a tha a chliù air a mheudachadh gu mór a measg a chàirdean. Nam faigheadh e mar a thoill e, cha bhitheadh càirdean idir aige.

Nach iomadh duine a bh’air a chlaoidh leis an fhear aig am bi an duan “Tha a’ chòir mar a chumar i.” Ma tha so a’ ciallachadh dad idir, tha e ag ràdh gu bheil gnìomh no cleachdadh sam bith ceart ma tha daoine ’ga dheanamh gu cunbhalach. Dh’fhaodadh an ràdh so a bhith air bilean aon sam bith de na slaightirean mu’n cuala sinn an eachdraidh; chan fhàgadh sin e ach ’na dhroch chomhairle gu bhith air a cur mu choinneamh sluagh an latha an diugh. Cha leigeadh duine sam bith a leas fiachainn ri casg a chur air euceartan Mhgr. N., no Mhgr. H., no Mhgr. K., ’nan latha fhéin le bhith ag ràdh riu: “Cha bu chòir dhiubh sin a dheanamh,” oir fhreagradh gach fear aca gu ladarna, “Tha a’ chòir mar a chumar i.” Ma ghabhas sinne cuideachd ris an t-sean-fhacal so, tha sinn aig a’ cheann thall ag aontachadh còmhla riu nach eil a leithid de rud ris a’ chòir idirann.

Tha comharraidhean àraidh air sean-fhacail dhe’n t-seòrsa so. Tha iad goirid. Tha facail annta a tha a’ tòiseachadh leis na h-aon litrichean, mar a tha “Chòir, chumar.” Bhitheadh an sean-fhacal so a cheart cho pongail nan abradh neach, “Tha a’ chòir mar a chithear i” no “Tha a’ chòir mar a chanar i,” no rudeigin dhe’n t-seòrsa sin.

B’ e a’ chiad rud a chuir mi-fhìn an aghaidh nan sean-fhacal, co-dhiùbh a dh’fhàg mi car amharusach mu’n fheadhainn a bhitheadh ’gan cleachdadh, gun cuala mi gu tric ’s mi ’nam bhalach “Ceann mór air duine glic is ceann circ air amadan.” Bha so a’ còrdadh rium-sa taghta, oir bha mi a’ toirt a chreidsinn orm fhìn gu robh an ceann agam dhe’n fheadhainn a bu mhotha—a measg nan sgoilearan.

Cha do mhair mo shòlas fada. Thàinig cuideigin (bliadhnachan an deidh sin bha amharus agam gun robh cinn caran beag aig clann an duine so) agus ’s e so a chuala mi, “Ceann mór air duine glic, agus mar as trice air amadan.”

Cha robh nì na bu bhuailtiche na sud air droch-nàdur duine, no balach, a dhùsgadh. Dé am feum a bh’ ann a ràdh gu robh dà roinn an t-sean-fhacail so colg-dhìreach an aghaidh a chéile. Ma bha e a’ ciallachadh “Tha ceann mór mar as trice air amadan, ach faodaidh tu fhaotainn fìor chorra uair air duine glic,” carson nach canadh iad sin?

B’ e a’ bhuil a bh’ann dhòmhsa agus tha mi cinnteach do iomadh balach eile aig an robh ceann os cionn a’ chumantais gun d’fhalbh sinn a’ cnuasach am b’ e uisge air an eanchainn no nì dhe’n t-seòrsa a dh’ aobharaich meudachd a’ chlaiginn. Air an làimh eile chan eil teagamh nach toireadh an sean-fhacal anns an dreach so misneachd do luchd nan ceann beaga, ach có a theireadh gum b’ e rud feumail a bh’ann dha’n càirdean ’s dha’n dùthaich gum faodadh iad-san a thoirt a chreidsinn orra fhéin gu robh iad na bu ghlice na bhà iad.

Tha sean-fhacal eile ann a dh’ fhaodar a thogail mar eiseamplair air a’ mhilleadh a tha an seòrsa so a’ dèanamh. So agaibh i, “’S i a’


[TD 311]

mhuc shàmhach as motha a dh’itheas.” Tha am fear a their so a’ cur ’nad cheann ma chì thu duine sàmhach gu faod thu a bhith cinnteach gu bheil peacannan dìomhair air choreigin air a shiubhal.

Cha tig air ach casaid a thogail ’na aghaidh mar a leanas agus theagamh gun téid againn air na freagairtean aige a mheas, ma tha dad reusonachadh cothromach idir ’na chomas.

Ceisd—A bheil mucan air an roinn ’nan dà sheòrsa, mucan sàmhach agus mucan straighleach?

Freagairt—Gun tuilleadh eòlas air mucan, chan urrainn domh a ràdh.

Ceisd—A bheil aobhar sam bith agad a chreidsinn gu bheil iad air an roinn anns an dòigh so?

Freagairt—Chan eil.

Ceisd—Ged a bhitheadh cuid de mhucan na bu shàmhaiche na feadhainn eile, am bitheadh e coltach gun itheadh an fheadhainn sin barrachd air càch?

Freagairt—Nam bitheadh ùine agam agus cothrom air leabhraichean ionnsaichte a sgrùdadh, dh’fhaodadh gum faighinn aobhar a chuireadh iognadh ort.

Ceisd—Ach ged a chuir thu so as leth nam mucan sàmhach, cha d’fhuair thu aobhar fhathasd.

Freagairt—Cha d’fhuair.

Ceisd—Ged a bhitheadh na thuirt thu fìor mu ainmhidhean, an leanadh bho sin gum bitheadh e fìor mu’n chinne-daoine?

Freagairt—’S dòcha nach leanadh.

Ceisd—A bheil e ’na chleachdadh aig daoine a’ bhith a’ beachdachadh air mucan ag itheadh?

Freagairt—Chan eil aig móran dhiubh.

Ceisd—Mar sin ’s e fìor chorra dhuine a bheachdaicheadh, agus ’s e fìor, fìor chorra dhuine a leanadh eiseamplair nam muc.

Freagairt—’S è.

Ceisd—Mur ith an duine sàmhach barrachd na càch, an e gu bheil an sean-fhacal a’ cur teachd-geàrr air choreigin eile as a leth?

Fregairt—Faodaidh gu bheil.

Ceisd—Ach chan eil dearbhadh agad gu bheil an duine sàmhach nas buailtiche do a leithid sin de mhì-stuamachd na bhitheadh duine deas-briathrach?


[Sanas]


[TD 312]

Freagairt—Chan eil.

Tha sean-fhaclan eile ann a tha gun toinisg uilc gu léir. Bha buamastair ann o chionn fada an t-saoghail a thuirt “’S miosa Muileach nan t-Ileach; ’s miosa an t-Ileach nan deamhan.” Smaointich; air an t-sreath as àirde, an deamhan; air an t-sreath as ìsle, am Muileach, agus eatorra an t-Ileach. Tha e éibhinn a ràdh gum b’ e buamastair a thuirt so an toiseach, ach chan eil e idir éibhinn a bhith a’ faicinn, chan e mhàin gun d’ éisd móran ris an duine, ach a réir coltais gu robh iad ’ga chreidsinn. Mur a bitheadh iad ’ga chreidsinn ags ag aithris a chuid amaideis as a dheidh, cha robh an sean-fhacal air mairsinn beò mar a rinn e gus an là-an-diugh.

Faodaidh eileanaich eile, Leódhusaich ’s dòcha, no Sgitheanach, a bhith car coma ged a theirte a leithid so mu Mhuilich no mu Ilich. Ach deanadh iad air an socair. Bha iadsan a’ cheart cho dual a bhith air an ainmeachadh ann an ràdh dhe’n t-seòrsa so, agus faodaidh e a bhith nach do chùm nì as iad ach gu bheil trì lididhean anns na facail, “Leódhusach” agus “Sgitheanach” agus mar sin gum bitheadh iad ro fhada airson an t-sreatha.

Mur eil iad anns an fhear so tha sreathan eile air an deilbh—dha na Sgitheanaich co-dhiùbh. Feumar aideachadh nach dean eadhon mion-sgrùdadh lorg air sean-fhacal a’ cur droch-bheus as leth Hearaich no Leódhusaich, ach so mar a theirear mu na Sgitheanaich, “Fhad ’sa bhitheas slat sa’ choill, bithidh foill sa’ Sgitheanach.” Nan abradh tu ri duine “Bithidh foill sna Sgitheanaich gu bràth,” bheireadh e sùil ort a’ smaointeachadh ’s dòcha gum b’ ann a’ fàs faoin a bha thu. Ach ma bhitheas tu cho seòlta ’s gun can thu a’ cheart rud ann an dòigh eile le a bhith a’ cur air thoiseach “Fhad ’s a bhitheas slat sa’ choill,” saoilidh am fear-éisdeachd gur e duine uabhasach glic a th’ annad, seòrsa de dh’fhàidh cha mhór.

Tha a bhith a’ cluinntinn an fhacail “foill” an deidh an fhacail “choill” a’ cur seula na fìrinn air a’ chùis; chan eil an truaghan a tha ag éisdeachd comasach air eanchainn fhéin, ma tha eanchainn aige, a chur am feum tuilleadh.

Ghabhadh sean-fhaclan dhe’n t-seòrsa so atharrachadh agus an deanamh chan e mhàin nas dreachmhoire ach cuideachd nas fìrinniche. Nam bitheadh fear le deagh ghean do Sgitheanaich ann, nach fhaodadh e an sean-fhacal a chur mar so, “Fhad ’s a bhitheas slat sa’ choill, bithidh sgoinn ’san Sgitheanach.” Tha “sgoinn” a’ co-chòradh a reir fuaim ri “choill” agus a bharrachd air sin tha e a’ tòiseachadh le sg-, na h-aon litrichean ’s a tha aig toiseach an fhachail “Sgitheanach.” Chòrdadh am facal “sgoinn” ri móran na bh’fheàrr na am facal “foill.” Theagamh gum b’ è a bu mhotha a thigeadh ri càil nan Sgitheanach co-dhiùbh.

Tha e follaiseach mar sin gum faod na sean-fhaclan as fheàrr a th’againn a bhith air an cur gu mì-fheum. Tha cuid dhiubh nach bu chòir an cur am feum idir.

Ach tha mi air mo mhealladh mur a cluinn mi cuid-eigin a’ freagairt “Tha a’ chòir mar a chumar i.”


[TD 319]

[Dealbh]

Turus do’n Spàinnt.
Le MURCHADH MOIRREACH

(3) ANNS AN SPAINNT

AN nis chan eil mise a dol a dh’fhiachainn ri breath a thoirt air na chunnaic ’s na chuala mi anns an Spàinnt, oir cha robh e ’nar comas a thighinn gu beachd cothromach mu ghnothaichean ann ’s gun cainnt na dùthcha aig duine againn; ’s cha mhotha a bha de thìde againn fuireach ri tuigsinn na bha air cùl na h-aghaidh a bhathas a’ cumail ris an t-saoghal, co-dhiùbh air dhòigh anns am b’urrainn duine earbsa a chur.

Bha e furasda gu leòir aithneachadh gun robh sinn ann an crìochaibh ùra, ged is ann a lìon beag is beag a bha an t-eadar-dhealachadh a’ tighinn asteach oirnn le dearbh-chìnnt. A dh’aon nì, tha barrachd shaighdearan air taobh na Spàinnt de’n chachaileith, gun a bhith faicsinneach dé a bha iad a’ faighinn r’a dhèanamh, ach dìreach a’ nochdadh am fearalais. Lean sinn oirnn air an t-slighe cho luath agus a fhuair sinn cuidht’ is iad, a’ dol troimh ghlìnn dhomhainn lùbach nam Pyrenees sìos gu Geròna, far ’na chuir sinn seachd an oidhche. An dràsda ’s a rìs bha sinn a’ tachairt ri luchd coimheid an rothaid ’nan dithisean air cuibhleachain ’s an gunna-caol tarsainn an droma, agus corr-uair fhuair sinn balladh air dùin-dhìon air mullach nan cnoc. Ach chan urrainn dhomh chantainn gu robh saighdearan am follais ann an àireamh mhóir sam bith. Chaidh sreath aca aon uair tarsainn na mòintich seachd oirnn, lobaidean bochda de ghillean òga nach robh a’ deanamh glinn ’nan earraidhean a bha tuilleadh is mór airson na bha ’nam broinn, ’s a’ chuid bu mhotha aca gun fhearchas no uaill ’nan ceum mar acasan a bha coimhead na crìche.

Bha an dùthaich an toiseach gleanntach agus, shaoil mi, na b’ fheàrr còmhdach na’n Fhraing, ach rudeigin coltach rithe a thaobh pòir. Uidh air n-uidh thàinig atharrachadh air a h-aodann. Air ceumannan nan staighrichean,—’s ma bha iad sin am follais san Fhraing, cha robh slios idir no leitir anns a’ chuid a tha cnocach de’n Spàinnt gun a bhith ’na ruitheannan suas gu a mullach, agus sin cho fada ’s chitheadh an t-sùil bha an crann ola a’ gabhail àite an fhìonain mar a b’fhaide a bha sinn a’ dol gu deas agus, air na h-ìnnseachan


[TD 320]

[Dealbh]
Gerona

ìosal, beag-raon an deidh beag-raoin de’n tomàto. Ris an rathad an sud is an so, chiteadh tu torran àirc, dìreach mar dhùin mhònach, a’ feitheamh nan cairt: ’s b’e eich no muildeidean a bhathas a’ cleachdadh airson na h-oibreach sin. Far an robh an talamh tioram ’s ’na leth ghainmhich, cha robh còmhdach air ach lusan calgach, gathach mar chacti; leis an teas a bhith cho mór ’s nach b’urrainn duine a làmh fhàgail car tiotaidh air cloich no air a’ chàr, chan eil a bheag a lusan ann nach seargadh fodha, a dh’easbuidh uisge am pailteas.

Ach an ùine a cheadachadh bu dheagh mhath leam barrachd air aon oidhche a chur seachad ann an Geròna, ged bu mhì-chneasda an fhàilt a fhuair sinn, oir cha robh sinn mionaid san taigh-òsda nuair a dhòirt grad-thuil bàite, le dealanaich is tàirneanaich, a chuir gach duine thachair a bhith air sràid ’na leum fo dhìon; chaidh na solais as, agus stad na h-inneil-dhìridh, ’s cha robh air ach fuireach far an robh sinn gu’n tigeadh iad air ais, nì nach robh fada. Bha an tigh-òsda co-dhiùbh cho math ri a leithidean anns an dùthaich againn fhìn, ’s bha seòmraichean comhfhurtail againn le amaran-sleamhainn <eng>(tiles)<gai> a bhathas a’ nighe a h-uile latha airson fionnarachd. Coltach ri bailtean eile san dùthaich, tha cuid de a shràidean caol, le bùitean air gach taobh; is cha robh nì air an cuireadh duine feum nach robh ri fhaicinn anns na h-uinneagan, agus sin na bu shaoire na bhiodh an nì ceudna aig an tigh, gu h-àraidh uaireadairean. Anns an Spàinnt tha an dìnneir anmoch, a’ crìochnachadh mu aon uair deug, agus is ann an deidh sin a tha a’ chuid mhór a’ gabhial chuairt. Shaoileadh tu, nuair a chaidh sinn amach, gu robh Geròna uile a’ sràideireachd, gu h-àraidh an fheadhainn òga, agus sin gu modhail, rianail agus, cho


[TD 321]

Fada is a chunnaic sinne, toilichte. Ghabh sinn mu thàmh mu dhà uair dheug—rudeigin trath a réir cleachdadh an àit—agus sinn a’ cur romhainn crìochnachadh ar slighe roimh mheadhon an latha màireach.

Mar a thubhairt an seann sgeulaiche,
Fhuair sinn uisge blàth d’ ar casan,
Agus leabaidh bhog d’ar leasan,

agus cha robh fada gu’n robh sinn, agus sin an dà sheagh, ann an saoghal ùr, teth is gun robh an oidhche. Thainig a’ mhadainn le làn ghrian sàmhraidh, agus an deidh blasd bidhe—cofaidh agus rolla arain, oir chan eil a’ bhracaist ach aotrom air Tir-mór—chaidh sinn cuairt timchioll a’ bhaile. Leis an seann saoghal ’gar coinneachadh air gach taobh, bha iomadh nì ann ’gar tàladh. Chì sibh san dealbh aon oisean dheth le faileas nan tighean an uisge balbh na h-aibhne. Ach bha againn r’a fhàgail.

Chùm sinn oirnn gus na rainig sinn Blanes, a tha tuath air Barcelòna, far am bheil cladaichean àillidh a’ Chosta Bràva a’ tòiseachadh. Bha an rathad gu so an ìre mhath, agus an Riaghaltas ’ga liadachadh gu bhith ’na phrìomh rathad mór, ’s gur h-ann air a tha móran de na h-eilthirich a’ cur an ciad aithne air an taobh so de’n dùthaich.

Chan fhaca duine riamh leithid na coileid ’s a bha air an rathad sin. B’e madainn na Sàbaid a bh’ann, leis a’ chuid mhóir aig saorsa an toile féin; agus shaoileadh tu nach robh inneal air an robh cuibhle ann am baile mór Bharcelòna nach d’fhiach amach, ’s an conacagan fuaimeara, sgairteil a’ séideadh fad na slighe, gun iaradh gun innealadh, ’s gach duine as a chiall, gun fhathamas, gun riaghailt, a’ deanamh air cladaichean a’ Chosta Bràva.

Thàinig sinn an sin gu bailtean beaga an cois a’ chladaich, le sràidean cumhang, oiseanach, a bha fo rian sholus, oir chan fhaigheadh ach aon sreath chàraichean seachad aig an aon àm. Creideadh sibhse nach nach bu shùgradh a bhith an ceann càr anns na badan sin, agus b’e iongnadh nan iongnadh nach robh call aig gach oisean diubh. Ach co-dhiùbh fhuair sinn seachad gun aimlisg, ’s thainig sinn gu farsaingeachd an rothaid mhóir. Chan e nach fheumadh duine fhathast a bhith ’na fhìor fhaireachdainn, ’s cha robh fada gus an deach sin a chur air shùilean duinn. Goirid air thoiseach oirnn chaidh stad a chur air na càraichean, agus grunnan shlat air adhart chunnaic sinn boireannach’na sìneadh tarsainn an rothaid agus cuibhleachan, no siùbhlacan, briste faisg oirre. Thuig sinn gu robh i marbh, oir chaidh a fàgail an sin gu ’n tigeadh cuideigin aig am biodh ùghdarras dh’a taobh. Nuair a shìolaidh an othail ’s a fhuair sinn cead fablh, chaidh againn air faighinn seachad le faicill, ach chuir an nì goiriseachadh oirnn agus fad an latha bha e duilich dhuinn an sealladh fhaiginn a beachd na h-inntinn, gu h-àraidh boinn bheaga, bhochda nan cuarna aice.

Cha do cheadaich ùine dhuinn móran stad a dheanamh am Barcelòna, agus mar sin chan fhaca sinn ach earrainn bheag de’n bhaile. Tha tighean móra, eireachdail ann, rudeigin cotlach ris a’ chuid as fheàrr de Ghlaschu, ach nach eil sràidean ann an gin de bhailtean Bhreatainn, a chunnaic mise co-dhiùbh, cho farsuing, ris na h-avenues


[TD 322]

[Dealbh]
Aon de shràidean Sitges. Murchadh Moirreach (anns a’ mheadhon) air a rathad a shnàmh.

mhóra am Barcelòna. Air ar slighe gu deas, lean sinn te aca amach as a’ bhaile. Bha i sin ’na cóig ròidean: bha an toiseach rathad mór farsaing anns a’ mheadhon is rathad choisichean fo sgàile dà shreath chraobh air gach taobh dheth, agus mar ghoireas do na tighean, rathad eile air gach taobh de’n t-sràid, le ceum-còmhnard <eng>(pavement)<gai> eadar e ’s na bùitean. Tha am farsaingeachd agus an eireachdas a’ sealltainn gu soilleir nach do chaill an Spàinnteach a chomas air greadhn is maise is móralachd a thaisbeanadh ann an deilbh obair a làimh.

Thug an rathad so sinn astar math amach as a’ bhaile. An deidh ruighinn na mara rìs, ruith sinn grunnan mhìltean air bhàrr nan creag gu Sitges, rathad a bha cheart cho cunnartach ri aon air an robh sinn, ach bha sinn toilichte nach robh an aon dhripealachd a deas air Barcelòna agus a bha tuath air. Bha muinntear nan càraichean cho coma, agus an rathad cho lùbach ’s e leantainn gach geodha is gach oisean a bh’air bil nan creag, ’s gu feumadh sùil is cluas a bhith fuirealach, agus am muir aognuidh cho fada fodhainn.

Ràinig sinn Sitges ann an deagh àm. Ged nach deach againn air faighinn cuid-oidhche anns an tigh-òsda a rinn an Duitseach a mholadh dhuinn, sheòladh sinn do fhear eile, a bha glé mhath. Fhuair gach duine againn rùm dha fhéin le seòmar-failcidh an ceangal ris, goireas a bha mór againn agus an aimsir cho teth. Bha am biadh cuideachd glé mhath ’s air a dheagh chòcaireachd a réir gach miann is dòigh, Spàinnteach, Frangach no Breatannach. Cha mhotha a bha a’ phrìs as an rathad, oir bha i co-dhiùbh cho riaghailteach ’s a bhiodh san dùthaich so.


[TD 323]

Tha baile Sitges mu mheud Steòrnabhaigh an àireamh dhaoine, ach gu bheil an drip an t-sèasain a cheithir no chóig urad ann. Tha na tighean àrd agus na sràidean caol. Chan eil dad a bharrachd air seachd no a h-ochd traighean a leud annta eadar na ceuman-còmhnard, air chor ’s nach fhaigh càr asteach annta ach bho aon cheann. Tha aon mhathas air an cuinge, gu bheil sgàile bho theas na gréine ri fhaighinn air taobheigin dhiubh cha mhór fad an latha. Air gach oisean dhiubh chìtear ainm na sràid agus, os a chionn, dealbh a tha riochdachadh an ainme, nì tha goireasach nuair nach eil comas leughaidh aig a h-uile duine. On is ann le frithealadh do luchd-tadhail a tha móran de na tha còmhnaidh ann a’ tighinn beò, thathas a’ cumail a’ bhaile anabarrach glan agus gach tigh is bùth ann an deagh òrdugh, ma ni peant e.

Bha grunnan aitreabhan-ceàirde ann, dhà no trì aca a’ deanamh bhròg. Bha na dorsan aca fosgailte an còmhnaidh, agus uair no dhà sheas mi a ghabhail ealla ris an luchd-oibrich. Cha robh aig gach duine aca ri dhèanamh ach roinn bheag de’n obair, agus nuair a bha sin deiseil bha a’ bhròg ’ga cur air being ri thaobh; shìneadh an athdhuine a làmh thuice is dheanadh e a roinn fhéin, agus bha a’ bhròg a’ dol bho dhuine gu duine mar sin gus an robh i crìochnaicht’. Aig inbhe an reic, bha na brògan air an deagh oibreachadh agus glé shealltanach. Bha oibrichean eile ann cuideachd, ach feumaidh gur h-ann air luchd-turuis a tha a’ chuid as motha de theachd-an-tìr muinntir a’ bhaile an crochadh, agus tha iad a’ deanamh nas urrainn dhaibh gu adhartas a dheanamh le sin.

Eadar sràid a’ chladaich agus am muir tha spaisdreach chòmhnard còrr is mìle a dh’fhad, le craobhan pailme air gach taobh dhith a

[Dealbh]
“. . . . a’ snàmh no plubraich . . . .”


[TD 324]

chumail sgàile oirre, agus fòithe sin trì tràighean fada de ghainmhich ghil a bha, ach beag, uile còmhdaichte le ciadan de sgàilean canavais_ Fòdhpa bha na snàmhaichean a’ faighinn dìon o’n ghréin agus a’ fàgail am bratan uachdrach fhad ’s a bhiodh iad sa’ mhuir. Far an robh a’ ghrian a’ bualadh dìreach, bha a’ ghainmheach cho teth ’s nach fuilingeadh boinn nan cas i, gun duine a bhith ’na ruith.

Chuir sinne seachad mu cheithir là deug a’ snàmh no plubraich anns a’ mhuir, agus e cho blàth ’s a dh’ iarradh tu. Air gach taobh dhinn bha gach uile seòrsa duine—sean is òg, firionn is boirionn, beag is mór, caol is reamhair: boireannaich mhóra bhàna á Lombardaidh na h-Eadailt, daoine beaga brògach á ceann-a-deas na Spàinnt, ceatharnagan cruinn, mollach de mharcaichean camachasach as an Argentine, a bheireadh gàire ort ’ gam faicinn a’ snàmh ’s a’ plubraich san uisge mar phéileagan. A dh’aindeoin faicill ann an ùilleadh a’ chraicinn, bha móran dhiubh ’ga thilgeil ’na rùsgan an tomhais a choreigin, ’s cha robh sin uaireannan gun anshocair fhéin ’na chois.

Thathas an còmhnaidh a’ cur as leth nan Spàinnteach gu bheil iad buailteach dàil a chur an gnìomh le “nì mi am màireach e.” Chan fhaca sinne a bheag de’n sin. Bha na chunnaic sinne dhiubh èasgaidh, dèanadach. ’S ann ainneamh a chitheadh tu luchd-frithealaidh a bha cho luath air an casan, cho deas air an obair ris na gillean a bha frithealadh nam bòrd anns an tigh-òsda: chan fhaca mise daoine eile aig an robh alt cho grinn sgiobalta riutha air sgiolgadh chnàmh a casan chearc! Fhuair sinn iad, amuigh ’s astigh, earbsach, onorach, tuigseach, ’s chan urrainn dhomh a chantainn gun d’fhidir mi an rud bu lugha de cheilg no de bhraid ’nam measg, ged a dh’ fhaodadh iad sin a bhith ann an ainfhios dhuinne.

Tha móran cràbhaidh ’nam measg. Cha bhiodh tu fada ri taobh nan cailleachan air na séisean ris a’ chladach gun iad faighinn rian a choreigin air tighinn air creideamh, dìreach mar gum b’ann an eileanan na Gàidhealtachd a bhiodh tu. Air an t-Sàbaid bha triall dhaoine do’n eaglais, agus gach nighean is beannag bheag aotrom aice ’na làimh gu a càradh air a ceann mus fhaigheadh i asteach. Cha robh e air a cheadachadh do fhireannach a dhol asteach a dh’ eaglais, a Shàbaid no a sheachdain, gun briogais fhada bhith air, agus eadhon air an t-sràid fhéin, cha robh sùil ro dhàimheil air duine le <eng>“shorts”<gai> no geàrr-bhriogais. Bha na h-eaglaisean a chunnaic sinn air an deagh chumail, ged a bha eaglais mhór, aosda a’ bhaile glé fhuarraidh ’na broinn. Tha làithean-féille aca ’gan cumail mar an àitean eile sam beil an creideamh Caitliceach làidir. Chunnaic sinn, aon là, a h-uile bàta is eathar a bha san lamraig air an sgeadachadh le brataichean is rìomhachas de gach dath, is easbuig ’gam beannachadh mus tòisicheadh an t-iasgach. Dh’ìnnseadh dhuinn gum b’e Latha Féille <eng>“Our Lady of the Seas”<gai> a bh’ ann. Nuair a thàinig am feasgar chaidh earrainn de’n t-sràid ris a’ chladach a chuartachadh le ròp, agus bhathas a’ danns’ an sin fo sholuis ioladhathach, co-dhiùbh gu meadhon oidhche, nuair a dh’ fhàg sinne iad. Bha iad uile gu rianail dòigheil, agus ged a bha conastabuil ann, agus iad uile fo airm mar anns gach baile, cha d’ fhuair iad móran ri dhèanamh.

Chan eil dad a dh’fhios agam dé an seòrsa fòghluim a thathas a’ faighinn ann, ach gun sheas sinn astigh ann an sgoil bhig ris an


[TD 325]

[Dealbh]
<eng>Museum<gai> ann an Sitges

t-sràid, bho’n cuala sinn fuaim teasgaisg a’ tighinn. Ged is ann gun chuireadh a chaidh sinn asteach, ghabh an t-oide ruinn gu coibhneil. Bha mu dhusan gille modhail gasda aige innte, agus gach nì mar a gheibhear ann an aon sam bith de na sgoiltean eaglais anns an dùthaich againn fhìn. Ged nach robh sinn a’ tuigse a cheile ro mhath ’s gun facal aig an dara duine de chainnt an fhir eile, chaidh againn air fiosrachadh a chéile an dòigheigin. Cha do shaoil mi gu robh e fhéin glé fhòghluimte, oir bha e a’ sgrìobhadh gach nì air a’ bhòrd, mar gum biodh aca ris gach leasan ionnsachadh air an teangaidh. Dh’fhàg sinn beannachd aig an duine, a bha ’g obair an teas an t-samhraidh an ceann a dhreuchd cho dichiollach ’s a b’ aithne dha.

Airson meud an àite, tha museuman math ann. ’S e a’ chuimhne as fheàrr a th’agam orra, grinneas an obair iaruinn, lìonmhoireachd is sgeilm nan saithichean criadhan, is dealbhan le El Gréco.

Thainig gach nì gu crìch is thill sin a rìs gu tuath. Anns an aishealladh tha e uile a’ deanamh aon dealbh grianach, le a chraobhan pailme, a thràighean geala, ’s a mhuir dealrach breac le ciadan snàmhaiche ’ga stealladh ’s ’ga fhroiseadh, agus iad uile, do’n t-sùil co-dhiùbh, am mullach an sòlais.


[TD 328]

Baird a’ Bhaile againn
(An Drobhair)

Le COINNEACH MACDHOMHNAILL

RUGADH ALASDAIR MACDHOMHNAILL anns an Ard Dhubh air a’ Chomaraich mu thimchioll a’ bhliadhna 1840, agus chaochail e mu 1910. Is ann air sgàth paidhir bhròg iall a fhuair e aig aon àm a chaidh “An Dròbhair” a thoirt mar ainisg air, agus lean an t-ainm ris fad a bheatha.

Cha robh e ach da là san sgoil riamh. An dara là a bha e innte, dh’fhalbh e le ’fhàd mòine fo achlais coltach ri gach neach de na sgoilearan eile, agus nuair ràinig e an sgoil, fhuair e dà nighean òg ’nan suidhe eadar e ’s an teine. Chuir so conas mór air, agus chan fhaiceadh e dad na b’ fheàrr na falt an dithis aca cheangal ri chéile. Tha e furasda gu leòir a chreidsinn gum biodh am maighistir-sgoile glé mhór dheth a dhòigh, agus thug e ’n deagh stialladh dha’n Dròbhair a chuir leithid a thàir air ’s nach deach e air ais do’n sgoil riamh tuilleadh. Ach air son sin, fhuair e eòlas air Beurla ri tìde, agus a réir ’s mar bhiodh e fhéin ag ràdh rachadh e air aghaidh ministeir sam bith anns a’ Chléir.

Is ann a’ seòladh a bha’n Dròbhair a’ chuid a b’ fhaide de a bheatha, agus chaidh a’ chiad amhran a rinn e riamh a dhèanamh nuair bha e a’ fàgail Ghlaschu ’na ghille òg, air a chiad turus gu muir. Anns an amhran so, the e toirt iomraidh air an turus agus air daoine àraidh a bha ann an sgioba a’ bhàta. So agaibh feadhainn de na rainn a bha air:—

“O chiall nach e mise bha ’fuireach air tìr
’S ann agam tha meas air a’ bhail’ againn fhìn;
Am baile bha bòidheach, an t-sròn san robh ’n t-sìth,
Far am faighinn an fheòil is mo leòir dhe’n an ìm.

’S e mise tha brònach ’s mi seòladh á Cluaidh
Dol air bòrd an “Srath Eireann” ’s e bha éibhinn an sluagh;
Bha ‘Crosset’ ag éigheach chun nan Eireannach suas,
’S bho nach tuiginn-sa Beurla, gum feumainn bhith luath.

’Dol seachad aig Grianaig bha i briagha gu leòir,
Bha mise glé chianail; cha b’ fhiach leam an dòigh; 
Bha na seòladairean tinn, bha gach nì dheth a sheòl,
Bha ’m botul ’ga thrèaghadh ’s bha na Gaidheil ’ga òl.

Bha sgiob’ aig a’ bhodach cho math ’s a bha riamh,
MacMhathain Loch-aills’ cha toir taing air droch bhiadh,
MacLachlainn nan Eilean, chuireadh eagal air ciad,
Agus Murchadh MacMhàrtainn, chuireadh màs ann an cliabh.”

Tha aon eile de amhranan an Dròbhair a’ toirt luaidh air turus air an deach e fhéin agus dithis chompanach còmhla ris, aig àm na Calluinn, gu na h-Uamhagan a dh’iarraidh pigidh uisge-beatha a bha bean anns a’ bhaile sin a’ cumail Cha robh rathad mór idir a’ dol do’n bhaile so, agus b’ fheudar dhoibh coiseachd a h-uile ceum de na sia mìle


[TD 329]

troimh ’n mhòintich, air oidhche dhorcha. Nuair a ràinig iad na h-Uamhagan is ann a chaidh innseadh dhoibh gu robh am boireannach air a’ phigidh a thoirt leatha gu baile eile a bha gu math faisg air a’ bhaile aca fhéin, agus cha robh an t-uisge-beatha idir r’a fhaotainn ann a sud:

“Hi ho ró air stuth na Calluinn
Thug an t-saothair as na balaich;
Gur ann aca-san bha’ n t-astar
Dol a seachad aig an Ob.

Nuair a ràinig sinn tigh Ruairidh
Fhuair sinn deoch de dh’ uisge an fhuarain;
Ruairidh Lìsi ’m balach suairce,
Chuir e sinn gu bruaich an ròid.”

Cha robh a réiste ach tilleadh air ais gu Culduibhe, chun an tighe anns an robh a’ bhean leis a’ phigidh, agus nuair a ràinig iad sin, bha aighear is itheadh is òl da-rìreadh aca:—

“Nuair a ràinig sinn Dòmhnall Uilleim,
Bha e ’na shuidhe fo ’n an uinneig;
Sgrogag snaoisein thug e dhuinne
’S gur e ’nighean a bha còir.

Fhuair sinn tea is fhuair sinn càise,
Fhuair sinn aran brèagha Gaidhealach
Mac an Léigh is Donnchadh Màiri
Dithis bu gheàrrte mu’n a’ bhòrd.”

Mu dheireadh, nuair a chuir iad crìoch air an cuid àbhachd anns an tigh sin, dh’ fhalbh an Dròbhair agus a chompanaich ann an eathar a null thar an locha gus a’ bhaile aca fhéin—leis a’ phigidh, agus na bha air fhàgail ann:—

“Nuair a sguir iad dhe’n a’ ghleadhraich
Fhuair an Dròbhair bìdeag choinnle,
’S ged bha’n daorach air a’ Philot,
Fhuair sinn greim air tigh na Sròin.”

Ri àm an Dròbhair, bha pòsadh àraidh ann an Camusteille, baile a tha mu choinneamh na h-Airde Duibhe air taobh thall an locha. Fhuair a h-uile neach anns an sgìre cuireadh do’n phòsadh ach an Dròbhair agus a bhràthair a mhàin—rud a chuir tàmailt mhór air an Dròbhair, gu h-àraidh seach gu robh am fear a bha pòsadh càirdeach dha. So agaibh, matà, pàirt de’n aoir a rinn e mu dheighinn a’ phòsaidh agus muinntir Chamusteille—no “na Seileanan,” mar a theirteadh riù aig an am sin:—

“Bha brot is feòil dha-rìreadh ac’
Is peabair as na h-Innseachan;
’S an coileach circe bh’ aig Iain Og,
Gun d’ fhàg iad còrr dha’n dìnneir dheth.

Bha sliasaid dhe’n an t-seilean ann
Is sup air cinn nan eireagan;
Bha lus an ròs ann agus fraoch,
’S bha caonnag air Iain Breabadair.


[TD 330]

Bha caoraich mhóra bhoireann ann—
Bha Tómas Ruairidh coma dhaibh,
An Gille Bàn a bh’ aig Iain Og
Bha chlòimh a bh’ orr’ air thogail leis.

Bha caoraich bheaga mhaola ann,
Cha robh a’ chlòimh ach aotrom orr’,
Oir chaidh an smeuradh le droch theàrr
’S bha Donnchadh Geàrr ’ga taomadh orr’.

Gur mór an t-aobhar nàire dhaibh
Nach tug mi-fhéin ’s mo bhràthair ann;
Bha mnathan againn rachadh ann,
Is chanainn amhran Gàidhlig dhaibh.”

Nuair a bha an Dròbhair air dìreadh suas ann am bliadhnachan, agus air fàs ro shean air son a dhol gu muir, bhiodh e ag obair air na faochagan, agus gu math tric a’ dol astair fada gus an tional. Cha robh ann ach obair glé thruagh agus mhì-thairbheach, agus bha feadhainn ann a bhiodh a’ coimhead sìos air daoine a bhiodh ris. Aon là, far a bheil dà rathad a’ coinneachadh, thachair an Dròbhair ri Iain MacCoinnich, bàrd eile a bha fuireach ann an Toscaig, agus is ann mar so a bhruidhinn MacCoinnich ris an Dròbhair:—

“Dròbhair dubh nam faochag,
’S gur e ’chaoile a bheir bàs dha.”

Ach bha an dara fear cho geur ris an fhear eile, agus fhreagair an Dròbhair air ball:—

“MacCoinnich agus maoil air
’S e mar laogh as deidh a mhàthar.”

Is ainneamh àite anns an robh an Dròbhair riamh nach do chuir e rainn air choreigin r’a chéile. Bha an duine caol, àrd so air nach d’ fhàs ribe feusaig riamh, aithnichte air feadh na sgìre gu léir airson a sheòltachd agus a chuid spòrs, agus cha leigeadh e seachad tachartas neo-àbhaisteach sam bith gun amhran aighearach, aotrom a dhèanamh mu dheighinn.

[Sanas]


[TD 342]

[Dealbh]

Cairistiona, Bean Alasdair Mhicaoidh

CHAN fhaighte móran cho eudmhor a thaobh cùisean na Gàidhlig ri Cairistìona NicDhùghaill, a bha pòsda aig Alasdair MacAoidh. B’ann a mhuinntir Mhuile a bha i, agus bha Gàidhlig Mhuile gu siùbhlach air a bilean. A riamh bho bha i anns an Oilthigh, agus roimhe sin, nochd i an ùidh so ’na cànain fhéin, agus bha e ’na riarachadh dhi fhéin agus do chàch nuair a chuireadh teagasg na Gàidhlig an Ard-sgoil Bellahouston an urra rithe. Rinn i saothair nach bu bheag anns an dreuchd sin, agus i daonnan deiseil gu làmh-chuidich a thoirt aig Mòdan agus aig cruinnichidhean Gaidhealach far an robh iarraidh oirre mar bhana-bhritheamh is mar bhana-òraidiche.

Cha do chaill i an ùidh sin ri linn a’ phòsaidh, agus an uair a chuireadh Gairm air bhonn, b’ann thuice-sa a chaidh sinn a dh’iarraidh cuideachadh, is sinn air duilleagan a chur air leth airson nam boireannach. Sgrìobh i na duilleagan sin dhuinn ochd turusan, is bha làn dhùil againn gu faiceadh sinn annas a làimhe is snas a briathran iomadh uair eile.

Ach cha robh sin san dàn. Laigh sprochd air na Gaidheil an Glaschu, agus air a cuideachd is a càirdean an iomadh àite, nuair a chualas gun do chaochail i gu h-aithghearr air an ochdamh là fichead de’n Ghiblean. Is iomadh duine aig am bi cuimhne chùbhraidh air a maise, air a fialaidheachd, air a giùlan mòdhar, socair coibhneil. Bha i uasal ’na dòigh agus toilichte ’na nàdur. Tha ar co-fhaireachdainn aig a céile, agus aig a nighinn bhig, Fiona, a tha a nis gu bhith aig aois sgoile.


[TD 343]

“Gnothaich Bhoireannach”
Le MURDAG NICCOINNICH

CHAN EIL tè againn nach cuala le tùirse cridhe gun chaochail Cairistìona NicAoidh, gu h-obann, an lànachd a beatha. Chaill cùisean na Gàidhlig gu h-iomlan, agus Gairm gu h-àraidh, brod na banacharaid. Bha Cairistìona co-aimseireil rium fhìn an Oil-thigh Ghlaschu, agus is doirbh gu dearbh dhomh chreidsinn nach eil i tuilleadh ’nar measg. Tha e iomchuidh dhòmhsa, as leth boireannaich Ghairm, agus as mo leth fhìn, ar co-fhaireachdainn agus ar bàigh a chur an céill leis an dùrachd as dìlse, do dh’ Alasdair agus Fiona bheag, air an tainig an dealachadh dòruinneach so gun dùil.

THA an samhradh air tighinn oirnn, agus cha deifir dé cho aileanach ’s a tha a’ ghrian, tha mi làn chinnteach gun thàirngeadh osna no dhà mar thà mu chor an trusgain shamhraidh. Bu chòir do’n t-samhradh so a bhith làn misnich dhuinn matà, oir cha robh uimhear de chothrom againn a riamh air gach seòrsa aodaich, a bho sheachdain gu seachdain a’ fàs nas fhurasda an cumail taitneach, snasmhor, le nas lugha ’s nas lugha de shaothair. Có an tè nach do chuir a cùl uair no uaireigin air culaidh air a robh miann a cridhe aice, nuair thug i smuain car tiota air cho tric ’s a bhiodh an t-iarann ’na làimh ’ga cumail air dòigh, agus sin air an là bu teotha. Coma co-dhiùbh, cha ruigear a leas a dh’ aithghearr ach ainmean nam moghan ùra ionnsachadh agus faodar an trusgan as rìomhaich a cheannachd gun iomagain. Chan eil an luchd-rannsaich ’nan tàmh, agus tha SILICONE aig ceann-toisich nan stuthan ealanta a thatar a nis a’ cleachdadh.

Nach tric a chaidh gùn no ad ùr mhealmhaid a mhilleadh le fras samhraidh. Chan fhada gus an ceannaich sibh mealmhaid air nach dearg an t-uisge, is air nach fan spot, oir bithidh silicone oirre. Tha an innleachd so a nis ’ga cleachdadh araon air gach aodach ùr agus sean. Tha iad air a’ mhealmhaid a dheanamh cho furasda a làimhseachadh ri clò sam bith eile; tha gach bian nas tlà loinnreach; tha leathar nam bròg nas dìonaich, is chan fhàg clàbar làrach grànnda orra. Bha <eng>suede<gai> draghail a riamh, ach faodar a nis a ghlanadh le clùd fliuch gun faileas fhàgail—agus gu dearbh cha bheag a’ bheannachd sin. Gheibhear aodach-canaich le lìomh mar shìoda. Chan e mhàin gu bheil earradh soirbh a ghlanadh ach tha silicone ’gan deanamh cho righinn ris a’ phoca cuideachd. A bharrachd, smuainichibh cho tric is a dhòirteas cupan tea no nitheigin de’n t-seòrsa sin air trusgan ùr. Cumaidh silicone gach nì bho dhrùidheadh air an aodach: ’s ann a ruitheas rud dheth gun lorg fhàgail. Nì an stuth mìorbhuileach so còtaichean móra dìonach anns a’ bhaic as truime. Ma thachras gun dòirt an dubh air deise fuirichidh e ’na bhoinne cruinn—cha teid e troimh’n chlò idir.

Gheibh deiseachan, seacaidean agus briogaisean dròcaid nam fear sìneadh saoghail le silicone, agus tha e coltach gu bheil eadhon na


[TD 344]

[Sanas]


[TD 345]

cathraichean a’ tighinn do na bùithtean, air ball, le bratan-còmhdaich nach fàs salach gu clisg, agus nì as feumail buileach, nach caith am feasd. An ùine ghoirid bithidh aodach siliconaichte r’a fhaotainn air an t-slait, nach bi ach mu thasdan na dhà nas daoire, agus nì so an t-eadar-dhealachadh as motha ann am beatha is an sàmhchair gach tè a tha déidheil air cor a trusgain a bhith dreachmhor air bheag saothair.

Thug mi iomradh o chionn bliadhna na còrr air TOPPS—a’ chiad lìomh àirneis anns an robh silicone. ’S ann a tha e duilich an diugh lìomh fhaicinn gun silicone ann, oir tha so da-rìribh a’ tairgsinn tearmunn bho gach milleadh a tha an cois fliuchaidh.

Bha mi leughadh bho chionn ghoirid gu bheilear a nis a’ cleachdadh sgàilean tana de shilicone air gloine uinneagan nam pleunaichean airson gu ruith an t-uisge dhiabh, gun mhóran dragh a chur air léirsinn nam fear-stiùiridh. Is iomadh neach a shuidh greiseag aig cuibhle-stiùiridh càr air là bog fliuch, a bheir guidhe nach eil an t-àm ro fhad as sam faighear an cleas so airson an cuid uinneagan mar an ceudna. Có aig a tha fios nach bi e air na speuclairean là no la-eigin.

Math no dona ga bheil cuid de na h-innleachdan a thug a’ bhliadhna chaidh seachad am follais, saoileam gur h-e silicone as goireasaiche. Feumar cuimhneachadh nach caomh leis na gnàthan ùra so an garbh-làimhseachadh. Ma bheirear toidh, mar a tha an luchd-dèanamh a’ comhairleachadh, nì iad an cuid obair car aimsir. Gu dearbh ’s ann a tha uimhear de dhòighean ùra air gach clò agus brat a chur an dòigh an diugh is gu bheil sinn an cunnart broillisg ma tha sinn aineolach air gu dé as ciall daibh. So, ma tha, a’ chuid as cumanta. Ma thuigeas sinn carson a tha a leithid sud na so ion-mhiannaichte, ’s dòcha gun toir sinn barrachd suim do gach comhairle seòlaidh.

GHEIBHEAR anart agus aodach-canaich nach teid lurcach <eng>(crease-resisting).<gai> Tha so a’ ciallachadh gun tuit gach filleadh agus lurc asda a cheart cho luath ’s a sheasas sibh. Faodar iad so a nighe no an glanadh, ach cha ghabh iad ri dath no ri todhar, oir sgriosaidh so an seòrsa de ròsaid a tha ’gan cumail san dreach so.

Bha uair a bha na pleatan ’nam plàigh, ach ma dh’iarras sibh pleatan maireannach <eng>(durable pleats)<gai> leanaidh na thogras sibh de phleatan am brod nam preas rè ùine mhóir. Feumaidh so cuideachd cùrman san nighe.

THA an t-aodach-canaich air a bheil gleans <eng>(glazed)<gai> socrach a chumail glan. Tha e ri tilgeadh gach salchair dheth; chan fhoadar fhàisgeadh idir. ’S e a chrochadh cho luath ’s a thig e as a’ bhùrn as glice, is chan fheum e ach beagan iarnaigidh. Ma tha e cnapach <eng>(embossed)<gai> bithibh faiceallach air truimead ur làimh air an iarann, oir gabhaidh e dheanamh còmhnard.

THA <eng>Rael-Brook<gai> air léintean geala thoirt amach ann an <eng>TOPLIN<gai> ’s cha tainig an samhail ’nam shlighe fhathast. Tha an colair an sàs riutha, ach tha e a’ laighe gu snog agus beagan cruadhachaidh ann. Mo bhriathran buidhe dhuibh gur fhiach iad so an dà not ach sgillinn as prìs orra. Bithear ’gan nighe a h-uile h-oidhche agus ’gan cur suas air maide-crochaidh. Là-rna-mhàireach tha an


[TD 346]

léine deiseil gu cur an àirde rithisd gun iarann buntainn dhi. Is iomadh beannachd a thug mi fhìn air toplin air an earrach so. Tha rabhadh ’nan cois gun an cur am bogadh no am braich—ach ’s e as iongantaich buileach leamsa gu bheil iad cho geal ris an t-sneachd daonnan. Chan fhaodar àicheadh gu bheil iad a’ seasamh ri truailleadh dùis a’ bhaile mhóir le fìor éifeachd. Mar thuirt fear-an-tighe an là roimhe, “Tha iad nas gile na geal.” Tha feadhainn bàn-bhuidhe, bàn-ghorm agus glas anns na bùithtean cuideachd.

Bho fhuaradh modh seirg agus crìonaidh air clòimh agus snàth tha tòrr sàbhalaidh comasach araon do gach sean agus òg, ach is glic an tè a bhios faiceallach mu’n taosnadh fhathast, oir is e so dearg-namhaid na clòimhe—tha so ’ga luadh r’ a chéile.

’S iomadh fàsgadh cridhe a gheibhear bho àm gu h-àm mu’n àireamh mhór de chloinn a tha ’gan losgadh ri linn gùn a dhol ’na smàl. Chan fhada gus am faigh sinn aodaichean nach teid ’nan teine clisg <eng>(flame-proof).<gai> Ged nach las nylon e fhéin suas, bha an dòigh ragachaidh a bha neo-sheachanta air lìon mìn nylon uabhasach cunnartach faisg air lasair. Tha an gàbhadh so a nis air a cheannsachadh agus cha chaill an stuth a chomas anns an nigheadaireachd mur teid a bhruiche.

FAR a bheil teaghlach ’ga thogail tha an tubhailt-bhùird gu tric tais, agus ged tha iomadh gnè brat-bhùird nach eil trom air bean-an-tighe, aontaichidh grunn math nach eil móran dhiubh anabarrach tlachdmhor daonnan. ’S e <eng>GAYDEX<gai> as ainm do na tubhailtean as grinne a chunnaic mi idir. Tha dà sheòrsa taobh orra. ’S ann de’n aodach-canaich a tha iad, le aon taobh air a chur sa’ leithid de dhòigh ’s gun gabh a h-uile spot a sgùradh dheth le clùd fliuch. Tha ’n taobh so rud-eigin faileasach ach cha dearg teas soitheich air. Cha sgàin e agus cha ruisg an craiceann dheth. Ma tha an taobh so buileach sgreataidh cha ruigear a leas an tubhailt a chur am bogadh ach suathadh math a thoirt oirre gu h-iomlan le clùd bog fliuch is siabann. Nuair tha an taobh eile salach faodar a nighe mar is àbhaist, agus iarann blàth a ruith thairis air. Gheibhear mu thimchioll air fichead de dh’eadar-dhealachadh dhreachan anns na bùithtean air deugachadh thasdan.

Ma tha sinn déidheil air na tha so de dhòighean ùra ann an aodach fhaotainn am pailteas, feumaidh sinn an sireadh, agus gach nì thairgsear dhuinn ’nan àite a dhiùltadh. Mar as motha an tòir ’s ann as clisge a bheir an luchd-deilbh tuilleadh amach. Tha rag-mhuinealachd am measg nam mnathan aig amannan mu earbsa

[Sanas]


[TD 347]

[Sanas]

chur ann an gnathasan ùra, is tha so ’na bhacadh mór, oir is lìonmhor iad a tha de’n bheachd nach eil nì glan, snasmhor mur do cheus i i fhéin ’na cheann.

CUIRIDH an tè a tha a’ toirt sùil no smuain air cho geàrr ’s a tha beatha na thatar a’ fighe ann an snàth geal, gu h-àraid do chloinn, fàilte air <eng>ORLON<gai>. Dh’fheòraich mi am bùth an Glaschu mu dheighinn bho chionn ghoirid. Tha e aca, air trì is naoi sgillinn an iarna ùinne, anns na dathan bàna as bòidhche—ach ’s ann san fhear gheal a bha mo shùil. Ged a tha e car daor cha bhi sgillinn agaibh air, oir cha teid e steach gu bràth; cha chaill e chruth (mar is tric a ni nylon): chan fhàs e odhar (mar chlòimh); cha bhlais an leòmainn air, agus tha e mar an cashmere nuair theid fhighe.

ANNS an dealachadh nach iomadh màthair a thill gu minig a dh’amharc mus robh a naoidhean air aghaidh sa’ chluasaig. Is doilgheasach cho tric ’s a chluinnear mu’n tubaist so. Is aithne dhomh tè a chaill balach beag mar so, ’s cha b’e aineolas air cloinn, oir bha triùir eile aice, no beag cùraim, a choisinn so. Cuiridh gach màthair ceud fàilte air na cluasagan <eng>foam-rubber<gai> a tha r’ am faotainn an diugh. Chan e mhàin gu bheil e comasach anail a tharruing trompa, ach tha tuill chruinne air am feadh, agus cha deifir ged a theid an leanaban air a bheul fodha, oir chan eil e an cunnart sam bith a mhùchadh. ’Se na cluasagan so an t-urras as cinntiche as urrainn màthair noidhein fhaotainn an aghaidh beud, oir tha fios math againn le chéile gur ann le cheann air cluasaig a tha an leanaban a’ caitheamh a’ chuid as motha de’ n latha mhór.


[TD 349]

FACAL MU NA SANASAN REIC

MAR is àbhaist, tha sinn a’ toirt cothrom na Féinne do fheadhainn a tha a’ cur shanasan reic ann an Gairm. Tha sinn a’ toirt cuiridh dhaibh rud sam bith a tha aca r’a ràdha a ràdha air an duilleig so!

An toiseach, tha <eng>Copland & Lye.<gai> Chuir iadsan litir mhór fhada thugainn a bha air Gairm a chur foidhpe fhéin nan robh sinn air oidhirp a dheanamh a clo-bhualadh gu léir. Ach is e so brìgh na bha innte . . . .

Tha muinntir <eng>Copland & Lye<gai> a’ cur ’nar cuimhne gur i a’ bhùtha, acasan aon té de na bùthan móra am meadhon Ghlaschu a tha fhathast an lámhan an aon teaghlaich, agus gun cheangal ri bùtha no còmhlan-bhùthan sam bith eile. Tha iad a’ cur cuiridh gu leughadairean Gairm tadhal orra (agus Gairm ainmeachadh) agus sùil a thoirt air feadh nan seòmraichean. Agus chan eil dìth sheòmraichean! Feadhainn airson tàillearachd bhrioeannach; feadhainn airson tàillearachd fhireannach; feadhainn airson aodach chloinne; feadhainn airson gach nì air an smaoinich sibh . . . . eadhon feadhainn airson ithe ’s òl. Is ann an so a tha <eng>Highland Home Industries<gai> a’ gabhail còmhnaidh ann an Glaschu, agus is math as fhiach do dhuine sùil a thoirt air an aodach clò ’s clòimhe a tha aca. Aon fhacal eile—duine sam bith a thig thar chuain, gheibh e ceannach a dheanamh an sud saor bho chìsean na dùthcha so. (Chan eil Leódhus agus na Hearadh astar gu leòir thar chuain!)

Tha an dearbh fhiathachadh bho <eng>Wylie & Lochhead,<gai> agus tha sinn toilichte a chluinntinn gu bheil duine no dhà air a dhol do’n so agus air iomradh a thoirt air Gairm. Bha <eng>Wylie & Lochhead<gai> air duilleig chùil a’ chiad Ghairm. Tha greis bho’n uairsin, ach cha do dh’éirich beud dhaibh fhathast!

Chan eil sinne an tòir air duine sam bith a chur far slighe a’ cheartais ach thàtar ag innse dhuinn gu bheil feadhainn ann nach cuir cùl ri pinnt no ri drama an dràsda ’s a rithist. ’S dòcha gum bu toil le feadhainn dhiubh sin siolpadh asteach do’n <eng>Strathendrick<gai> a tha air ainmeachahd ann an duilleagan a’ Ghairm so. Tha an fheadhainn do’m buin e ag ràdha gu bheil e fìor chomh-fhurtail agus gu bheil stuthan de gach seòrsa an. Tha fir-deasachaidh Ghairm am beachd a dhol air tòir balgam <eng>lemonade<gai> oidhche de na h-oidhcheanan.

Bhon a tha an samhradh a’ cruaidh bhagradh oirnn, tha fios is cinnt gum bi feadhainn aig nach eil an còrr ri dhèanamh a’ dol gu cuirmean chnoc. An fheadhainn thapaidh air nach cuir creilleag no cuileag dragh! Bu chòir dhoibh sin sgrìobhadh gu Daibhidh Sandeman agus iarraidh a dheanamh air leabhar a tha iad a’ cur amach (saor ’s an asgaidh) anns a bheil iad a’ sealltainn gach gnè bidhe a tha iad a tha iad a’ reic. Agus tha sin sin a h-uile gnè—eadar min-choirce ’s caviar. Tha a’ mhin-choirce math ann ann an stapaig-uachdair no ann an stiùraig, ach cha do dh’fhiach sinn an caviar fhathast. Tha an leabhar air leth snasail, agus ged nach deanadh sibh ach fhàgail air an dreasair bheireadh e a chreidsinn air na coimhearsnaich gur anns na fìor bhùthan matha a bhios sibh ris a’ cheannachd. Tha e cuideachd math fo chas a’ bhùird tha tulgadh anns a’ bhòrd.


[TD 352]

Cuairt a Ronaidh
Le DOMHNALL MOIREASDAN

[Mapa]

THUG mi sgrìob bho chionn ghoirid do Ghainntir nan Ainmidhean an Glaschu leis a’ bhuidhinn a b’fheàrr a bha frithealadh na sgoile againn an uiridh (a ghealladh ’s gun tuigeadh iad nach robh orra fhéin ach cuibhreachadh an àigh); agus chunnaic mi an sin beathach a chuir barrachd tiamhaidheachd orm air na chuir càch—truaghan de shùlaire (co-dhiùbh ’s ann fo’n ainm sin a bha e, ged a


[TD 353]

bha e na bu choltaiche ri loireanach de ghuga). Thàinig, mar a chanadh na bodaich, earrann thugam—dà shreath a seann òran:

’S ann tha m’ fharmad-sa ris an iasgair
Tha cur a lìon sear is siar air Rònaidh.

A’chiad uair a chaidh mise a Rònaidh, oidhche le gaoith an ear-thuath ’s logar anns a’ mhuir, cha robh bheag a dh’fharmad agam ri iasgair no ri duine eile nach robh a chas air tìr: ach mar a bha fear de na bha air bòrd a rádh an uair a thill e, “’S math a b’fhiach là ann an Rònaidh seachd uairean a thìde do chur na mara.” Agus nach fhada bho thubhairt MacMhòrdha duine nach fhaca an t-eilean ud nach fhaca e dad idir.

Tha an Rònaidh mu bheil mi bruidhinn mu dhà fhichead mìle tuath ’s an ear-thuath air Rubha Rodhanais. Tha an t-eilean an diugh fo chaoraich mhóra mhaola, agus ma ghabhas deanamh air, thathas ’gam bearradh gach bliadhna agus a’ toirt na h-uimhir dhiùbh dhachaidh gus am marbhadh. Chan eil rian aig duine faighinn do’n eilean (mur eil soitheach aige dha fhéin) ach aon latha anns a’ bhliadhna air bàta nan caorach.

’Se seann tuba as na Hearadh a bha againn am foghar ud. Bha an t-ainm Laideann a bha oirre a’ cur an céill gur ann a’ ruith an éisg a bha i uaireigin, ach b’ iomadh rubha ris na shuath i o’n latha sin, agus ’se cnapan guail a b’ fhasa fhaighinn anns an toll aice na lannan sgadain.

Dh’fhàg sinn Port Nis mu mheadhon oidhche, chomharraicheadh air an tìr—Clach na Staile air mullach a’ Chnuic-àird—’s chailleadh an talamh anns a’ bheagan dorchadais a bha ann mu’n àm ud de’n bhliadhna. Ged nach robh a’ chomhaist gu móran feuma (cha b’fheàirrd i an gunna a chuir fear-eigin air falach anns an eathar bheag a bha ceangailte air beulaibh tigh-na-cuibhle), rinn sinn dà leth air an eilean, a tha mu mhìle dh’fhad agus mu thrì ceud gu leth troigh a dh’àirde.

Bha cus gaoithe air aghaidh Stoth, am bàgh sear anns an àbhaist a bhith ag oibreachadh, agus b’fheudar dol air tìr air an taobh siar ann an geodha dhomhainn nach mór nach eil a’ dol an ceann Stoth. Ach mu mheadhon latha laigh a’ ghaoth; chaidh am bàta timcheall; thàinig i cho dàna ’s bu dùraig i, ’s leig i mach dà fhichead aitheamh.

Thàinig oirnne an uair sin an t-eathar a thogail as an uisge agus a tarraing tarsainn air an eilean. Nam b’e eathar nàdurrach a bhitheadh ann cha ghearainteadh, ach cha deachaidh leithid na culaidh ud a thogail a riamh anns a’ Phort agus is iongantach gun téid—bucas biorach a dh’aon ghnothaich aison nan caorach. Cha robh druim oirre, ’s leis na taobhan aice bhith sìos dìreach ’s iad cho ìosal, bha e do-dhèante do dhuine a chasan a ghleidheadh bhuaipe air tìr. ’S cha b’e a h-iomradh air muir car a b’ fhasa: cuide ris a h-uile rud bha taobh beag ’s taobh mór oirre. Cha robhas a’ cur feum oirre ach air son Rònaidh fhéin, ’s bha i ’na laighe anns a’ Phort an còrr de’n bhliadhna. Feasgar a bha sud dh’fhàg na balaich bheaga ro fhada shìos air a’ ghainmhich i is dh’fhalbh am muir leatha. Thug sruth siar an làin a null ri cladach i, ’s thog an sruth sear i mach air a’


[TD 354]

[Dealbh]
A’ dlùthachadh air an eilean bho’n iardheas, anns a’ chàinealachadh.

Bhéist. An sealladh mu dheireadh a chunnacas oirre bha i dèanamh air Rònaidh air a giort fhéin. “Bithidh i ann romhpa an ath bhliadhna,” theireadh fear thall ’s a bhos le fealla-dhà. Ach mar a thubhairt thachair. Fhuair an t-Ollamh Frisealach i air cladach Rònaidh, ’s bha i aige anns an fhaing a’ briseadh na gaoithe air fad a’ gheamhraidh a chuir e seachad air an eilean.

Ach chaidh mi seachad air mo sheanchas. Cho luath ’s a fhuaradh gnothaichean air dòigh, thog muinntir nan con orra a sgiùrsadh nan caorach a nuas as na mullaichean ’s a mach air an amhaich anns a bheil an fhaing. Bhuail feadhainn eile dà shreath de phuist fhiodha amach bho dhorus na fainge, sgaoil iad lìn-sgadanach orra ’s cheangail iad eatorra uain a thug iad leotha bho’n tigh gus na caoraich a thàladh asteach. Chuir na balaich dhiùbh am brògan ’s chrùb a’ chuid mhór aca gualainn ri gualainn eadar an fhaing ’s a’ chreag tarsainn air an amhaich. Chaidh an fheadhainn eile air cùl nan caorach, ’s thòisich an cròthadh.

Bha móran de na caoraich nach robh air duine fhaicinn riamh roimhe (uain na bliadhna sin fhéin, ’s bha iad uile cho fiadhaich ris na féidh—gu h-àraid roimh na daoine. B’fheàrr leotha leum leis a’ chreig na duine leigeil faisg orra—’s thachair sin an là ud cuideachd. Bha fhios againn uile nam briseadh aon amach ’s nach leagadh cù no duine i, gum bu cho math dhuinn fiachainn ris a’ chuan mhór chasg. Le sin, an uair a thàinig e gu buille na smeig, leum gach mac màthar a bha air falach air a bhonnan ’s iollach nan creach ’na bheil. Chan fhaca tu leithid sud a dh’ùpraid ’nad bheatha! An ceann greise thòisich té is té a’ dol asteach do’n fhaing, ’s mu dheireadh bha iad uile fo ghlais.

Sguir a’ ghleadhraich; ghabhadh gréim bìdh (cothrom air feòil);


[TD 355]

’s thòisich am bearradh. Bha obair gu leòir ann cuideachd do’n fheadhainn nach robh math air chùl deamhais. Bha na beathaichean a bha dol dhachaidh r’an cur sìos chun an eathair ’s amach do’n bhàta. ’S chan eil fhios dé b’fhasa. B’fheàrr dhut a bhith fo’n chliabh chlach na bhith falbh nan sgifeanan le fear de na rùide shrònach ud mu d’amhaich, ’s fios agad nam faigheadh e chas á ceangal gu robh thu fhéin ’s e fhéin an tòin na geodhaidh. Cha mhotha b’e cliataire a dh’fheumadh a dhol a dhàrna duine do’n eathar a dh’iomradh amach ’s asteach ’s a thogail nan cruchaillean bheathaichean ud bog fliuch os a chionn.

Cha robh duine nach robh geallmhor air a dhol cuairt air feadh an eilein agus co-dhiùbh na seann tighean a ruighinn—ged nach b’ urrainn an luchd-tuarasdail, ’s dòcha, an obair fhàgail glé fhada. Bha uiread ri fhaicinn ’s gun iarradh duine barrachd air greiseag de latha air a shon.

Bha seann laoich le bacan is feisd ’gan leigeil fhéin sìos do chreagan a bha toirt mo leòir dhòmhsa sealltain os an cionn, Chan fhaighteadh ódhragan air a chaochladh on bha e cho fada air a’ bhliadhna, ged a bha corra thé fhathast gun sgéith anns na sumagan a bha fo na carrachan gu h-àrd.

’Se na bùthaidean a b’fhasa breith orra. Chuireadh duine seachad latha a’ gabhail ealla riutha fhéin ’nan aonar. Thigeadh iad ’nan ceudan feasgar, gach fear ’s a’ ghob lom-làn de shìolan air ag càradh cas-mu-sheach. Stadadh e air cloich no air a’ ghlasaich ’s leigeadh e

[Dealbh]
A cur amach an eathair deas air an eilean, mu choinneamh nan tighean, ach a faigheadh daoine ’s coin air tìr gus an laigheadh a’ ghaoth air aghaidh Stoth. Cha robh duine bh’ann eòlach mu’n astar, ’s an uair a thainig an tràigh, dh’éirigh Bogha Mheadhon Là ri ’r taobh air acair.


[TD 356]

[Dealbh]
Taobh siar an eilein bho bhàrr Sgeilltica, far na tharruing sinn an t-eathar suas air an lic.

[Dealbh]
Sealladh bho mhullach Tóbha—Stoth is Fianuis, ’s an fhaing anns an amhaich.


[TD 357]

[Dealbh]
Na caoraich anns an fhaing feasgar. ’S ann am broinn a’ ghàrraidh a bha an tigh-fiodha aig Fraser Darling, ’s b’fheudar na fiaragan a thoirt dheth ’s a chur amach aig toiseach tòisich. Tha an t-eathar sgriosail anns an dealbh cuideachd.

eallach sìos tiota mus ruitheadh e steach leis far an robh an gille-bog feitheamh—a stigh trì troighean ann an toll cruinn an aodann bruthaich.

Bha an t-eun-crom cho solta ’s gun leigeadh e dhuinn a shlìobadh air an nead; ach dh’fheumadh tu bhith air d’fhaicill bho’n isean aige—chuireadh e steall salach ort amach air a bheul ged a bhitheadh tu dhà no trì cheumannan bhuaidhe. Tha cuid a’ cumail amach nach eil cothrom aige air—gur e bhith clisgeadh leis an eagal as coireach—ach chan eil math sin innseadh do dh’ fhear a sheall asteach fo phiurra gun fhios aige dé bha stigh fodha!

Bha an cuan beò le ròin—cullaich mhóra ’s biastan gun athadh ’gan togail fhéin gu h-àrd as an uisge timcheall an eathair, mar gum bitheadh iad ag iarraidh gu sealltainn asteach ’na broinn; ’s far am b’uabhasaiche an fhairge a’ briseadh air na boghachan, sin far am b’fheàrr leotha bhith cluich. Gun teagamh is iadsan seòid a’ chuain. Thàinig mi air cuilean ’na chadal air uachdar na mara ann an geodha, ’s an uair a bha mi sgìth ’ga choimhead, leig mi oileag sìos air a mhuin ach am faicinn e dol ’na altan: agus ma chunnaic mise riamh beathach a’ dèanamh as aig peilear uaine a bheatha, b’e sud e!

Mu fheasgar dh’fhàs i greannach a rithist, ’s thòisich am bodach Hearach a’ séideadh na feadaig. Bha e car iomagaineach mun do dh’fhàg an grunnan mu dheireadh tìr, agus ’s e am facal a thabhairt e an uair a chuala e port aig s’ phìobaire air a’ chreig, “Chan eil mi ’gradh gur e pìobaireachd a bhitheas air aire mus toir e am But Leódhusach amach.”


[TD 358]

[Dealbh]
Deireadh an latha. Triùir le òdhrag am fear a’ feitheamh ris an aiseag. Dòmhnall Moireasdan, Iain Moireasdan á Eòropaidh a tha an diugh ’na mhinistear an Tigh-a’-Bhealaich, is Dòmhnall MacThómais. ’S e putan a chì sibh air a’ mhuir—’s ann a’ tarraing an eathair amach ’s asteach air ròp a bhathas an là ud.

Bha a’ ghaoth air éirigh o’n iar-dheas, ’s i an uair sin a’ togail na smùid seachad oirnn air acair. Agus gu dearbh ’s ann glé bhrògach a bha i mu Cheann Rònaidh an uair a dh’fhàg sinn mu naoi uairean.

An dàmhar na h-oidhche bhris na téinneachan a bha dol chun na cuibhle air an dàrna taobh, ’s b’fheudar ar casan a chur ris an fhalmadair anns an deireadh gus an deach an càradh. Bhathas a’ gabhail fadachd nach robhas a’ togail an t-soluis, ’s fhios gur ann a’ stiùradh air a’ ghaoith a bha am bodach. Theireadh cuid gu robh sinn suas a’ Mhaoil, ’s cuid eile gu robh sinn amuigh anns. a’ Chuan Siar. Mu dheireadh dhearcadh air plosgadh fad as air a gualainn—tigh-soluis Nis a’ priobadh oirnn a h-uile fichead diog.

Fhuaradh faochadh; ’s anns a’ chàinealachadh thòisicheadh a’ glanadh nan teintean. Bha sia fichead uan againn air bòrd, ’s le luasgan nan tonn an uair a stad an t-soitheach, leum fear aca mach air a’ mhuir. Dh’fhuirich e ri cliathaich an toiseach, ach an uair ’a dh’fhairtlich oirrn breith air anns a’ bhad, rinn e air a’ Charbh. Thàinig am bàta timcheall am buaileag cho cruinn ’s a b’urrainn i; ruitheadh suas ri thaobh; chaidh a cur an coinneamh a deiridh, ’s rug na liaghan air. Thogadh air bòrd e ’s thugadh deoch theth dha; ach bha an t-sliasaid aige briste ’s cha robh math a ghleidheadh beò. Co-dhiùbh b’fhearr le cuid caob dheth an uair sin na an rud a bha againn—làn prais de sgadan air a dhòrtadh air ceann baraille.

Bha e seachd uairean sa’ mhadainn mus do ràinig sinn cala; agus sin far an robh an còmhlan gireach a’ dol air tìr anns a’ Phort: daoine a bha air a bhith dà oidhche ’nan caithris ’s nach do nigh iad fhéin


[TD 359]

Bho dh’fhalbh iad. Bha sinn pailt cho loireach ris an t-sùlaire a chunnaic mise an Glaschu. Agus ’s ann oirnn a bha na cléigeanan ’s cha b’e an fheadhainn air na phàigh nighean na caillich eile cóig ar fhichead an Steòrnabhagh.

(’S ann anns an <eng>Argyll Teachers’ Magazine<gai> a thug Dòmhnall Moireasdan iomradh an toiseach air an turus so a Rònaidh. Ach tha e nis air deilbh a chur ’na chois, ged nach b’ann an aon bhliadhna a chaidh na deilbh a thogail. “Cha robh camara idir agam a’ chiad uair,” tha Dòmhnall ag ràdh ann an litir, “Ruith mi amach as an tigh-chéilidh air bheag aodaich le amhaich fhosgailte, ’s leum mi m’ fhad fhìn as an staidhre gu beul an eathair, is dùil nach robh duine tuilleadh a’ dol a dh’fhaighinn innte. ’S e bàta Alasdair Chruaigein (am Pisces) a bha ann a’ bhliadhna sin—dreaftair-guail le àirde na glùine de réidhle oirre is puist is lìn cho àrd ’s a ruigeadh duine a’ glasadh nan caorach eadar toiseach tigh-na-cuibhle is dorus na geilidh. ’S ann am foghar a thòisich an cogadh a thog mi na deilbh. ’S e bàta beag Tholastaidh—an <eng>Comrade<gai>—a bha againn a’ bhliadhna sin. Bha sinn air falbh dà oidhche a chionn ’s gu robh an dithis a sgrìobh a rithisd <eng>Island Going<gai> (Atkinson) againn ri chur oidhche a Shùlaisgeir. Ach ’s e tha sin seanchas eile.”)

[Sanas]


[TD 360]

Cothrom Na Feinne Do’n Sgoil-Ghaidhlig

THA iad beò fhathast a fhuair an ciad oileanachadh anns na sean sgoiltean Gàidhlig a bha air an cumail suas leis na h-eaglaisean agus le buidheannan eile. Is dòcha gu faic cuid aca an oghaichean no an iar-oghaichean a’ togail orra do’n sgoil-Ghàidhlig ùr. ’S iomadh atharrachadh a bhios eadar an dà sheòrsa, ach tha e ’na dhleasdanas air na Gaidheil deanamh cinnteach gum bi a’ chuid as motha dhiubh sin a chum maith. Cha b’ann le cridheachan tais a chur Comhairle an Fhòghluim an Siorrachd Inbhirnis rompa a h-àite dligheach a thoirt do’n Ghàidhlig ann an cuid de na sgoiltean aca, oir bithidh iomadach fear-bogha ag eirmse orra bho chùl gàrraidh. Bithidh ùidh aig móran de luchd-leughaidh Gairm anns an oidhirp ùr so, agus bha sinn ro-thoilichte cead fhaighinn bho’n Ollamh Iain MacGilleathain, Fear-stiùiridh an Fhòghluim an Siorrachd Inbhirnis, ceistean a chur air mu a deighinn. Cuiridh sinn sìos ann an so na ceistean a chuir sinn air agus na freagairtean a fhuair sinn.

Ceist—Dé na h-àiteachan anns a bheil dùil agaibh am fòghlam dà-chainnteach so a thairgse do’n chloinn?

Freagairt—An t-Eilean Sgitheanach agus Innse Gall air fad (ach Leódhus, a bhuineas do Shiorrachd Rois).

Ceist—Cia mheud pàisde bhios air a ghabhail asteach ann?

Freagairt—Timchioll air 2,500.

Ceist—A bheil dùil agaibh tòiseachadh anns an sgoil-bhig, agus cùrsan a dhealbh bho bhliadhna gu bliadhna mar a theid a’ chlann troimh’n sgoil? No, an tòisich sibh aig gach ìre anns an sgoil, a’ tàthadh nan cùrsan ri chéile an ceann sreath, mar a chithear iomchuidh?

Fregairt—Tha dùil againn a dhol an sàs gu daingeann ann an teagasg na Gàidhlig aig gach ìre anns an sgoil, agus aiste cuideachd.

Ceist—An urra dhuibh innse dhuinn cuin a nithear tòiseachadh air an oidhirp ùr so, a) anns an sgoil-bhig b) anns an sgoil-mheadhoin c) anns an àird-sgoil?

Freagairt—Chan eil clàr-tìde <eng>(time-table)<gai> air a shuidheachadh againn. Tha dùil againn tòiseachadh tràth anns an t-seisean ùr (1956-57), ach tha againn ri ar comhairle a chur ris an luchd-teagaisg, agus mar sin bithidh dùil againn co-chruinnichidhean de luchd-teagaisg a chumail thall ’s a bhos, gu h-àraidh anns na h-eileanan.

Ceist—A bheil dùil agaibh fiachainn ris a’ phàisde aig nach eil cànan ach Beurla a dheanamh a cheart cho fileanta anns an dà chainnt ’s a bhios am pàisde aig nach eil ach Gàidhlig a’ dol do ’n sgoil?

Freagairt—Thà, ach bithidh so ann an tomhas mhór an crochadh ri deagh-rùn nam pàrantan.

Ceist—Ma thig clann Bheurla gu ruig Uibhist-a-deas agus Beinn-a-Bhaodhla ri linn an ionad-rocaidean bhith air a thogail, dé nì sibh riutha-san?

Freagairt—Bu mhath leinn ùidh am pàrantan a tharruing air chor ’s gun cuidicheadh iad leinn ann a bhith a’ toirt eòlas do’n chloinn air a’ Ghàidhlig.

Ceist—A bheil gu leòir de luchd-teagaisg agaibh aig a bheil Gàidhlig?

Freagairt—Cha mhór nach eil. (Chuireadh sanas do’ n phaipear dhà no trì thuruis o chionn ghoirid, ag iarraidh duine a theagaisgeadh Gàidhlig, ach cha d’fhuaireadh freagairt.)


[TD 361]

Ceist—A bheil an luchd-teagaisg sin air an ullachadh fa chomhair na h-oibreach a tha ’nur rùn, agus mur h-eil, a bheil dùil agaibh ullachadh a dhèanadh dhaibh?

Freagairt—Tha a’ chuid as motha aca air an ullachadh, ach dh’fheumadh sinn cùrsan a bhith againn a dh’aona ghnothaich airson dòighean ùra teagaisg (is e sin teagasg chànainean) a chur an céill, gu h-àraidh dhaibhsan nach eil cho òg ’s a bha iad.

Ceist—Dé ur barail air na leabhraichean Gàidhlig a tha againn mar thà a chum obair-sgoile? Am biodh leabhraichean ùra a dhìth oirbh, e.g. leabhraichean air eachdraidh, <eng>geography,<gai> obair-nàduir 7c.? Am faigheadh clò-bhualadairean cuideachadh ann a bhith a’ cur amach leabhraichean sin?

Freagairt—Chan eil leth gu leòir de leabhraichean Gàidhlig againn, agus móran de na tha againn chan eil iad freagarrach. Tha so gu h-àraidh fìor a thaobh leabhraichean na cloinne bige. Dh’fheumadh iad sin bhith cho inntinneach, tarruingeach ’s a b’urrainn a bhith.

Is dòcha gum biodh Comhairlean Fòghluim deònach cuideachadh a thoirt do chlò-bhualadairean.

Ceist—Leis an dòigh-teagaisg ùr so, am biodh an ceasnachadh aig crìch na sgoile-bige <eng>(Qualifying no Control Examination)<gai> na bu dorra do’n chloinn? Am feamadh sibh dearbhaidhcan-toinisg <eng>(intelligence tests)<gai> ùra a dheilbh?

Freagairt—Tha a’ cheist so duilich a freagairt. Tha na dearbhaidhean a tha ’gan cleachdadh mar thà, ’s e sin dearbhaidhean <eng>Moray House,<gai> duilich ann an tomhas do’n chloinn, a chionn gu bheil iad ag iarraidh eòlas air facail (Bheurla), is tha sinn a’ cumail cuimhne air a sin. Ach, chan eil dùil againn gum feum sinn dearbhaidhean ùra.

Ceist—Dé an seòrsa co-éigneachadh a bhiodh ann do na riaghailtean ùra? Am biodh ceasnachadh cunbhalach ann? Nam biodh, a bheil luchd-ceasnachaidh Gàidhlig gu leòir ann?

Fregairt—Dh’fheumadh ceasnachadh cunbhalach a bhith ann. Bhiodh feum againn air tuilleadh luchd-ceasnachaidh nan robh so ’ga dhèanamh gu math.

Ceist—Am bi Gàidhlig air a cleachdadh troimh mheadhon nan innleachdan ùra e.g. leasanan air an ràdio, filmichean is a leithid sin?

Freagairt—Bithidh.

Ceist—Am bi ullachadh nas fheàrr air a dhèanamh a thaobh leabhraichean Gàidhlig airson leughadh (is e sin, ann an leabhar-lainn)?

Freagairt—Bithidh.

Ceist—Am bi sibh a’ leantainn dòighean-teagaisg a tha aca ann an dùthchannan eile mar a tha Eirinn agus a’ Chuimrigh?

Freagairt—Chan eil so air a chur an dara taobh fhathast. Tha beachd againn gun tadhail sinn anns na dùthchannan sin.

Ceist—A bheil e ’nur beachd ùidh nam pàrantan agus an t-sluaigh a tharruing chun na h-oibreach so?

Freagairt—Thà, troimh choinneamhan, postairean <eng>(posters)<gai> is a leithid sin.


[TD 363]

“. . . airson an leabhair . . .”
Le POL MACAONGHUIS

NUAIR bha ’m poca làn dhìrich seann Cheit i-fhéin agus, le a sguirt, shuath i an smùr-mònadh far a làmhan agus am fallus far a gruaidh. Thug i sùil uallachail air an iarmailt. Bha a’ ghrian air cromadh gu mór, agus mur deanadh i cabhag bhiodh i fadalach.

An diugh, cha deanadh sin an gnothach—bhiodh Iain ’ga càineadh agus dh’fhairicheadh Màiri glé neònach mur biodh i ’stigh roimpe.

Chrom i, mar sin, gun dàil, agus, le oidhirp a thug cread aisde, thilg i ’m poca air a druim.

Ghabh i ’n gnothach gu socair anns a’ chromadh, a’ taghadh a ceumannan gu faiceallach am measg nan gropan, aig an aon àm a’ cumail sùil gheur air an rathad gu h-ìosail. Ach cha robh duine fhathast am fianuis.

B’ ann ri a nighinn a bha dùil aig Ceit. Chleachd Màiri tighinn dhachaidh gach bliadhna as a’ bhaile far an robh i ’ga cosnadh, agus bu mhór an toileachadh a bha Ceit is Iain a’ deanamh rithe. Bha iad glé ònrachdanach leotha fhéin fad a’ gheamhraidh. Nuair bha Màiri ceithir bliadhn’ deug chaidh i ’ga cosnadh do’n tigh mhór aig Ard-a-Mhuilinn agus ghabh a’ bhean-uasal Sìleas tlachd mór dhith agus an ceann bliadhna thug i’n nighean leatha do’n bhaile agus fhuair i smear na h-oibreach dhi ann an seirbheis té de a càirdean.

Nuair a ràinig i an còmhnard faisg air cùl an tighe, thog Ceit a ceann uair eile is thug i sùil mhath air an rathad. Ach cha robh anam beò fhathast air fàire. Glé mhath. Bhitheadh ùine aice a nis birein a bhristeadh. Chòrdadh bràidseal math teine ri Màiri—bha i daonnan fuar nuair bha na feasgair fionar mar so.

Le osna thaingeil leig a’ chailleach am poca bhar a guailinn is rug i air an tuagh is air cnag mhaide. Le buillean ealamh, anns an robh neart is sgoinn fireannaich, bhrist i na birein ann an tiota is chaidh i steach a thogail an teine. Nuair bha’n lasair air gabhail ri maidean ’s ri mòinidh, ’s an teallach air a sgioblachadh, thug i boiseag air a h-aodann ’s chuir i oirre an gùn a chur Màiri thuice aig a’ bhliadhn’ ùir.

B’ ann ’na uair bha i deiseil. Bha Iain air falbh tràth feasgar le <eng>“gig”<gai> Eachainn, an coinneamh na h-ighinne. Nuair sheall Ceit amach cha robh Iain is Màiri ach leth-cheud slat air falbh.

Bha rud-eigin cearr. Thug a’ chailleach an aire dha sa’ mhionaid. Bha Iain, aig an robh na bagaichean, beagan air thoiseach; e ’coimhead glé iomaganach, an-fhoiseil, is Màiri—an àite, mar a b’àbhaist, leum roimhe gu sùnndach—a’ tighinn le ceum mall as a dhéidh. Nuair thug Mairi an aire do a màthair, rinn i stad greiseag ’s i fo mhór thrioblaid, ach an ceann tiota, ruith i air a h-adhart. Chuir i dà làimh mu amhaich Ceit is ghuil i gu goirt.

“O-ah, nis, a nis,” arsa Ceit, ’s i ’ga claparan ’s ga stiùireadh a stigh. “Nis, a nis.”

Bha cridhe goirt agus làn eagail. Oir, riamh o’n a bha i ’na leanabh beag chan fhac i deòir air gruaidh na h-ighinne. ’S fheudar gu rubh rud-eigin eagallach air tachairt a chuir san t-suidheachadh so i.


[TD 364]

“Siuthad a nis, a leanaibh, siuthad. Innis do d’ mhàthair dé tha ceàrr. Tha fios gu bheil thu sgìth an deidh an astair. Suidh a nis, ’s ni mise cupa tea. Tha thu sgìth, sin a rud a th’ ann.”

Dh’éirich Ceit gu h-ealamh chun a’ choire ach mun do thàrr i gluasad thuirt Màiri, rud-eigin cas: “Chan eil mi sgìth idir.”

“Ach gabhaidh tu greim, ged tha. Rinn mi fuinne ’s tha gruth uabhasach math againn—”.

“Cha b’urrainn dhomh; cha b’ urrainn dhomh greim a ghabhail.”

Cha robh fhios aig Ceit dé theireadh i. Thog Iain a cheann.

“So mar a bha i fad an t-siubhail. Chan eil fhios ’am o thalamh dé th’air tighinn oirre! ’S gann a bheannaicheadh i do na nàbaidhean.

“Cha bu rud e a chanainn am fianuis nàbaidhean,” arsa Màiri gu dùrachdach.

“Uill, matà,” arsa a h-athair, “tha sinn a stigh a nis ’s gun nàbaidh ’gar cluinntinn. Dé th’ air tachairt?”

Bha Màiri sàmhach car greise. Thug i sùil orra le chéile.

“Tha sinn air ar nàrachadh. Air ar dearg nàrachadh. Chan urrainn dhomh eadhon a dhol amach a tigh leis an nàire.”

“Dé tha thu ’g ràdh?” ars a h-athair.

“Tha cuimhn’ agaibh air Maighstir Renton a bha an uiridh san tigh-mhór?”

“Tha, an sgrìobhadair. Thainig e ’m bliadhna rithist—dìreach an latha roimhe.

“Seadh, an sgrìobhadair,” arsa Màiri. “Sgrìobh e leabhar mu’r deidhinn agus mhaslaich e sinn.”

“Mhaslaich e sinn? Ciamar a rinn e sin?”

“Sgrìobh e leabhar briagach so. ’S tha daoine ’ga cheannach ’s bi fios aca taghte math gur ann mur deidhinn-ne thà e.”

“Ach ciamar sin? An e gun do dh’ainmich e sinn san leabhar?”

“Cha do dh’ainmich, ach chuir e . . . chuir e rudan ann mu’r deidhinn.”

“Dé ’choire tha’n sin! Cha b’urrainn dha olc sam bith a ràdh mu’r deidhinn-ne.”

“O, nach b’urrainn dhà! Chuir e ann mu dheidhinn Alasdair, ’s chan fhóghnadh an fhìrinn dha. Rinn e e . . . na bu mhiosa na bha e riamh.”

Thainig ruthadh na feirge an gruaidh an t-seann duine agus doilgheas ’na shùil. Alasdair! B’ esan an aona mhac, ’s cha robh fhios aig duine’ aca càite an robh e ’n diugh. Dh’ fhalbh Alasdair o’n tigh gun chaoidh gun ionndrainn an déidh mar a thachair air feasgar garbh geamhraidh nuair chaidh am bàta-iasgaich thairis. Shàbhail Aladair e fhéin, ach b’fheudar dha ’chompanaich a dhol do’n ghrùnnd.

“Tha sin . . . tha sin dìreach diabhalta!”

“Chan e sin uile” arsa Màiri, “tha nas miosa san leabhar.”

“Nas miosa! Ciamar sin? Cha do thachair dad eile dhuinn is cuimhneadh leam-sa.”

Cha duirt Mairi dad car greise. Sheall i orra le chéile a rithist.


[TD 365]

“Dé thuirt e?”

Thug a h-athair ceum a null ri taobh.

“Thuirt e . . . nach bu sìbhse m’athair idir.”

Cha do thuig Iain an toiseach brìgh na thubhairt i. Sheas e an làrach nam bonn mar dhuine gheibheadh droch bhuille.

“Seadh, athair, sud an rud a rinn e. Sgrìobh e ’n leabhar so. Chuir e ann mu dheidhinn Alasdair—rud a thachair, tha fios aig daoine, is sgrìobh e ’bhriag so agus saoilidh iad gu bheil sin fìor cuideachd.”

“Ach na nàbaidhean, gu ta, bi fios aca-san gur e briag a th’ann.”

“Bithidh, aig na seann daoine, ach dé mu dheidhinn nam feadhainn òga, ’s an fheadhainn a thig air chuairt?

Cha duirt Ceit facal. Shuidh an dithis aca ’s gun fhios aca dé theireadh iad. Ciamar a b’urrainn do dhuine sam bith a bhith cho tur shuarach? Is carson a dh’ ailisich Maighstir Renton iad-san gu h-àraidh, ’s nach do rinn iad olc sam bith riamh air? Cha ghabhadh a’ cheist fuasgladh.

An ath latha, ’s e muigh air chuairt cuide ri nighean an tighe-mhóir, thug Maighstir Renton an aire do dh’Iain ’s do Cheit is iad amuigh a’ càradh tigh-chearc. Null a ghabh e far an robh iad.

Nis bha Maighstir Renton, ’na dhòigh fhéin, neo-choireach gu leòir. Ann an sgrìobhadh no innse sgeòil cha robh droch rud sam bith fainear dha is shaoil e, le atharrachadh beag an sud ’s an so, nach aithnichte gu bràth có mu dheidhinn a bha e ’bruidhinn. Mar sin, cha robh eadhon am mothachadh bu lugha aige mu’n olc a rinn e air an dithis so. Bheannaich e dhoibh gu sùnndach.

“Uill, a Cheit! Uill Iain! Tha mi toilichte ur faicinn a rithist. Ciamar a tha sibh le chéile?”

Fhreagair iad e gu pongail—a’ foighneachd ciamar a bha shlàinte fhéin ’s an robh ’bhean a’ cumail gu math, ’s mar sin. Cha do leig iad riamh orra dé bha ’nam beachd agus, air a dheagh dhòigh thog e air, suas an cnoc, as déidh a chompanaich.

Cha robh fios aig an dithis eile dé theireadh iad, oir shaoil iad gum biodh e deònach an seachnadh an déidh a bhith cho cealgach. Ach nach ann a bha’n duine na bu dàine ’s na bu cheanalta na bha e riamh. Bha e glé neònach gu dearbh.

Ach mar a chaidh là an deidh latha seachad, cha tainig fuasgladh air a’ cheist no leasachadh air a’ chùis.

Bha Màiri a sìor fhàs an-fhoiseil is mì-shona, oir cha rachadh a cas amach air tigh ’s chan fhanadh i ’m fianuis nan nàbaidhean. Chaidh an ce’ir-la-deug seachad mar sin agus cha mhór nach ann a bha a pàrantan toilichte nuair thainig àm dhi falbh.

“Ach, bi i nas fheàrr an ath bhliadhna; cha bhi cuimhne aic’ air dad,” ars a h-athair. Cha duirt Ceit facal. Bha’n ath-bhliadhna glé fhad’ air falbh.

Aon fheasgar, greis an deidh do Mhàiri falbh, bha Ceit shuas air a’ chnoc ag iarriadh mhònadh. Bha mhòinteach glé fhliuch an deidh an uisge thruim a shil o mhadainn, agus bha iomall a h-aodaich trom fliuch le slìobadh na rainich. Leis an eallach trom air a druim, thagh i rathad gu cùramach anns a’ chromadh.


[TD 366]

Uair de na h-uairean thug i ’n aire do rud-eigin car annasach. Shìos aig fìor ghob an rubha bha cuid-eigin a’ smèideadh gu trang le neapaircean, no rud geal mar sin, agus sheall i mun cuairt a dh’fhaicinn có ris a bhàtar a’ deanamh a’ bheannachaidh. Ach cha robh duine beò ri fhaicinn, agus, an ceann treise, thuig i gur ann rithe fhéin a bha ’n gnothach a bha so.

“Droch coinneamh ort, ge bith có thú!”, ars ise, oir cha robh iarraidh sam bith aice a toirt cho fada bhar a h-astair.

Ach thionndaidh i co-dhiùbh sìos taobh an rubha is leig i dhith am poca aig iomall an fheòir. Nuair chrom i dha’n tiùrra, thug i sùil mun cuairt feuch an robh murag ri sheachnadh. Laigh a sùil air maide math làidir agus thog i leatha e air eagal ’s nach tachradh i air san tilleadh. Bha e glé fheumail dhi, mar a thachair, oir bha e doirbh seasamh-chas a ghleidheadh am measg na feamainn. Chùm i oirre gu socair, dìchiollach, sìos chun na lice far am fac i an neipearcean ’ga chrathadh, is nuair a ràinig i, ’s a sheall i sìos, bha Mgr. Renton ’na laighe aig iomall na mara.

Bha ’chas air a bristeadh no air a droch thoinneamh agus a shlat-iasgaich air seòladh air falbh air an t-sruth-lìonaidh.

“O, Cheit, taing do Dhia gun dàinig thu! ’N aire dhut fhéin sa’ chromadh; tha so uabhasach sleamhainn.” Bha’n rochd fhathast fliuch o’n tràghadh, ach, le faiceall, chrom i ’bhiodag bu chaise sìos far an robh e.

Thòisich an duine truagh air bruidhinn ’s air sìor-bhruidhinn mar a bhitheas feadhainn fo mhór chràdh is uallach nuair thig cobhair thuca aig a’ cheann thall.

“Bha mi . . . shuas fo’n lic, ag iasgach . . . fhuair mi cnapaich mhatha cuideachd gus an do thachair so. Chan eil cothrom gluasaid agam, tha eagal orm. Agus nuair a thòisich an làn air éirigh mar so . . . . o, chuir e eagal gu leòir orm tha mise ’g innse dhuibh. Bha eagal orm nach fhaicte gu bràth mi . . . . tha i briste, nach eil?

Bha Ceit a’ sealltainn air a chois. Ach cha duirt i guth. Dh’éirich i air a corra-biod agus thug i sùil air a’ chnoc agus air gach àite mun cuairt. Rinn i gàire beag neònach.

“So aon rud nach cuir thu’n leabhar,” ars ise, agus rinn i greim teann air a’ mhuraig a bh’aice. Thog i ’m maide gu h-àrd agus le a làn neart thug i nuas air a cheann e uair no dhà. Cha do ghluais e. Thug i sùil eile air na cnocan. Cha robh duine beò ri ’fhaicinn mu’n cuairt. Gun an còrr dàile, chuir i car de’n chorp amach air a’ mhuir agus thilg i ’m maide as a dhéidh.

Dhìrich i suas, gun ùpraid gun chabhaig, chun an fheòir far an do dh’fhàg i ’m poca mònadh.

[Sanas]


[TD 367]

[Dealbh]

Ruaraidh Arascain agus Mhàirr

Thadhail sinn an latha roimhe air seann laoch a rinn móran airson na Gàidhlige ’na latha. Fear, ann an dòigh, a chuir cridhe annainne gus Gairm a chur air bheairt. Ruaraidh Arascain agus Mhàirr.

Thàtar air sgeul a chall air an t-siad so bho chionn bhliadhnachan, oir, o chionn fhada, rinn e a dhachaidh anns an Fhraing agus dh’fhuirich e an sin fad a’ chogaidh agus bliadhnachan ’na dhéidh. Tha e a nise air ais ann an Lunnainn, agus tha e a’ bruidhinn air tigh a cheannach ann an Alba. Is ann anns an dùthaich so a bha a chridhe riamh, agus tha e fhathast seulaichte nach tig buaidh no piseach oirnn gus an sgar sinn sinn fhéin air falbh o Shasuinn.

Tha Ruaraidh Arascain agus Mhàirr an diugh ceithir fichead bliadhna agus a seachd, agus tha ginealach air éirigh nach eil eòlach air. Ach mur a bheil, tha iad eòlach air a chuid oibreach, oir rinn e saothair as leth na Gàidhlige nach do rinn móran a leithid. Am Bàrd. Alba. Guth na Bliadhna. An Ròsarnach. Sin na paipearan a dheasaich e agus ris an do chùm e taice airgeadail fad bhliadhnachan. Paipearan nach d ’fhuair an taice leughaidh a thoill iad ’nan latha, ach air am bheil féill agus iarraidh a nise a h-uile turus a theid leabharlann a reic.

Rugadh Ruaraidh Arascain ann am Brighton, far an robh athair ann an réiseamaid Shasunnaich. Thogadh e ann an Dùn-éideann, agus cha robh lideadh Gàidhlige aige gus an do thog e i, air a shiuc fhéin, bho bhean-ghlùineadh as Hearadh ris an robh e an urra ’s e ’na phàisde. B’e an t-strì Eireannach a ghlac a mhac-meanmna an toiseach, agus a dhùisg a dhaingneachd a thaobh na Gàidhlige—daingneachd nach do lagaich riamh agus nach do lagaich fhathast.

Tha a Ghàidhlig a-nise rud beag meirgeach. Ach ma gheibh e a rogha, cha bhi e fada ’ga h-altachadh an uair a gheibh air ais a dh’Alba. Tha e cho geur-thuigseach ’s a bha e riamh. Agus cho coibhneil. Rinn sinn dà thadhal air, agus b’fheàirrde sinn iad.


[TD 375]

An Sgeilp Leabhraichean

(<eng>Prose Writings of Donald MacKinnon<gai>. Deasaichte le Lachlainn MacFhionghuin. Clò-bhuailte le Oliver & Boyd as leth an <eng>Scottish Gaelic Texts Society.<gai> 25/-.)

Rugadh Dòmhnall MacFhionghuin ann an eilean Cholbhasaidh ann an 1839, agus chaochail e ann an eilean àraich ann an 1914. Eadar na bliadhnachan sin choisinn e urram agus cliù dha fhéin le a chuid sgoileireachd, agus bithidh cuimhne air ged nach biodh ann ach gur e a’ chiad Ollamh Ceilteach a shuidhicheadh ann an Oilthigh Dhun-éidinn. B’ann ri Feallsanachd Inntinn <eng>(Mental Philosophy)<gai> a chur e aghaidh an uair a bha e ’na oileanach ann an Dun-éideann, agus choisinn e prìomh dhuais an Oilthighe anns a’ chuspair sin. Ach ged a dh’fhàg e an t-Oilthigh le <eng>degree<gai> urramach ann am Feallsanachd, b’ann ris a’ Ghàidhlig a thionndaidh e an uair a chaidh e an ceann dreuchd mar chléireach do Chomunn Fòghlum Eaglais na h-Albann. Agus b’e sin an tionndadh! Ann an trì-bliadhna deug, bha ainm fada ’s farsuinn mar sgoilear Gàidhlig, air chor agus gur ann dhà a thairgeadh an Cathair Ceilteach ann an 1882.

Cha leigear leas iomradh a thoirt an so air an obair a rinn e mar Ard-Ollamh. Tha cuid de na sgoilearan a fhuair fòghlum bhuaithe beò fhathast agus togaidh iadsan a chliù. Oir is cuspair an iomraidh so a sgrìobhaidh ann an Gàidhlig.

An taobh so de Charaid nan Gaidheal, is e MacFhionghuin a’ chiad fhear a chuir tomadachd de rosg Gàidhlig an clò. Rinn e móran sgrìobhaidh anns an t-seann Ghaidheal a thòisich ann an 1871 agus a mhair sia bliadhna. Bha dlùth cheangal aige ris an <eng>Celtic Review.<gai> Agus thug e cóig òraidean do Chomunn Gàidhlig Inbhir-nis. Sin agus móran eile. Ach is e’n rud, gun robh a chuid sgrìobhaidhean sgapte troimh mhóran ràitheachan is leabhraichean, agus cha d’fhuaras riamh cruinn còmhla iad gus a so.

Anns an dol amach, feumar a ràdha nach e cruinneachadh ioma-shlan de sgrìobhaidhean MhicFhionghuin a tha’n so. Cha b’e sin a bha san amharc aig Lachlainn MacFhionghuin. ’S e tha’n so cruinneachadh de na h-earrannan a nochd ann am paipearan leithid an fheadhainn a dh’ainmicheadh an so shuas. Tha móran ann an lamh-sgrìobhaidh an Ollaimh nach do nochd an clò riamh.

Ach, anns an leabhar so, tha againn còrr agus deich earrannan fichead—móran dhiùbh mu na sean-fhocail, agus móran eile fo’n ainm Litreachas nan Gaidheal. Tha feadhainn eile air cuspairean


[TD 376]

[Sanas]

mar a tha Seann Sgoil (anns a bheil cunntas agus dealbh bhriathran ghrinn shnasail air an sgoil anns an d’fhuair e fhéin a chiad fòghlum ann an Colbhasaidh) agus Colla Ciotach Mac Ghilleasbuig anns a bheil eachdraidh a’ ghaisgich a tha ainmeil an òran ’s am beul-aithris.

An uair a leughas duine sgrìobhaidhean Mhic Fhionghuin, tha e duilich a chreidsinn gu bheil feadhainn dhiùbh suas ri ceud bliadhna a dh’aois. Tha a’ Ghàidhlig a tha annta cho siùbhlach aighearach beòthail agus gur ann a chuireas i nàire air luchd-sgrìobhaidh an latha ’n diugh. Chan e sin a mhàin, ach tha an inntinn a tha air cùl an sgrìobhaidh cho biorach, geur-thuigseach, agus gur ann a sheulaicheas am fear leughaidh gu bheil gliocas an latha ’n dé nas glice na bha e riamh anns an latha sam bheil sinn beò.

Feumar moladh a dheanamh air Lachlainn MacFhionghuin airson an dìchill a rinn e as leth an leabhair so. Tha e soilleir gun do rinn e taghadh agus trusadh fad iomadh bliadhna, agus tha e soilleir cuideachd gu robh rian agus dòigh ’na chuid oibreach. Aig toiseach an leabhair, tha e a’ toirt fios air càit as an tàinig gach earrann, agus ag innse cuin a chlò-bhualadh i. Tha e a’ toirt geàrr-eachdraidh air beatha an Ollaimh, agus tha móran aige r’a ràdha mu na gnathasan cainnte a chleachd e. Leabhar ionmholta ris an deanar toileachadh ann an iomadh ceàrna.


[TD 377]

Aon fhacal anns an dealachadh. So leabhar eile a tha’ tighinn thugainn fo ùghdarras an <eng>Scottish Gaelic Texts Society.<gai> B’e am fear mu dheireadh, Orain Dhunnchaidh Bhàin. Nach e’n call e nach eil an Comunn so a’ faotainn an tuilleadh tacsa bho luchd Gàidhlige? Tha iomadh leabhar a’ feitheamh clò-bhualaidh cho luath ’s a gheibhear an t-airgead, ach chan eil ach am beagan a’ cur ris a’ mhaoin. Ma tha duine sam bith déidheil air am barrachd a chluinntinn mu’n <eng>Scottish Gaelic Texts Society,<gai> sgrìobhadh e gu Gairm agus bheir sinne dha gach eòlas agus cuideachadh as urrainn sinn.

F. McD.


(<eng>Diarhebion Cymru,<gai> cruinneachadh de shean-fhacail, etc., air an trusadh le <eng>William Hwy. Trefriw. Hugh Evans & Sons, Ltd., Liverpool. 5/-.<gai>

Bha sinn fìor thoilichte an leabhar so fhaicinn air a chur an clò le ar caraid Mac an Fheòir, a chuir bàrdachd Ghàidhlig uair no dhà gu ruig Gairm. Tha e air a bhith a’ fuireach an Trefriw, anns a’ Chuimrigh, o chionn 1941, ach fada roimh’n àm sin bha e a’ gabhail tlachd anns na cànainean Ceilteach, agus gu seachd àraidh anns na sean-fhacail a tha a’ leigeil ris móran de ghliocas agus de rian-smuaineachaidh nan Ceilteach. Anns an leabhar so tha mu 14,000 sean-fhacail agus ràdh eile aige air a chruinneachadh, agus tha faisg air 4,000 dhiubh sin nach robh an clò roimhe so. Tha na ràdhan so air an trusadh a leabhraichean, a làmh-sgrìobhainnean agus bho chàirdean, agus tha an t-àit as na lorgadh iad air innse gach turus.

Chan eil eadar-theangachadh air a thoirt seachad idir, ach a mhàin gu bheil faclair goirid aig deireadh an leabhair a tha a’ mìneachadh mu cheithir ceud facal, agus mar sin cha bhi an leabhar cho feumail do leughadairean nach eil fileanta ann an Cuimris. Eadhon dhaibhsan, ’s e cnap-starraidh a th’ann nach eil geàrr-lorgair (no <eng>Index<gai>) anns an leabhar, agus mur eil fhios agad cheana air dé tha thu lorg, bidh tu greis ’ga shireadh.

Ach ’s e trusadh ionmholta agus luachmhor a tha so, air a chur amach aig prìs a tha anabarrach ìosal. An so, chan urrainn dhuinn ach facal no dhà a ràdh mu na sean-fhacail. Tha iomadach aon ann a bheir gu ar cuimhne sean-fhacail Ghàidhlig, mar a ni am facal: <eng>A fynno glod, bid farw,<gai> car coltach ri “Mas math leat do mholadh, faigh bàs,” agus facal eile a tha ag ràdh “Tha an cat miannach air iasg, ach cha toigh leis a chasan a fhliuchadh” (“Tha miann a’ chait san tràigh ’s cha toir e fhéin as e”), no <eng>uwch gwlad nag arglwydd<gai> (Is treise tuath na tighearna). Dé ur beachd air an fheadhainn so: “Is mór na dh’itheas am fear a tha air ùr phòsadh”; “Cleas na circe anns an arbhar: a’ saltairt air barrachd na dh’itheas i”; “Ag ionnsachadh na foille do’n t-Sasunnach” (is cinnteach gur h-e mearachd tha so airson Sgitheanach?). Bha gainne annlainn air an t-sluagh a rinn am facal “’S e aran geal is muic-fheòil is leann a bheir air duine fhearann a reic.” Is fìor so, as bith dé an cànain—“Caraid gach fir, cha charaid do neach idir e.” Agus cuimhnich air a so nuair a theid thu air chuairt—“’S e an coileach sòlas an fhir-turuis.”

R. McT.
