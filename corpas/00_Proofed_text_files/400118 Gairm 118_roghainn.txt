[TD 111]

TORMOD REAMHAR ’S AN TAIGH GEAL
le Iain Mac a’ Ghobhainn

Bha fear a’ fuireach anns a’ bhail’ againn uair air an robh an t-ainm Tormod Reamhar, agus bha e togail taigh geal, mar a bha a’ chuid mhòr de na croitearan eile. Ach bha e aocoltach riutha-san, oir bha e uabhasach slaodach a’ togail an taighe, agus bha mòran den bheachd nach crìochnaicheadh e an taigh a chaoidh, co-dhiù mus bàsaicheadh e. Mar a tha an t-ainm aige ag innse dhuinn, bha e uabhasach tiugh, ach làidir cuideachd, agus gach latha bhiodh e slaodadh chlachan chun an taighe bhon mhòintich ann am bara: ach a’ chuid bu mhotha den tìde bhiodh e ’na shuidhe a’ còmhradh ris a’ chlann agus ag innse sgeulachdan dhaibh.

Chruinnicheadh iad mun cuairt air, agus chanadh e riutha, “An latha bha seo bha sionnach a’ coiseachd tarsainn air faiche nuair a choinnich rabaid ris . . .” Neo, “Ann an rìoghachd fad air falbh bha each dubh ann uair . . .” Agus bhiodh a’ chlann ag èisdeachd ris oir bha e uabhasach math air sgeulachdan innse. Agus bha an taigh gun a chrìochnachadh ’s cha robh seo a’ cur dragh sam bith air Tormod Reamhar. Bha daoine a’ cur air gu robh e leisg is fad air ais, oir cha robh e air a bhith mach as an eilean a riamh, agus cha robh càil a dhùil aige sin a dhèanamh.

“Nach eil a làn thìde agad an taigh sin a chrìochnachadh,” chanadh a bhean ris ’s i coimhead nan taighean eile deiseil ’s i fhèin fhathast anns an t-seana thaigh. Aon latha thubhairt e rithe as a’ ghuth thàmh, “An e an taigh ùr seo a b’fheàrr leat na càil sam bith?”

“Uill,” ars ise, “Chan eil fhiosam air a sin, ach tòisichidh mi danns an latha a chrìochnaicheas tu e.”

Ach cha b’urrainn do dhuine sam bith toirt air Tormod a dhol na bu luaithe na bha e dol, agus bha sin mall gu leòr. Bhiodh e cleachdadh seacaid chanabhais agus gach latha, gu h-àraid as t-samhradh, bhiodh e air a’ mhòintich leis a’ bhara, neo ag innse sgeulachdan don chlann.

“’Sann a tha an taigh sin coltach ris a’ Choliseum,” arsa Murchadh ris, oir bha e air a bhith uair anns an Eadailt, agus ann an ceàrnaidhean eile cuideachd. Ach cha robh seo a’ cur nàire sam bith air Tormod ’s lean e air a’ gabhail gach nì air a shocair.

Bhiodh Tormod a’ cur iongnadh orm cuideachd agus glè thric bhithinn a’cantainn ris, “Nach eil a thìd agad an taigh sin a chrìochnachadh.”

Aon latha thubhairt e rium, “Tha eagal orm dè thachras nuair a bhios mi deiseil.”

“Dè tha dol a thachairt?” arsa mise ris.

“Chan eil fhiosam,” arsa Tormod, “ach tha rudeigin ag innse dhomh gun tachair rudeigin.”

Cha robh fhiosam co air a bha e bruidhinn ’s chan eil mi cinnteach an

[TD 112]

robh fhios aige fhèin. Ach mu dheireadh thubhairt an dotair ris gum feumadh e an taigh a chrìochnachadh oir bha an sean taigh anns an robh iad a’ fuireach car <eng>damp<gai>, agus bha a bhean a’ fàs tinn a h-uile geamradh.

An latha a dh’innis an dotair seo dha thubhairt e rium, “Tha iad uile a’ fiachainn ri mo ghreasachadh, rud nach eil mi cleachdte ris. Nuair a sheallas tu mun cuairt ort,” ars esan rium, “a bheil thu coimhead duine sam bith a’ greasachadh nan eun? Tha iad a’ togail an neadan aig an aon àm a h-uile bliadhna, nach eil?”

“Chan eil iad a’ toirt ceithir bliadhna riutha,” fhreagair mi.

“Tha sin ceart,” ars esan, a’ dèanamh osann.

Agus thòisich e dol na bu trice don mhòintich, agus cha robh e nise idir ag innse sgeulachdan don chlann mar a chleachd e bhith dèanamh. Chunna sinn na ballachan ag èirigh, làrach nan uinneag, simileir.

Aon latha nuair a choinnich mi ri bhean thubhairt mi rithe, “Chan fhada nis gus am bi thu ’na do shuidhe aig an teine anns an taigh ùr”.

“Ma chì mi an latha,” ars ise.

Ach bha na facail a thubhairt Tormod a’ cur dragh orm, agus aon latha ’s e trang thubhairt mi ris, “Dè bha thu ciallachadh le neadan nan eun?”

“Tha obair fhèin aig gach neach,” ars esan. “Seall an dràsda ri Murchadh, tha esan ag iasgaireachd nuair a bhios e deiseil de obair latha.”

“Tha sin ceart,” arsa mise.

“Agus a-rithist tha Iain a’ gàirneilearachd.

“Tha fhiosam air a sin,” arsa mise.

Agus cha tubhairt e an còrr. Bhiodh a’ chlann a’ tighinn mun cuairt ’s ag ràdh ris, “Innis sgeulachd dhuinn,” ach cha robh tìd’ aige a-nis, ’s chanadh e riutha, “Chan eil cuimhneam air gin. Chaidh iad uile às mo chuimhne.”

Agus bha an taigh a’ fàs, beagan is beagan, mar ìomhaigh cloiche as an talamh, agus ’sann glè ainneamh a chitheadh duine Tormod ’na shuidhe air a’ ghlasaich mar a chleachd e. Neadan, dè bha e ciallachadh le sin, arsa mise rium fhìn.

Chan eil rian nach eil ciall dhomhainn air choreigin anns na facail. Bha e ceart gu leòr, bha a sheuson fhèin aig gach nì, bhiodh sinn a’ treabhadh aig àm àraid, ’s ag àiteach aig àm eile. Bha sin nàdurrach gu leòr. Ach ’s cinnteach gu robh e nàireach an tìde a bha Tormod a’ toirt ris an taigh. Cha robh fiù nach robh Coinneach, bàrd a’ bhaile, air amhran a dhèanamh dha.

Ach thàinig an latha, latha brèagha samhraidh, nuair a bha an taigh deiseil. Thionail am baile gu lèir a shealltainn ris agus chanadh fear, “Rinn thu joba math dheth, a Thormoid,” agus chanadh fear eile, “Chan eil mi cinnteach mu dheidhinn an dorais. Tha e car flagach.” Agus bha bean Thormoid a’ coimhead pròiseil às a taigh ùr.

“Chan eil fiù nach eil <eng>bathroom<gai> ann,” bha i ’g ràdh ri na boireannaich

[TD 113]

eile. Agus bha pàirtidh mòr againn an oidhche sin fhèin ann an taigh Thormoid. Thug gach fear a-steach leth-bhotal no botal lionn agus bha sinn a’ còmhradh mu dheidhinn an taighe.

“A bheil cuimhn agad,” arsa Coinneach, “an latha a bhris thu am bara leis a’ chlach mhòr a bh’agad.”

“A bheil cuimhn’ agad,” arsa Murchadh, “an latha a chaidh am bara fodha anns a’ bhoglaich leis a’ chuideam a bh’agad ann.”

Agus bha Tormod ag èisdeachd ’s a’ gàireachdainn an dràsda ’s a-rithist, ’s e a’ sealltainn mun cuairt air. Bha nead mhath aige a-nise ceart gu leòr.

“Cuir ann an siud i,” ars Iain, “cha robh dùil am gun crìochnaicheadh tu an taigh seo a chaoidh.”

Agus thòisich iad a’ bruidhinn air taighean eile a chunnaic iad ann am bailtean eile, ann an rìoghachdan eile.

“’Se <eng>tepees<gai> a th’aig na h-Innseanaich,” arsa Murchadh ’s beagan den deoch air. “<eng>Tepee<gai> do thòin ort,” arsa Iain, oir cha robh mòran aige mu dheidhinn Mhurchaidh a bha air a bhith air feadh an t-saoghail ’s e fhèin anns an eilean fad a bheatha.

Agus thòisich iad uile, gu h-àraid Coinneach, a’ magadh air an fhacal <eng>tepee<gai>. Chaidh mi null agus shuidh mi ri taobh Thormoid.

“Tha mi cinnteach,” arsa mise ris, “gu bheil thu gu math toilichte an t-uallach ud a leigeil sìos.”

“Dè ’n t-uallach?” arsa Tormod.

“An taigh,” arsa mi fhèin. “Faodaidh tu nise d’anail a ghabhail agus sgeulachdan innse don chlann mar a b’àbhaist dhut.”

“Chan eil fhiosam air a sin,” fhreagair e. Smaoinich e airson mionaid agus an dèidh sin thubhairt e, “Fhuair mi clach mhòr air a’ mhòintich agus bha ainm sgrìobhte oirre.”

“Dè’n t-ainm,” arsa mise.

“Cha do dh’aithnich mi e,” ars esan. “Ach seall thusa,” ars esan “Cò thog na t-ursachan?”

“Chan eil fhios am,” arsa mise.

Thug e sùil orm air oir agus ghabh e tè bheag bho Mhurchadh. “Innis dhomh,” ars esan, “mu dheidhinn a’ Choliseum mas e sin ainm.”

Agus thòisich Murchadh a’ còmhradh ris oir bha e air a bhith air feadh an t-saoghail agus an dràsda ’s a-rithist bhiodh e ga mhaslachadh fhèin leis an deoch mar gum biodh e gabhail aithreachas gun tàinig e dhachaigh.

Madainn latha na mhàireach thàinig Iain chun an dorais.

“An cuala tu?” ars esan. “An cuala tu?”

“An cuala mi dè?” arse mise ris.

“Tha Tormod marbh. Bhàsaich e an-raoir.”

“An-raoir,” arsa mise ris.

“Seadh,” ars esan. “An-raoir fhèin. Nach eil sin araid. Bhàsaich e ’na chadal.”

[TD 114]

Stad mi is smaoinich mi, agus thàinig e steach orm dè bha Tormod a’ ciallachadh le a sgeulachdan mi dheidhinn neadan. Bha e ciallachadh gur e an taigh ud a bheatha ’s nuair a bhiodh e crìochnaichte nach robh an còrr aige a dhèanadh e. Tha a sheuson fhèin aig gach nì ged a bha seuson Thormoid an ìre mhath fada.

“An dùil,” ars Iain, “an e a bhith slaodadh nan clachan ud a chuir as dha.”

“Isd, amadain,” arsa mise ris. “’Se chuir as dha an latha a sguir e.” Agus, arsa mise rium fhìn, an latha a chunnaic e clach le ainm oirre.


FARAINMEAN GAIDHLIG (2)
le Mikael Madec

Bu mhath leam innse an toiseach, mus tòisich mi air an dàrna earrann mu na farainmean Gàidhlig agus na daoine air an robh iad, gu bheil mi an dràsda den bheachd gum b’fheàrr dhomh gun sgrìobhadh nan àiteachan far an robh na daoine a’ fuireach, air eagal gun tugadh sin pian inntinn do dhuine sam bith.

Tha mi a’ tuigsinn glè mhath gu bheil puing àraidh agus puing dhoirbh ann a thaobh nam farainmean, oir tha mòran dhaoine tha beò fhathast a-measg nam farainmean a tha agam. Ach chan eil mi smaoineachadh gu bheil sin ’na adhbhar gun a bhith gam mìneachadh. Tha pailteas de rudan eile a tha feadhainn den bheachd nach eil math a bhith bruidhinn mun deidhinn. Co-dhiù, chan eil mi deònach olc a dhèanamh do dhuine sam bith.

’Se roinn a tha anns na farainmean de bheul-aithris dùthaich sam bith, agus tha mòran dhaoine toileach innse mun deidhinn.

Co-dhiù, gu bhith a’ leantainn air adhart leis a’ chuspair:

AIREACH LIATH NAM BO (Sgitheanach). Chan eil mi cinnteach cuin a bha e beò, ach tha e follaiseach gur h-fhada bho chaochail e. B’ esan a’ chiad duine a chaidh as an Eilean Sgitheanach gu ruige Galldachd le crodh gus a reic thall. Rud eile a tha fhios agam gur e ‘Domhnall Mac Iain ’ic Sheumais’ an sloinneadh a bha air. Sin na th’agam mu dheidhinn. 

ALASDAIR SHEUMAIS (SEONAIDH). Dìreach eisimpleir cumanta den dòigh anns a bheil sloinneadh gu dhèanamh. Tha gach duine aig a bheil

[TD 115]

Gàidhlig eòlach air a sin is dòcha.

Ach co mheud duine aig a bheil fhios gu bheil mòran dhùthchannan eile ann far an robh (agus far a bheil fhathast) an aon dòigh ga chleachdadh airson duine ainmeachadh?

Tha sloinnidhean (ged nach eil facal àrsaidh airson sin ach sa’ Ghàidhlig cho fada ’s tha fios agam) ’na rud cumanta anns na cànanan Ceilteach air fad. ’Se sin ri ràdh an sloinneadh ‘beag’ (m’fhacal-sa airson diofar a dhèanamh leis na sloinnidhean mòra, leithid Seonaidh mac Alasdair ’ic Sheumais).

Ann am baile faisg air an àite far a bheil mi fuireach sa’ Bhreatainn Bhig, bha o chionn ghoirid, bodach air an robh Aleksi Cheun Feñch Nus. ’Se “Aleksi” a ainm fhèin, bha Cheum air athair, Feñch air a sheanair, agus Nus air athair a sheanar, dìreach anns an aon dòigh ’s a tha aig na Gaidheil.

Airson eisimpleir as a’ Chuimrigh, bha duine a’ fuireach ann an Ystalyfera (baile ann an taobh deas na dùthcha) air an robh John Wil Dai (Wil a athair Dai a sheanair).

Eadhon a-measg luchd na Fraingeis, nach eil de shliochd nan cànanan Ceilteach idir, tha an dòigh air a chleachdadh ann an iomadach ionad. Ann am beanntan nan Savoie (na Alps) bha e cumanta gu leòr daoine a bhith gan ainmeachadh mar sin. B’e “Joseph à (a’ ciallachadh do) Felix” aon diubh (ainm baistidh fhèin agus ainm athar). Anns an roinn Fhraingeis (a thaobh cànain) den Bhreatainn Bhig bha “la Therese à la Fine” (ainmean baistidh le <eng>articles<gai> no altan a tha an seo).

Tha fhios aig mòran gu bheil luchd-bruidhinn Fraingeis taobh ri taobh ri Gaidheil ann an Canada, agus tha iad a’ cleachdadh an aon dòigh. Ann an leabhar le Antonine Maillet, ban-sgrìobhaiche ainmeil as an “Acadie”, leughaidh sibh ainmean mar “Jerone à Tilmon à Melas à Jude” a tha ’nam fìor shloinnidhean.

Agus tha mòran dhùthchannan eile mar sin. Is dòcha gun cuala sibh sna pàipearan-naidheachd mu dheidhinn na Sahraoui (a tha a’ sabaid airson dùthaich dhaibh fhèin sna Sahara). ’Se sloinnidhean an aon dòigh oifigeil a tha aca gu duine sam bith ainmeachadh, mar anns an eisimpleir seo: “Hamdi ould (’sa sin mac) Bouzid ould Hadda”.

ALBANNAICH, NA H-. Farainm neònach gu leòr air Gaidheal sam bith, ach tha teaghlach ris an abrar sin ann an aon de na h-eileanan air taobh an iar na Gaidhealtachd. Fhuair mi a-mach nach eil a h-uile Gaidheal a’ smaoineachadh gu bheil e ’na dheagh Albannach. Cuimhnichibh cho eadar-dhealaichte ’s a bha Gaidhealtachd is Galldachd ann an eachdraidh.

Bha aon den teaghlach seo ’na iasgair, agus air oidhche air leth fiadhaich bha an t-eathar aige a’ falbh eagalach luath leis an droch-shìde. Agus an uair a ràinig e tìr a-rithist, ann an àite air nach robh aithne aige, shaoil e nach ann an Alba idir a bha e.

[TD 116]

Mar sin, nuair a thachair e ri daoine as an àite, aig an àm dh’fhaighnich iad dha co as a bha e: “A Alba” ars esan.

Ach nach ann an Leòdhas a bha e, beagan mhìltean air falbh!

ALLT (NIALL AN UILLT). Bha allt beag faisg air an taigh far an robh Niall a’ fuireach, air na Lochan an Leòdhas. Taobh eile an aon eilein, ann an Nis, bha Pàdraig an Uillt ann, airson an aon adhbhair.

ALAINN. Bha dithis de chinn-cinnidh Chloinn ’ic Ailein air an robh àlainn mar fharainm, Iain Alainn, a bha ’na cheann-cinnidh sna bliannachan 1497, 1498, agus Aonghas Alainn (1560, 1574).

AMADAN RUISGTE, AN T-. Chan eil mi cinnteach co as a bha e, ach leugh mi gu robh e ’na fhìor amadan co-dhiù. Dh’fhàs e ’na amadan an dèidh bàs na caileige a bha e dol a phòsadh. A-rèir aithris bhiodh e an còmhnaidh a’ sracadh an aodaich aige fhèin. Bha seo timcheall air a’ bhliadhna 1850.

ANTIS, DOMHNALL NAN. Balach a chaidh a thogail le peathraichean a mhàthar. Eisimpleir den dòigh a bhith a’ dèanamh droch mheasgachadh eadar Gàidhlig is Beurla. Ach tha sin a’ tachairt ann an iomadh cànan is dùthaich eile. Chan e rud anabarrach a th’ann farainm Beurla a chluinntinn ann an teis meadhan cainnt Fhrangaich an-diugh, ged nach eil ach glè bheag aig a bheil Beurla fhileanta.

Tha e fìor cuideachd nach eil aon fhacal singilte ann an Gàidhlig airson <eng>aunties<gai>. 

AOIREAN, MARSAILIDH NAN. Farainm, is boireannach, a Mùideart, mun do leugh mi ann an leabhar. Ach cha robh iomradh ann air carson a fhuair i an t-ainm sin. Ma tha leughadair ann aig a bheil an t-eòlas sin, ’se a bheatha sgrìobhadh thugam.

[Sanas]

[TD 122]

TURAS GU NIRRIBHIDH
le Tormod E. MacDhòmhnaill

Air an t-samhradh seo chaidh, 1981, rinn mi fhèin agus Mairead suas gun rachamaid cuairt do Nirribhidh mun dèanamaid mar is àbhaist air na h-eileanan an iar.

Dh’fhàg sinn Hamilton aig dà uair Disathairne agus chaidh sinn ann am bus gu Port Adhair Ghlaschu. Bha beagan dàil ann a bhith a’ fàgail a thoireadh gun robh a leithid a’ dol air chuairt ach mu dheireadh bha sinn air an iteig agus a’ dèanamh air Bergen. Nuair a ràinig sinn, bha an sìde fliuch ceòthach agus mar sin chan fhaca sinn mòran air an rathad gu Norheimsund.

’Se baile beag bòidheach, air an Hardanger Fjord, a tha an Norheimsund. Tha mu 1800 duine a’ fuireach ann agus bha sinne a’ còmhnaidh anns an taigh-osda Sandven, a tha gu math sean agus a tha air a thogail gu h-iomlan air fiodh. Bha na rumannan comhfhurtail agus am biadh air leth math. Aig àm breacaist agus aig meadhan latha bha sinn gar cuideachadh fhèin bho bhòrd mòr le biadh de gach seòrsa.

Là na Sàbaid bha uisge trom ann agus cha deach sinn fada. Feasgar chunnaic sinn film air obair nan seann ghobhaichean airgid ann an Nirribhidh agus an làthair bha gobha airgid aig a bheil bùth anns a’ bhaile. Tha gobhaichean airgid anns gach baile oir tha mòran obair airgid comh-cheangailte ri deise nàiseanta na dùthcha.

Bha an sìde na b’fheàrr Diluain agus chaidh sinn ann am bus gu Øystese agus an sin ghabh sinn aiseasg gu Fyksesund. Thadhail sinn ann an Alvik agus an Kinsvarik. Fhuair sinn aiseag eile gu Bruarvik agus thug am bus sinn suas do na beanntan. Bha an dìreadh cas le rathad caol lùbanach, coireachan domhainn, sgoran is creagan agus ged aig amannan a bha eagal air duine coimhead a-mach air an uinneig bha an sealladh air leth eireachdail, le easan a’ tuiteam ’nan steallan sìos cliathaichean nam beann agus na fjords a’ tighinn a-steach cho fada.

Bha madainn àlainn ann Dimàirt le grian agus fìor bheagan gaoithe agus ghabh sinn am bus gu Øystese agus air dhuinn coimhead air an bùthan choisich sinn air ais gu Norheimsund air an t-seann rathad tarsainn nam beanntan. Bha an sealladh brèagha fhèin, leis na h-eileanan beaga, na beanntan, na craobhan agus na taighean air an dèanamh gu lèir air fiodh agus air am peantadh le dathan bòidheach. Seach gu bheil a leithid de pheantadh ri dhèanamh feumaidh duine cead fhaighinn airson dè seòrsa dath a chuireas e air an taigh.

Tha iad airson gum bi na dathan a-rèir dathan nàduir, dathan nan craobh, an fheòir agus nam beanntan. Tha na taighean air an dèanamh air fiodh ach am bonn, a tha air a thogail air clachan. Seach gu bheil an talamh cho mì-chothrom bidh am bonn gu math tric àrd agus bidh iad

[TD 123]

[Dealbh]
Mairead anns a’ mheadhan

[Dealbh]
Cead-dol-thairis air chall, ’s am pleuna a’ feitheamh!

[TD 124]

[Dealbh]
Eaglais-chlàr Borgund, aig Laerdal

[TD 125]

an còmhnaidh a’ cur rùm no dhà shìos gu h-ìosal. Tha am fiodh airson nan taighean pailt agus gu math saor ach tha pàigheadh luchd obrach gu math àrd.

Anns a’ phàirt seo den dùthaich chan eil na tuathan no na croitean ach beag agus mar a bheil obair eile aig na tuathanaich tha iad a’ dèanamh bèoshlaint air fiodh, measan, iasgach no air luchd turais. Airson gu mair am fiodh tha e coltach ma ghearras duine craobh gu feum e a dhà a chur ’na h-àite. Bidh iad a’ gearradh a h-uile pìos feòir as urrainn dhaibh agus airson a thiormachadh bidh iad ga chrochadh air sreangan eadar pìosan maide. Bidh iad a’ dèanamh seo cho luath ’s a ghearras iad e agus ga fhàgail gus an tiormaich e. Laighidh e air a chèile agus cha teid an t-uisge troimhe. Tha an geamhradh cho fada agus gum bi an crodh a-staigh gun dol a-mach, bho thoiseach an fhoghair gu meadhan a’ mhìos Màigh agus mar sin feumaidh iad an t-uabhas fodair.

Feasgar, thadhail sinn ann an Eidfjord agus chaidh sinn air chuairt do Sima far am bheil an obair cumhachd Hydro as motha anns an Roinn Eòrpa. Chladhaich iad a-staigh do thè de na beanntan airson pìoban a chur troimpe agus tha an cladhach cho domhainn agus cho mòr agus gun teid bus a-staigh leth mhìle ann. Leis na tha aca de Hydro tha cumhachd an dealain cho saor agus gu bheil na Nirribhich uabhasach cosgail air. Tha e coltach an uair a theid duine a-staigh do thaigh, ’si dorcha, gun cuir e air a h-uile solas agus gum fàg e air iad fad na h-oidhche.

Diciadain ghabh sinn am bus gu Bergen-port gu math trang le margadh èisg a tha iongantach ri fhaicinn. Chaidh sinn suas ann an <eng>cable-car<gai> gu mullach tè de na beanntan agus gu dearbh bha an sealladh àlainn.

Chuir sinn seachad Diardaoin timcheall air Norheimsund fhèin agus feasgar thadhail sinn ann an Frammes Folkehoeskule no <eng>Frammes Folk School<gai>, far am bi clann nach eil ro chinnteach dè tha iad a’ dol a dhèanamh an dèidh na h-àrd-sgoil, a’ cur seachad bliadhna, agus bidh iad ag ionnsachadh mòran mu eachdraidh, cànan agus ceòl Nirribhidh. Nach mòr am feum a tha againn air a leithid de sgoiltean air a’ Ghàidhealtachd?

Dihaoine chaidh sinn do Eaglais Vikoy, far an d’fhuair sinn òraid, ann am Beurla, bhon mhinisteir. Tha a’ chuid mhòr de na h-eaglaisean agus 96% de na daoine den chreideamh Lùtaranach.

Tha cosgais nan eaglaisean air a ghiùlan gu lèir leis an riaghaltas. Anns na h-eaglaisean tha sèithrichean brèagha far am bi càraid a tha a’ dol a phòsadh a’ suidhe. Tha eaglais Vikoy gu math faisg air cladach an Hardanger Fjord agus air taobh eile an rathad, dìreach air oir na mara, tha seann taighean beaga far am b’àbhaist, anns na seann làithean, an fheadhainn sin den chomhthionail, a bha fuireach air taobh eile am fjord agus a bhiodh a’ tighinn ann am bàtaichean, a bhith a’ cur orra an aodach Sàbaid. Nuair a thill sinn don taigh-òsda bha itealan, a laigheas air a’ mhuir, dìreach air tighinn a-staigh. Bidh iad a’ dèanamh feum de na h-itealain seo, airson iomadach nì — mar <eng>taxis<gai>, carabadan eiridinn agus giùlan

[TD 126]

[Dealbh]
Caileagan Nirribhidheach ann an aodach nàiseanta

[Dealbh]
Ard-sgoil sluaigh (<eng>Folk High School<gai>)

[TD 127]

phàipearan. Air an oidhche chunnaic sinn film air obair nam banarach anns na saitars — àirighean na Gaidhealtachd.

Disathairne, dh’èirich sinn tràth anns a’ mhadainn airson a dhol gu Port Adhair Bergen, agus an dà uair a thìde bha sinn air ais ann an Hamilton.

Tha mise smaoineachadh gum bu chòir don h-uile duine ann an Alba a dhol air chuairt do Nirribhidh. Tha an dà dhùthaich gu math coltach ri chèile. A thaobh sluaigh tha 4,080,000 ann an Nirribhidh agus 5,170,000 an Alba. Tha 455,000 a’ còmhnaidh an Oslo agus an Dun Eideann. Mar a tha Alba air a bhith strì gus i fhèin a chumail gun a dhol fo spògan mòra Shasainn tha Nirribhidh, troimh na linntean, air a bhith a’ sabaid ris an t-Suain. Ach ann an 1905 rinneadh cùmhnant a dh’fhàg Nirribhidh ’na dùthaich air leth, gun ghnothach air bith ris an t-Suain. Bhon uair sin tha Nirribidh air a cànan agus a dualchas a chur an òrdugh agus tha gach duine moiteil as gach nì a tha a’ fàgail Nirribhidh ’na dùthaich air leth.

Tha Alba ìosal, truagh, an iomadach dòigh an comas ri Nirribhidh. An Nirribhidh tha 70% de oileanaich a’ cumail air foghlam an dèidh sia bliadhn deug. An Alba ’se an aireamh 37%. Gun obair an Alba tha 318,000 no 14.1%. An Nirribhidh chan eil gun obair ach 28,200 no 1.5%. Ann an gnothaichean economaiceach an 1979-80 bha am fàs an Nirribhidh 4.3%. An Alba bha seo cho ìosal ri 1.7%. Ann an 1979 ghlac na Nirribhich 2.7m tonne de iasg ach an Alba cha tugadh gu tìr ach 0.4m tonne.

Dh’fhaodamaid cumail air adhart ach tha mi smaoineachadh gu bheil mòran leasain againn ri ionnsachadh bho na Nirribhich.

[TD 130]

PURURAICH CAIT
le Eilidh Watt

Bha deòin-bhàigh agam riamh ri Tormod is a-nis tha mi a’ faicinn iomradh air a bhàs anns a’ phàipear seo. Ach ged is e seo iomradh a bhàis is fhad’ bhon chaochail Tormod còir.

Chan eil e soirbh sin innse dhut. Dòcha nar dhìochuimhnich e pururaich a’ chait. Ged bha mise glè eòlach air is mi ’nam phàisde chan urrainn domh do fhreagairt le cinnt.

Bha turas a thàinig e gam iarraidh. “Trobhad,” ars esan, “Tha ’n cat dubh a’ cur phiseagan aig ceann na cruaiche.”

Cha do dh’fhuirich e’n còrr. Is dh’fhalbh mise nar fhuair mi ’n cothrom, oir air cho riatanach is a bhitheadh an car beag a rachadh earbsa rium rachadh a chur gu taobh mum be is gum b’àill le Tormod mi bhith còmhla ris. Bhitheadh làithean blàtha ann an uair-ud is bha Tormod air fàdan mònadh a chàradh air muin a chèile is e ’na shuidhe orra. Bha e air fàdan eile a chàradh ri thaobh far an suidhinn-se. Bha ’n cat air seòrsa de dh’fhasgadh fhaotainn dhi fhèin a-measg bhiorainean aig ceann na cruaiche is piseag bhreac a cheana aice ri sine, i fhèin a pururaich gun sgur is i a’ glanadh na piseig. An t-àm a ruig mise bha ceann eile air nochdadh a’ riaghail is a’ meugail gu dall is an cat dubh gun tàmh a’ pururaich gus misneachd a thoirt.

Shuidh sinn an siud, a’ ghrian teth air ar dromanan, dòcha fad dà uair a thìde. Thàinig a mhàthair a-mach le sgonnan arain le ìm ùr is crathadh math siùcair orra. Air mo shon-sa, bha mi pailt cho toilichte a bhith a’ coimhead làraichean m’fhiacal anns an ìm mhilis ach is gann a ghabh Tormod grèim às a’ phìos a fhuair e. Chuir esan sìos a phìos fhèin air fad ri thaobh is cha tug e ach grèim às an dràsda is a-rithist. Chan eil mi ’m beachd gun robh e air mothachadh ged leanadh smùirnean mònadh ris an aran. Air mo shon-sa cha do shuidh mi ach a chionn is gun do shuidh Tormod.

Ach cha b’e sin dàsan idir. Nan tiginn ro theann air fhèin is air a’ chat phutadh e mi air falbh le uilinn, gun fhacal rium. Bha buaidh mhòr aig a’ mhìorbhail seo air inntinn. Chan e idir nach fhaca sinn creutairean a’ tighinn chun an t-saoghail gus a seo. Chunnaic sinn le chèile caora a’ cur uain ach cha robh an t-aon aoibhneas ann. Chan eil fios agam carson a bha an dàrna nì ’na mhìorbhail dha is nach robh am fear eile. Ach tha cuimhn’m air an fheasgar ud gun duirt e “Tha mis’ dol suas am monadh. Ach leam fhìn. Fuirich thusa a-staigh.”

O, cha robh sinn daonnan cuideachd idir. Nuair nach faighinn cead a bhith ri chrudha bhithinn is mo shùil air an fhàireamh gus am faicinn e a’ tilleadh; ’n uairsin gheibhinn gach leanabhan ragach, luideagach, air an d’rinn mi tàire fads a bha Tormod aig an taigh, agus b’iadsan a


[TD 131]

gheibheadh an aire, an t-altrumas, is an trod. Dòcha gur e tàmailt a bh’orm. Ach thoir an aire nach robh mi ach beag. Co-dhiù cha rachainn ’na ghaoth gus an tigeadh e ga’m iarraidh.

‘Dè thachair do na piseagan?’ an duirt thu? Is thu fhèin a chuireas na ceistean! Ach innsidh mi sin dut oir tha ’n deagh chuimhne agam mar a bha. Thuirt a mhàthair ris, nar a bha na piseagan latha no dhà a dh’ aois, “A Thormoid, tha d’athair dol a bhàthadh nam piseagan.”

“Carson?” thuirt e mar gun robh i ri toibheum.

“Chionns nach bi bainne aig a’ chat dhaibh is a chionns nach eil àit’ an seo airson sgaoth chat. Ach tagh thusa a’ phiseag as àill leat, is cumar i.”

“Cha tagh. Bàthadh e a h-uile gin diubh,” thuirt esan.

“Feumar tè a chumail air sgàth a’ chait, chan ann air do sgàth-sa idir. Cha dèan i ionndrain air càch fads a tha aon phiseag ga deothal. Thoir thusa fa-near, anns an t-saoghal seo gum feumar dannsa ris a’ cheòl bitheadh e binn no seirbh leinn. Agus thusa cuideachd. Chan eil cothrom air.”

O thagh e piseag ceart gu leòr ach saoilidh mi gun robh fuath beag aige do athair riamh tuilleadh. Sin agad feasgar eile a chaidh e leis fhèin don mhonadh. Nan robh dragh air bheireadh e am monadh air leis fhèin, leis fhèin.

Nach iongantach leatsa gur mise, anns a’ cheann thall, a rachadh gam ùrachadh fhìn le sàmhchair is maise na cruitheachd, nuair a dh’fhàs mi sean, agus gun do thrèig Tormod sin, esan a stiùir mi air an t-slighe. Ged chunnaic mise lem shùilean cha robh mise, mar bha esan, mar-aon ri sealbhaig no tarbh-nathrach. Is bha cuimhne aig air sin.

“Am bheil cuimhn’ agad an uair a dh’fheuch thu ris an tarbh-nathrach a ghlacadh?” thuirt e rium.

“An turas a thuit mi anns a’ ghlumaig?” thuirt mi fhìn.

“Seadh, is rinn mi gàire ort.”

“Chan eil cuimhn’m gun d’rinn thu gàire ach tha cuimhn’m gun deach thu air do ghlùinean is gun d’fhàisg thu an t-uisge as ìochdar mo sgiort.”

“Bha mi rithist duilich gun d’rinn mi gàire,” arsa Tormod, “ach bha thu cho ait, gun aire agad air nì ach eireachdas an tairbh-nathrach a bha a’ sgiathail gu socair os cionn preas den ròs cùbhraidh, is do mheòthrain maola, bàna, le cearcaill dhubha de pholl mu na h-ìnean a’ cuimhneachadh dhomh tom bhurraisean bhuidhe a’ togail an cinn gu faiceallach. Cha do dhìochuimhnich mi dè thuirt thu. Bheil cuimhn’ agad fhèin air?”

“Chan eil,” thuirt mi fhìn. “Tha cuimhne agam mar a bha mi air mo thàmailteachadh chionns nach deach agam air an tarbh-nathrach a ghlacadh a dh’aindeoin is gun duirt thusa gun pliusgadh a bheatha às.” “Thuirt mise, is sinn a’ fàsgadh sruth uisge às ìochdar do sgiort, ‘Am bi do mhàthair a’ trod riut?’ Fhreagair thusa gu leogarach, ‘Dè dha sin? Theab gun d’rug mi air tarbh-nathrach.’

[TD 132]

Ach cha robh cuimhn’m air sin. Chan fhaicinn le sùil m’inntinn ach an tarbh-nathrach le shùilean mòra, le lainnearach ghorm.

Ach dhealaich ar slighe is bha mi air a’ bhàt-aiseig is mi air coinneachadh ri seann eòlaich nuair a bha làmh air mo ghualainn is chuala mi fear ag ràdh, “A chiall, dh’aithnichinn do ghuth fhathast, dh’aithnicheadh ged nach bitheadh tu cho luath-bheulach is a bha thu riamh!” Sinn a rinn an toileachadh ri chèile.

Carson nach do phòs mi e? O rùin cha b’e sin an seòrsa gràdh a bh’againn da chèile. Cha robh mise ach ’nam phàisde nar bha mi ri chrudha. Theagamh nach robh mise ach coltach ri cuilean ’na shealladh. Chuireamaid seachad leth maidne air ar beul fodhainn ri taobh glumaig a’ feitheamh ri iasg a thighinn a-mach fo bhruaich, a’ beachdachadh mar dh’fhanadh e san t-sruth, gathan grèine a’ blàthachadh an uisge, na clachagan cho mìn is gun sleamhnaicheadh cas neo-fhaiceallach orra. Ach dè, nach robh an t-uisge fhèin meagh-bhlàth!

Ach ged bhithinn-sa còmhla ri Tormod is ann bho chionn ghoirid, is mi beachdachadh air m’òige, a thàinig mi faisg air inntinn Thormoid a leughadh. Rachadh e air a ghlùinean, a’ cur a làmhan mu dhuilleig dheirg aig bonn tom shealbhaig is bha e mar aon ris a’ chruitheachd. Ged rachainn air mo ghlùinean ri thaobh chan fhaca mise ach dath snog.

Ach nar choinnich sinn gu toilichte air an aiseag bha mise a cheana air gealladh pòsaidh a thoirt dod sheanair is Tormod air Flòraidh a phòsadh is iad air a’ bhàta, dol dhachaigh le chèile. Is ann air Tormod fhèin a bha a’ mhoit is Flòraidh cho bàn, bàigheil, cho tlàth, tlusail.

Cuin a chaochail e? Bitheadh foighidinn agad is sin ’na ceist orm fhìn.

Ach ath turas a chunnaic mise Tormod b’ann ’na thaigh fhèin is mi gan tadhal. Bha Tormod air faotainn saor bhon chogadh ri linn gun deach a lagairt gu mòr an cois dochann a fhuair e a dh’fhàg ceum beag ann nar bha e sgìth. Ach tha mi’m beachd nach b’e sin a chuir aodann cho frogach. Fad an fheasgair chithinn Flòraidh a’ toirt sùil air nuair bha i ’m beachd nach robh aire oirre. Mun robh an oidhche anmoch thuirt i, “Cuiridh mi na pàisdean a chadal is fàgaidh mi sibhse. Tha mi cinnteach nach eil ach toiseach tòiseachaidh aig ur còmhradh. Ach na sàraich i a Thormoid.”

Ach thuig mi co dhà a bha a h-iomagain.

Bha sinn greis gun fhacal eadarainn is nar bha an t-sàmhchair a’ cur anshocair orm thuirt mi, “Is cinnteach mi, a dh’aindeoin leòn, gum bheil thu sona gun d’fhuair thu tilleadh.”

“An cual’ thu fhèin riamh neach nach robh sona a bhith saor o ifrinn?”

Bha a ghuth cho amh, borb, is gun do chlisg mi airson mionaid, mar gum b’e coigreach a bh’agam is nach b’e Tormod, mo charaid coibhneil, ach thuirt mi gu sìobhalta, “An robh e cho dona sin?”

[TD 133]

Choimhid e orm cho crosda is ged mhì a dhearg nàmhaid is e a’ gabhail mo thomhas gus buille bàis a thoirt dhomh ann am bad neo-dhìonta dhiom.

“Bha,” ars esan, is a shùilean cuthaich ’nam brodan-tollaidh. Ach cha do leag mi mo shùilean bhuaidhe. ’N uair sin thuirt e gu h-ìosal, is ann an guth do-labhairt cràidhte, “Eisd rium. Is mise a chuir peilear bàis eadar dà shùil do bhràthar, eadar dà shùil Alasdair Bhig.”

“Alasdair Bhig?” thuirt mi fhìn is mi ’n dòchas nach nochdadh fiamh no fèith dhiom gun deach mo chur am bhreislich.

“Is mise mharbh do bhràthair, Alasdair Beag, mo charaid fhìn, companach m’òige.”

Cha tug e a shùilean cuthaich dhiom is cha tug mi mo shùilean dheth is sinn a’ còmhspairn, aghaidh ri aghaidh, is e ’m beachd mo chur a mugha. Mar nach robh cuimhne no aithne agam air mo bhràthair thuirt mi gun athadh air m’aodann, “Is e Dia a stiùir do làmh.”

Choimhid e orm fad mionaid bhig is an uair sin rinn e gàire, ach gun chridhealas is thuirt e gam dhìteadh, “Tha thus cho beag tùir ri càch. Cha robh Dia idir an siud. Cha robh riamh. Cha chual’ thusa Alasdair Beag, a mhionach mu chasan, a’ sgiamhail gun sgur. Chan fhac thusa a shùilean nar thog mi ’n gunna ’nam fheirg. Cha b’ann ann an truas a thog mi an gunna ris ach a chionn is nach b’urrainn domh a sgiamhail fhuiling na b’fhaide is mo ghlùn fhìn ’na bloighean. Dia an siud! B’e ’n toibheum e!” Ach chruadhaich mi mo ghuth, a chur sgàile air mo thuisge is eagal orm gun robh sinn le chèile caillte nan aontaichinn ris; thuirt mi, “Thàinig crìoch air fulangas Alasdair. Is e Dia gu dearbh a stiùir do làmh.”

Nar nach robh facal aige thuirt mi, “Innis dhomh mar a bha.”

Cha do dh’iarr e an còrr tathann is bhrùchd an stòraidh a-mach ’na h-easgraidh ghrànnda: an t-olc, an cràdh, an sgìos, am mealladh, a’ gheilt, a h-uile faireachadh air an cuir mac an duine eòlas is e air a lèireadh is gun dol às aige.

Dh’èisd mi gus an shìolaidh an t-easgraidh ach ged dh’èisd mi ris na facalan b’e bh’air an cùl mar cheòl fad às ach pururaich aoibhbeach cait a’ cur phiseagan. B’e siud an fhìrinn dòmhsa is cha b’e na thuirt Tormod. Ach ar leam gun robh e air faochadh fhaotainn ged thuirt e, “Dè niste do bheachd? Càite a-niste an robh Dia?”

Cha do fhreagair mi e airson mionaid is an uair sin b’e thuirt mi, “Am bheil cuimhn’ agad air an latha rug an cat dubh na piseagan?”

Thug e blaomadh às mar nach do thuig e an cànan agam mun do las aodann le gath siùbhlach, aoibhneach, is thuirt e, “O na piseagan,” ach an uair sin thuirt e ann an guth trom, “Ach bhàth m’athair na piseagan.” Ach ged b’e an smaoint a bhuail e thuirt e, “A chiall, nach faic thu ’n uair! Bheir Flòraidh an t-seice dhiom airson do chumail cho fad air do chois. Bi falbh leat. Chì mi dè seòrs’ oidhche th’ann mun gabh mi gu

[TD 134]

tàmh.”

Thog e leis am bata a bha e a’ cleachdadh aig an àm is gun an còrr, dh’fhalbh e. Bha e fada mun do thill e oir cha do chaidil mi gus an cuala mi a cheum is mo chridhe ga sgàineadh le mo chall fhìn air ùrachadh dhomh, bàs Alasdair Bhig, is gach Alasdair Beag eile a chaill beatha is sonas ’na bheatha.

Sa’ mhadainn, nar a dh’fhàg mi, cha robh Tormod air a chois ach chuir e bheannachd thugam. An ath turas a chunnaic mi Tormod bha e air fàs reamhar, an t-aodann mìn, làn, is e air cnap airgid a dhèanamh. Cha tug sinn iomradh air òige tuilleadh.

Saoil thusa an do chuir iad uibhireachd air Làsaras?

Ach chan eil thu ag èisdeachd!

[TD 147]

[Dealbh]

NAIDHEACHDAN A UIBHIST-A-DEAS (2)
air a cruinneachadh bho Eàirdsidh Munro ’s air an deasachadh le Iain Mac a’ Phì, Loch Baghasdail.

(1) NA GILLEAN BARRACH

’Sann am Barraigh a thachair seo. Bha dà ghille ann, dà chompanach ’s bhiodh iad daonnan dol air chèilidh do thaigh cèilidh a bh’ ann, far am biodh ‘<eng>crowd<gai>’ a’ dol air chèilidh ach an latha bha seo dh’fhalbh fear dhiubh a dh’iasgach gu Ceann Bharraigh còmhla ri daoine eile a bha dol a dh’iasgach ann a’ shin ach co-dhiù gu tubaisteach chaidh a bhàthadh agus an oidhche sin chaidh an companach a bh’aige air chèilidh dhan taigh a b’àbhaist dhaibh a dhol, ach cha do dh’fhan e ro fhada ann idir o nach robh a chompanach fhèin còmhla ris, ach a’ tilleadh air a rathad dhachaigh, thachair a chompanach ris agus thuirt e ris, “Cha do dh’fhan thu fada a-nochd air chèilidh”, ars esan. “Cha do dh’fhan,” ars an gille, “o nach robh thu fhèin ann, bha mi coma, cha robh mi cho toilichte co-dhiù, ’s dh’fhalbh mi.” “O ma thà,” ars am fear eile, “cha bhi mise ann gu bràth tuilleadh, chaidh mo bhàthadh an-diugh aig Ceann Bharraigh agus cha bhi mi tuilleadh air chèilidh còmhla riutsa.” “Ach,” ars esan, “air a leithid seo a dh’oidhche”, dh’inns e dha an oidhch’ a bh’ann, “ma choinnicheas tu mi”, ars esan, “air cnoc”, ’s dh’ainmich e an cnoc, chan eil cuimhne agamsa an-diugh air, “innsidh mi dhuit a h-uile sìon mar a thachair dhomh” agus gheall esan dha gun coinnicheadh e e. Ach co-dhiù chaidh e dhachaigh ’s dh’inns e dha mhàthair seo agus thuirt a mhàthair ris, “Cha robh sìon a chòir agad”, ars ise, “air gealltanas a thoirt do spiorad — ’se spiorad a choreigin a thachair riut ann a’ shin.” “O ma thà”, ars esan, “cha teid mi ann idir.” “O feumaidh tu dhol ann”, ars ise, “neo bidh barrachd dragh agad ann ’s a tha thu smaointinn. On a gheall thu dhol ann, feumaidh tu dhol ann. Ach a’ rud a nì thu,” ars ise, “theid thu far a bheil an sagart agus innsidh tu dha a h-uile sìon mar a thachair dhuit agus cluinnidh sinn dè their esan.” Co-dhiù chaidh e far an robh an sagart ’s dh’inns e dha an gnothach a bh’ann. “O”, thuirt an sagart ris: “O”, ars

[TD 148]

esan, “ma gheall thusa dhol ann, feumaidh tu dhol ann ach innsidh mi dhuit a’ rud a nì thu. Bheir mi dhuit bìdeig mhaide a th’ann a’ sheo agus bheir thu leat e agus bheir mi dhuit leabhar cuideachd”, ars esan, “agus an oidhche tha thu ris an spiorad tha sin a choinneachadh ruigidh tu aig an àm a gheall thu dha bhith ann, agus nì thu”, ars esan, “cearcall air bàrr an talmhainn leis a’ mhaide tha seo”, ars esan, “gu math farsaing agus thoir an aire gum bi e dùinte”, ars esan, “dèan cinnteach nach bi fosgladh sam bith air agus fanaidh tu fhèin am broinn sin agus fosglaidh tu an leabhar a tha ann a’ sheo, fàgaidh tu fosgailte e feuch dè thachras.” Ach co-dhiù chaidh e ann, ’s bha eagal gu leòr air ach rinn e h-uile sìon mar a dh’iarr an sagart air. Cha robh sìon a’ tighinn. Bha e fhèin ’s an leabhar a’ siod ’s an leabhar fosgailte. Ach chual’ e seo oiteag uabhasach làidir de ghaoith agus aig a’ cheart àm chunnaic e duine a-nuas thuige agus leis an eagal a ghabh e chaidh e ann an laigse, thàinig laigse air ’s thuit e far an robh e. Ga bri dè an ùine bha e san laigse bha sin, dhùisg e agus bha duine ga thogail agus ga chur air a chasan agus dh’ fhaighneachd e dheth ciamar a bha e nis. Thuirt e gun robh e na b’ fheàrr. “Well, ma thà”, ars esan, “’s mise do chompanach dòigheil”, ars esan, “agus a’ chiad dhuine a thachair riutsa ’nam riochd-sa a’ latha chaidh mo bhàthadh cha robh sin ach droch spiorad”, ars esan, “agus ’se bha a-nochd a’ tighinn far an robh thu cuideachd ach”, ars esan, “on an rinn thusa mar a dh’ iarr an sagart ort, shàbhail sin thu nach d’ fhuair e staigh far an robh thu agus fhuair mise cead tighinn a-nochd gad chuideachadh agus gad thogail agus bidh sinn a-nis a’ falbh dhachaigh”. Agus dh’fhalbh iad còmhla agus bha ’chompanach còmhla ris ann a’ shin gus an robh iad faisg air an taigh. “Well, tha mise a’ dol a dhealachadh riut”, ars esan, “agus chan fhaicear mise gu bràth tuilleadh air an talamh seo.”


(2) DONNCHADH RUADH CIOBAIR ’S AM BOCAN

Donnchadh Ruadh a bha seo, ’se cìobair a bh’ann air cùl na Beinne Mòire, air a’ Mhol a Tuath, tha sin a tuath air Solas Rubh’ Uisinis ann a’ shin, ach thàinig e air turas a choreigin gu Lochbaghasdail, agus dh’fhalbh e a Lochbaghasdail air son coiseachd dhan Bheinn mhòir, dh’fheumadh e dhol mun cuairt Ceann an Iar Loch Aoineort an toiseach, ’s an sin coiseachd a mach dhan Bheinn Mhòir ach a-null beagan o na taighean ann a’ sheo, àite ann ris an can iad Druim Eadar Dà Abhainn Na Fìdhlein, chuala e guth as a dheaghaidh a’ cantail, “A Dhonnchaidh Ruaidh nach fhan thu rium?” Thuirt Donnchadh, “Coiseachd agad fhèin cho math ’s a th’ agamsa”, arsa Donnchadh; cha robh eagal ann an Donnchadh ann, agus an dràsd’ ’s a-rithist chanadh am bòcan, “A Dhonnchaidh Ruaidh nach fhan thu rium?” Chanadh Donnchadh Ruadh, “Coiseachd agad fhèin cho math ’s a th’ agamsa”. Bha iad air an dol a

[TD 149]

bha sin ach thuirt am bòcan a’ seo, “Ceum ri ceum.” Bha e nauirsin mar gum biodh e ri ’thaobh. “Ceum ri ceum”, arsa Donnchadh Ruadh, “’s ceum a bharrachd.” Bha Donnchadh a’ ciallachadh gun cumadh e air thoiseach air a’ bhòcan co-dhiù. Bha iad air an dol a bha sin, ’s bhrist iad a’ sin a-mach dhan Bheinn Mhòir agus ràinig iad a’ Mol a Tuath co-dhiù, taigh Dhonnchaidh Ruaidh agus chaidh Donnchadh Ruadh a-staigh ’s dh’fhan am bòcan a-muigh. Ach co-dhiù bha iad a’ dol gu biadh a choreigin agus anns na h-amannan a bha sin bhiodh iad a’ dol a cheann eile an taighe a ghabhail am bidhe, ’sann a’ sin a bha iad a’ dol chun a’ bhidhe agus bha searbhanta aig Donnchadh Ruadh, nighean a choreigin,’s tha mi creidsinn nach robh tuarasdal ro mhath aice an uairsin ann, ach co-dhiù bha a leithid ann ’s bha cuideigin ag iarraidh tuilleadh brot, ’s nuair a thàinig i a-nuas bha am beathach a bha seo ’na shuidhe air a’ bheingidh, gaoisid air agus cluasan mòra mar gum biodh air mart no creutair a choreigin mar sin, agus thill i sìos leis an eagal a ghabh i agus dh’innis i seo do Dhonnchadh Ruadh, agus thuirt Donnchadh Ruadh rithe, “Till sìos air ais agus faighneachd dheth an gabh e truinnsear dhan bhrot tha seo. Thàinig i a-nuas agus thuirt i ris a’ bhòcan, glè mhodhail, “An gabh sibh”, ars ise “truinnsear dhan bhrot tha seo?” “Cha ghabh”, ars esan, “ach gabhaidh mi na gheibh mi”, gu math fiadhaich. Well, bha cù aig Donnchadh, ’s bha e ’na laighe a-staigh, ’s bha e leisg co-dhiù riamh ach air a shon sin bha e gu math làidir, sgoinneil agus thuirt Donnchadh ris a’ nighinn, “O tha sin ceart gu leòr”, ars esan, “theirig sìos agus bheir gu leòr dhan chù dhubh, uiread ’s urrainn dha itheadh ’s chì sinn dè thachras”. Thug i sin dhan chù ’s air a ghabh an cù sin chiomhead e air a’ bheathach a bha ’na shuidhe air a’ bheingidh, ’s thòisich e air dranndan ris agus thòisich am beathach air dranndan ris-san cuideachd. Well am bad a chèile a ghabh iad air an ùrlar, ’s thòisich an t-sabaid, ’s ged a bha an cù greimeil bha am bòcan greimeil cuideachd. Ach co-dhiù chaidh iad a-mach as an taigh, a’ sìor shabaid agus fhad ’s a chluinneadh Donnchadh Ruadh, bha e cluinntinn a’ choin fad na h-oidhche ag obair air a’ bhòcan. Co-dhiù cha do thill an cù bochd dhachaigh an oidhche sin idir agus dh’fhalbh Donnchadh na là-arna-mhàireach feuch a’ faiceadh e coltas a’ choin. Well, fhuair e an cridhe ’s an grùthan aige ’s pìosan eile aig taobh struthain a bha sin. Mharbh am bòcan e ’s thug e as a chèile e agus sin mar a chuala mise mu Dhonnchadh Ruadh ’s am bòcan.

[TD 155]

TILLEADH CHIARAlN
le Cailein T. MacCoinnich

Cha bhiodh e buileach fìor a radha gun do ghabh Cairistìona an t-aithreachas. Faodaidh gum biodh e na bu chothromaiche radha, gun do thog beagan de mhì-chinnt ceann nuair a thill Crìsdean gu muir, dhà na trì mhìosan an dèidh dhoibh pòsadh. Cha robh e cho fìor dhoirbh cur suas le bhith dealaichte uaithe feadh ’s a bha iad a’ suirghe, ged a bheireadh cuid de na bhòidsichean aige air falbh e airson còrr is ràithe aig amannan. Ach aon uair ’s gun do phòs iad, ’s gun do bhlais Cairistìona air sonas is sòlas mnatha ’na dachaigh fhèin, ’se rud eile bh’ann d’fhear a bhith uat mìosan aig an aon àm. Rinn i na b’ urrainn i feuch a’ faigheadh e obair air tè dhe na bàtaichean a bhiodh a’ ruith eadar puirt-mhara na dùthcha, na eadhoin nach biodh air falbh na b’fhaide na seachdain no dhà; ach cha robh sin idir a’ tighinn ri Crìsdean — na Ciaran mar a chanadh a cho-aoisean ris o bha e dol dhan sgoil. Chan fhòghnadh leis ach na bhòidseachan fada, ’s am pàigheadh mòr; annasan nan tìrean cèin agus an fhàire ùr tha daonnan an sùil ’s an amharc an fhir a rugadh gu bhith ’na fhear-siubhail.

Agus beag is beag dh’fhuaraich an gaol, gus mu dheireadh a robh a’ bhean-òg caran coma-co-dhiù cuin a thigeadh na dh’fhalbhadh e. Cothrom na Fèinne dhi, chùm i dìleas dha a thaobh fir eile, rud nach robh i idir cho cinnteach a bha esan a’ dèanamh nuair a bha e mach às a sealladh. Uair na dhà thug fear na fear dhe na gillean òga bha ri muir às Baile Fhrìdhein tarraing air dol a-mach Chiarain an cuid de na puirt san do thadhail àsan, ach co-dhiù ràinig a’ seanchas seo cluasan Cairistìona na chaochladh, cha tubhairt i riamh guth ri duin eile mu thimcheall. Chùm ise a rathad ’s a modh beatha glan, onarach, ’s os cionn sgainneal na mì-chliù. Sin a’ seòrsa bh’innte.

Ach thainig cùisean gu ceann ’s gu crìch, mar a theireadh gu leòr a dhèanadh iad, luath na mall. Thàinig am brath gu Cairistìona o chompanaidh a’ bhàta air an robh Ciaran, “Caisteal Tintagel”, nach robh rodhas air a fear, ’s gu robh eagal orra gun d’èirich rudeigin dha feadh ’s a bha am bàta aig port ann a Singapore. Chaidh e air tìr aon fheasgar leis fhèin ’s cha do thill e. Cha robh e ’na annas idir seòladairean a bhith fàgail bàta far am bualadh a’ nòisean iad, ach bha Ciaran, cia bith dè eile bha ceàrr air, ’na làmh a bha fada aig an aon chompanaidh, dìleas dhoibh, agus earbsach a thaobh obrach is dleasdanais.

Chan ann gun adhbhar idir a bha chompanaidh fo uallach, ’s gu h-àraidh nuair a dh’fhàilnich air poilis na eile lorg fhaighinn air. Thachair e cho tric; seòladair a’ dol air tìr am port-mara coimheach, a sporan làn airgid, tadhal an taigh-òsda far a robh iomadh sùil a-mach airson a leithid — ’s an sin e dol às an t-sealladh a chaoidh tuilleadh.

[TD 156]

Cha robh Ciaran riamh cunabhalach ann a bhith sgrìobhadh dhachaigh nuair a bhiodh e aig muir, ach aig an aon àm, chluinneadh Cairistìona uaithe co-dhiù uair sa’ mhìos, agus cha b’urrainn i radha le fìrinn nach robh e air leth cuimhneachail oirre thaobh a bhith cumail airgid rithe. Cha robh sin a dhìth oirre uair sa bith. Ach nuair a chaidh mìos, dà mhìos, trì mìosan seachad gun ghuth uaithe, cho-dhùin i nach robh air ach gabhail ris gun deach e às a rathad. Cleas ioma tè eile chaill a fear aig muir, an aon dòigh na an dòigh eile, bha i leagta ri staid ’s a suidheachadh mar bhanntraich.

Boireannach òg, dreachmhor, snasail ’na dòighean ’s coibhneil ’na nàdur, ’se rud neònach a bhiodh ann mur tigeadh fear agus fear an tòir oirre mar mhnaoi. Ach ged a bha Cairistìona làn-chinnteach gu robh an gràdh a bha eadar i fhèin agus Crìsdean bàs — agus sin a chionn treis — bha e daonnan ’na cuimhne gu robh i pòsda a rèir an lagh, ’s gum biodh i sin gus an canadh a’ lagh gur banntrach a bh’innte. Gun teagamh bha dòigh eile air a’ chùis a rèiteach; sin iarraidh air a’ chùirt sgaradh-pòsaidh a dhèanamh air bhonn gun d’fhàg a fear i, beò na marbh e. Ach cha do ghabh i tlachd cho mòr de aon dhe na fir a bha an tòir oirre, ’s gun robh cabhag sa bith oirre an lagh a ghairm airson a cur saor gu pòsadh a-rithisd.

Gus an tàinig Teàrlach a’ rathad. Thàinig esan ’na mhaighstir-sgoile dhan àite beagan is bliadhna an dèidh do Chrìsdein a dhol air chall — co-dhiù, sin mar a chuireadh muinntir an àite e an èisdeachd Cairistìona — ’s cha robh fada gu robh e soilleir dhan a h-uile duine, chan e mhàin gu robh ùidh mhòr aige sa’ bhanntraich òg, ach gu robh ise i fhèin a’ tuiteam dhan a lìon a ghlac na mìltean roimpe ’s às a dèidh. Agus cò chuireadh às a leth? Iad le chèile òg, sùnndach, aoidheil ’na nàdur, colach ’nam pearsa — cha robh fear na tè sa’ bhaile nach aidicheadh gur càraid a bh’ann a bha fìor fhreagarrach air aon a chèile. Dìreach na robh ise saor ’na cogais thaobh an fhir nach fhac i bheò na mharbh o chionn bliadhna.

’Sann mu thoiseach an t-samhraidh a bh’ann, bliadhna agus còig mìosan an dèidh do Chairistìona brath fhaighinn mu Chiaran. Tha iad ag ràdh, na co-dhiù thubhairt aon bhàrd e, an àm an earraich gun tionndaidh togradh an òigfhir gu smuaintean gaoil, ’s bidh e dualach gu bheil sin fìor cuideachd mu gach maighdean òg. Ged a bha an t-earrach a-nis seachad, bidh e colach gu robh cùisean eadar Teàrlach agus Cairistìona air fàs cho blàth, dlùth ’s nach b’urrainn ise a roghainn a chur dheth na b’fhaide. Rinn i suas a h-inntinn, thug i an gealladh do Theàrlach, ’s chuir i gnothaichean sgaradh-pòsaidh ann a làmhan a luchd-lagha. Bha an t-àite uile coimhead ri banais mus biodh a’ bhliadhna mach.

“Nach ann ann a bhiodh an iolathruis na nochdadh Ciaran dhachaigh an dèidh dhi pòsadh. Chuala mi leithid a’ tachairt.” Cha robh guin na spìd anns na briathran; bha fhios aig a h-uile duine gur e an taobh annasach dhan a h-uile gnothaich a chitheadh Peadar. Bha e fhèin agus Peigi Bheag, bean a’ bhancair a’ seanachas aig doras a’ phosd-oifis,

[TD 157]

gnothaichean dhaoin’ eile ’na chuspair còmhraidh aca, mar tha dual do luchd malairt a smodail.

“Nach biodh e ait! Ach cha b’urrainn e dad a dhèanamh dheth — Ciaran, tha mi ciallachadh. Aon uair ’s gun cuir a’ lagh ma sgaoil bannan-pòsaidh, tha gach aon aca saor gu pòsadh a-rithisd. Tha mi tuisginn gun d’fhuair i an diobhorsa gun dragh.” Mar nach biodh fhios aig an dearbh thè! Cha robh gluasad a bha fear na tè sa’ bhaile dèanamh, a-muigh na staigh, ann a sgoil, eaglais, bùth, na leabaidh, nach robh aig bean a’ bhancair. ’S beag a bha dh’fhios aca cho faisg air an fhìrinn ’s a bha iad, nuair a bha iad a’ bruidheann air dè dh’fhaodadh tachairt.

Ach sin dìreach an dearbh rud a thachair. Còig seachdainean mu robh latha na bainnse ann, cò nochd mar gun tuiteadh e às na speuran, ach Ciaran. Thainig e far a’ bhàta am Port-a-Rothaich, ghabh a am bus gu ruige Cille Feàrnain, ’s choisich a staigh dhan taigh-sheinnse, mar nach robh e ach air a bhith falbh seachdain an Glaschu. Bha e na bu duirche sa’ chraiceann, bha bun fiasaig air, bha clais na dhà ’na aodann nach robh ann nuair a dh’fhalbh e, bha chainnt caran na bu chruaidhe na chleachd — ach cha robh teagamh ann, ’se Ciaran a chuir fàilte air na fir a bha sa’ bhàr. Air ais o na mairbh na o na beòthaibh, bha an duine aig Cairistìona air tilleadh.

Chuir Coinneach Mòr, an t-òisdeir air a bheulaibh am pinnt a dh’òrdanaich e ’s thug e tarraing air an t-sìde. Cha robh duin’ aca cinnteach dè bha iomchaidh a radha san t-suidheachadh a bh’ann, ’s gu cinnteach cha robh fear aca ghabhadh air Cairistìona ainmeachadh — sin mar a togadh e fhèin a h-ainm. Duine calma agus bras-nàdurrach a bh’ann an Ciaran, ’s cha phàigheadh e idir a dhol air an taobh chlì dheth.

Bhlais e leann, ’s chuir i greann beag air aodann, ach chan ann air feabhas a leanna na chaochladh a bhruidhinn e. “Tha rùm agad a seo a gheibh mi airson oidhche na dhà, ’ille?” Thug e mach pasgan notaichean mar gum biodh e son a dhearbhadh do Choinneach nach e maraiche le sporan lom a bha sireadh dèirig. “O, gun teagamh, gun teagamh — ’s do bheatha laochain ged a bhithinn an dùil gur ann suas gu - - - gu - - -.” Stad e ’s eagal air an còrr a radha.

Rinn Ciaran gàire. “Suas gu Cairistìona? Shaoileadh tu sin; ach chan eil mi deònach crathadh a thoirt dhi, an creutair. ’S cinnteach gu bheil i air dòchas a thoirt suas m’fhaicinn tuilleadh an tìr nam beò, dè ’illean?” Cha do fhreagair duin’ ac e. Cha robh fear aca cinnteach dè bha fhios aig air ’s dè nach robh, a thaobh Cairistìona ’s am maighstir-sgoile. ’Se Peadair a thog iomall a’ chòmhraidh. “Bha sinn uile air dòchas thoirt suas dhiot a Chiarain. Dè air an t-saoghal mhòr a thachair dhut?”

Chrath a’ fear eile cheann. “Naidheachd fhada tha sin. Chluinn sibh i uile uaireigin. Fòghnaidh e radha gun do thuit mi, mar a thubhairt an Fhìrinn, ann a làmhan luchd-reubainn; mo choire fhèin a bh’ann ’s cha d’fhuair mi dad ach na thoill mi. Nach fhad on chuala sibh ‘Gaol an

[TD 158]

airgid freumh an uilc?’ Sin a thachair dhòmhsa ’s chuir mi seachad còrr is bliadhna sa’ phrìosan air a sgàth. ’S chan e prìosan Crìosdail a bh’ann na bu mhotha.” Ruith e mheuran thairis air na claisean ’s na sgorraidhean a bha ’na aodann. Rinn e gàire searbh. “Tha an fhiasag a’ falach a’ chuid as miosa dhiubh.”

Thuig iad, ann a seagh, carson nach robh e deònach gabhail a-steach air Cairistìona gun fhàth gun fhaireachadh. Bha fiamh bòidhchead na h-òige air searg far a ghruaidhean gu ìre mhath. Ach thog e ghuaillean, thug e tarraing eile air a’ phìnnt leanna, ’s rinn e lasagan. “Ach cha mhair sinn uile gu bràth. Dh’fhàg iad beum a siud ’s a seo sa’ bhodhaig agam, ach cha do bhrist iad idir mo spiorad, clann an Abharsair.”

Bha faireachadh aig gach duine aca gu robh Ciaran ro-dheònach ceisdean a chur; gu robh e an dràsda ’s a-rithisd ga stad fhèin dìreach mar a bha e air thuar tighinn a-mach le rudeigin — rudeigin a bha e air ghoil fhaighinn a-mach, ’s aig an aon àm faiceallach; ro-fhaiceallach, fhoighneachd. Chaidh a chòmhradh a-null ’s a-nall, ach daonnan a’ seachnadh Cairistìona, ’s rud annasach, cuid de na h-eòlaich aige san àite. Cha robh càirdean na dàimhean aige an Cille Feàrnain; ’sann an Glaschu a choinnich Cairistìona air, ’s chan fhacas mòran de chuideachd riamh a’ tadhal orra o phòs iad. Cha b’e dhachaigh na mhuinntearas Cille Feàrnain, ach bha dithis na triùir san àite bha na bu dlùithe dha — beagan na bu dlùithe co-dhiù — na càch. Sin fad na seachdainean goirid a chuireadh e seachad aig an taigh.

Ach cha robh e air uair a thìde a chur seachad san taigh-òsda, nuair a bha naidheachd aig Cairistìona; sin cho luath ’s a shiùbhlas a’ sgeul — gu h-àraidh an droch naidheachd — an àite beag leithid Chille Feàrnain. Thachair i fhèin agus bean Pheadair air a chèile air an t-sràid; bean a’ bhancair eile bh’ann a Mòrag, ’s i gu sgàineadh gu faigheadh i caoidhteas an eachdraidh a thug Peadar dhachaigh às an tigh-òsda.

“Tha e shìos a’ sin, a Chairistìona, an trusdar e ann. ’S tha Peadar ag radha nach aithnich thu air gu bheil e ga chur suas na sìos gun do dh’fhàg e bean na dachaigh o chionn suas ri dà bhliadhna, gun bhrath a chur am bu bheò na marbh dha. Sealbh a rinn dhut, a nighean, gun d’fhuair thu caoidhteas e.”

“Ciaran? O, chan urrainn e bhi. Bheil thu cinnteach nach do ghabh Peadar tè bheag na dhà a bharrachd an diugh? Chan eil thu fhèin a’ creidsinn na ròlaisde sin, a Mhòrag?” Bha Cairistìona ’s gun fhios aice ciamar a ghabhadh cainnt na t’èile. Mas ann a’ tarraing a coise bha Mòrag, cha robh Cairistìona smaoineachadh mòran de bheachd na t’èile air spòrs.

“Mur eil thu ga mo chreidsinn, fhalbh sìos agus faic air do shon fhèin. Chan e gu bheil thusa fo fhiachaibh turas a ghabhail ris — nam bithinnsa nad àite leiginn leis a dhol a thaigh Iain Ghròt, ’s cha bheannaichinn e san dol seachad. Ach chan e mo ghnothaich-sa e.”

Thug Cairistìona sùil gheur air bean Pheadair, ’s cha tubhairt i aon

[TD 159]

fhacal eile, ach thionndaidh i air a sàil agus rinn i dìreach air an taigh-òsda. Bha faireachadh aice nach ann idir ri spòrs a bha Mòrag.

Bhuail i an glag aig an doras ’s thàinig Coinneach Mòr a-mach. Dh’fhalbh an gàire far aodann nuair a laigh a shùil air Cairistìona — an gàire leis am bi an t-òsdair daonnan a’ fàilteachadh luchd-tathaich a thaighe. Thuig e gu robh naidheachd air a dhol mun cuairt.

“Bheil Ciaran a-stigh a sin — na bheil mise ach air a bhi ’g èisdeach ris na ròlaisdean?” Bha guth Cairistìona na bu chiùine na h-inntinn. “Ma tha e staigh, abair ris gu bheil mi son bruidheann ris.”

“Tha e staigh a seo ceart gu leòr. Ach cha tug e guth ort o thàinig e — ged nach eil sin fada. Bheil thu - - - bheil thu cinnteach gu bheil thu airson fhaicinn?” Cha robh Coinneach idir cinnteach e fhèin dè bu chòir dha radha na dhèanamh; an dèidh a h-uile rud, cha b’e ghnothaich e.

Chrath Cairistìona a ceann caran mì-fhoighidneach. “Abair ris a thighinn a-mach - - - sa’ mhionaid. Can gu bheil a bh - - - -” stad i. “Can ris gu bheil mise airson bruidheann ris.” Thionndaidh Coinneach air ais a-staigh.

Agus gun dàil bha Ciaran san dorus. Sheall e air Cairistìona o bonn gu bàrr mar nach fhac e riamh i. Thàinig stad ann, mar gu robh e air rudeigin a dhìochuimhneachadh, ’s an sin shìn e mach a ghàirdeanan thuice. Chuir ise mach a làmh dheas ’s rug i air làimh air, ach nuair a rinn e airson a pògadh ’s e taobh a leth-cheann a thionndaidh ris. Dh’aom i ceann suas an t-sràid, a rathad a bha an taigh aca.

“Chan eil mi airson dad a radha seo air an t-sràid — tha cluasan is sùilean air na ballaichean. Trobhad suas chon an taighe. ’S cinnteach nach do dhiochuimhnich thu rathad!” Bha guth ìosal, socair gu leòr. Cha chanadh duine coimhead oirre gu robh dad fon ghrèin a’ cur dragh air a h-inntinn.

Gun fhacal chuir i h-aghaidh suas an t-sràid ’s choisich Ciaran ri taobh, e fhèin cho balbh ’s gun canadh tu gu robh e air coimeas na teanga chall. Aig geata an taighe, stad e, ’s thug e sùil air an taigh on chlach-stèidhidh chon an t-simileir, anns an aon dòigh san do choimhead e air Cairistìona aig doras an taigh-òsda. Colach ri duine bh’air a chuimhne chall, na bha coimhead airson rudeigin nach robh ann. Ma mhothaich Cairistìona dha, cha tubhairt i guth. Dh’fhosgail i an doras agus chaidh iad a-steach, ise air thoiseach, esan ’na sheasamh an dara taobh a’ toirt dhi modh a rothaid. Dhùin an doras air corra shùil gheur sìos agus suas an t-sràid.

Shìn i dha seuthair agus shuidh e. ’S a-rithisd thug e an t-sùil neònach ud mun cuairt an t-seòmair, mar choigreach an tìr aineol.

“Dè tha thu coimhead air a shon? Chan eil an taigh dad nas fheàrr na nas miosa na mar a dh’fhàg thu e. Rinn mi mo dhìchioll air a’ bheagan a bha mi fhèin a’ cosnadh - - - - - ach chan eil adhbhar a bhith bruidheann air a sin a-nis, a Chiarain. Nuair a dh’fhàg thu mi ’s a thuig mi nach robh thu dol a thilleadh, fhuair mi diobhorsa, ’s tha mi nis a’ dol a phòsadh

[TD 160]

a-rithisd. Tha fhios an t-sealbh gun do chuir mi dheth fear is fear o dh’fhalbh thu, an dùil gun tilleadh tu; bha mi air maitheanas a thoirt dhut, olc ’s gan do dhèilig thu rium. Ach chaidh an ùine seachad, thachair mi air fear dhan tug mi gaol - - - - - tha mise ’s tusa dealaichte aig an lagh ’s chan eil an còrr a ghabhas dèanamh mun chùis. Bheil thu tuisginn an t-suidheachaidh?”

Sheall e oirre mar nach robh aire idir air dè bha i ’g radha. An ceann greiseag bhruidhinn e, ’s gàire beag neònach air aodann. “O, tha mi tuigsinn ceart gu leòr, ’s cò chuireadh às do leth? Rinn thu rud a bha ceart, cothromach — chan e mo choire-sa bh’ann uile gu lèir — bha mi sa’ phriòsan fad mhìosan - - - - cha robh dòigh na rathad brath fhaighinn thugad - - - -.” Bha e bruidheann mar neach nach robh idir a’ gabhail a-staigh an t-suidheachadh, mar dhuine a bha inntinn ’s a smuain fada on chuspair air an robh ise còmhradh. “Chan eil e gu dragh — a-nise co-dhiù. Cha chuir mise dragh sa bith ort fhèin na air an fhear tha thu dol a phòsadh - - - bidh mi tilleadh gu muir a-rithisd ’s cha chluinn thu ’n còrr mun ghnothaich o mo thaobh-sa dheth. Bha leth-dhùil agam - - - bha mi an dùil - - - ach coma leat sin; chan fhaigh duine sa bith ach a thoillteanas, agus gu cinnteach chaidh sin a dhearbhadh dhòmhsa.” Bhrist e mach ann a lasgan gàire agus sheas e meadhon an ùrlair.

Cha robh fhios aig Cairistìona dè chanadh i. Bha e dol thar a tuisge mar a ghabh e ris an t-suidheachadh, ’s bha i rudeigin iomaganach mun dòigh annasach ’s a robh e bruidheann — cho eadar-dhealaichte o nàdur Chiarain, an Ciaran bras, aithghearr a b’aithne dhi. Cha robh i idir socair ’na h-inntinn. Bha i air a bhith na bu shaoirsneile na robh e air tionndadh oirre, air a coireachadh, air oidhirp a dhèanamh a cur sa’ cheàrr. Bha e buileach ro chiùin, ro leagta ri cùisean, ro dheiseil gabhail ris na thachair.

“Tha mi toilichte gu bheil thu tuigsinn — nach eil thu smaoineachadh gu robh mi feitheamh airson a’ chothrom faighinn caoidhteas tu. Mar tha Nì Math os mo chionn, bha mi dìleas dhut gus an do chaill mi dòchas gu tur, a Chiarain ’s cha do thruaill mi mo chorp na mo chogais an dòigh sa bith.” Bha na deòir a’ seasamh ’na sùilean, ’s an fhìrinn a’ deàlradh a-mach troimh na deòir mar sholas glan air nach robh mùchadh.

Chuir e làmhan air a guaillean. “Na biodh e cur uallach ort, a ghalad. Na robh cùisean air tionndadh a-mach an dòigh eile, cò aig tha fhios nach fhaodadh - - - - ach, cha ghabhadh e bhith. Tha sradag cogais beò annamsa fhathast ’s cha b’urrainn mi do mhealladh. H-uile beannachd leat a Chairistìona, ’s gur toilichte bhios tu fhèin ’s fear do roghainn.” Rinn e air an doras agus lean Cairtistìona e, na b’aotroma ’na h-inntinn, ach aig an aon àm mothachail gu robh i fada, fada o fhreagairt na ceisd a bha sìor èirigh ’na mac-meanmna.

Aig an doras shìn i làmh dha, ach an turas seo, nuair a chrom e gu pòg a thoirt dhi, thug i dha a bilean ruiteach, blàth gun fhaireachadh gu robh i dèanamh dad ceàrr. Phòg e i cho socair coibhneil ’s ged bhiodh e fàgail beannachd aig màthair na piuthar — cho deifireach o na pògan

[TD 161]

bras, collaidh aig an t-seann Chiaran. Chaidh gath beag gu cridhe maille ris a smuain dè dh’fhaodadh a bhith na robh i air feitheamh greiseag bheag eile.

Thionndaidh e aon turas air a rathad sìos chon an taigh-òsda agus smèid e rithe gu h-aighearach, mar ri bhana-charaide. Smèid i air ais agus thill i steach. Bha feum aice air greiseag leatha fhèin son ruith air a choinneacheadh neònach a bh’ann — ’s an dealachadh a bha na bu neònaiche buileach.

La-arna-mhàireach chual i gun do dh’fhàg Ciaran tràth sa’ mhadainn air a’ bhus gu Port-a-Rothaich. Bha i làn-chinnteach gun cumadh e fhacal ’s nach faiceadh i tuilleadh e. Bha nàdur is facal a’ Chiarain ùir cho deifireach o phrionnsapalan an fhir a phòs ise. An d’atharraich am prìosan e? Bha cholas air ìomhaigh ’s air a bhodhaig gun deach e troimh àmhghair agus triobaid cuirp is inntinn. Ach air a làimh eile, bha e comasach gàire dhèanamh, cùisean a ghabhail gu h-aotrom, inntinneach - - - - - cha robh i comasach ceann na casan a dhèanamh dhan chùis. Mu dheireadh, cho-dhùin i nach robh air ach cùisean fhàgail a’ làmhan a’ fhreasdail, ’s gach latha ghabhail mar a thigeadh e — seòl beatha nan daoine glice.

’Na sheasamh ri rèile a’ bhàta a bha fàgail cidhe Port-a-Rothaich, bha iomadh smuain a’ tionndadh ’s a’ sniomh an inntinn Phàdraig Labhrann. Dè na robh gnothaichean air tionndadh a-mach mar a rinn Ciaran dealbh dha oirre? Na robh Cairistìona air a bhith ’na leididh mhòr bheartach, a’ fuireach an aitreabh taighe dh’fhòghnadh do bhann-uachdaran? An àite bhith ’na caileag chumanta, bòidheach, grinn, ceanalta, ach tur gun chuid na rud, mar theireadh a’ facal.

Chaidh e thairis ’na inntinn air mar a thachair e air Ciaran. Mar a bhuail e thuca le chèile cho colach ’s a bha iad ri chèile an dreach, an cumadh, an àirde — ’s gu ìre mhath nam bruidheann. Mar a ghlacadh iad a’ briseadh a lagha ann am Mersing, ’s na mìosan fada, sgìth a chuir iad seached sa’ phrìosan. Na sgeulachdan iongantach a bh’aig Ciaran air a bhean ’s a dhachaigh: boireannach beartach, taigh mòr rìomhach, gach nì a lùigeadh duine ’na shealbh. Mar a thug e muir air chionns nach robh e fhèin ’s a bhean a’ còrdadh. Cha robh Pàdraig a’ cur mòran diù sna sgeulachdan, aon rathad na rathad eile: chan ann aon turas a thachair e air daoine ’s air suidhichidhean a cheart cho annasach. Dh’èisdeadh, dhèanadh e gàire, ’s thogadh e ghuaillean.

’Sann nuair a mharbhadh Ciaran an dèidh dhoibh bristeadh a-mach às a’ phriòsan a bhuail e thuige àite an fhir a mharbhadh a ghabhail, tilleadh a dh’Alba ’s còir a ghabhail air bean, air taigh, ’s air cuid an fhir nach robh dol a chur mòran feum orra gu bràth tuilleadh. Duine cunnartach a bh’ann am Pàdraig, gun eagal ro Dhia na ro dhuine. Fear a dh’fheuchadh rud sa bith na robh an colas a b’fhaoine gun deadh leis. Sin a dh’fhàg sa’ phrìosan e iomadh uair — chan e gun do rinn sin mòran feum dha na atharrachadh air.

[TD 162]

Bha an gàire beag coma-co-dhiù ud air aodann, ’s e dol seachad ’na smuain air a’ chrathadh a fhuair e, nuair a lorg e nach robh aitreabh na beartas aig Ciaran. Cha b’urrainn dha dad fheòrach na rannsachadh roimh làimh — dh’fheumadh e an cleas a chluich mar gum b’e Ciaran fhèin a bh’ann dha-rìribh, rud nach robh idir farasda, ’s e deònach uimhir fhaighinn a-mach.

O, bha e cho measail air aodann bòidheach ’s air bodhaig chuimir ris an ath-fhear — gu h-àraidh ma bha sgillin na dhà a’ dol an cois na tè aig a’ robh an deagh cholas sin. Ach thug Cairistìona far a bhonnaibh e buileach. Bha i cho dìreach, onarach, neo-chealgach ’na dòigh ’s gu robh e cinnteach a-nis nach b’urrainn e a mealladh ged bhiodh aice beartas na bann-rìgh.

Cha robh an teagamh bu lugha aige nach robh i air a mealladh a thaobh a cholais — ’s leis a’ naidheachd a bh’aige mu na sgorraidhean a dh’fhàg prìosan is droch-ghiollachd air aodann ’s ’na bhodhaig. Bha chuid sin dheth fìor co-dhiù, ged a thachair mòran dheth mun do choinnich e riamh ri Ciaran, ’s ann an iomadh ceàrna dhan t-saoghal. Cha robh Cairistìona air tè dhan fheadhainn amharasach; bha i ro neochiontach neo-dhùbailte ’na nàdur fhèin. Bha sin soilleir eadhoin do leithid Phàdraig, a chaith a bheatha a-measg fhir agus mhnathan nach robh cur onair neochiont uabhasach àrd a-measg nam beus a bha riatanach airson beatha agus beòshlaint.

Faodaidh airson a’ chiad uair ’na bheatha gun do choinnich Pàdraig ri boireannach dham b’urrainn e gaol is urram a thoirt air a sgàth fhèin ’s chan ann air sgàth a cuid na maoin. ’S bha i fo cheangal-pòsaidh aig fear eile. ’S co aig tha fhios nach fhaca Cairistìona rudeigin an aodann ’s an sùilean Phàdraig — na Chiarain, mar a shaoil leatha-se — a bha tagradh gràdh agus earbsa. Sin a dh’aindeoin na beatha chunnartach a bh’air a chùl. Chrath e cheann ’s e cuimhneachadh mar a dhiùlt i bilean dhà aig a’ chiad choinneachadh, ’s mar a phòg i cho blàth nàdurra aig àm dealachaidh. An e gu robh i ’na chomain a chionns gun tug e barantas nach tigeadh e eadar i ’s a fear a roghnaich i phòsadh? Air neo, robh i a’ faicinn ann rudeigin deifireach o Chiaran — an Ciaran a b’aithne dhìthse? Rudeigin na b’fheàrr?

Ceisdean, ceisdean, ’s gun fuasgaldh aige do aon dhiubh. Ach bha fhios aige ’na chridhe, ’s na bha beò de chogais, gun do rinn e an rud a bha onarach ceart, a dh’aindeoin ’s an tarraing a bh’aig Cairistìona air a bhuadhan nàdurra. A bharrachd, bha fhios aige, ged nach biodh i idir fo cheangal-pòsaidh, nach b’urrainn e cothrom a ghabhail air nàdur a bha cho uasal, àrd-bheusach, earbsach.

Chaidh e sìos an staidhre sa’ bhàta ’s e air inntinn a dhèanamh suas gu robh a nis a’ dol an tòir air saoghal ùr, saoghal sa robh leithid a bhoireannaich ri Cairistìona a’ còmhnaidh.

[TD 177]

ATH-SGRUDADH

(Anns gach àireamh de Ghairm a-nis tha dùil againn cuireadh a thoirt do sgrìobhadair ath-sgrùdadh a dhèanamh air obair bàird, neo sgeulaiche, neo fear-aistidh, neo dràmaire, cuid dhiubh anns an linn againn fhìn agus cuid eile a bhuineas do na linntean a dh’fhalbh. Chan e dàn-molaidh a tha sinn a’sireadh, ach sgrùdadh cruaidh onaireach, le moladh is diomoladh far a bheil iad sin iomchuidh. Dh’iarr sinn air a’ Chomann Leabhraichean an Oilthigh Ghlaschu cuideachadh airgid a thoirt dhuinn gus sreath den t-seòrsa seo a chur air bhonn, agus thug iad sin dhuinn. Bithidh dùil ri leabhar no dhà às ri tìde cuideachd — Fear-deasachaidh)

(1) Donnchadh Bàn Mac an t-Saoir 
le Iain Mac a’ Ghobhainn

Rugadh Donnchadh Bàn ann an Gleann Urchaidh anns a’ bhliadhna 1724 agus bhàsaich e ann an Dun Eideann anns a’ bhliadhna 1812. Chan eil mòran ri ràdh mu dheidhinn a bheatha ach gu robh e aig Blàr na h-Eaglaise Brice anns a’ bhliadhna 1746: gun tàinig a’ chiad chlo-bhualadh de a bhàrdachd am follais anns a’ bhliadhna 1768: gu robh e airson grùnn bhliadhnachan ann am Freiceadan Bhraghaid Albann, agus an Dun Eideann ’na sheòrsa de phoileas.

Bha dhachaigh ann an Gleann Urchaidh mu chòig mìle deug bhon sgoil a b’fhaisge ann an Dail-mhàilidh agus chuir an t-astar seo bacadh cho mòr air ’s nach do dh’ionnsaich e riamh sgrìobhadh neo leughadh ged a bu chòir cuimhn’ a bhith againn gu robh mòran dhàin is eile air bilean an t-sluaigh: agus seach gu robh cuimhne làidir aige tha e cinnteach gun do dheothail e às na sruthan sin. Bha e eòlach air an Urramach Dòmhnall MacNeacail a bha ’na mhinistear ann an Lios Mòr, agus chuidich esan le bhith cur a bhàrdachd ann an òrdugh ged a thàinig, a-rèir aithris, sgaradh eadar an dithis a thaobh an dàn ‘An Tàillear’ ris nach robh am ministear còir a’ gabhail idir a chionn ’s gu robh e ro strùidheil air a shon.

Faodaidh sinn a ràdh, a thaobh a bheatha, nach do thachair dòrainn neo bròn ris, ’s nach eil e foillseachadh, ’s math-dh’fhaodte air sgàth sin, eòlas domhainn sam bith air faireachdainnean a’ chinne daonna, nach lorg sinn ’na bhàrdachd gèiread inntinn neo solas ùr air poilitics, neo air gnothaichean cridhe. Chan eil idir ’na chomas an gaoir drùidhteach a gheibh sinn bho Uilleam Ros, neo am blàthas inntinn ’s a’ mhilseachd ’s an neònachas a gheibh sinn ann am bàrdachd Mhic Mhaighstir Alasdair, neo gu h-àraid an t-eòlas mionaideach air cridhe an duine a lorgas sinn ann an dàin Rob Dhuinn.

A thaobh nithean poiliticeach tha sinn a’ toirt an aire gu robh e sabaid an aghaidh a’ Phrionnsa Teàrlach aig Blàr na h-Eaglaise Brice ged a

[TD 178]

shaoileas sinn gur ann anns a’ chàmpa aige a bha fhaireachdainnean, oir tha neart na bàrdachd a rinn e air a’ bhlàr sin a’ tighinn bho na h-ionnsaighean a rinn Clann Dòmhnall, mar eisimpleir, air arm an rìgh. Agus anns an Oran don Bhriogais tha e gearain ris an riaghaltas air an Achd a thug an aodach àbhaisteach bhuaithe fhèin ’s bho a sheòrsa:

’S ar leam gur h-olc an duais
do na daoine chaidh sa’ chruadal
an aodaichean thoirt bhuapa
ged bhuannaich Diùc Uilleam leotha . . .

agus tha e crìochnachadh leis an rann:

Nan tigeadh oirnne Teàrlach 
’s gun èireamaid ’na chàmpa 
gheibhte breacain chàrnaid 
’s bhiodh àird air na gunnachan.

Ach chan eil teagamh sam bith aig a’ cheann thall nach ann air taobh an riaghaltais a bha e mar a chì sinn anns an Oran don Rìgh (’se sin an treasamh Deòrsa) ’s e ag ràdh gur mòr an sonas a thàinig air an rìoghachd on a chaidh an rìgh seo a chrùnadh, agus a’ cumail a-mach gun tàinig toradh is beartas air sgàth a riaghlachadh. Ach chan eil a smaointean poiliticeach uabhasach cudthromach co-dhiù ann an ‘Oran Iain Faochaig’ (neo John Wilkes) ’s e a’ cur a’ chùis dhomhainn seo ann an cèis cho cumhang ’s gu bheil e cantainn,

Thòisich thu ’n toiseach san eucoir
ag innse bhreugan air Rìgh Deòrsa . . .

Chan eil tùsalachd sam bith anns na dàin phoiliticeach seo, neo ann an iomadh dàn eile a rinn e mu uaislean a thàinig ’na chòir.

’Sann a shaoilear aig amannan nach eil càil anns a’ bhardachd aige — gu h-àraid na dàin a rinn e mu dhaoine is bhoireannaich — ach facail, gu bheil i air a snìomh à facail ’nan aonar, ’s gun càil a dh’adhbhar carson a sguireadh i. Tha gach nì a tha e ag ràdh air an uachdar, agus nuair a chrìochnaicheas sinn na dàin chan eil fios againn air càil mu dheidhinn an duine air an robh e bruidhinn: agus tha seo a’ tachairt glè thric a chionn ’s gu bheil e cleachdadh (mar a rinn bàird Ghaidhealach eile) sruth de bhuaidh-fhacail neo <eng>adjectives<gai> coltach ris an fheadhainn a leanas:

Reachdmhor, àrdanach, mòrchuis’,
duineil, ceannsalach, seòlta . . .

agus a-rithist

suairce, sìobhalta, fearail,
sùil lìontach ghorm mheallach . . .

Ann an dòigh àraid tha na facail seo a’ falach an duine bhuainn mar gum biodh e air chall ann an coille, mar gum biodh gach dreach a tha am bàrd a’ fiachainn ri chur air ga dhèanamh aig a’ cheann thall do-fhaicsinneach. Chan eil sgeul air an duine air cùl na facail seo, chan eil

[TD 179]

sinn a’ greimeachadh air aon smaoin neo faireachdainn, càil ach nithean aithnichte, fosgailte, publiceach.

Tha barrachd faireachdainn anns an òran a rinn e do Mhàiri Bhan Og gun teagamh, gu h-àraid anns na sreathan:

Is chluinneadh mo chluas an fhuaim a bhitheadh
aig luaths mo chridhe ri m’thaobh. 

’Se seo stuth na bàrdachd, ach ’sann glè ainneamh a gheibh sinn an seòrsa taisbeanadh seo bho Dhonnchadh Bàn: agus tha rudeigin neònach ann a bhith ga fhaicinn a-mach air Cupid (ged a tha fhiosam gun do rinn Uilleam Ros an dearbh nì) agus tha rudeigin cuideachd àraid anns na sreathan:

’Sann thog e mi ’m prìs on tìme seo ’n uiridh
an nì ’s an urrainn a fhuair . . .

mar gum b’e nì economaiceach a th’anns a’ ghaol. Ach a dh’aindeoin sin feumar aideachadh gu bheil faireachdainn neo-àbhaisteach anns a’ bhàrdachd seo gu h-àraid anns an rann a tha tòiseachadh leis an t-sreath,

Shuidhich mi lìon air fìor-uisg thana . . .

agus cuideachd anns an dà rann mu dheireadh,

Nam faighinn an dràsd do chàradh daingeann . . .

agus a-rithist

Dhèanainn dhut ceann is crann is arachd . . .

Ach ’sann mar as tric air taobh a-muigh nithean a tha Donnchadh Bàn a-mach, agus tha seo follaiseach ann an ‘Oran na h-Eaglaise Brice’, oir ’se an claidheamh fhèin gaisgeach na bàrdachd seo, oir ’sann air a tha a shùilean a’ laighe gu mionaideach, agus, saoilear aig amannan, gu gaolach.

Mòran iarainn air bheag faobhair
gum b’e siud aogas a’ chlaidhimh
’s e gu lùbach leumnach beàrnach
’s bha car càm ann anns an amhaich . . .

agus a-rithist

’n claidheamh dubh nach d’fhuair a sgùradh
’s neul na sùithe air a leth taobh . . .

agus mar sin air adhart.

’Se an claidheamh a tha sinn a’ faicinn gu soilleir ’s chan e na daoine a chaillear anns a’ bhlàr.

Agus ann an dòigh àraid chì sinn seo cuideachd ann an Oran don Mhusg’ agus a-rithist ann an ‘Oran do Thailbert Bhànrigh Màiri’. Tha e bruidhinn air na buill-airm sin mar gum biodh e mach air boireannaich, agus a’ cleachdadh an aon seòrsa cainnt:

Is thàinig mi Dhun Eideann a dh’iarraidh leannain . . .

agus a-rithist:

Tha Màiri cho bòidheach
ri mnaoi òig tha san tìr . . .

Leis an fhìrinn innse tha e duilich eadar-dhealachadh a dhèanamh eadar an seòrsa dàn seo ’s na dàin a tha gu fìor mu dheidhinn dhaoine.

[TD 180]

[Dealbh]
“Munadh fada rèidh,
Cuilidh ’m faighte fèidh”

Agus tha seo a chionn ’s gur ann air taobhan a-muigh a tha e mach gu tric, agus tha seo soilleir eadhon anns an ‘Oran don Bhriogais’ ged a tha an t-aodach air a bheil e bruidhinn ’na chomharradh cuideachd.

Nuair a leughas mi tòrr de a bhàrdachd ’sann a bhios mi smaoineachadh gu bheil e gam bhualadh le tuil fhacail, agus nach eil càil idir air a cùl. O thoir dhomh beagan lomnochd, tha mi ’g èigheachd, ach chan eil an tuil a’ sgur, chan eil an sneachd a’ stad, tha na clachan-meallain a’ leantainn. ’S chan eil càil ri fhaicinn air cùl na facail, chan eil ceann neo cas neo aodann am follais.

Dè seòrsa fear a bh’anns a’ bhàrd seo, tha mi faighneachd dhiom fhìn, ’s chan eil càil a dh’fhiosam, chan eil ach an aon fhalamhachd mun cuairt orm. Agus tha mi toirt sùil sgìth air an ath ‘Rann do’n Ghàidhlig ’s don Phìob Mhòir’, agus ag aideachadh gu bheil tàlant aige airson facail, gu bheil ceannsachadh aig orra, ach nach eil e dèanamh càil leotha is fiach.Tha mi coimhead ’nam inntinn fear toilichte sèimh, le smaointean coltach ris an fheadhainn a gheibheamaid bho Mhàidsear air choreigin a chaidh a thogail ann an rèiseamaid agus tha fhiosam nuair a tha e ’g ràdh,

Smaointean truagh a’ tighinn air m’aigne
nach eil a chridhe trom idir.

Leis an fhìrinn innse tha e cur sgìths inntinn orm. Tha an cànan a’ dòrtadh tarsainn orm gun sgur mar gum bithinn ag èisdeachd ris a’ Mhàidsear air an do bhruidhinn mi cheana, a’ cur a-mach gun sgur ann an club far a bheil buill-airm is dealbhan den rìgh air a’ bhalla. Tha fhios againn nach can am Màidsear seo càil ceannairceach neo ùr, gu bheil na

[TD 181]

smaointean “ceart” aige, ’s gu lean e air a’ bruidhinn a chaoidh.

Agus an dèidh sin tionndaidhidh mi gu ‘Moladh Beinn Dobhrain’, ’s na h-òrain eile a rinn e mun àite sin agus tha mi ann an saoghal eile. Tha am Màidsear seo a’ bruidhinn ann an cainnt ùr, tha sgiathan a’ tighinn air, tha am burras a’ tionndadh gu sglapaid.

Oir anns an òran seo, thàinig tàlant Dhonnchaidh Bhàin gu ìre, dh’fhàs i anns a’ ghrian bhlàth mhaireann seo, agus ma tha e fhathast mar as tric a-mach air an taobh a-muigh de nithean, tha uimhir de ghaol anns a’ bhàrdachd seo ’s gu bheil sinn a’ toirt maitheanas dha. Gun teagamh, tha ùidh aige ann an gunnachan fhathast,

Spor anns am biodh beàrn,
tarran air a ceann,
snap a bhuaileadh teann
ris na h-òrdaibh i . . .

agus gun teagamh cuideachd chan ann air a’ chinne daonna a tha e mach, oir bha e riamh lapach anns an dòigh sin. Ach bho thoiseach na bàrdachd tha sinn a’ faireachdainn gaoth ùr mhear a’ lìonadh a shiùil, tha a thàlantan gu lèir mar bhàrd ag obrachadh gu ciùin rèidh, tha fonn prìseil anns a’ bhàrdachd. Tha gaol mar bholtrach air a feadh. Agus tha an gibht a bh’aige riamh airson nithean a-nise ’na neart dha:

Thèid fasanda ’na èideadh
neo-spòrsail:
tha mhanntal uime fhèin
caithtiche nach trèig
bratach dhearg mar chèir
bhios mar chòmhdach air.

Ann an dòigh àraid tha an eilid a’ gabhail oirre trusgan agus faireachdainnean a’ bhoireannaich, boireannach nach b’urrainn dha, aig an toiseach, a dhealbhadh dhuinn.

Ach caochlaideach curaideach
caolchasach ullamh
an aois cha chuir truim’ oirre
mulad neo mì-ghean.

Tha ùghdarras ùr anns a’ bhàrdachd seo, tha fhios aig Donnchadh Bàn co air a tha e bruidhinn agus tha toileachas inntinn aige a bhith bruidhinn air. Tha fhios aige air na flùrain a tha anns an àite seo:

’Sann den teach-an-tìr
a bha sòghar leath’
sòbhrach ’s eala-bhì
’s barra neònagan:
dòbhrach bhallach mhìn
ghòbhlach bhallach shlìom . . .

Tha an ceòl nàdurrach, ged a tha e sgileil; tha e sùnndach, luath, cridheil. ’Se seo bàrdachd a rinn bàrd aig a bheil cumhachd iomlan air a chuspair.

[TD 182]

Tha an gaol ri fhaicinn gu follaiseach anns na sreathan’

A h-aigneadh aotrom suairc
aobhach ait gun ghruaim
ceann bu bhraise ghuanaiche
ghòraiche:
a’ chrè bu cheanalt’ stuaim
chalaich i gu buan
an gleann a’ bharraich uaine
bu nòsaire . . .

Tha pailteas na mac-meanmna anns a’ bhàrdachd seo, agus smachd air cainnt (smachd a bh’aige riamh) a tha nise air chrith le toileachas: agus rud eile a bharrachd air a sin, tha caochlaidhean a’ chiùil a’ cumail sgìths bhon leughadair, ’s an t-atharrachadh seo fhèin mar chomharradh air gluasad na beatha. Tha aoibhneas is mire anns a’ bhardachd seo, ach am bàs cuideachd: ann an dòigh àraid, fhuair Donnchadh Bàn air bruidhinn air na cuspairean sin anns an dàn seo, nuair a dh’fhairtlich air am foillseachadh ann an dàin mu dheidhinn dhaoine. Tha faileas is grian air a feadh, mar gum biodh e sgrìobhadh aig toiseach an t-saoghail, is neochiontas a’ feitheamh air deuchainn. Nuair a bha e mach air poilitics cha robh fhios aige co air a bha e bruidhinn, cha b’e sin a chuspair, ach ’se seo chuspair, agus tha e caitheamh air gach innleachd is ball-maise a tha ’na chomas, agus a dh’aindeoin sin tha a’ bhardachd a’ coimhead nàdurrach, cho nàdurrach ri sruth. Tha i tionndadh ’s a’ leum nuair a dh’fheumas i, tha i leantainn rathad a’ chridhe. Chan eil fhios againn dè seòrsa ceòl ùr a tha romhainn, ach tha fhios againn gu bheil sinn ann an làmhan fìor bhàrd a tha a’ dèanamh an obair a chaidh a shuidheachadh air. An do sgrìobh e riamh cho math mu dheidhinn a’ ghaoil ’s a sgrìobh e anns na sreathan seo:

’S e b’aotruime sìnteag
mu chnocanaibh donna,
le ruith dara-tomain
’s e togairt an coinneamh
bean-chomainn os n-ìosal.

Shaoraich a’ bhàrdachd seo e o bhith mach air nithean nach robh dlùth d’ a nàdur: fhuair e dòigh air cur innte faireachdainnean nach gabhadh an cur anns na dàin eile a sgrìobh e. Tha gach cuspair eile air an do sgrìobh e anns a’ bhàrdachd seo ach air an togail gu còmhnard nas àirde. Tha a’ bhàrdachd seo mar chèids às am faod e bruidhinn le guth ùr.

Agus gach turas a sgrìobhas e mu dheidhinn an àile seo, tha beòthalachd a’ tighinn air a chainnt, tha i falbh air casan aotrom, eadhon ann an ‘Cumha Coire a’ Cheathaich’:

Tha choille bh’anns an fhrìth ud
’na cuislean fada dìreach
air tuiteam is air crìonadh

[TD 183]

sìos as an rùsg:
na prisean a bha brìoghmhor
na dosaibh tiugha lìonmhor
air seacadh mar gun spìont’ iad
a-nìos às an ùir.

agus a-rithist, ged a tha an nota a-nise nas cudthromaiche, ann an ‘Cead Deireannach nam Beann’:

Mo shoraidh leis na frìthean,
O ’s mìorbhaileach na beannan iad,
le biolair uaine ’s fìoruisg
deoch uasal rìomhach cheanalta:
na blàran a tha prìseil
’s na fàsaichean tha lìonmhor
O ’s àite a leig mi dhìom iad,
gu bràth mo mhìle beannachd leo.

Ma tha e bruidhinn air an aois anns an dàn seo, air a’ bhàs a tha a’ tighinn, air a’ chaochladh a tha romhainn, tha e dèanamh sin ann an dòigh nas mìlse na tha e dèanamh anns an òran ‘Marbhrann an Ughdair Dha Fhèin’, a tha mar luaidhe ri taobh an òir ud.

Oir bha Beinn Dòbhrain mar ionnstramaid ciùil dha, ’s ann an sin a dh’ionnsaich e mu dheidhinn an t-saoghail — mar bhàrd — agus chuir e sìos na chunnaic e ’s na dh’ionnsaich e le gaol is toileachas. Mar a bha Dublin do James Joyce, mar a bha Alba gu lèir do Uisdean MacDhiarmaid, bha a’ bheinn seo do Dhonnchadh Bàn. Dh’fhàg e a chridhe ann, ’sann às a dh’èirich a bhàrdachd. Bha e air chrith le ceòl, leis a’ bhàs, leis a’ bheatha. Rinn an dùthaich ud bàrd mòr de fhear aig an robh gibhtean cainnte ach a dh’fheumadh an gaol ionnsachadh bho Nàdur fhèin.

[Sanas]

[TD 185]

AN SGEILP LEABHRAICHEAN

<eng>Hebridean Folksongs III. Waulking Songs from Vatersay, Barra, South Uist, Eriskay and Benbecula. Edited and translated by J. L. Campbell. Tunes transcribed from recordings and annotated by Francis Collinson. (Oxford. At the Clarendon Press. 1981. 432 dd. £25).<gai>

Leis an treas leabhar seo tha an Caimbeulach agus Francis Collinson air obair mhòr a thoirt gu crìch. Thòisich an Caimbeulach a’ reacòrdadh òrain Ghàidhlig anns na h-eileanan mu 1937, dìreach beagan bhliannachan an dèidh don Bhean-uasal Kennedy-Fraser sgur, agus rinn an dithis aca clàir bho na h-aon seinneadairean. Ach cha b’ionnan na bha dhìth orra. Ged a chuir a’ Bhean-uasal iomadh fonn sìos mar a chuala i iad, thog i oirre an uair sin gu cruth ùr a chur air mòran diubh, eadar fhaclan is cheòl is rian. Ach ’se tha dhìth air an dithis seo gach nì fhàgail dìreach mar a bha e, agus is math gu bheil an fhianais seo againn a-nis. Chan eil mise den fheadhainn a tha am beachd nach do rinn Kennedy-Fraser càil ach call, ach tha mi glè thoilichte gun do rinn an Caimbeulach is Mgr Collinson an obair a rinn iad.

Ged nach eil na h-òrain ann an Leabhar III is dòcha cho fìor mhath ris an fheadhainn a bh’anns na Leabhraichean eile, tha grunn ann a tha iomraiteach, agus deagh theacs dhiubh an seo, leithid ‘Thug mi ’n oidhche, ge b’fhad i’, ‘Trom òr o chalainn’ (bho mheadhan na 17mh linn), ‘Mhic Iarla nam bratach bàna’, ‘A Mhic Iain ’ic Sheumais’, ‘Ach a Mhaighread nan cuiread’, ‘Thogainn fonn gun bhith trom’, ‘O ’s fhada bhuainn Anna’, ‘Clò Mhic ’Ille Mhìcheil’ (le Mac Mhaighstir Alasdair), ‘’S muladach, ’s muladach tha mi’, ‘Chunnaic mise mo leannan’, agus ‘Cha dèid mi do dh’fhear gun bhàta’. ’Sann bho sheinneadairean à Barraigh ’s à Uibhist-a-deas a tha a’ mhòr-chuid, le corra òranaiche à Beinn-a-bhadhla, Eirisgeigh, Bhatarsaigh is Ceap Breatainn, agus tha gu leòr de luchd-seinn ainmeil ’nam measg, leithid Nan Eachainn Fhionnlaigh, Ealasaid Iain Dhonnchaidh, Màiri Mhìcheil Nìll, Ann Aonghais Chaluim, Ruairi Iain Bhàin, Maighread Shomhairle Bhig, Bean Phluim, Mòr nighean Dhonnchaidh, Mòr, Bean Nìll, Iain Pheadair, Penny Bheag, Fanny nic Dhunnchaidh Ruaidh 7c.

Tha pàirt de na h-òrain a ghabhas deut a chur orra, mar a tha ‘A Mhic Iain ’ic Sheumais’ (1601), ‘O ’s fhada bhuainn Anna’ (a. 1690), ’Ille dhuinn

[TD 186]

[Dealbh]
Maighread Shomhairle Bhig (dealbh le Coinneach Robertson)

[TD 187]

bhòidhich’ (c. 1799), agus pàirt nach gabh, is tha corra òran ann air a bheil coltas fìor shean, leithid ‘Mhurchaidh bhig, a chinn a’ chonais’. Tha òran ann le Mac Mhaighstir Alasdair (Clò Mhic Ille Mhìcheil) agus òran le Dòmhnall Donn no le Alasdair Sgoilear, ach tha a’ mhòr-chuid gun urra. Le urra no às aonais tha iad a’ cur solas gu leòr dhuinn air an t-saoghal a bh’ann, gu h-àraid eadar 1650 agus 1850.

A thuilleadh air na h-òrain, agus an t-eadar-theangachadh a tha ’nan cois, agus na fuinn, tha iomradh ann air na cinn is na beachdan a tha gan togail anns na h-òrain, a tha a’ dèanamh dealbh dhuinn air beatha ar daoine anns na linntean sin. Tha an luchd-deasachaidh a’ togail cuideachd puingean leithid: an ceangal a bha eadar na h-òrain seo agus an fheadhainn a chruinnich a’ Bhean-uasal Kennedy-Fraser; mar a tha na sèisdean a’ cur solas air ruith no rithim an òrain; an dòigh anns an deach pàirt de na h-òrain a dhèanamh. Tha an Caimbeulach a-nis a’ cumail a-mach gur h-ann ann an seòrsa de neul (<eng>trance<gai>) a bha pàirt de luchd-dèanamh nan òran, ’s gur h-ann mar sin a bha bloighean òran a’ dol a-measg a chèile. Faodaidh tu sin shlugadh no fhàgail, ach tha gu leòr anns an leabhar seo a chumas cagnadh riut.

Ruaraidh MacThòmais.


Tocher 35 (Sgoil Eòlais na h-Alba. Oilthigh Dhun Eidinn. 1981 50 sg.)

Chan ann tric a bhios sinn a’ dèanamh iomraidh air ràitheachan eile, ach bu chòir nach leigeadh sinn seachad an àireamh seo de Tocher, a tha air a thoirt thairis ach beag don Leòdhasach chalma sin Uilleam MacMhathain, a bha a’ teagasg na Gàidhlig an Dun Eideann fad ochd bliadhna fichead. ’Se dheasaich bàrdachd Mhic Codrum ann an 1938, agus bàrdachd a’ Chlàrsair Dhoill (1970), agus tha e air mòran fiosrachaidh a chruinneachadh, is air mòran a chlo-bhualadh, air sloinneadh nan Gaidheal; tha dùil a dh’aithghearr bhuaithe ri cruinneachadh de eachdraidhean theaghlaichean ann an Leòdhas.

Ach anns an àireamh seo de Tocher, tha taghadh ga dhèanamh bho na h-òrain (agus corra naidheachd) a chuir e air clàir anns na deich bliadhna fichead a chaidh seachad (don Sgoil Eòlais). Gun teagamh, chan eil e air an aon cheum ris an luchd beul-aithris as trice tha gan clàradh, oir tha e air a bheul-aithris a thoirt bho dhaoine thall ’s a-bhos, agus bho leabhraichean ’s bho làmh-sgrìobhainnean, uaireannan a’ cur ri òran a fhuair e an LS le ceathrannan bhon dualchas Uibhisteach no Leòdhasach, is uireannan ag obair an rathad eile. Tha a leithid aige ga dhèanamh leis na fuinn cuideachd.

Tha suas ri deich òran fichead anns a’ chruinneachadh seo, le Gàidhlig is eadar-theangachadh Beurla, le ceòl is le beagan fiosrachaidh mu dheidhinn co às a thàinig na h-orain. Mar eisimpleir, tha Laoidh Fhraoich ann (leis a’ cheòl bho Dhonnchadh Clachair ’s na facail bho LS anns an


[TD 188]

[Sanasan]

[TD 189]

Leabharlann Nàiseanta), ‘Fhuaras naidheachd an dè’ (c. 1707), ‘Iomair fhèin a Choinnich chridhe’ is ‘Cadal cha dean mi’ (bho phiuthar a mhàthar, bana-Niseach), ‘Fraoch à Rònaigh’ (òran Uibhisteach), ‘Ceann Tràigh Ghruinneart’ (òran Ileach a dh’ionnsaich e ann am Muile), puirt-a-beul is òrain-gaoil. Is math as fhiach an toirt còmhla anns an aon leabhar.

Tha iomradh taitneach aig Dòmhnall Eàirdsidh MacDhòmhnaill, a tha ag obair anns an Sgoil Eòlais, air beatha is obair a charaid.

R. McT.


<eng>D. B. Gergor, Celtic, A Comparative Study (Oleander Press. Cambridge. 1980. 398 a vi dd.<gai> Cruaidh £13.50, bog £5.95).

Tha fasan ann an dràsda leabhraichean a sgrìobhadh mu na cànanan Ceilteach, no beag-chànanan na Roinn Eòrpa, ’s a leithid sin: tha foillsichearan a’ togail an fhasain bho chèile. ’Se glè bheag dhiubh a tha math air a sgrìobhadh, ’s chan eil am fear seo air na barraich.

Tha rudan luachmhor ann gun teagamh, ach tha cus ann a tha letheach-ionnsaichte, ’s mar sin tha e duilich earbsa a chur ann. Tha eachdraidh nan dùthchannan Ceilteach ann, do dhuine a tha ’na chabhaig, is coimeas air na cànanan, ach chì thu de dhroch Ghàidhlig ann ’s nach bi cinnt agad dè cho math ’s a tha a’ Chuimris no a’ Ghaeilge; tha iad gu math nas fheàrr, ach chan fhoghainn sin.

[Sanas]


[TD 190]

[Sanas]

[TD 191]

De na rudan feumail, tha coimeas eadar na sia cànanan Ceilteach, a’ sealltainn cho tric ’s a tha iad coltach ri chèile a thaobh gràmair, no co-rèir (<eng>syntax<gai>), no fuaimneachadh, no bunan fhacal, agus rithist mar a tha iad a’ dealachadh bho chèile.

Ach feumaidh gu robh an t-ùghdar eagalach gann de fhiosrachadh no de chomhairle nuair a sgrìobh e mu na tha tachairt aig an là-an-diugh. Cha robh leabhar Gàidhlig aige den dèanadh e dealbh ach Leabhraichean Leughaidh, Leabhar IV, agus An Gaidheal, agus tha e coltach gun d’fhuair e fiosrachadh claon eile bhon aon cheàrnaidh às an tàinig iad siud!

R. McT.


Iain Moireach, MacCurraich agus Cailleach a’ Bhrot (Acair, Steòrnabhagh. 22 dd. £l.30. 1981)

’Se leabhran beag taitneach tha seo, le sgeulachd eile mu MhacCurraich, le deilbh le Anndra MacMhoirein. Tha an sgeulachd air a h-innse gu sìmplidh nàdurrach, ’s tha i mar gum bitheadh letheach-slighe eadar beul-aithris is litreachas: rud a dh’èirich gu nàdurrach às an talamh, mar na clachan. no curranan, no cas-caorach, no cailleach sheòlta.

Is math gu bheil Iain Moireach fhathast a’ cur peann Gàidhlig ri pàipear, is cha b’fhuilear dha a-nis sgeulachd den t-seòrsa a bh’aige o chionn sia no seachd a bhliannachan a sgrìobhadh a-rithist.

R. McT.


Peadar agus Rut (Acair. Steòrnabhagh. 1981. 90 sg. am fear)

Tha an dà leabhran seo gu grinn air an cur ri chèile. Tha iad seo, agus tuilleadh san t-sreath, air an cur ri chèile le <eng>Christian Focus Publications<gai>, Loch Carran, air a sgrìobhadh le Carinne NicCoinnich, agus an t-eadar-theangachadh Gàidhlig air a dhèanamh do dh’ Acair le Cairistìona NicCoinnich. Tha an dealbhachadh brèagha agus an t-iomradh rèidh sìmplidh, a’ leantainn gu math faisg air cainnt a’ Bhìobaill, ach nas sìmplidh. Is dòcha gum biodh iad na b’fheàrr buileach as aonais a’ bheagan fhaclan searmonachaidh a tha a’ nochdadh an dràsda ’a a-rithist (mar aig deireadh Rut agus faisg air deireadh Peadar), ach coma dhen a sin, tha na sgeulachdan brèagha, agus brèagha air an innse, agus is math gu bheil an t-eadar-theangachadh seo ann dhiubh.

R. McT.
