[C 1]

A’ SIREADH AN SGADAIN

SEUMAS RUAIRIDH agus RUAIRIDH SHEUMAIS

Calum MacMhaoilein

[C 2]

[Dealbh]
Calum MacMhaoilein

[C 3]

A’ SIREADH AN SGADAIN

Calum MacMhaoilein

GAIRM

[DA 1]

A’ SIREADH AN SGADAIN

Calum MacMhaoilein

GAIRM: Leabhar 83

[DA 2]

[Blank]

[DA 3]

A’ SIREADH AN SGADAIN

Seumas Ruairidh agus Ruairidh Sheumais

CALUM MACMHAOILEIN

GAIRM

[DA 4]

Foillsichte 1990 le
GAIRM, 29 Sràid Bhatairliù, Glaschu G2 6BZ, Alba

Clò-bhuailte le
Martin’s of Berwick

© 1990 Calum MacMhaoilein

ISBN 1 971901 02 2

Tha Gairm a’ toirt taing do dh’ Alasdair MacAsgaill a rinn an deasachadh air clò-sgrìobhadh an leabhair seo

Chuidich an Comann Leabhraichean am Foillsichear le cosgaisean an leabhair seo

[DA 5]

Roimhe-Radh

’S e sgeulachd eachdraidheil a tha seo, mu bheatha iasgair, ann am bàta siùil an toiseach, agus an dèidh sin an tè de bhàtaichean an fhicheadamh linn. Tha duine no dhithis an eachdraidh a bha beò da-rìribh, mar a tha Dòmhnall MacRath, am Bail’ Ailein, agus Murchadh Ailig, an Grabhair. Rinn mi an còrr an àirde, mar shamhla air a h-uile iasgair a bha ris an obair.

Thachair a’ chleasachd mu na siùil ann an rèis 1902 da-rìribh. Is ann bhom athair a chuala mi an sgeul; bha e fhèin san rèis. Ged a dh’innis e dhomh cò a rinn a’ chleasachd a bha seo tha sin air a dhol às mo chuimhne, ach tha mi cinnteach nach dèan e cron sam bith ma bheir sinn cliù na cleasachd do Iain Mòr.

Ged is e a’ Ghàidhlig an cànain a chluinnear mar as bitheanta am measg iasgairean Leòdhais, nach eil e iongantach gur e ainmean Beurla a th’air a’ mhòr chuid dhe na bàtaichean aca? Ann an rèis Cup a’ Chrùnaidh ann an 1902 cha robh aon bhàta le ainm Gàidhlig, agus san làtha th’ann chan fhaic thu mòran ainmean Gàidhlig ann an cala Steòrnabhaigh.

San sgrìobhadh seo chuir mi romham ainmean Gàidhlig a chleachdadh dhan h-uile bàta, ach is fhiach ainmean nam bàtaichean a choisinn duaisean san rèis a chur sìos mar a bha iad sgrìobhte: Nelly, Bloom, Good Hope (Deagh Dhòchas), Swiftsure, Magnificent, agus Mary (Màiri Chaol), ann tè san robh m’athair.

[DA 6]

Gu Màiri agus Iseabail a bhrosnaich mi gu seo a sgrìobhadh.


Taing

Fhuair mi cuideachadh bho iomadh duine ann a bhith ag ullachadh an leabhair seo, agus cha bhiodh e comasach dhomh a h-uile duine ainmeachadh ann an seo. Faodaidh mi taing a thoirt dhaibh uile ach gu h-àraid don leabharlann ann an Steòrnabhagh airson pàipeirean a lorg dhomh, don leabharlann ann an Dun Blàthainn airson a bhith cho dìcheallach a’ lorg leabhraichean dhomh, do Mhòrag NicMhathainn agus do Chalum MacAonghais airson deilbh a lorg dhomh agus cothrom a thoirt dhomh na deilbh aca a chur an clò.

[TD 1]

I. SEUMAS RUAIRIDH

[TD 2]

Caibidil 1

Rugadh Seumas Ruairidh ann an Grabhair an Sgìre nan Loch sa bhliadhna 1871. Bha Dòmhnall, a bhràthair, ceithir bliadhna na b’aosda na e, agus bha ceathrar pheathraichean aca. Dh’fhàs Seumas na bhalach èasgaidh, modhail, agus bha meas mòr aig na h-uile air, chan e mhàin a chompanaich òga fhèin, ach cuideachd a nàbaidhean a bha air tighinn gu aois. B’e Murchadh Aonghais an companach a bhiodh aige mar bu trice, agus ’s iomadh gnothach san robh iad an sàs le chèile. Mun àm san robh Seumas air ìre an sgoil fhàgail, bha e na chnapanach tapaidh agus a cheart cho èasgaidh ’s a bha e nuair a chaidh e dhan sgoil an toiseach. Bha e sgiobalta air a chasan anns gach obair a bhiodh e a’ dèanamh, agus, nuair a bhiodh na gillean a’ ruith rèis, cha robh duine aca a dhèanadh a’ chùis air Seumas.

Air feasgar ciùin san Dàmhair, nuair a bha Seumas mu shia bliadhna deug a dh’aois, bha e fhèin agus Murchadh Aonghais nan seasamh aig doras sgoil Ghrabhair. Bha iad a’ coimhead rudeigin diombach, mar nach biodh iad a’ tuigse carson nach d’fhuair iadsan cothrom a dhol a-steach dhan choinneamh a bha a’ dol air adhart san sgoil, aig an robh a h-uile duine sa bhaile a bha os cionn ochd bliadhna deug.

“Dè a th’ann?” dh’fhoighnich Murchadh do Sheumas.

“Chan eil fhios agamsa air càil”, fhreagair Seumas, “ach gun tàinig balach à Bail’ Ailein le litir gu taigh Iain Mhòir an diugh, agus gu bheil a’ choinneamh seo air a gairm air sgàth na litreach seo. Rinn mi oidhirp air còmhradh fhaighinn air fear Bhail’ Ailein ach bha e air falbh mun do dh’ amais mi air facal fhaighinn bhuaidhe.”

“Cluinnidh sinn dè th’ann nuair a bhios a’ choinneamh seachad,” thuirt Murchadh, “agus feumaidh sinn foighidinn a chleachdadh gus an àm sin.”

Fhad ’s a bha na balaich a’ còmhradh, bha Iain Mòr air a chasan, a-staigh san sgoil, a’ bruidhinn ris na bha cruinn. ’S e duine a bh’ann an Iain a bha foghainteach anns gach dòigh – làidir na chorp agus deiseil gu bruidhinn a-mach gu gnothaicheil ann an àite sam bith sam biodh e. Bha e furasda fhaicinn gun cumadh e a’ choinneamh a’ dol gu math agus gu rèidh. Seo mar a bhruidhinn e:

“Fhuair mi litir an diugh bho Dhòmhnall MacRath ann am Bail’

[TD 3]

[Dealbh]
Grabhir & Loch Odhairn, Lewis

Ailein, agus bu mhath leam a leughadh dhuibh. Seo na tha e ag ràdh:

‘Tha an sluagh anns gach ceàrnaidh de Sgìre nan Loch a’ fulang cruaidh-chàs le acras, agus èiginnean eile. Tha cruaidh-chàsan còmhla ri mòran againn an còmhnaidh, ach tha an geamhradh a tha tighinn gu bhith air leth duilich air sgàth gu robh droch shamhradh ann a chùm am bàrr gun fàs ro mhath, agus cuideachd, gu robh an t-iasgach gu math truagh air an t-samhradh a chaidh seachad.

Tha seo duilich a ghiùlain, gu h-àraid nuair a tha oighreachd faisg oirnn a tha air a cur air leth airson sealg fhiadh airson spòrs do dhaoine aig a bheil an t-sochair seo dìreach air sgàth gu bheil beartas aca.

Aig coinneamh ann am Bail’ Ailein Oidhche Mhàirt, dh’aontaich muinntir Bhail’ Ailein, Lacasaidh, agus Airidhbhruaich gun dèanadh iad ionnsaigh air Frìth na Pàirce agus gu marbhadh iad gu leòr fhiadh airson an teaghlaichean a bheathachadh tron gheamhradh agus tron Earrach. Ma tha muinntir Ghrabhair airson a thighinn còmhla rinn san ionnsaigh seo tha mi a’ toirt a’ chuiridh seo dhaibh, agus dhan a h-uile baile ann an Sgìre nan Loch. Cuiribh fios thugamsa cho luath ’s a ghabhas agus cuiribh thugam ainm dithis a thig a riochdachadh muinntir Ghrabhair aig coinneamhan a bhios sinn a’ cumail gus an ionnsaigh a tha seo a chur air dòigh’.

Sin, ma tà na bh’aig Dòmhnall MacRath ri ràdh, agus, air mo shon

[TD 4]

fhìn, feumaidh mi a ràdh gu bheil mi gu mòr leis. Dè a tha sibhse a’ smaoineachadh mun chùis?”

Nuair a shuidh Iain cha robh facal a’ tighinn bho dhuine airson beagan ùine. Bha iad a’ beachdachadh air na chual’ iad. Ach, nuair a thòisich iad a’ còmhradh, bha a h-uile duine ag iarraidh bruidhinn aig an aon àm. Mar a bha dùil, chùm Iain smachd air a’ choinneamh, agus dh’iarr e air an duine a b’aosda a bha làthair a bheachd a thoirt air a’ chùis. B’e seo Dòmhnall Mhurchaidh, a bha còrr air ceithir fichead bliadhna a dh’aois, agus thuirt esan ged a bha e gu mòr leis na bha MacRath ag ràdh, gu robh e fhèin fada ro aosd’ airson pàirt a ghabhail san ionnsaigh agus mar sin gur e beachdan dhaoine na b’òige na esan bu chòir èisdeachd fhaighinn.

Dh’èirich an sin Calum Dhòmhnaill, eildear san eaglais, a bha glè fhada na cheann mur a gabhadh daoine ris na beachdan aigesan Thuirt esan nach b’urrainn dhàsan, pearsa eaglais, a dhol an sàs ann an ionnsaigh dhen t-seòrsa seo, nach robh ann ach goid, agus bristeadh air an ochdamh àithne.

“Le gach spèis dhan eildear”, thuirt duin’ òg a dh’èirich à suidheachan cùil, “chan urrainn mise a dhol le na tha Calum ag ràdh. Tha, gun teagamh, greim laghail aig an oighreachd air na fèidh, ach chan eil mi a’ gabhail ris gu bheil greim moralta aca air a bhith cumail sluagh sgìre nan Loch bho bhith dèanamh feum dhen bhiadh mhath a tha fan comhair, agus a tha air a chaitheamh airson spòrs a chumail ri daoine nach eil airidh air na sochairichean a th’aca”.

Bha a’ mhòr chuid de na thug seachad am beachd gu fada airson an ionnsaigh a dhol air adhart. Bha duine no dhithis a’ toirt taic do Chalum Dhòmhnaill, ach nuair a bhruidhinn dithis de na h-eildearan eile an aghaidh beachdan Chaluim, thuit a’ chòmhstri aige gu làr. Aig deireadh na cùise dh’aontaich a’ choinneamh gun deigheadh iad le MacRath, agus gum b’ e Iain Mòr agus Eachann Dhòmhnaill na riochdairean a chuireadh iad gu coinneamhean am Bail’ Ailein a bhiodh cur ghnothaichean air dòigh. Bha cuid nach robh deònach air gabhail ri Eachann mar riochdaire an dèidh na bha a bhràthair, Calum, air a ràdh na bu tràithe, ach chaidh a’ mhòr-chuid leis, oir bha e gu tric dìcheallach ann an obair na coimhearsnachd.

Bha Seumas agus Murchadh fhathast aig doras na sgoile nuair a thàinig an sluagh a-mach, agus nuair a dh’èigh Iain Mòr air Seumas. thàinig Murchadh còmhla ris.

“Ged a bha an dithis agaibh ro òg airson a bhith aig a’ choinneamh chudthromaich seo,” thuirt Iain, “tha gu leòr ann a dh’fhaodas sibh a dhèanamh gus an gnothach seo a chur air adhart. Ma thig sibh chun an taigh agamsa sa mhadainn a-màireach, innsidh mi dhuibh dè a th’

[TD 5]

ann, agus bheir sibh litir bhuamsa gu Dòmhnall MacRath ann am Bail’ Ailein. Fhalbhaibh an dràsda dhachaidh dhan leabaidh, oir tha obair agaibh ri dhèanamh a màireach.”

Dh’fhalbh iad, ach bha na bh’ air tachairt a’ cur de cheistean orra ’s nach b’urrainn dhaibh fuireach gu madainn gu freagairtean fhaighinn. Nuair a ràinig iad taigh Ruairidh, dh’iarr Seumas air Murchadh tighinn a-steach còmhla ris gus an innseadh athair dhaibh dè bh’ anns an litir. Dh’innis Seumas dha athair gu robh aige ri dhol le litir a Bhail’ Ailein sa mhadainn, agus bha athair an uair sin deònach gu leòr air innseadh dha na balaich mun ionnsaigh air an robh iad a’ beachdachadh. Cha d’fhuair Seumas no Murchadh a’ bheag dhen chadal an oidhch’ ud, agus bha iad le chèile glè thràth aig taigh Iain Mhòir sa mhadainn mar a chaidh iarraidh orra. Dh’innis Seumas do Iain gu robh athair air innseadh dhaibh mu choinneamh na h-oidhche raoir.

“Thoiribh an litir seo do làimh Dhòmhnaill MhicRath ann an Taigh-Sgoile Bhail’ Ailein,” ars’ Iain, “agus fuiribh gus am faic sibh am bi freagairt ann”.

Dh’fhalbh na gillean a-mach tro Ghleann Ghrabhair, agus seachad taobh an iar Loch Tobhtaichean Amhlaidh gus an do ràinig iad

[Dealbh]
Grabhair agus Loch Odhairn bho Shìthean na h-Airigh Dhriseach

[TD 6]

Tàbost. Bha iad a’ faicinn gun robh ùbarraid a’ dol am measg an t-sluaigh ann an Tàbost, agus nuair a thachair daoine riutha, chaidh an ceasnachadh gu teann mun bheachd a bh’ aig muinntir Ghrabhair air an ionnsaigh a bhatar a’ cur air chois.

“Bha coinneamh ann an Grabhair a-raoir,” thubhairt Seumas, “agus tha sinne air an t-slighe le litir gu MacRath ag innseadh dha gu bheil muinntir Ghrabhair glè dheònach a bhith am measg na thèid dhan Phàirc.”

“Thèid mise leis an eathar còmhla ribh,” thuirt fear a bha bruidhinn riutha, “ach thèid sinn an toiseach chun an taigh’ agam gus am faigh sinn blasd bìdh mun tèid sinn a-null air an loch.”

B’ e an duine seo Dòmhnall Tharmoid, duine air an robh coltas gnothaicheil, agus bha Seumas a’ dol a dh’fhaicinn Dhòmhnaill gu math tric anns a’ chòrr dhe bheatha, ged nach robh fhios aca air sin aig an àm. Cha robh e fada gus an do chuir Màiri, bean Dhòmhnaill, agus Seonag, a nighean, deagh bhiadh de mharag agus uighean air am beulaibh.

Bha Seonag na caileig thaitnich, mun aon aois ri Seumas agus Murchadh. Bha maise aodainn air leth oirre, le falt dualach, dorch, agus rinn Seumas gu h-àraidh toileachas tachairt ri caileig cho laghach rithe, agus thug e an t-aon toileachas dhìse coinneachadh ri gille cho snog ri Seumas. Bha iad a’ faighinn toil-inntinn an cuideachd a chèile gus an robh an t-àm ann a dhol sìos chun a’ chladaich.

“Chì sinn sibh nuair a thilleas sibh,” dh’èigh Seonag, nuair a bha an eathar a’ gluasd air falbh on chladach.

Bha Seumas agus Murchadh glè thaingeil gun d’ fhuair iad air anail a leigeadh ann an Tàbost, agus nuair a chaidh iad dhan eathar, cha leigeadh Dòmhnall leò làmh a chur air ràmh, ag ràdh gu robh iad sgìth gu leòr an dèidh coiseachd à Grabhair. Nuair a chaidh iad air tìr aig ceann an ear Bhail’ Ailein, cha do shaoil iad càil dhen bheagan coiseachd a bha ri dhèanamh chun an taigh-sgoile agus cha do chuir e dragh na sgìos orra.

Nuair a leugh MacRath an litir, thug e dhan triùir aca cuireadh gu coinneamh an oidhche sin, Dòmhnall mar riochdaire Thàboist agus Cheairseadair, agus na gillean òga mar luchd amhairc.

Rinn na balaich gàirdeachas mòr ris a’ chuireadh seo agus ged nach robh iad a’ tuigse mòran dhe na bha air a ràdh, bha iad a’ faireachadh pròiseil a bhith sa chuideachd. Nuair a bha a’ choinneamh seachad, thug MacRath dhaibh litrichean gu riochdairean Ghrabhair agus dh’fhalbh iad gun dàil còmhla ri Dòmhnall dhan eathar agus a-null a Thàbost.

Bha Màiri, agus gu h-àraidh Seonag, toilichte am faicinn a-rithist,

[TD 7]

agus chuir iad iompaidh orra an oidhche chur seachad ann an Tàbost, agus falbh air an cois a Ghrabhair sa mhadainn.

An dèidh am bracaist, nuair a bha iad a’ dèanamh airson aghaidh a chur air a’ mhòintich, thuirt Màiri riutha, nam biodh iad a’ dol rathad Thàboist a-rithist, iad a bhith cinnteach gun tadhaileadh iad a-staigh.

“Bidh e iongantach,” thuirt Seumas, “mur a bi sinn a’ dol a Bhail’ Ailein fhathast mus bi an gnothach tha seo seachad.”

“Ma bhios,” fhreagair Seonag, “thigibh a-steach, agus ’s dòcha gun cuir m’ athair a-null air an loch sibh leis an eathar.”

“’S mi nì sin ma bhios e furasda dhomh, agus mur a bi, saoilidh mi gum faod mi an eathar a thoirt dhaibh. Tha mi cinnteach gun tugadh iad an aire oirre.”

“Tapadh leibhse, a Dhòmhnaill,” thuirt Murchadh, “agus tapadh leibhse cuideachd, a Mhàiri, agus a Sheònag airson ur coibhneis rinn.”

Le sin dh’fhalbh iad agus cha robh iad fad air an t-slighe. Thug iad na litrichean do Iain agus do Eachann agus chaidh iad dhachaigh, glè thoilichte le an turas a Bhail’ Ailein, agus mar a chaidh dhaibh an Tàbost.

An dèidh do Sheumas agus do Mhurchadh falbh a Ghrabhair, bha Dòmhnall a-muigh ag obair mun chroit, agus bha Màiri is Seonag trang a’ glanadh an taighe, agus a’ bruidhinn ri chèile.

“Dè do bheachd air an dithis bhalach a bha siud, a Sheonag?”

“O! bha iad snog.”

“’S e mo bheachd fhìn gu robh Seumas, òg agus mar a tha e, a’ fàs glè dhèidheil air a bhith nad chuideachd. Tha sùil aig’ annad.”

“Och nach ist sibh. Chan eil ann ach balachan òg. Co dhiù, tha e glè ghasd, agus chan eil càil agamsa an aghaidh a bhith còmhla ris. Tha mi an dòchas gun tadhail iad oirnn fhathast.”

“Cuimhnich nach eil thu fhèin ach òg cuideachd.”

“Ged a tha mis’ òg, tha mi aosd’ gu leòr airson caraidean a bhith agam, eadar gur e caileagan no balaich a bhios annta.”

“O! Saoilidh mi gu bheil beagan cèill’ agad ceart gu leòr, agus nach dèan thu caraid de neach sam bith gus am bi eòlas agad air.”

“Dìreach! Mar sin bu mhath leam tuilleadh eòlais a chur air Seumas, agus air Murchadh cuideachd.”

Nuair a thachair Murchadh ri Seumas làrna-mhàireach, bha iad a’ bruidhinn air an turas agus cho math ’s a ghabh teaghlach Dhòmhnaill Tharmoid riutha.

“Dè do bheachd air Seonag,” dh’ fhoighnich Murchadh.

“’S e nighean ghrinn a th’ innte, agus nach i rinn math nuair a

[TD 8]

dh’iarr i air a h-athair an eathar a thoirt dhuinn an ath thuras. Tha mi an dòchas gu faigh sinn air turas eile a dhèanamh a-steach gu MacRath.”

“’S e mo bheachd-sa gur e Seonag a tha thu ag iarraidh fhaicinn, agus nach e MacRath.”

“Na bi bruidhinn gòrach. Chan eil Seonag a’ dèanamh dragh sam bith dhomhsa. Tha mi fada ro òg airson a bhith coimhead ri caileig ach mar charaid, agus tha mi cinnteach gur e deagh charaid a bhios an Seonag ma gheibh sinn eòlas oirre.”

“Cha bhi turas ann dhuinn an t-seachdain seo co-dhiù. Bha Eachann ag innseadh dhomh gu robh MacRath gan iarraidh a-steach oidhche h-Aoine.”

Air madainn Disathairn, thàinig fios gu Seumas a dhol a thaigh Iain Mhòir, agus, nuair a rinn e sin, thuirt Iain ris gu feumadh iad a dhol a Bhail’ Ailein Dimàirt, gus an tugadh iad fios gu Iain mu choinneamh a bha gu bhith am Bail’ Ailein Diluain. Chuireadh a’ choinneamh seo air dòigh gach nì mun ionnsaigh a bhatar a’ dol a dhèanamh sa Phàirc. Bha Seumas glè dheònach air a seo a dhèanamh, agus bha e cinnteach gum biodh Murchadh a cheart cho deònach. Ach Diluain fhuair e fios gu robh Murchadh air droch fhuachd fhaighinn, agus nach b’urrainn dha dhol còmhla ris. Ged a bha Seumas duilich mu fhuachd Mhurchaidh cha robh càil aige an aghaidh a dhol a Bhail’ Ailein, agus a Thàbost, na aonar.

Dh èirich e gu math tràth Dimàirt agus rinn e deiseil airson a thurais. Bha ceum sunndach aige gus an do ràinig e taigh Dhòmhnaill Tharmoid. Bha Dòmhnall, Màiri, agus Seonag glè thoilichte fhaicinn a-rithist.

Bha Dòmhnall duilich nach b’urrainn dha dhol tarsainn an loch còmhla ris, on bha e na aonar, ach thairg e an eathar dha, agus dh’iarr e air Coinneach, duine òg a bha fuireach an ath dhoras, a dhol còmhla ris gu cuideachadh a thoirt dha le iomradh an eathair. Bha Coinneach deònach, ach bha Seonag diombach nach b’i fhèin a fhuair an cothrom a dhol còmhla ri Seumas.

Chaidh gu math leò, agus thug MacRath litir do Sheumas airson a toirt gu Iain Mòr ag innseadh dha mu là agus uair, agus àite anns an coinnicheadh an sluagh a bha dol as dèidh nam fiadh.

Fhuair Seumas a-rithist cuireadh bho Dhòmhnall an oidhche chur seachad còmhla riutha, ged nach robh e cho anmoch an turas seo. An dèidh dhaibh biadh a ghabhail chaidh Seumas agus Seonag a-mach cuairt on bha am feasgar cho math. Chòrd a’chuairt agus cuideachd a chèile gu math riutha. Nuair a bha iad a’ tighinn faisg air an taigh air an t-slighe air ais, chuir Seumas a làmh timcheall air Seonag, agus

[TD 9]

an ceann dreise dh’fhairich e an làmh aicese a’ tighinn mu a mheadhon fhèin. Thug e dhi pòg, agus phòg ise air ais e a cheart cho dealasach ris fhèin.

Nuair a dh’èirich Seumas sa mhadainn, thug na boireannaich dha deagh bhracaist mun do dh’fhalbh e, agus chaidh Seonag pìos dhen t-slighe còmhla ris.

“Bidh mi duilich,” thuirt ise, “nuair a bhios a’ chreach seo seachad, agus nach bi càil ann a bheir an taobh seo thu.”

“Nach fhaodainn a thighinn a shealltainn ort fhèin, gun leisgeul sam bith eile?”

“Dh’fhaodadh gun teagamh, agus ’s dòcha gu bheil dùil agad sin a dhèanamh, ach cha bhi guth agad air an dùil sin, na ormsa, mun tig a’ bhliadhn ùr.”

“O! Cha tèid thu as mo chuimhne cho luath a sin idir. Chì mi thu uair no dhà fhathast mun tig a’ bhliadhna gu ceann.”

Leis a’ ghealladh sin thug iad pòg mhilis da chèile agus thill Seonag dhachaigh, a’ leigeadh le Seumas a dhol air a shlighe.

Ràinig e dhachaigh gun càil dragh a chur air. Thug e an litir do Iain Mòr agus dh’innis Iain dha gu feumte coinneamh a ghairm air oidhche h-Aoine, gus an tigeadh a h-uile duine, a bha dol as dèidh nam fiadh, a chluinntinn mar a bha cùisean air an cur air dòigh.

“Thèid mi fhìn le fios thuc’ a-nochd’, thuirt Seumas. “Nach b’fheàrr dhomh fhìn agus do Mhurchadh a dhol dhan Phàirc còmhla ribh. Chan fhaod mi gunna a thoirt leam, ach is dòcha gum bi sibh ag iarraidh gille-ruith, ma bhios fiosrachadh sam bith ri thoirt do dhuine.”

“Tha thu ceart, a Sheumais. Thèid thu fhèin ’s Murchadh còmhla rinn, ma bhios e air faighinn seachad air an fhuachd a fhuair e.”

Nuair a chruinnich an sluagh chun na coinneamh oidhche h-Aoine cha b’ann a’ fuireach mun doras a bha Seumas agus Murchadh. ’S ann a bha iad a-staigh ag èisdeachd ri na bh’ aig Iain agus aig càch ri ràdh. Bha e air iarraidh air an t-sluagh cruinneachadh aig Airigh Dhòmhnaill Chaim air Dimàirt aig meadhon là len gunnaichean agus lem peilearan. Bha beagan min-fhiosrachaidh eile aig Iain a thuilleadh air a seo ach ’s e sin na bha beantainn ri Seumas.

Nis, chaidh beagan sgrìobhaidh a dhèanamh mar tha mu Chreich Mhòir na Pàirce, agus mar sin cha ruig mise a leas mòran a ràdh mu dheidhinn, a thuilleadh air innseadh mar a chaidh do na gillean-ruith, Seumas agus Murchadh. Bha iad glè sgìth a’ ruighinn Airigh Dhòmhnaill Chaim agus toilichte an anail a leigeadh fhad’s a bha na sealgairean a’ cur an uidheim air dòigh. Choinnich iad ri eòlaich às na bailtean eile, agus bha e na thoileachas dhaibh tachairt a-rithist ri

[TD 10]

Dòmhnall Tharmoid. Dh’fhuirich iad sa champa fhad’s a bha na sealgairean a-muigh, a’ cur teine air dòigh, agus a’ dèanamh cinnteach gu robh uisge gu leòr ann airson còcaireachd a dhèanamh nuair a thilleadh iad leis a’ chreich.

Bha gillean mun aois aca fhèin air a thighinn às na bailtean eile, agus sa mhadainn Diciadain fhuaradh obair dhaibh gu lèir – a dhol air ais dhachaigh le pasganan sithinn agus sin a roinn a-mach air muinntir a’ bhaile. Rinn Seumas agus Murchadh an dleasdanas seo gu toileach agus chaidil iad gu sona nan leapanan fhèin an oidhche sin. Bha na bha aig an taigh a’ dèanamh min-cheasnachaidh orra, a’ foighneachd dè mar a bha cùisean a’ dol, agus bha iad sgìth a’ bruidhinn air seo mun tàinig àm cadail. Ach rinn iad mocheirigh Diardaoin gus dèanamh air càmpa nan sealgairean.

Nuair a thàinig Dihaoine, bha na sealgairean an dùil gu robh iad air gu leòr sithinn fhaighinn gus deagh chuideachadh a thoirt dhaibh tron gheamhradh. Bhristeadh suas an campa agus chaidh iad gu lèir dhachaigh leis a’ chreich.... Mun do dh’fhalbh Dòmhnall Tharmoid, thàinig e gu Seumas agus Murchadh, ag ràdh:

“Chord an dithis agaibh rium fìor mhath. Tha mi an dòchas, nuair a thèid sibh seachad mu Thàbost a-rithist gun tadhail sibh a-staigh. Bidh mi fhìn agus Màiri, agus Seonag cuideachd, ro thoilichte ur faicinn a-rithist”.

Fhreagair Seumas gun do gheall esan do Sheonag gun tadhaileadh e a-staigh mun tigeadh a’ bhliadhn’ ùr.

Nuair a bhristeadh suas an campa, rinn gach buidheann air am baile fhèin, agus ghabh muinntir Ghrabhair a-steach taobh-a-deas Loch Sgiobacleit, agus a-steach tro Ghleann Ghrabhair. Bha eallach math sithinn air gach duine aca agus bha sgìos a’ cur beagan dragh’ air cuid aca – gu h-àraid na gillean òga – fada mun do ràinig iad an ceann uidhe. On a bha dìle uisge air a bhith ann fad oidhche Dhiardaoin, bha gach allt na leum sa mhadainn Dihaoine, agus b’fheudar dhaibh brod a leum a thoirt seachad air uillt a b’ àbhaist a bhith nan sruthain bheaga.

Bha allt beag a’ falbh à Loch Cartach na h-Airigh Meadhonaich, agus a’ dol a dh’ Abhainn Cheann Loch Odhairn, agus b’fheudar leum a thoirt tarsainn air. Nuair a bha Seumas a’ dèanamh an leum seo, thàinig e a-nuas air toll a bha coineanach air a dhèanamh, agus thug e droch sguchadh air aobrann. On bha eallach air gach duine, rinn e gach oidhirp air coiseachd gun chuideachadh ach cha robh e comasach air eallach a thoirt leis na b’fhaide. B’ fheudar an eallach aige a thoirt bhuaidhe agus a roinn a-mach air càch. Bha Seumas a’ fiachainn ri cumail suas ri càch ach thuig e nach b’urrainn dha a dhol

[TD 11]

air adhart cho luath ’s a bha iadsan. Dh’fheumadh e a thìde a ghabhail.

Thàinig Ruairidh agus Iain Mòr a thoirt cuideachaidh dha ach thuirt e riutha gun dèanadh e a’ chùis leis fhèin nan sguireadh e a dh’oidhirpeachadh air cumail suas ri càch.

Thuirt Ruairidh agus Iain gun tilleadh iad ga chuideachadh nuair a chuireadh iad dhachaidh na h-eallaich a bh’ aca. Chùm iad orra agus thòisich Seumas a’ gabhail a-steach an gleann air a shocair, a’ leigeadh le càch esan fhàgail as an dèidh. B’ fheudar dha stad a leigeadh anail bho àm gu àm ach bha e a’dèanamh a’ chùis air faighinn na b’ fhaisg air a’ bhaile, ged a bha a chas a-nis a’ fàs na bu ghoirte. A-steach mu allt Gil an Eich bha e a’ smaoineachadh nach b’urrainn dha a dhol na b’fhaide nuair a chunnaic e grunnan dhaoine a’ tighinn thuige. Bha athair ann, agus Iain Mòr, a mhàthair agus boireannaich eile. Bha sìneadair aca a bha iad air a dhèanamh de phlaideachan, agus de àradh. Cha robh e furasd Seumas a chur air an t-sìneadar ach chaidh aca air a thoirt dhachaidh gun a’ chorr dochainn a dhèanamh air a chois.

Nuair a chuireadh Seumas dhan leabaidh ’s ann na bu mhiosa a chaidh an cràdh sa chois aige, ach chaidh aige air beagan cadail fhaighinn uaireigin ro mhadainn. Rinn an cadal feum dha, agus sa mhadainn bha e a’ faireachadh cho math ’s gun do rinn e oidhirp air èirigh às a leabaidh, ach nuair a chuir e a chas fodha chaidh gath cràiteach troimhe agus b’fheudar dha a dhol air ais dhan leabaidh. Bha e an sin fad seachdain mun d’fhuair e air fiachainn a-risthist air a chas a chur fodha. Cha b’e am pian a-mhàin a bha ’g adhbharachadh seo, ach bha a’ chas aige air sèid cho mòr ’s nach deigheadh aige air bròg a chur air.

Cha robh fuireach san leabaidh a’ còrdadh idir ri Seumas. Bha e na ghnè a bhith an còmhnaidh ri obair air choireigin, agus gu dearbha is e seachdain gu math fada a bh’ ann do Sheumas. Ged nach robh e comasach air obair air bith a dhèanamh le làmhan no le chorp, bha an inntinn a’ dol glè thrang. Chuir e seachad mòran dha ùin’ a’ beachdachadh air Creich Mhòir na Pàirce, agus am pàirt beag a bh’ aige fhèin san ionnsaigh seo. Bha e a’ smaoineachadh air na daoine a choinnich ris aig Airigh Dhòmhnaill Chaim, ann am Bail’ Ailein, agus gu h-àraidh ann an Tàbost.

“Gheall mi do Sheonag gum faicinn i mun tigeadh a’ bhliadhn ùr a-steach, ach tha fìor eagal orm nach bi mi deiseil airson a dhol cho fada ri Tàbost às na th’ air fhàgail dhen bhliadhna. Sgrìobhaidh mi thuice.”

Rinn e sin as a bhad:

[TD 12]

[Dealbh]
Cromòr

[TD 13]

A Sheonag, a ghràidh, ’S dòcha gun cuala tu mun tubaist a bh’ agam air an t-slighe dhachaidh leis an t-sitheann. Nuair a bha mi a’ leum seachad air allt, a bha air at leis an dìle uisge bha siud, thuit mi agus rinn mi droch sguchadh air mo chas. Mar sin cha bhi e comasach dhomh an gealladh a thug mi dhut a choilionadh. Chan urrainn dhomh a dhol a shealltainn ort an taobh seo dhen bhliadhn’ ùir, ach bidh mi an dòchas gum bi a’ chas agam cho math ’s gun tèid agam air an t-slighe a dhèanamh mus bi 1888 ro aosda. Tha mi fìor dhuilich mun seo oir bha mi, agus tha mi, glè dhèidheil air d’fhaicinn a-rithist. Tha mi an dòchas gu sgrìobh thu thugam. Bidh mi a’ coimhead ri do litir.

Le gach uile dhùrachd,
Seumas.

Nuair a fhuair Seumas air a chasan b’fheudar dha bata fhaighinn, agus bha e a’ deanamh a chuid coiseachd le cuideachadh bhon bhat’ airson ùine. Bha a’ bhliadhn’ ùr air tighinn a-steach mun d’fhuair e air a’ bheag sam bith de choiseachd a dhèanamh as aonais a’ bhata.

Thàinig am Faoilleach a-steach gu socair, tioram, reòdhte, ach, mun robh a’ mhìos ach seachdain a dh’aois, thàinig sneachda trom a chuir còmhdach domhain geal air a’ bhaile gu lèir. Bha toiseach a’ Mhàirt an mus d’ fhuair Seumas, mu dheireadh thall, air an gealladh a thug e do Sheonag Dhòmhnaill Tharmoid a choilionadh. Bha iad air a bhith a’ sgrìobhadh gu chèile fad a’ gheamhraidh, ach bha gach àite cho glaiste le sneachd ’s nach b’urrainn dhaibh a chèile fhaicinn gus a sin.

[TD 14]

Caibidil 2

Timcheall air a’ Mhàirt, thàinig atharrachadh eile air beatha Sheumais. Rinn e suas inntinn gu feumadh e obair air choireigin fhaighinn gu beagan cuideachaidh a thoirt dha athair agus dha bhràthair a b’aosda ann a bhith cumail beòshlainte ris an teaghlach. ’S ann air an iasgach a chuir e aghaidh ach cha robh àite dha sa bhàta san robh athair. Thug athair comhairle air a dhol a bhruidhinn ri Iain Mòr, oir bha facal a’ dol gu robh an cuibhlear a bh’ ann am bàt’ Iain a’ fiachainn ri obair fhaighinn air tìr ann an Steòrnabhagh.

Chaidh Seumas far an robh Iain, agus nuair a chual’ esan gu robh Seumas a’ sireadh obrach, thuirt e ris nach robh gille sa bhaile dhan tugadh esan obair roimhesan.

“Ach, a Sheumais, cuimhnich gur e obair glè chruaidh a th’ann a bhith cuibhleadh an ròpa thruim, a tha leis na lìn.”

“Bidh e cruaidh dhomhsa an toiseach, ach cha bhi mi fada a’ faighinn eòlais air, agus an uair sin cha bhi mi ga fhaireachadh cho trom. Tha mi cinnteach gun dèan mi a’ chùis.”

“Bidh sinn deiseil gu dhol gu muir aig toiseach a’ Ghiblein,” thuirt Iain. “Tha am bàta, ‘Reul na Maidne,’ ri peantadh, na siùil agus na lìn rin cartadh”.

“Bheir mi-fhìn beagan cuideachaidh dhuibh le sin,” fhreagair Seumas. “Chan eil mòran agam ri dhèanamh an dràsda aig an taigh ach beagan tionndaidh a dhèanamh air an talamh”.

Bha am bàta, ‘Reul na Maidne’, mu chòig troighean deug air fichead a dh’fhad le dà chrann calma agus siùil làidir throm. Gu h-ìosal san deireadh bha seòmar beag far am biodh an ròp a bhiodh leis na lìn air a thasgadh na chuibhle sgiobalta. Bha seòmar eile, beagan na bu mhotha, còmhla ri sin, far an robh uidheaman a bhiodh feumail airson an iasgaich agus airson am bàta a sheòladh. Air thoiseach air a seo bha toll nan lìon – àite farsaing sam biodh na lìn air an stòradh agus anns am biodh an sgadan a’ tuiteam nuair a bhiodh an sgiobadh a’ crathadh nan lìon fhad’s a bhiodh iad gan tarraing. Shuas san toiseach bha an seòmar cadail. Air gach taobh bha ceithir tuill anns an lìnigeadh, agus am broinn gach fir dhiubh bha bòrd far am faigheadh fear air seide a sgaoileadh gu leabaidh a dhèanamh dha fhèin. Air beulaibh nan leapannan bha being a bha

[TD 15]

[Dealbh]
Am bàt’ iasgaich Mary, S.Y. 150 (Màiri Chaol). (An dealbh bho Mhòrag NicMhathain, ogha do Dhòmhnall MacAsgaill, sgiobair Mary ann an rèis 1902)

dùinte sìos chun an làir. Mu choinneamh gach leabaidh bha bòrd air uachdar na beinge a ghabhadh togail, far am faigheadh duine air a ghnothaichean pearsanta fhèin a ghleidheadh. Faisg air bonn an àraidh bha àite teine beag agus bucas ri thaobh airson an connadh – mòine no gual – a stòradh ann. Shuas san fhìor thoiseach bha bòrd air banntaichean agus ghabhadh seo a thoirt a-mach aig àm bidh, agus a phasgadh air falbh aig amannan eile.

Mar a gheall Seumas, thug e cuideachadh dhan sgiobadh ag uidheamachadh a’ bhàta airson an iasgaich. Bha e eòlach gu leòr air peantadh, oir is iomadh uair a thug e cuideachadh dha athair a’ peantadh aig an taigh. Rinn e mòran peantaidh san t-seòmar-fuirich agus bha a’ bheing agus na leapannan a’ coimhead gu math eireachdail mun tàinig àm seòlaidh. Chaidh ‘Reul na Maidne’ gu muir sa Ghiblean, mar a thuirt Iain. Mun do sheòl iad, thug Iain Seumas a-steach dhan t-seòmar bheag far an robh an ròp air a phasgadh, agus gu dearbha bha e beag. Cha robh de fharsainneachd ann na gheibheadh e a-steach ann ach air èiginn. Dè mar a bha e a’ dol a

[TD 16]

chuibhleadh ròp ann an àite cho beag? Sheòl iad mu dhà uair feasgar, agus b’ e a’ chiad dleasdanas a bh’ aig Seumas cuideachadh le cur an àirde an t-siùil. Nuair a bha seo seachad, rinn e am biadh, oir bha seo an urra ris cuideachd. Ged a theireadh cuid cuibhlear ris ’s e còcair’ a theireadh cuid eile.

Thàinig, mu dheireadh, àm cur nan lìon. Chaidh Seumas a-steach dhan toll bheag agus chaidh an ròp a-mach gu rèidh. Mar bu mhotha a bha dol a-mach dhen ròp, ’s ann a b’fhasa a bha an obair a’ dol. Cha deach càil ceàrr, ach bha beagan eagail air Seumas nach deigheadh cùisean cho math nuair a thigeadh àm tarraing. Chaidh e dhan leabaidh, ach cha tàinig mòran cadail an taobh a bha e gus an deach èigheachd air an sgiobadh a bhith ’n àirde gus na lìn a tharraing.

Chaidh Seumas a-rithist a-steach dhan toll bheag, agus chaidh ceann an ròp’ a shìneadh sìos thuige nuair a thòisich na lìn a’ tighinn air bòrd. Bha e glè fhurasda an toiseach, ach mar bu mhotha a bha tighinn a-steach dhen ròp, ’s ann bu dorra bha Seumas a’ faighinn na h-obrach, oir bha an rùm-tionndaidh aige a’ dol na bu lugha agus na bu lugha mar a bha an ròp a’ tighinn a-steach. Bha na làmhan aige glè ghoirt, oir cha robh iad eòlach air a bhith a’ greimeachadh air ròp cho garbh ris an fhear seo. Co-dhiù, rinn e a’ chùis agus thug e gealladh dha fhèin gun deigheadh e na b’fheàrr air an obair mar a bha e a’ fàs eòlach.

Cha d’fhuair ‘Reul na Maidne’ ach glè bheag de sgadan air a’ cheud oidhche aig Seumas innte. Cha robh Seumas duilich mun seo oir bha e airson na luchdan mòra fhàgail gu faigheadh e tuilleadh eòlais. ’S ann an dèidh làimh a thuig e gur ann a dhèanadh mòran sgadain an obair aigesan na b’fhasa, oir bheireadh iad na b’fhaide a’ tarraing nan lìon, mar sin a’ toirt dha barrachd tìde gus an ròp a chuibhleadh. Fhuair iad mu thrì cruinn, agus bha aig Seumas an uair sin ris a’ bhracaist a dhèanamh. Ghlan e beagan sgadain, agus bhruich e iad airson bracaist dhan sgiobadh. Bha Seumas a-riamh dèidheil air sgadan ùr bruich, ach bha an sgadan seo, air ùr thighinn as a’ mhuir, na bu bhlaiste na sgadan air an do bhlais e riamh.

Fhad’s a bha Seumas ag ullachadh na bracaist, chaidh na siùil a chur an àird agus chaidh cùrs’ a sheatadh air Steòrnabhagh. Fhuair iad a-steach dhan chala tràth air a’ mhadainn agus mar sin bha dùil aca ri prìs mhath fhaighinn air a’ bheagan sgadain a fhuair iad. Chaidh Dòmhnall Iain Mhòir, mac an sgiobair, suas chun a’ mharcaid le bascaid san robh beagan dhen sgadan mar shamhla air na bha iad air a ghlacadh. Thuirt Iain ri Seumas gum b’fheàrr dha a dhol suas còmhla ri Dòmhnall, gus am faiceadh e mar a bha an sgadan ga reic, oir dh’ fheumadh e fhèin a dhol chun a’ mharcaid uaireigin.

[TD 17]

B’ e seo obair a’ chiad là aig Seumas, agus chuir e seachad an samhradh a’ dèanamh obrach dhen t-seòrsa sin. Bhiodh iad a’ tighinn a-steach a Steòrnabhagh a h-uile madainn agus a’ dol a-mach a chur nan lìon a h-uile feasgar. Air Disathairn bhiodh iad a’ dol dhachaidh a Ghrabhair, an dèidh dhaibh an sgadan a reic an Steòrnabhagh. Mur a biodh iad ach air beagan sgadain fhaighinn dheigheadh iad a Ghrabhair leis, agus shailleadh iad e airson bìdh tron gheamhradh. Nuair a dheigheadh iad astar fada à Steòrnabhagh, agus nuair a gheibheadh iad luchd mòr sgadain, bhiodh e cho fada dhen là mus cuireadh iad an sgadan gu tìr ’s nach b’urrainn dhaibh a dhol gu muir an oidhche sin. Bhiodh an uair sin oidhche dheth aig an sgiobadh ann an Steòrnabhagh. Chòrdadh seo riutha glè mhath an dràsda ’s a-rithist, ach nan tachradh e ro thric cha bhiodh iad ro thoilichte a bhith call cus oidhcheanan iasgaich.

Bha Seumas a’ coinneachadh ri iomadh caileig ghrinn ann an Steòrnabhagh nuair a bhiodh oidhche air tìr aca, ach cha do dhiochuimhnich e Seonag Dhòmhnaill Tharmoid, agus cha robh aithreachas air airson a’ gheallaidh a thug e dhi. Bha iad a’ sgrìobhadh gu chèile, ach on a bha esan ag obair a-mach à Steòrnabhagh cha b’urrainn dha dhol a shealltainn oirre.

Sheas iasgach an sgadain a-mach à Steòrnabhagh gu toiseach an Dàmhair, agus, mun tàinig deireadh an t-seusain, bha Seumas air mòran ionnsachadh mu sheòladh a’ bhàta agus mu iasgach an sgadain. Uair no dha tron t-samhradh dh’fhairich e cur na mara nuair a dh’èirich stoirm air a’ Chuan Sgìth. Bha e a’ faireachadh glè thruagh aig na h-amannan sin ach, ged a bha, fhuair e air a obair a dhèanamh a h-uile h-oidhche. Mu thoiseach an Dàmhair, cha robh stoirm sam bith a bheireadh cur na mara air Seumas.

Nuair a sguir iasgach an t-samhraidh, sheòl ‘Reul na Maidne’ (no ‘An Reul’ mar a dh’aithnichear i am measg nan iasgairean) gu Grabhair, agus fhuair an sgiobadh seachdain no dhà aig an taigh. Cha b’e làithean saora a bha seo idir, oir bha iomadh rud an urra riutha nuair nach robh iad aig muir. Bha am bàrr ri thogail, na caoraich rim bogadh, an reithe a chur chun nan caorach, agus iomadh obair eile cuideachd. Bha Seumas toilichte tìde fhaighinn air tìr, agus thug e cuairt a-steach a Thàbost cho tric ’s a b’urrainn dha.

Cha do dh’fhairich e an tìde fada gus an do thòisich iasgach a’ gheamhraidh. ’S ann sna lochan eadar Loch Eireasort agus Loch Sìophairt a bha an sgadan ri fhaighinn air a’ gheamhradh ud, agus ’s ann gu deas a bha e na bu phailte. Mu dheireadh na Samhna chaidh iad deas gu Loch Claidh, on bha iad air cluinntinn gu robh an sgadan pailt san loch sin. Chuir iad na lìn oidhche Luain agus rinn iad

[TD 18]

[Dealbh]

iasgach math. Ach nuair a rinn iad airson fiachainn gu tuath bha stoirm air èirigh on ear-dheas agus cha b’urrainn dhaibh faighinn a-mach à Loch Claidh. B’fheudar dhaibh acrachadh san loch gus an deigheadh an stoirm seachad, ach cha tàinig faothachadh bhon ghailleann gu feasgar na Sàbaid. Bha iad glè mhath a thaobh bìdh oir bha iad air sgadan fhaighinn oidhche Luain. Thàinig orra pàirt dheth a chur a-mach air ais dhan mhuir, ach rinn iad feum de chuid eile.

Bha Iain air dorgh a thoirt leis agus nuair a chuir iad an dorgh a-mach fhuair iad beagan adag agus chudaigean. Bha Dòmhnall air gunna a thoirt leis dhan bhàta nuair a chual’ e far an robh iad a’ dol, agus, mar sin, bha sitheann aca nuair a dh’fhàsadh iad sgìth dhen iasg.

Feasgar na Sàbaid, chaidh a’ ghaoth sìos gus nach robh deò idir oirre agus dh’fhàg seo iad a cheart cho glaiste oir cha robh de ghaoith ann na lìonadh na siùil agus cha robh dòigh ann air gluasad. B’fheudar dhaibh fuireach far an robh iad gu Diciadain, nuair a thàinig usbagan a lìonadh sheòl agus fhuair iad air faighinn dhachaidh. Dh’fhuirich iad aig an taigh oidhche Chiadain. Diardaoin chuir iad na lìn ann an Loch Odhairn agus fhuair iad ceithir cruinn air fhichead. ’S iongantach gum biodh iad air càil na b’fheàrr na sin

[TD 19]

a dhèanamh ged a b’ ann an Loch Claidh a bha iad air a bhith.

Chuir Seumas seachad ceithir bliadhna deug anns ‘An Reul’ còmhla ri Iain Mòr. Cha robh e, gu-tà, ceithir bliadhna deug an urra ris an ròp, oir an ceann bliadhna dh’fhalbh Dòmhnall Iain Mhòir a sheòladh agus ghabh Seumas àit’ aig na lìn. Thàinig balachan òg air an robh Tarmod gu bhith an urra ris an ròp. ’S e a bhith ag obair gu h-àrd a b’fheàrr a bha còrdadh ri Seumas na a bhith ann an toll nan ròp, agus co dhiù, bha e nis air fàs na bu mhotha agus bha e duilich dha a bhith ’g obair ann an àite cho cumhang. A’ chiad oidhch’ a bha Seumas ri obair nan lìon chuir iad a-mach à beul Loch Eireasort. Chaidh an cur glè rèidh, agus fhuair Seumas tìde airson co-fhaireachadh a bhith aige ri Tarmod shìos ann an toll an ròpa. Bha làmhan Sheumais a-nis air fàs cho cleachdte ris an ròp ’s nach do chuir cur nan lìon càil air. Ach, bha an gnothach na bu dorra nuair a thòisich iad a’ tarraing nan lìon. Bha an sgadan an ìre mhath pailt, agus bha na lìn gu math trom rin tarraing. Bha seòrsa de bheairt-shnìomhain aca, ris an canadh iad Duin’ Iarainn, gan cuideachadh a’ tarraing air an ròp, mun deigheadh a shìneadh sìos gu Tarmod, agus bha seo a’ dèanamh beagan cuideachaidh dhaibh. Bha na lìn a’ tighinn a-steach air taobh clì a’ bhàta. Bha iad an sin gan toirt tarsainn air an toll chun an taoibh dheis. Bha na lìn a’ faighinn beagan crathaidh anns a’ chleasachd seo, agus bha an sgadan a’ tuiteam, cuid dheth air an deac, ach a’ chuid bu mhotha dheth sìos dhan toll. Bha mòran dhen sgadan a’ fuireach anns na lìn ach cha robh tìd’ ann airson coimhead ri seo gus an deigheadh na lìn gu lèir a tharraing air bòrd. Bha an sin tionndadh eile ri thoirt orra gus am faighte an sgadan gu lèir asda, agus bha iad rin cur air dòigh airson an cur an ath oidhche. ’S e ‘leathaigeadh’ a chanadh na h-iasgairean ris an obair seo.

“Dè do bheachd air iasgach na h-oidhche?” dh’fhoighnich Iain Mòr do Sheumas. “Co mheud crann a th’ againn?”

“Saoilidh mi gu bheil còrr air fichead crann ann.”

“O! tha barrachd air a shin ann. Nuair a thèid thu chun a’ mharcaid can gu bheil mu dheich cruinn air fhichead againn. Thèid Alasdair suas còmhla riut gus am bi sinn cinnteach nach dèan thu mearachd, on is e seo a’ chiad turas agad. Chì sinn am faigh thu prìs mhath.”

Nuair a chaidh Seumas chun a’ mharcaid bha am fear-rup’ a’ bruidhinn cho cabhagach ’s nach deigheadh aig Seumas air leantainn na bha e ag ràdh. Co dhiù, chuir e a’ bhascaid fa chomhair, agus thòisich an rup air bascaid Sheumais. Fhuair e prìs mhath agus chaidh e air ais air bòrd, gu feitheamh ris a’ chairt a thighinn a dh’iarraidh an sgadain. Nuair a chaidh an sgadan a thomhais ga

[TD 20]

chur dhan chairt, bha ochd cruinn air fhichead ann.

Nuair a thàinig deireadh an t-seusain, dh’fhàg fear dhen sgioba airson a dhol gu muir domhain, agus rinn Seumas toileachas nuair a chual’ e cò a bha tighinn na àite. B’e seo Murchadh Aonghais, an companach a bh’ aige na òige, agus a bha còmhla ris aig Creich Mhòir na Pàirce.

Fhad’s a bha seo a’ tachairt do Sheumas, bha Seonag ann an Tàbost, a’ cuideachadh a màthar san taigh, agus a’ dèanamh beagain còmhla ri a h-athair air a’ chroit. Ach bha ise cuideachd a’ coimhead airson obrach a choireigin. Chual’ i gu robh àite no dhà ann an Steòrnabhagh far an robh mnathan ag iarraidh chaileagan a bheireadh dhaibh cuideachadh san taigh. Chaidh i a-null dhan bhaile agus fhuair i barrachd fiosrachaidh mun seo. Thachair i air cuid de na mnathan sin agus fhuair i àite shuas air Rathad Mhic a’ Mhathain.

Bha i air a cumail glè thrang le a h-obair ach bha feasgar Diciadain aice dhi fhèin a h-uile seachdain. Am feasgar sin dheigheadh i sìos chun an laimrig a shealltainn an robh ‘An Reul’ am measg nam bàtaichean nach robh air a dhol gu muir. Bhiodh dùil aig Seumas rithe agus bhiodh e a’ cumail sùla a-mach air a son. Nuair a gheibheadh i lorg air dheigheadh iad cuairt tron bhaile, no a-null taobh a’ chaisteil ùir a bhatar a’ togail air taobh eile a’ bhàigh. Ged nach robh seo a’ tachairt ach mu uair sa mhios, bha àm glè thaitneach aca le chèile nuair a thachradh e.

Bha, mar sin, Seumas glè dhòigheil nuair a bhiodh oidhche dheth aige air Diciadain, ach oidhche sam bith eile cha bhiodh dùil aige coinneachadh ri Seonag. Bhiodh e fhèin agus Murchadh Aonghais a’ dol cuairt suas am baile, agus dheigheadh iad a-steach a’ thaigh-òsda, far an òladh iad gloinne no dhà de leann.

Bhiodh iad a’ bruidhinn air iomadh rud fhad’s a bhiodh iad ag òl, ach aon oidhche thuirt Murchadh,

“An cual’ thu gu bheil A’ Chabhlach Rìoghail air tòiseachadh air dòigh ùr air togail sheòldairean. Tha iad air sguir o chionn fhada dhen luchd glacaidh a chur a-mach gu daoine thoirt dhan chabhlach an aghaidh an toile. ’S e ‘Royal Naval Reserve’ no R.N.R. a their iad ris an dòigh ùir. Cha bhi aig na seòldairean ach ri trì seachdainean sa bhliadhna a chur a-steach ann an ionad-teagaisg, no ann am bàta-teagaisg leis a’ Chabhlach. Gheibh iad am pàigheadh anns na trì seachdainean sin, agus gheibh iad suim bheag eile ris an canar ‘retainer’ fhad’s a tha iad nam buill dhen R.N.R.”

“Bhiodh trì seachdainean sa bhliadhna glè mhath”, fhreagair Seumas, “cho fad ’s a gheibheadh sinn air an dèanamh aig àm nach biodh an t-iasgach an urra ruinn, ach nan tigeadh trioblaid sam bith

[TD 21]

dh’fheumadh sinn a dhol ann airson barrachd air na trì seachdainean. Cha bu mhath leamsa cus iasgaich a chall. Càite am biodh againn ri dhol air son nan trì seachdainean?”

“Tha mi a’ creidsinn gur ann gu Portsmouth a dheigheadh sinn.”

“Feumaidh mi smaoineachadh mu dheidhinn seo,” thuirt Seumas; “Innsidh mi dhut an ath sheachdain dè an co-dhùnadh gun tig mi.”

Bha Seumas a’ tuigse gu robh Murchadh cion air an R.N.R. Bha e fhèin a’ faicinn gu robh mòran ann na fhàbhar, ach cha robh aige mu dheidhinn e fhèin fhàgail buailteach gu bhith a’ faighinn gairm dhan Chabhlach Rìoghail agus gu feumadh e an t-iasgach fhàgail gus an deigheadh an trioblaid seachad, air cho fada ’s gum biodh i.

Thug e làithean a’ meòmhrachadh air a’ chùis, ach, mu dheireadh, rinn e suas inntinn gun deigheadh e ann còmhla ri Murchadh.... Cha do rinn seo mòran atharrachaidh air a bheatha aig an àm. Fhuair iad air gnothaichean a chur air dòigh airson gum faigheadh iad air na trì seachdainean a chur a-steach ann am Portsmouth aig àm anns nach robh mòran ri dhèanamh a thaobh iasgaich – ann am mìos an Dàmhair, eadar iasgach an t-samhraidh agus iasgach a’ gheamhraidh.

[TD 22]

Caibidil 3

Bha an t-iasgach a’ dol gu math leò, agus bha iad a’ dèanamh cosnaidh mhaith. Fhuair Seumas air beagan airgid a chur ma-seach, agus, on bha e fhèin agus Seonag glè thoilichte le chèile rinn iad suas an inntinn gum pòsadh iad nuair a bhiodh e comasach dhaibh àite còmhnaidh fhaighinn.

“Chan eil math dhuinn smaoineachadh air pòsadh,” thuirt Seumas, “gus am bi àit’ againn dhuinn fhìn.”

“Nì àite beag a’ chùis dhuinn an toiseach, agus faodaidh sinn a bhith a’ coimhead airson àite nas motha nuair a thig feum air,” fhreagair ise.

Nuair a chaidh Seumas dhachaidh a Ghrabhair Disathairn, thug e athair gu aon taobh agus dh’innis e dha an dùil a bh’aige fhèin agus aig Seonag.

“Thàinig seo, dìreach às an àm cheart,” thuirt Ruairidh. “Tha mi a’ cluinntinn gu bheil Fionnlagh Mhurchaidh ag iarraidh a’ chroit aige a reic. Chan eil an taigh aig Fionnlagh ro mhath, agus le sin, ’s iongantach gum bi dùil aige ri prìs ro mhòr fhaighinn. Ach tha brod na croit ann.”.

“Feumaidh mi a dhol as a dèidh gun dàil. Thèid mi far a bheil Fionnlagh an dràsda fhèin, ach tha mi a’ smaoineachadh gum feum mi fear-lagha fhaicinn mun gabh an gnothach a thoirt gu ceann.”

Dh’fhalbh Seumas an dèidh bha blasd bìdh a ghabhail. Bha Fionnlagh glè thoilichte fhaicinn, oir cha robh duine air foighneachd mun chroit, an dèidh dhi a bhith dà mhìos air a’ mharcaid, ged nach do dh’innis e sin do Sheumas. Bha e ag iarraidh leth-cheud not air an taigh ’s a’ chroit. Ged nach robh san taigh ach bothan beag, bha Seumas deònach seo a thoirt air, on a bha a’ chroit cho math, agus thàinig iad gu aonta gun a’ bheag a chòmhradh. Nuair a thill e dhachaidh, dh’innis e dha athair gu robh e fhèin agus Fionnlagh air a thighinn gu còrdadh agus gum biodh an taigh agus a’ chroit leis mu mheadhon a’ Mhàirt an ath bhliadhna, 1896.

As t-Earrach fhuair Seumas sealbh air a’ chroit. Rinn e beagan àitich, ach ’s e deisealachadh airson an taigh a thogail an obair a bha a’ toirt leis a thìde. Chladhaich e an làrach, agus chruinnich e clachan. Ged a bha beagan eagail air nach dèanadh e an obair ceart, thòisich

[TD 23]

[Dealbh]
Cromòr

e air a’ chlachaireachd a dhèanamh. Bha e an dùil, nan dèanadh e droch mhearachd, gu faodadh e am balla a leagadh, agus nach cailleadh e càil ach an tìde a chosg e ga thogail, agus nan deigheadh gu math leis, gu sàbhaileadh e an t-airgead a phàigheadh e do chlachair.

Rinn iad suas gum pòsadh iad san t-Samhain, nuair a thilleadh Seumas bho a chuairt a Phortsmouth. Fhuair e air a’ chlachaireachd a dhèanamh glè mhath, ach bha deagh fhios aige nach biodh an taigh faisg a mhìle air a bhith deiseil ron t-Samhain.

Nuair a thàinig Seumas dhachaidh bhon chuairt leis a’ Chabhlach, chuir iad rèiteach air adhart ann an taigh Dhòmhnaill Tharmoid. Chruinnich càirdean à Tàbost, à Ceairseadair, à Grabhair, agus às na bailtean eile bha timcheall, agus bha oidhche chridheil aca gu lèir. Ceithir là deug an dèidh an rèitich, chruinnich sluagh a-rithist ann an Grabhair aig Eaglais na Lice Bàine agus phòsadh Seonag agus Seumas. An dèidh a’ phòsaidh thàinig a’ chuideachd cruinn ann an taigh Ruairidh, agus bha banais aighearach a’ dol ann an sin gu madainn. Thàinig Iain Choinnich leis a’ phìob mhòir, agus chuireadh danns air adhart ann an sabhal Ruairidh, a bha air a ghlanadh a-mach gus am biodh e freagarrach airson dannsa.

Chaidh Seumas agus Seonag a dh’fhuireach dhan bhothan bheag

[TD 24]

a bha Fionnlagh Mhurchaidh air fhàgail. Dh’iarr Seumas air Iain Mòr leigeadh leis fear eile chur na àite sa bhàt’ airson iasgach a’ gheamhraidh gus am faigheadh e air adhartas a dhèanamh air an taigh ùr, agus gus an cumadh e cuideachd ri Seonag fhad’s a bha i air a h-aineol ann an Grabhair. Mun tàinig a’ bliadhn’ ùr a-steach, bha e air a’ chlachaireachd a chrìochnachadh agus cha robh mearachd sam bith aige air a dhèanamh ann. B’fheudar dha saor fhaighinn, oir cha robh e a’ faireachadh gun dèanadh e saorsainneachd cho math ’s a rinn e a’ chlachaireachd.

Mun tàinig an t-àm airson a dhol gu iasgach a-rithist bha an taigh cho faisg air a bhith crìochnaichte ’s gu faodadh e leabaidh a dhèanamh an àird agus an teine a lasadh. Mu dheireadh bha e na thaigh ùr fhèin.

Bha e a-nis a’ gabhail fìor aithreachais airson gabhail san R.N.R., agus nuair a chaidh e mach a Phortsmouth aig deireadh iasgach an t-samhraidh, chuir e gnothaichean air dòigh gus e fhèin fhaighinn às. Cha robh sin ro fhurasd, ach fhuair e mu dheireadh air faighinn às air cùmhnantan gun deigheadh e air ais nan deigheadh a ghairm, nam biodh trioblaid ann a dh’adhbhraicheadh dhan Chabhlach feum a chur air. Bha seo glè mhath aig an àm, oir ’s e call mòr tìde a bh’ann a bhith caitheamh trì seachdainean gach bliadhna ann am bàta cogaidh.

Bha mòran ri dhèanamh san taigh ùr, agus fad a’ gheamhraidh bha e ag obair a’ cur nithean air dòigh am broinn an taighe. Rinn e a-rithist mar a rinn e a’ bhliadhna roimhe. Dh’iarr e air fear eile a dhol na àite a ‘Reul na Maidne’ airson iasgach a’ gheamhraidh. Thòisich e air an taigh a sgeadachadh le peant agus pàipear, agus fhuair e togail da-rìribh nuair a chunnaic e cho math ’s a bha Seonag air peantadh. Rinn i a’chuid bu mhotha dhan pheantadh a-staigh agus dh’fhàg sin barrachd tìde aig Seumas airson nan nithean eile bha ri dhèanamh ris an taigh.

“Rinn sinn math da-rìribh, a Sheonag, agus ma nì sinn cho math air an ath gheamhradh, bidh fàrdach air leth againn.”

“Tha eagal orm nach dèan mise mòran cuideachaidh dhut aig an àm sin. ’S dòcha nach bi mi a’ faireachadh coltach ri obair a dhèanamh.”

“O! Carson? An ann a’ dol a dh’ fhàs leisg a tha thu?”

“O, chan ann, ach tha mi a’ smaoineachadh gum bi obair eile an urra rium an uair sin.”

“Dè an obair?”

“Tha mi a’ creidsinn gum bi thu uaireigin a’ coimhead ri bàta fhaighinn dhut fhèin. Nuair a dh’fhàsas tu aosda, bidh tu a’ coimhead

[TD 25]

airson duine a bhuineas dhut fhèin gu d’àite’ a ghabhail innte. Tha mis’ a’ fiachainn ri sin a chur air dòigh dhut.”

“O, tha mi tuigse,” arsa Seumas, ’s e a’ toirt dhi pòg. “Cuin a bhios dùil ris?”

“Bidh dùil ris, no rithe, mu dheireadh an Dàmhair, dìreach nuair a bhios dùil agam dhachaidh riut bho iasgach an t-samhraidh.”

Chaidh Seumas chun an iasgaich le sunnd na bu mhotha na b’àbhaist. Rinn iad iasgach math, agus thill e dhachaidh trì seachdainean mun do rugadh a mhac, Ruairidh, air an t-seachdamh là dhen t-Samhain, 1899. Bha Seonag glè sgìth an dèidh a saothrach, agus thàinig Màiri, a màthair, a-mach à Tàbost gus a cuideachadh leis an leanabh agus le cumail an taighe air dòigh.

Chrìochnaich Seumas gach nì a bha ri dhèanamh san taigh, agus fhuair e air aire thionndadh chun na croit a bha e, gu ìre bhig, air a dhiochuimhneachadh fhad’s a bha aire air an taigh.

Sa bhliadhna 1902, nuair a bha Ruairidh Beag dà bhliadhna gu leth, chualas gu robh an rìgh Eideard VII, agus a’ Bhànrigh a’ dol a thoirt cuairt tro na h-Eileanan an Iar, agus gu robh dùil gun tadhaileadh iad ann an Steòrnabhagh. Bha comhairle a’ Bhaile, na ceannaichean, agus iomadh buidheann eile airson rudeigin a dhèanamh gus an turas seo a chomharrachadh, agus shaoil na h-iasgairean gum biodh e iomchaidh iadsan, cuideachd, rudeigin a dhèanamh. Chaidh coinneamh de na h-iasgairean a ghairm, agus comhairle riaghlaidh a chur air chois, fo stiùireadh Màidsear Mac a’ Mhathainn; bha Iain Mòr na bhall dhith.... ’S e an codhunadh gun tàinig iad gum bu chòir rèis mara a chur air chois, a’ tòiseachadh aig cala Steòrnabhaigh, a’ dol timcheall Eilean Thabhaidh, agus à sin gu Creig na Circe, agus air ais gu Steòrnabhagh – astar mu chòig mìle fichead. Ged a bha an cùrs’ an t-astar seo, dh’fheumadh na bàtaichean a dhol astar mòr a bharrachd air seo nuair a bhiodh iad a’ beatadh an aghaidh na gaoithe eadar Tabhaidh agus Creag na Circe. Bha an t-sreath tòiseachaidh agus crìochnachaidh gu bhith eadar ceann na laimrige agus bàt’ a bha air acair air taobh thall a’ chalaidh. Bha na bàtaichean gu bhith nan trì buidhnean a rèir am meudachd agus bha an rèis gu bhith air a ruith mu mheadhon an t-Sultain, nuair a bhiodh na bàtaichean a bha ag iasgach air an taobh an Ear air tilleadh dhachaigh.

Thàinig Iain Mòr air bòrd ‘Reul na Maidne’ agus bhruidhinn e ris an sgiobadh mun rèis. Dh’fhoighnich e dhaibh an robh iad deònach pàirt a ghabhail innte. Cha b’e ruith ach leum le gach duin’ aca, ag aontachadh gum biodh iad ro-thoilichte a bhith san rèis.

Anns na seachdainean an dèidh seo, gach uair a bhiodh iad faisg

[TD 26]

air Tabhaidh no air Creig na Circe, chuireadh iad car orra, agus bha iad a’ faicinn bhàtaichean eile a’ dèanamh an t-aon rud. Dh’ fheumadh iad eòlas fhaighinn air an dòigh a b’fheàrr air a’ chleasachd chuglaidh seo a dhèanamh cho cabhagach ’s a ghabhadh e dèanamh, ach gu sàbhailte.

Thàinig là mòr na rèis agus dh’fhalbh iad gu Tabhaidh gach seòl an àird. Bha ‘Reul na Maidne’ a’ dèanamh gu math ach bha bàtaichean ann a bha dèanamh na b’ fheàrr. Chaidh ‘Deagh Dhòchas’ agus ‘Sliabh nan Ros’ seachad orra, agus bha iad a’ faicinn tèile de bhàtaichean Ghrabhair, ‘Mairi Chaol’, bàta a bha na bu lugha na ‘An Reul’, a’ tighinn glè fhaisg orra. Bha a’ ghaoth a’ tighinn orra on àird an ear-thuath, gaoth a bha fàbharach air an t-slighe a-mach gu Tabhaidh, agus air an t-slighe a-steach bho Chreig na Circe, ach nach biodh ro fhàbharach idir eadar Tabhaidh agus A’ Chearc. Bha iad air iomadh car a chur air Tabhaidh le gaoith an ear-thuath agus bha iad air dòigh ionnsachadh gu dhèanamh glè sgiobalta.

Bha an seòl an àird air taobh deas a’ bhàta, agus gach nì na àite fhad’s a bha iad a’ seòladh gu deas, ach bha seòl eile air a phasgadh air an taobh chlì, gach ròp ceangailte agus gach nì na àite dìreach mar gum biodh e ris a’ chrann. Nuair a bha iad a’ cuairteachadh an eilein, fhad’s a bha an stiùir ga cur chun na làimh chlì, nuas gun tàinig an seòl deas, agus aig an aon àm suas gun deach an seòl clì; bha iad deiseil gu beatadh gu fearann an Rudha gun tìde a chall a’ ceangal ròp, agus gun shlatan a bhith a’ dol tarsainn os cionn an sgiobaidh, gan cumail o obair eile fhad’s a bhiodh iad a’ fiachainn ris na slatan a sheachnadh. Bha ‘Deagh Dhòchas’ romhpa agus dà bhàt’ eile nach robh iad ag aithneachadh. Bha feadhainn eile nach robh fada as an dèidh, nam measg “Mairi Chaol’. Air an t-slighe steach a Steòrnabhagh, thug iad a-steach air feadhainn dhe na bha romhpa agus chaidh iad seachad air ‘A Chailleach Oidhche’.

De na bàtaichean san dara buidhinn cha robh romhpa ach ‘Deagh Dhòchas’. Mar sin bu leò an dara duais sa bhuidhinn sin. Rinn ‘Mairi Chaol’ glè mhath, a’ gleidheadh an dara duais san treas buidhinn.

Fhad’s a bha seo a’ dol air adhart sa Chuan Sgìth, bha rudan eile tachairt an Grabhair. Rugadh Dòmhnall, an dara mac aig Seumas, aig deireadh 1901, agus thàinig a’ chlann-nighean beagan an dèidh seo – Mairead an 1904 agus Iseabail an ath bhliadhna an dèidh a peathar.

[TD 27]

Caibidil 4

Aig toiseach a’ Ghiblein, nuair a bha ‘An Reul’ a’ dèanamh airson a dhol gu muir thàinig Iain Mòr a chòmhradh ri Seumas.

“A Sheumais, tha mise a’ fàs aosd a-nis, ro aosd airson leantainn air an obair seo. Feumaidh mi sguir, agus on a chaidh Dòmhnall gu muir domhain o chionn fhada, cha till e ri iasgach tuilleadh. Mar sin, feumaidh mi am bàt’ a reic, agus feumaidh tu fhèin agus càch a bhith coimhead airson bàt’ eile, air neo airson obrach air tìr mur faigh sibh àit’ ann am bàta.”

“Ma tha ‘Reul na Maidne’ gu bhith air a reic,” fhreagair Seumas, “’s dòcha gun tèid agam fhìn air a ceannach. Tha beagan airgid agam air a shàbhaladh agus ’s dòcha gun toir am banca dhomh iasad mur a bi gu leòr agam fhìn. Dè bhios sibh ag iarraidh oirre?”

“Fàgaidh sinn a’ phrìs gu nas fhaisg’ air deireadh an iasgaich. Cha bhi i ro dhaor, oir tha i mar a tha mi fhìn, air fàs aosd, ach tha bliadhna no dhà de iasgach innte fhathast. Nuair a bhios mi deiseil gu prìs ainmeachadh, innsidh mi dhut mus innis mi do dhuin’ eil’ e. Mur a bi airgead gu leòr agad nach fhiach thu am faigh thu fear-pàirt a thèid còmhla riut.”

“Nì mi sin ma dh’fheumas mi, ach ’s e bàt’ fhaighinn dhomh fhìn, agus a bhith air mo cheann fhìn a dh’iarrainn agus nì mi mo dhìcheall gus an t-airgead a lorg.”

San t-Sultain dh’innis Iain dha gu faigheadh e am bàta air ceud not. Bha e fhèin deiseil gu leth-cheud a chur innte, agus bha am banca deònach iasad a thoirt dha dhen leth-cheud eile, am bàta fhèin a’ dèanamh barrantais dhaibh airson an iasaid. Aig deireadh an t-seusain, chaidh Iain Mòr air tìr bhon turas mu dheireadh na sgiobair, agus bha sgiobair ùr air ‘Reul na Maidne’. Dh’fhuirich a h-uile duine dhen sgiobadh còmhla ri Seumas, agus cha robh aige nis ach duine fhaighinn a ghabhadh àite’ Iain Mhòir. B’ann a-nis aig Seumas fhèin a bha am facal mu dheireadh mu obair a’ bhàta, agus mun iasgach. Bha e deònach gu leòr èisdeachd ri comhairle bhon sgiobadh, gu h-àraidh bho Mhurchadh Aonghais – ach nuair a dh’èisdeadh e, ’s e e fhèin a bheireadh a’ bhinn a-mach air a’ chomhairle a fhuair e.

Gus a seo, bha freasdal gu math do Sheumas, ach an dèidh dha am bàta a cheannach, bha e rudeigin anfhoiseil na inntinn, mar gum

[TD 28]

[Dealbh]
Ann an cala Steòrnabhaigh

biodh dùil aige ri droch thubaist a thighinn na chrannchar. Rud a b’ iongantaiche dhen chùis, cha robh e a’ smaoineachadh gur ann taobh a’ bhàta a bha an tubaist a’ dol a thighinn. Cha robh seo coltach ri faireachadh a bh’aige a riamh na bheatha, ach bha e cinnteach gu robh creach air choireigin gus a thighinn air. Cha tuirt e guth dhen seo ri Seonag.

Lean gach nì a’ dol gu math dha airson grunn bhliadhnachan. Bha e toilichte nach tuirt e guth ri Seonag mu na bha a’ cur dragh’ air, nuair a dh’innis i dha as t-Earrach gu robh an ath dhuine cloinne gu bhith aice an ceann shia mìosan. Bha Seonag a’ faireachadh gu math fad na h-ùine agus bha a h-uile coltas gun deigheadh dhi a’ cheart cho math ’s a chaidh leis a’ cheathrar eile. Rugadh balach tapaidh, air an tug iad Coinneach, air an là mu dheireadh dhen t-Sultain, 1910.

Bha Seonag cho sunndach ’s bu chòir dhi airson trì là an dèidh a h-aiseid. Ach an là an dèidh sin, nuair a dhùisg Seumas sa mhadainn bha Seonag a’ gearain ceann goirt agus laige. Chuir e fios a’ bhean-ghlùin a thighinn a shealltainn oire. Nuair a thàinig ise, chomhairlich i gu feumadh iad oidhirp a dhèanamh air dotair fhaighinn thuice cho luath ’s a ghabhadh. Chaidh Seumas far an robh Murchadh Aonghais, agus chodhuin iad gum b’fheàrr do Mhurchadh a dhol a Steòrnabhagh leis a’ bhàta agus dotair a thoirt air ais. B’ e seo a’ chiad turas aig

[TD 29]

Murchadh a’ sgiobaireachd ‘An Reul’, ach chan fhàgadh Seumas a bhean sa chàs anns an robh i. Cha tugadh iad fad’ air an turas le gaoith fhàbharaich, ach bha iomagain air Seumas mun turas air eagal gun cuireadh e dàil air an dotair.

Bha Màiri, màthair Seonaig, gun a dhol dhachaidh, agus bha i fhèin agus Seumas san t-seòmar còmhla ri Seonag fad na h-ùine. Chan e gu robh càil ann a b’urrainn dhaibh a dhèanamh dhi, ach bha iad an dùil gun dèanadh e cuideachadh dhi iad a bhith ann, ged a bha ise a-nis cho lag ’s nach robh i a’ sealltainn gu robh mothachadh sam bith aice gu robh iad ann.

Thàinig Murchadh leis an dotair mu mheadhon oidhche. Bha iad air ùin’ a chall ann an Steòrnabhagh a’ lorg dotair a bha deiseil gu a dhol a Ghrabhair. Nuair a thug an dotair sùil air Seonag bha e dhen bheachd nach robh càil ann a dhèante rithe ach rud a thoirt dhi a chlòthadh am pìan, agus a cumail blàth. Cha robh mòran dòchais aige gu faigheadh i na b’fheàrr.

“’S dòcha gun tig i a-mach as an laigse, mun tig a’ chrìoch, ach cha mhair sin fada.”

Chuireadh Murchadh air falbh air turas eile – a-steach a Thàbost a dh’innseadh do Dhòmhnall Tharmoid mar a bha cùisean. Thàinig Dòmhnall a-mach gun dàil gus am faigheadh e aon sealladh eile air Seonag, an aon nighean a bh’aige, fhad’s a bha i an tìr nam beò.

Mar a thuirt an lighiche, thàinig Seonag as an laigse an ceann dà là, ach cha do sheas sin fada, agus chaochail i tràth an ath mhadainn.

Thug bàs Seonaig bròn mòr air cridhe Sheumais, ach cha b’urrainn dha gèilleadh dhan bhròn, on bha uiread ri aghaidh. ’S e bu mhotha a bha dèanamh dragh’ dha dè a dh’èireadh dhan chloinn a-nis agus iad gun mhàthair. Bha còignear chloinne air a chùram, ’s gun Ruairidh, am fear a b’aosda, ach deich bliadhna, agus Coinneach nach robh ach seachdain air an talamh. Bha a pheathraichean glè mhath dha, a’ coimhead as dèidh na cloinne fhad’s a bhiodh esan aig obair eile, ach dh’fheumadh e a dhol gu muir gu beòshlaint’ a chosnadh agus cha b’urrainn dha dùil a bhith aige gum biodh a pheathraichean ann an còmhnaidh.

Thug a mhàthair comhairle air gu feumadh e boireannach fhaighinn a ghabhadh os làimh an taigh agus a’ chlann a chumail dha.

“Ged nach eil thu nad dhuine beairteach, tha gu leòr agad airson seo, agus chan eil d’athair cho gann ’s nach b’urrainn dha cuideachadh a thoirt dhut nam biodh tu a’ cur feum air, ach ’s e mo bheachd-sa nach bi. Nì thu a’ chùis.”

“Nan tugainn-sa boireannach a-steach dham thaigh, bhiodh là mòr aig luchd nam breug. Nach saoil sibh dè bhiodh iad ag ràdh?”

[TD 30]

“Ma gheibh thu tè a bhios fada nas aosda na thu fhèin, cha bhi iad cho dualtach a bhith a’ bruidhinn ort. Feumaidh tu cuideachadh co-dhiù. Cha dèan thu a’ chùis nad aonar, agus chan urrainn dhòmhsa a bhith agad fad na h-ùine. Ma gheibh thu tè airson na h-obrach seo, bidh i ag iarraidh tìde dhi fhèin bho àm gu àm, agus faodaidh mi fhìn agus do pheathraichean a thighinn agus sin a thoirt dhi. An lorg mi fhìn te dhùit?”

“’S e sin as fheàrr.”

Thàinig a mhàthair làrna-mhàireach le Mòr, boireannach mu dhà fhichead bliadhna ’s a ceithir deug a dh’aois. Dh’ fhàg sin Seumas deiseil gu dhol gu muir air ais an uair a fhuair a’ chlann eòlas oirre.

[TD 31]

Caibidil 5

Bha a-nis naidheachdan a’ tighinn as an Roinn Eòrpa nach robh glè ghealltanach. Bha a’ Ghearmailt agus Impireachd Austria a’ bagairt cogadh a thoirt air an tìr. Thàinig Murchadh gu Seumas aon là a’ cuimhneachadh dha gu robh esan fhathast san R.N.R. agus, nan tigeadh cogadh, gu feumadh e am bàt’ fhàgail nuair a dheigheadh a ghairm dhan Nèbhi.

“Nach eil cuimhne agad idir,” thuirt Seumas, “nuair a dh’fhàg mise an R.N.R. gun rinn mi cùmhnant gun deighinn air ais nan tigeadh èiginn agus nam biodh feum aig a’ Nèibhi orm! Thèid mise ghairm aig an aon àm riut fhèin.”

“Dè a nì thu mun bhàt?”

“Tha mi a’ beachdachadh mun sin, ach cha d’fhuair mi freagairt dhan cheist fhathast. Cha bhi daoine gu leòr air am fàgail an Grabhair gus na bàtaichean iasgaich gu lèir a chumail a’ dol, agus nuair a dh’fhalbhas mis’ agus tus’ bidh e iongantach mur a sguir ‘Reul na Maidne’ a dh’iasgach. Tha deagh fhios againn nach eil iasgair sam bith a’ dol a cheannach bàt’ aig àm mar seo, nuair a tha cogadh a’ bagairt a thighinn oirnn.”

Chuir Seumas a’ cheist ri athair, agus b’ e comhairle Ruairidh, nuair a dheigheadh a ghairm dhan Nèibhi, e oidhirp a dhèanamh air am bàt’ a reic ris an riaghaltas airson bat’-aiseig ann am port a choireigin.

Cha tàinig an cogadh cho luath ’s a bha dùil agus fhuair iad air mòran sgadain a ghlacadh le ‘Reul na Maidne’ ro 1914, nuair a thòisich cùisean a-rithist a’ fàs glè mhì-ghealltanach. Sgrìobh Seumas chun an ‘Admiraltaidh’ mun bhàta, gun a’ bheag dhùil aige gum faigheadh e freagairt fàbharach, ach thàinig oifigearan a shealltainn oirre. Fhuair e gealladh gun ceannaicheadh iad i nan tòisicheadh cogadh.

Cha robh e fada an dèidh seo nuair a thòisich an cogadh. Reic Seumas ‘Reul na Maidne’. Fhuair e òrdagh a dhol gu Portsmouth agus an tuilleadh eòlais fhaighinn airson seirbheis san Nèibhi.

Chaidh a’ chlann fhàgail aig an taigh air chùram Mòir. Bha Ruairidh a-nis ceithir bliadhna deug, agus b’ e an dòchas a bh’aig Seumas dha thaobh gum biodh am buaireadh seachad mus biodh

[TD 32]

[Dealbh]
Cromòr a-rithist

Ruairidh aosd gu leòr airson a bhith air a thogail dhan Nèibhi no dhan Arm.

Chuir Seumas seachad mìos am Portsmouth, ag ionnsachadh as ùr na bha an R.N.R. air ionnsachadh dha o chionn faisg air fichead bliadhna. An sin chuireadh e gu bàta cogaidh, an ‘destroyer’ H.M.S. Viper. Chuir e seachad greis sa Chaolas Shasannach agus sa Chuan-a-Tuath a’ tighinn bho àm gu àm air bàtaichean cabhlach na Gearmailt. Chaidh iad uair no dhà tarsainn a’ Chuain-Shiair gus dìon a thoirt do shoithichean bathair. Thàinig iad air bàt-aigeinn deas air Eireann, ach fhuair i air falbh bhuapa.

Mu mheadhon a’ Chèitein 1916, chunnacas gu robh mòran gluasaid am measg cabhlach na Gearmailt agus fhuair ‘Viper’ òrdagh a dhol dhan Chuan-a-Tuath, agus suas gu cladaichean Dheanmhairc còmhla ri earrann mhòir de Chabhlach Bhreatainn, oir bha fhios gu robh na Gearmailtich air a dhol gu muir. Air an t-slighe choinnich iad ri ‘destroyer’ Gearmailteach, agus an dèidh beag-chath chuir iad fodha i. Fhuair cuid de na seòldairean Gearmailteach air a dhol dha na h-eathraichean agus bha iad a’ fiachainn ri dhol air tìr san Fhraing nuair a chunnaic Seumas an sealladh mu dheireadh orra.

Choinnich an dà chabhlach aig Jutland agus bha còmhrag fhuilteach ann. Chaill gach taobh mòran bhàtaichean agus nam measg bha

[TD 33]

‘Viper’. Nuair a dhealaich ‘Viper’ ris a’ chòrr dhen chabhlach airson cuideachadh a thoirt do bhàt’ eile, thàinig tè de bhàtaichean mòra na Gearmailt oirre, agus cha robh dol as aice.

Anns a’ chòmhraig seo chaidh Seumas a leòn san t-sliasaid, ach fhuair e air bòrd tè dhe na h-eathraichean. Gu fàbharach, bha na Gearmailtich a-nis deiseil gu teich, agus chaidh an t-eathar san robh Seumas a lorg le H.M.S. Vixen, agus thugadh na leòntaich air bòrd. Nuair a chuireadh Seumas air tìr ann a Harwich, chaidh a chur gu Gosport, a dh’ospadal an Nèibhi sa bhaile sin. Cha robh a shliasaid a’ slànachadh ro mhath agus bha e san ospadal a’ chuid mhòr dhen t-Samhradh. Bha tìde aige mòran meòrachaidh a dhèanamh fhad’s a bha e na shìneadh san leabaidh.

“Chan eil ciall aig an obair tha seo – bha mi air a’ Viper a’ dèanamh mo dhìchill gus daoine a mharbhadh – daoine nach aithnichinn – agus nach do rinn cron dhomh a-riamh – ach gu robh iadsan a’ dèanamh an dìchill gu mise mharbhadh – carson a bha sinn ag iarraidh a chèile a mharbhadh? – dh’iarr an riaghaltas aig gach fear am fear eile a mharbhadh – ’n dùil an e an riaghaltas bu chòir dhuinn a mharbhadh? – chuir sinn fodha ‘destroyer’ Gearmailteach ann an Caolas Dhòbhair – ’s dòcha gu robh iasgair Gearmailteach oirre – a chaill a bhean agus a dh’fhàgadh le còignear chloinne – ma bha, tha mi ’n dòchas gun d’fhuair e dhith beò – agus slàn.”

Ann an Grabhair, bha Ruairidh a-nis sia bliadhna deug – an aois a bha Seumas nuair a choinnich e ri Seonag, am bliadhna Creach na Pàirce. Bha Mòr còmhla riutha fhathast, ach bha i a-nis a’ fàs aosda agus dh’fheumadh Màiread agus Iseabail cuideachadh a thoirt dhi.... Chanadh i ri Màiread, a bha dà bhliadhna dheug, gun dèanadh i fhèin a’ chùis air an taigh a chumail nuair a thigeadh a h-athair dhachaidh. Bha Ruairidh agus Dòmhnall a’ dèanamh obair na croit, a’ dèanamh beagan iasgaich ann an Loch Odhairn, a’ marbhadh choineanach agus eun leis a’ ghunna a dh’fhàg Seumas a-staigh nuair a dh’fhalbh e. Bha iad a’ cumail gach nì a’ dol gus an tilleadh an athair on chogadh.

Chuir Seumas seachad sia mìosan san ospadal an Gosport. Bha an t-sliasaid aige duilich a shlànachadh. Nuair a shaoileadh e gu robh i gu bhith slàn bhristeadh i a-mach a-rithist agus dh’fheumadh na dotairean tòiseachadh as ùr a’ fiachainn ri leighis fhaighinn dhi. Chaidh leò air a’ cheann thall. Mu mheadhon an Dàmhair bha e slàn, fallain a-rithist, agus, aig deireadh na mìosa, chaidh a leigeadh a-mach. Fhuair e fòrlagh an dèidh a thighinn as an ospadal, agus rinn e air Grabhair.

Air a shlighe dhachaidh à Gosport, thàinig Seumas gu Caol Loch

[TD 34]

Aills’ greis mus robh am bàta gu seòladh a Steòrnabhagh, agus chuir e seachad beagan ùine a’ coimhead bàtaichean an Nèibhi a bh’ air acair sa chaolas. Chunnaic e bàta beag a’ siubhal eadar na bàtaichean mòra san laimrig agus bha rudeigin mun bhàta seo a’ tarraing aire.

“Chunnaic mi am bàta seo roimhe,” thuirt e ris fhèin,” agus ’s e mo bheachd gu robh mi eòlach oirre.”

Bha e sin gun teagamh, oir nuair a cheannaich an Nèibhi i dh’fhàg iad an t-ainm ‘Reul na Maidne’ oirre. Bha iad air na cruinn mhòra a thoirt aiste agus air einsean a chur innte, ach a thuilleadh air a seo bha i dìreach mar a bha i an là a dh’fhàg i Grabhair.

Nuair a ràinig e dhachaidh, bha e toilichte nuair a chunnaic e cho math ’s a bha an teaghlach a’ cumail gach nì – cho math ’s ged a bhiodh e fhèin air an ceann. An oidhche a ràinig e, bha e cho sgìth ’s gun deach e dhan leabaidh gun a’ bheag ach fàilte chur air gach duine, ach bha e na dhùisg glè thràth an ath mhadainn.

Tràth ’s mar a bha e, bha Ruairidh air a chois roimhe.

“’S fheàrr dhuibh fuireach san leabaidh greis mhath dhen là,” thuirt Ruairidh ris. “Bidh sibh sgìth an dèidh na slighe à Gosport, agus an ùin’ a thug sibh san Ospadal.”

“Tha mi glè mhath agus tha mi airson faicinn dè mar a tha a h-uile càil on dh’fhalbh mi. Tha earbs’ agam asadsa, ach an dèidh sin bu toil leam faicinn air mo shon fhìn.”

“O! chì sibh feasgar e. Leigibh ur n-anail an dràsda.”

Cha do rinn Seumas tuilleadh argumaid. Dh’ fhuirich e san leabaidh gus an robh an dìnneir deiseil aig Màiread dha. Bha Mòr air a ràdh nach tigeadh i air a’ chiad là aig Seumas aig an taigh, gus am faigheadh an teaghlach cothrom ceart air còmhradh rin athair.

Nuair a bha am biadh seachad chaidh Seumas cuairt a-mach agus bha gach nì an deagh òrdagh. Chaidh e suas gu taigh athar agus an dèidh sin gu taigh Iain Mhòir, agus bha na h-uile toilichte fhaicinn aig an taigh. Bha moladh aig na h-uile air mar a bha Ruairidh, agus a’chlann eile, a’ cumail taigh’ is fearainn.

“Tha mi an dòchas,” thuirt Seumas ri Ruairidh, nuair a thill e dhachaidh, “gum bi an cogadh a tha seo seachad mus bi thusa aosd gu leòr airson do thogail dhan Nèibhi no dhan Arm.”

“Ma thèid ma thogail, nì mi a h-uile dìcheall gu faighinn dhan Nèibhi. Tha am muir san fhuil agam, agus saoilidh mi gur e beatha bhochd a th’aig na saighdearan sna trainnsean san Fhraing.”

“Tha thu ceart a sin. Ach ’s e beatha bhochd a th’ againne aig muir cuideachd. Tha mi a’ smaoineachadh gu bheil e nas fheàrr againne na tha e san Fhraing. ’S e gnothach mallaichte a th’ann a bhith strì gu daoine a mharbhadh.”

[TD 35]

“Tha mi fhìn an dòchas nach tig orm a dhol a dh’aon seach aon,” thuirt Ruairidh.

Làrna-mhàireach, thàinig Mòr, agus an dèidh dhi fàilte chur air, thog i a’ cheist a bha i air a thogail mar tha ri Ruairidh is ri Màiread. Thuirt i gu robh i fhèin a-nis air fàs ro aosd airson uallach taigh dhuin’ eile a bhith oirre, agus gu robh Ruairidh agus Màiread, agus an dithis eile cothromach gu leòr a’ chùis a dhèanamh as a h-aonais. Dh’fhoighnich Seumas do Ruairidh agus do Mhàiread dè am beachd a bh’acasan air seo, agus bha iad le chèile cinnteach gun dèanadh iad a’ chùis glè mhath leò fhèin. Bha sin math gu leòr le Seumas, agus thug e taing airson na rinn i airson an teaghlaich.

Aon oidhche, agus iad nan suidhe mun teine, dh’fhoighnich Ruairidh dha athair dè bha na dhùil a dhèanamh an dèidh a’ chogaidh.

“Chan eil mise faicinn deireadh a’ tighinn air a seo airson ùine mhòir. ’S dòcha gum bi thu fhèin agus Dòmhnall ann mus sguir e. Cha tug mi mòran smaoin mu dè a dhèanainn nuair a sguireadh e, ach ’s dòcha gun ceannaich mi bàt’ eile. Ma bhios mi fhìn ro aosd airson sgiobaireachd, ’s dòcha gum bi thu fhèin ’s Dòmhnall ag iarraidh gu iasgach, agus chan eil fhios nach seas seo cho fada ’s gum bi Coinneach, ged nach eil e ach a sia, aosd gu leòr airson a dhol gu muir.

“Tha mis’,” fhreagair Ruairidh, “an dùil a dhol ris an iasgach agus bhiodh e na thoileachas dhomh nam biodh sibhse nur sgiobair orm.”

“Thèid mise le sin, cuideachd,” thuirt Dòmhnall.

“A’ tighinn air ais gu do cheist, a Ruairidh,” thuirt Seumas, “nuair a sguireas an cogadh ceannaichidh mise bàt’ iasgaich. Ma bhios mi fhìn air dòigh as urrainn dhomh sgiobaireachd, nì mi sin. Mur a bi, gheibh mi lorg air duine nas aosda na sibhse a thèid air ur ceann gus am bi thu fhèin, a Ruairidh, deiseil bhith nad sgiobair. ’S e mo bheachd nach bu chòir dhuinn bàta-seòlaidh fhaighinn tuilleadh. Bidh e nas fhas’ an t-iasg a lorg le tè dhe na bàtaichean ùra a tha tighinn a Steòrnabhagh an dràsda.”

Dh’aontaich na gillean gu robh seo reusanta, agus an uair sin thog Dòmhnall ceist eile.

“Tha an stoc chaorach againn a’ fàs beagan nas motha na bha iad nuair a dh’fhalbh sibh. Bha sia uain dheug againn am bliadhna. Dè ur beachd am bu chòir dhomh oidhirp a dhèanamh an stoc a dhèanamh nas motha? Am bi tìd’ againn airson sprèidhe ma bhios an triùir againn aig muir?”

“A bheil cuimhn’ idir agad, a Dhòmhnaill,” dh’fhoighnich Màiread, “air na tha mise dèanamh còmhla riut mu na caoraich, agus Iseabail

[TD 36]

[Dealbh]
Grabhair agus Loch Odhairn bhon drochaid

cuideachd? Le cuideachadh bhon triùir air Disathairn, agus Diluain mun tèid sibh gu muir, bidh an stoc glè mhath air mo chùram-sa.”

Bha iad mar sin a’ dèanamh deilbh air mar a bhiodh cùisean nuair a thigeadh Seumas dhachaidh an dèidh a’ chogaidh; cha robh an ùine fada gus an tàinig air falbh a-rithist.

Chaidh Seumas air ais gu Portsmouth, agus chuireadh e air bòrd soithich-cogaidh ùr a bhatar air a thogail goirid roimhe seo – tè dhe na soithichean bu mhotha bh’aig an Nèibhi – H.M.S. Valiant. Bha cuid ag ràdh gur e a thug air na Gearmailtich teich aig Jutland gum fac’ iad gu robh ‘Valiant’ agus na ceithir eile dhen aon seòrsa air a’ chòmhrag a ruighinn.

Bha mòran dhaoine air bòrd ‘Valiant’, agus cha d’fhuair Seumas eòlas air trian dhiubh. O nach robh soithichean mòra na Gearmailt a’ dèanamh mòrain aig muir an dèidh Jutland, cha robh ‘Valiant’ air a cumail glè thrang. Chaidh iad suas gu ‘Scapa Flow’ ann an Arcaibh. Rinn iad ruaig bho àm gu àm a-mach dhan Chaolas Arcach, agus sgrìob an dràsda ’s a-rithist tarsainn a’ Chuain-a-Tuath, ach cha do chuir an cogadh mòran dragh’ air Seumas fhad’s a bha e innte. Bha e a’ faighinn naidheachdan bhon taigh na bu trice. ’S e Iseabail a bha an urra ri sgrìobhadh thuige.

Air an aonaibh là deug dhen t-Samhain 1918, aig aon uair deug sa

[TD 37]

mhadainn, mar a tha fhios aig na h-uile, thàinig Cogadh a’ Chèiseir gu ceann. Fhuair Seumas a shaorsa bhon Nèibhi, agus rinn e air Grabhair. Ràinig e an taigh aig toiseach an Fhaoillich, 1919, nuair a bha Eilean Leòdhais fo bhròn mòr, a’ caoidh call na h-Iolaire aig toiseach na bliadhna air Biastan Thuilm.

[TD 38]

Caibidil 6

Bha gach nì ann an òrdagh aig an taigh. Bha Ruairidh agus Dòmhnall air dà chrann sgadain a ghlacadh aig cùl a’ Chinn Mhòir ro àm na Nollaige, agus thuirt Dòmhnall gu robh dùil aige ri dà fhichead uan as t-earrach. Bha Màiread, aig aois ceithir bliadhna deug, air an taigh a chumail gu sgiobalta, grinn, agus bha moladh aig a bràithrean air cho math ’s a bha i air biadh a chumail riutha.

Bha iad a-nis deiseil gus na planaichean a’ bha iad a’ dèanamh nuair a bha Seumas aig an taigh air fòrlagh a thoirt gu buil. Thòisich iad a’ faighinn pàipeir anns am biodh naidheachdan mun iasgach – Am ‘Fishing News’, – agus bhiodh iad ga sgrùdadh gu mionaideach gu lorgadh iad sanasan-reic airson bhàtaichean a bhiodh freagarrach dhaibh.

Chunnaic iad mu dheireadh bàta a bha mun aon mheudachd ri ‘Reul na Maidne’, – còig troighean deug air fhichead a dh’fhad – le dà èinsean Kelvin oirre agus aig prìs a bha reusanta.

“Dè as aithne dhut mu na h-èinseanan a tha seo, a Ruairidh?” dh’fhoighnich Seumas aon là.

“Chan eil mòran fios agam idir mun deighinn. Bha mi a’ bruidhinn, tà, an dè fhèin ri Dòmhnall Mhurchaidh Aonghais, agus tha mi a’ dol a-mach còmhla riuthasan airson seachdain gus an ionnsaich mi. Mar a tha fhios agaibh, fhuair Murchadh bàt’ an uiridh, nuair a chuireadh dhachaidh e as an arm le leòn, ach tha e sunndach gu leòr a-nis.”

Thug iad dhachaidh am bàta. Bha Ruairidh air eòlas gu leòr fhaighinn air èinsean Kelvin ann am bàta Mhurchaidh Aonghais agus thàinig iad dhachaidh leatha gu sàbhailt. B’ e ‘Elsie Main’ an t-ainm a bh’oirre, ach cha robh seo a’ còrdadh riutha idir. Dh’fheumadh iad ainm freagarrach a lorg. Bha Màiread cho math dhaibh sa h-uile dòigh ’s nach robh ainm bu fhreagarraiche leotha dhan bhàta na ‘Màiread Og’, agus ’s e sin an t-ainm a fhuair i.

Bha a-nis am bàt’ aca, agus b’ e an ath cheist sgiobadh fhaighinn a dheigheadh gu muir leatha. Cha b’urrainn dhan triùir aca dhol a-mach, oir bha Màiread, aig còig deug, ro òg airson a fàgail na h-aonar an urra ris an taigh, agus b’fheudar do Dhòmhnall, ged nach robh e fhèin ach ochd bliadhna deug, fuireach còmhla rithe. B’ e Seumas an sgiobair, agus bha Ruairidh an urra ris an èinsean. Bho nach robh

[TD 39]

Dòmhnall a’ dol a-mach còmhla riutha, b’fheudar dhaibh coimhead airson cheathrar eile a dheigheadh innte. Fhuair iad triùir gun a’ bheag de thrioblaid, ach cha robh e idir furasda an ceathramh fear a lorg.

Thàinig Iseabail, màthair Sheumais, a bha a-nis trì fichead ’s a deich, a shealltainn orra, là, agus fhuair ise deagh fhreagairt dhan cheist a bha cur dragh’ air na fir.

“Dùinidh sinn an taigh againn fhìn, agus thig mi fhìn agus d’athair a-nuas còmhla ri Màiread. Nì i fhèin agus Iseabail Bheag an obair gu lèir, ach cumaidh sinn fhìn sùil orra. Mar sin faodaidh Dòmhnall a dhol dhan bhàta.

Bha a-nis an sgiobadh gu lèir aca, ach balach òg a dhèanadh cuibhlear.

“A Mhàiread,” thuirt Seumas, “Is tusa as eòlaich’ air na balaich mu d’aois fhèin sa bhaile. Cò a gheibh sinn airson cuibhleir?”

“Saoilidh mi,” fhreagair Màiread, “gum biodh Torcall Dhòmhnaill Iain Mhòir cho math ri fear sam bith.”

“Ma tha e coltach ri sheanair, chan eil nas fheàrr ri fhaighinn. Thèid mi a shealltainn air Banntrach Dhòmhnaill mus bruidhinn mi ri Torcall.”

Thàinig Torcall còmhla riutha gu toileach agus le sin bha an sgiobadh gu lèir aca, agus bha iad deiseil gu ‘Màiread Og’ a thoirt gu muir a’ chiad uair airson iasgaich. Ged nach robh an dà bhàta coltach ri chèile bhon taobh a-muigh, agus ann an dòigh-siubhail, bha iad glè fhaisg air an aon chumadh shìos fo rùm. Far an robh stòr airson uidheaman ann an ‘Reul na Maidne’, bha dà èinsean Kelvin ann am ‘Màiread Og’, ach bha toll nan ròp, toll nan lìon, agus an ceabain, glè fhaisg air a bhith dìreach mar a bha iad anns ‘An Reul’.

Chuir iad a-mach gu muir feasgar Diluain mu cheithir uairean, agus chuir iad na lìn eadar A’ Chàbag agus na h-Eileanan. Bha cur nan lìon gu mòr na b’fhasa na bha e leis an t-seòl, ach nuair a thàinig àm tarraing cha robh an t-èinsean gu mòran feuma: Rinn iad iasgach glè mhath a’ chiad oidhch’, agus nuair a chaidh Seumas agus Dòmhnall suas chun a’ mharcaid, fhuair iad deagh phrìs air an dà fhichead crann a bha Seumas a’ smaoineachadh a bh’aca. Nuair a chaidh a chur dhan chairt, bha dà fhichead crann ’s a trì aca.

Chunnaic Seumas eadar-dhealachadh mòr eadar an obair air bòrd ‘Màiread Og’ agus an obair a bhiodh e a’ dèanamh air ‘An Reul’. Bha e fada na b’fhasa gluasad ann an cala Steòrnabhaigh na bha e leis an t-seòl. Bha beairt-shnìomhain aca tòrr na b’fheàrr nan Duin’ Iarainn a bheir an ‘Reul’. ’S ceapsan, no ‘capstan’ a theireadh iad ris, agus chan e mhàin tarraing an ròpa leis an robh e a’ cuideachadh, ach,

[TD 40]

cuideachd, le cur-a-mach nam bascaidean sgadain dha na cairtean aig cala Steòrnabhaigh.

Cha robh na gillean òga a’ faighinn oidhche dheth cho tric, oir ’s ann fìor ainneamh a bhiodh ‘Màiread Og’ a’ tighinn gu cala cho anmoch ’s nach deigheadh ac’ air a dhol gu muir an oidhche sin. Cha robh seo a’ dèanamh dragh’ dhaibh, oir cha robh fhios acasan cho tric ’s a bhiodh Seumas a’ faighinn oidhche dheth nuair a bha e fhèin òg aig an iasgach.

Nuair a dheigheadh iad dhachaidh Disathairn, gheibheadh Seumas agus Ruairidh obair gu leòr mun chroit, fhad’s a bhiodh Dòmhnall agus Màiread a’ toirt an aire dhan sprèidh, a bha nis air fàs lìonmhor. Aig àm rùsgaidh, agus àm bogadh nan caorach, dh’fheumadh Seumas agus Ruairidh obair an fhearainn fhàgail, agus cuideachadh leis na caoraich.

Thàinig am foghar, agus thàinig iad gu tìr airson seachdain no dhà. Chuir Iseabail, màthair Sheumais, a-rithist nan cuimhne gu robh i air fàs aosd’, agus gu feumadh i fhèin agus Ruairidh a dhol air ais dhan taigh fhèin.

“Feumaidh tu, a Sheumais, dòigh a choireigin fhaighinn airson taic a thoirt do Mhàiread fhad’s a bhios tu fhèin agus na balaich air falbh.”

“A bheil sibh an dùil, a mhàthair, am b’urrainn dhuibh fuireach an seo tron gheamhradh seo a tha tighinn ? Tha freagradh eile agam dhan cheist nach urrainn mi a chur an gnìomh no innseadh gus an tig an t-àm.”

“O! Nì mi a’ chùis airson nam beagan mhìosan sin. Ach gu cinnteach, chan urrainn mi a bhith an seo nas fhaide na ’n t-Earrach a tha tighinn”.

“Glè mhath, ma tà. Bidh sibh againn gu Earrach, agus chì sibh dè bha mi a’ ciallachadh”.

[TD 41]

Caibidil 7

Nuair a thàinig an t-Earrach bha an teaghlach air an corra-biod gus an cluinneadh iad dè bha an dùil Sheumais. Aon là thàinig e a-steach, agus ghairm e iad gu lèir a dh’aon àite. Dh’innis e dhaibh gu robh e an dùil pòsadh a-rithist, oir gu robh e air a bhith na aonrachdan fada gu leòr.

“Tha sibh ceart, athair,” thuirt Ruairidh; “tha fhios agamsa gun iarradh mo mhàthair gum pòsadh sibh a-nis. ’S fhada bho bu chòir dhuibh a bhith air a seo a dhèanamh. Tha mi an dòchas gun còrd i rium fhìn agus ris an còrr dhen teaghlach, agus gun còrd sinne rithe-se. Cò i?”

“Tha thu eòlach gu leòr oirre, a Ruairidh – Màiri Aonghais. Dh’iarr mi air Màiri a thighinn a-steach an athoidhch’ gus an coinnich sibh gu lèir rithe. Mar a thuirt Ruairidh, tha mis’ an dòchas gun còrd Màiri ribh gu lèir, agus gun còrd sibhse rithese. Tha mise dol cuairt a-mach as an taigh, gus am faigh sibh cothrom air bruidhinn mun seo gun mise dragh a chur oirbh.”

Nuair a chaidh Seumas a-mach dh’fhoighnich Ruairidh do chàch an robh caìl aca an aghaidh Màiri. Cha robh facal aig duine ri ràdh na h-aghaidh, agus thuirt a seanmhair gu robh i fhèin dhen bheachd gu robh làn thìd’ aig Seumas pòsadh as ùr a dhèanamh, agus gum biodh e duilich dha dèanamh na b’fheàrr na Màiri. Cha do chuir duine an aghaidh seo.

Chaidh Seumas a shealltainn air Màiri, a dh’innseadh dhi gu robh dùil rithe, agus gu robh coltas math ann gum biodh an teaghlach gu lèir toileach air gabhail rithe.

“Thèid thu fhèin a choinneachadh riutha an athoidhch’.”

“O! Tha mi a’ faireachadh glè chritheanach a’ dol a choinneachadh an teaghlaich, agus gu h-àraid Màiread is Iseabail. Tha na gillean aig obair a bheir a-mach as an taigh iad, ach tha a’ chlann-nighean a-staigh agus cha bhi aca mu dheighinn boireannach eile a thighinn a-steach còmhla riutha.”

“Bidh mi fhìn còmhla riut an athoidhch’. Tha mi cinnteach gun còrd sibh ri chèile. Na biodh iomagain ort.”

Nuair a thàinig Màiri a-steach, chuir Ruairidh fàilte chridheil oirre agus thàinig Màiread cuideachd a chur fàilt’ oirre. Rinn iad gu lèir

[TD 42]

oidhirp air Màiri a thoirt gu bhith faireachadh aig an taigh. Bha iad uile a’ còrdadh a rèir coltais, ach cha tàinig guth bho Choinneach.

Làrna-mhàireach chaidh Coinneach suas gu taigh a sheanar gus an innseadh e dha sheanmhair dè a bha a’ cur dragh’ air.

“Chan eil cuimhn’ agamsa gu robh màthair a-riamh agam, ach nam biodh i beò cha bhithinn-sa air chùram bhoireannach eile cho tric. Bha Mòr, Màiread, sibh fhèin, agus, a-nis, an tè seo nach aithnich mi.”

“O! Gheibh thu eòlas oirre, agus bidh i glè mhath dhut.”

“Dè cho fad ’s a bhios ise againn?”

“Tha d’athair a’ dol ga pòsadh, agus bidh i mar mhàthair dhut gus am pòs thu fhèin.”

“Sin rud nach tachair gu bràth.”

Phòs Seumas agus Màiri deireadh a’ Ghearrain, 1921. An dèidh a’ phòsaidh chaidh iad sìos a Ghlaschu airson seachdain, agus an sin thàinig iad dhachaidh oir bha obair ri dhèanamh mun deigheadh iad gu muir – a’ chroit àiteach, a’ mhòine a bhuain, agus iomadh obair eile mun taigh agus mun fhearann. Bha beagan iomagain air Màiri ciamar a gheibheadh i air adhart còmhla ri Màiread agus Iseabail, ach rinn a’ chlann-nighean le chèile an dìcheall gus a h-uile cuideachadh a thoirt dhi. Ach cha robh Coinneach air a dhòigh. Cha robh càil aige an aghaidh Màiri, ach cha robh e a’ tuigse buileach dè bha ga fàgail san taigh. Dh’fhiach e ri bhith modhail ri Màiri, ach cha deigheadh aige air gabhail rithe. Rinn Màiri a dìcheall gu bhith cho math do Choinneach ’s a bha na comas ach chan fhaigheadh i gu bonn na bha a’ dèanamh dragh’ dha. Bhiodh Coinneach a’ cur seachad mòrain dhe thìde an taigh a sheanar far an robh boireannach air an robh e eòlach. Bha Màiri an dòchas nach seasadh an dragh seo ro fhada ach cha deach gnothaichean càil na b’fheàrr eadar i fhèin agus Coinneach airson grunnan bhliadhnachan. Ach bha an còrr dhen teaghlach a’ faicinn an dìchill a bha i a’ dèanamh, agus cha robh iad a’ cur coire oirre. Bha Màiri agus a màthair-chèile glè mhòr le chèile, agus bha Iseabail Mhòr a’ dèanamh a dìchill toirt air Coinneach fuireach aig an taigh an àite bhith cho tric an taigh a sheanar.

Bhon bha Màiri a-nis a’ coimhead as dèidh an taighe, bha barrachd tìd’ aig Màiread gnothaichean eile a dhèanamh. Bha ùidh aice riamh as na caoraich agus bhiodh i a’ toirt cuideachaidh do Dhòmhnall leò. Ach a-nis, ’s ann a bha a’ chùis an taobh eile. Bha ise an urra ris na caoraich, agus bheireadh Dòmhnall dhi cuideachadh nuair a bhiodh e aig an taigh. Bha i seachd bliadhna deug agus bha i air tòiseachadh air sùil a chur as na gillean. Nuair a bhiodh am bàta a-staigh, bhiodh i gu tric ann an cuideachd Thorcaill, a bha fhathast na chuibhlear ann

[TD 43]

am ‘Màiread Og’. Bha deagh chuimhn’ aig Seumas gur e Màiread a thug Torcall gu aire an toiseach, ach cha tuirt e guth mun sin.

’S e Iseabail a bhiodh a’ toirt cuideachaidh do Mhàiri am broinn an taighe. Bha iad ag obrachadh glè mhath le chèile. Bha i nis sia deug, agus bha i, am beachd Sheumais, air fàs glè choltach ri mar a bha a màthair nuair a chunnaic e an toiseach i, am bliadhna Creach na Pàirce.

Bha Ruairidh agus Dòmhnall air fàs nan iasgairean eòlach agus nam maraichean seòlta. Bha eòlas aig Dòmhnall air gach comharradh air am faigheadh e na h-àitichean math’ iasgaich, agus bha eòlas aige air cleachdadh nan eun agus gach dòigh eile air an lorgadh e an sgadan. Cha robh Ruairidh fad air dheireadh air ann an seo, agus bha e cho math air an èinsean a chumail an òrdagh ’s gu robh fèill air an Grabhair nuair a bhiodh bàtaichean eile a’ faighinn trioblaid len èinseanan.

Ged a bha Seumas a-nis dà fhichead bliadhna ’s a dha dheug, bha Màri dusan bliadhna na b’ oige na e. Ged a bha teaghlach aig Seumas mar tha, bha dòchas aicese gu faigheadh i fhèin pàisde mus fhàsadh i ro aosd’. Bhruidhinn i ri Seumas mun seo, ach bha beagan teagaimh aigesan.

“Tha cuimhn’ agad, a Mhàiri, gur ann mar sin a chaill mi mo chiad bhean. Cuideachd an dùil nach eil thu beagan ro aosda gu tòiseachadh a’ faighinn chloinne?”

“Cuimhnich fhèin, a Sheumais, gur ann air a’ chòigeamh leanabh a bhàsaich Seonag. Chan eil a’ bheag a dhùil agamsa gu ruig mi an ìre sin. ’S iomadh boireannach as aithne dhòmhsa a fhuair a’ chiad leanabh aig còrr math ’s dà fhichead bliadhna agus chan eil mise sin fhathast.”

Cha duirt Seumas an còrr. Beagan is bliadhna an dèidh seo, rugadh nighean eireachdail dhaibh, air an treas là dhen Og-mhìos, 1924.

“’S e seo a’ chiad leanabh agadsa,” thuirt Seumas; “bha còignear agamsa ro seo. Mar sin saoilidh mi gum bu chòir dhomh an t-ainm bu toil leatsa a thoirt oirre fhàgail agad fhèin.”

“Nì mise sin, gun teagamh, ach saoilidh mi gun còrd an t-ainm riut fhèin cuideachd. Bha a’ chiad bhean agad glè chàirdeil riumsa. Nach fhaod sinn Seonag a thoirt air an nighinn?” Rinn iad sin gu toileach.

Ann an 1925 bha Ruairidh air ruighinn còig bliadhna fichead. Bha athair air innseadh dha, ro seo, gu robh e fhèin sia bliadhna fichead nuair a phòs e, agus a cheannaich e fearann Fhionnlaigh Mhurchaidh. Bha Ruairidh, e fhèin, a-nis a’ coimhead airson àite dha fhèin, oir bha e a’ falbh le Anna Mhurchaidh Aonghais o chionn dà bhliadhna, agus bha e nis deiseil gu pòsadh nam biodh àite dha fhèin. Thuirt

[TD 44]

[Dealbh]
Cromòr le Dùn Loch Chromòr air a chùl

[TD 45]

athair ris nach biodh càil aigesan an aghaidh Ruairidh taigh a thogail air a’ chroit.

“’S ann leat fhèin a bhios seo co-dhiù nuair nach bi mis’ ann, ach bhiodh tu na b’fheàrr an dràsda le àite dhut fhèin. Cha ruig thu leas taigh ro mhòr a thogail.”

“O! cha chreid mi gu bheil dùil agaibh falbh cho luath a sin. Tha mi an dòchas gum bi sibh an seo ùine mhòr fhathast, agus, co-dhiù, bidh Màiri, agus Dòmhnall, Coinneach agus a’ chlann-nighean a’ feumachadh fàrdaich. Togaidh mise àite beag dhomh fhìn – taigh a ghabhas dèanamh nas motha ma bhios feum againn air.”

Seo mar a thachair, agus phòs Ruairidh agus Anna toiseach an Earraich 1926.


A h-uile geamhradh, bha e mar chleachdadh aig Dòmhnall Tharmoid, a-staigh an Tàbost, a bhith cur breac-lìon gus am faigheadh e beagan sgadain. Mar bu trice gheibheadh e beag no mòr air choreigin, ach a’ bhliadhna bha seo, ’s ann a fhuair e còrr air crann sgadain san lìon bheag. Chuir e fios a-mach gu Seumas agus na gillean mun seo, agus chual’ iad mun aon àm gu robh eathraichean beaga a bha a’ cur lìon ann an Cromòr agus an Gearraidh Bhàird a’ faighinn luchd math de sgadan. Rinn Seumas suas inntinn gun tugadh e ‘Màiread Og’ a-steach a Loch Eireasort.

Chuir iad na lìn a’ chiad oidhch’ aig Peacam, a-mach à tòb Chromòir. Fhuair iad luchd math èisg, ach bha tuairisgeulan a’ tighinn thuca gun d’fhuaireadh mòran a bharrachd a-staigh an Loch, eadhon cho fada staigh ri Bhaltos. Mar sin ’s ann air taobh a-staigh Eilean Chaluim Chille a chuir iad an athoidhch’, agus on a chaidh gu math dhaibh an sin, ’s ann a-staigh a bha iad a’ cur airson sheachdainean an dèidh sin.

Rinn iad cosnadh math air a’ gheamhradh ud. Bha seo glè mhath dhaibh uile, ach gu h-àraid do Ruairidh. Rinn e deagh phàigheadh – airgead air a robh làn fheum aige airson an taighe a bha e a’ togail. Ach, air an làimh eile, bha e cho trang aig an iasgach ’s nach robh tìd’ aige a’ bheag a dh’obair a dhèanamh airson an taigh a thogail.

’S e Dòmhnall a thug mun airigh gum bu chòir dhaibh am bàt’ fhàgail an Tàbost nuair a dheigheadh iad dhachaigh Disathairn. Dh’ fhuireadh e fhèin an taigh a sheanar gu sùil a chumail mun tigeadh dochainn sam bith an taobh a bha am bàta. Chaidh càch le seo. Fhuair Ruairidh baighseagal, agus bha càch an toiseach a’ dèanamh an t-slighe a Ghrabhair dhan cois, ach an dèidh beagan sheachdainean fhuair na gillean òga eile baighseagalan cuideachd.

Là dhe na làithean, bha Dòmhnall Tharmoid ag iarraidh facail air

[TD 46]

a chliamhainn na aonar. ’S e brìgh a’ chòmhraidh a bh’ aca gu robh dùil aig Dòmhnall am fearann agus an taigh a bhith aig Seonag as a dhèidh fhèin.

“Bho nach eil Seonag againn a-nis, bhiodh e iomchadh am fearann fhàgail aig na h-oghaichean. Tha mi a’ creidsinn gum fàg thu fhèin an taigh agad fhèin agus am fearann aig Ruairidh. Mar sin, bu mhath leamsa an taigh agus a’ chroit agam fhìn fhàgail aig Dòmhnall.”

“Bhiodh sin iomchaidh, gun teagamh. Ged a tha mis’ a’ fàgail an taigh’ aig an fhear as sine, bidh iomall ann do Dhòmhnall cuideachd.”

“Tha sin math,” fhreagair Dòmhnall Tharmoid; “tha a’ thìde aig Dòmhnall pòsadh, agus tha àite gu leòr an seo dha fhèin, agus dha bhean nuair a gheibh e tè.”

Dh’innis a sheanair do Dhòmhnall mun chòmhradh seo an dèidh do Sheumas falbh dhachaidh. “Cha b’urrainn an naigheachd a thighinn aig àm na b’fheàrr” fhreagair Dòmhnall, “oir tha dùil agam fhìn ’s aig Seònaid Alasdair a bhith a’ pòsadh a dh’aithghearr”. Cha robh duine air guth a chluinntinn aige mu Sheònaid gu seo, ach bha a sheanair Thàboist agus an teaghlach ann an Grabhair toilicht’ a chluinntinn gu robh e an dùil Seònaid a phòsadh.

An dèidh a’ chòmhraidh seo, bha Dòmhnall a’ cur seachad na b’urrainn dha dhe thìde ann an Tàbost, a’ coimhead as dèidh ghnothaichean dha sheanair. Fhuair e fhèin baighseagail gus an t-slighe a dhèanamh na b’fhasa dha.

Bha a-nis Ruairidh agus Dòmhnall a’ dèanamh deagh chosnaidh aig an taigh. Bha Dòmhnall an dùil pòsadh a dh’ aithghearr; bha Màiread toileach gu leòr a’ coimhead as dèidh na sprèidhe a’ fuireach gum biodh i fhèin agus Torcall deiseil gu pòsadh, ach bha Iseabail agus Coinneach a’ fàs an-fhoiseil aig an taigh gun obair ann a chumadh a’ dol iad. Chaidh Iseabail uair no dhà a-null a Steòrnabhagh a choimhead airson obrach. Bha i deònach obair a ghabhail aig cutadh an sgadain, no a’ cuideachadh ann an taigh, no aig obair sam bith a bha ri fhaighinn, ach ’s ann a’ cuideachadh ann an taigh a fhuair i obair, ann an taigh mòr air Sràid Leòdhais an Steòrnabhagh.

Bha Coinneach, cuideachd, a’ fiachainn ri obair fhaighinn ach cha robh sin furasda do ghillean. Dh’fhiach e Steòrnabhagh ach cha robh càil ri fhaighinn. Nuair a thairg athair dha obair cuibhleir ann am ‘Màiread Og’, thuirt e gu fiachadh e air airson aon seusain, ach nach robh mòran dùil aige gun còrdadh e ris.

Mar a thuirt, thachair. Chan e a-mhàin nach robh an obair a’ tighinn ris idir, idir, ach bha e a’ faighinn tòrr trioblaid le cur na mara. Nuair a bha e ochd bliadhna deug, chaidh e sìos cuairt a Ghlaschu,

[TD 47]

agus ged a bha cion-obrach a’ dèanamh dragh do dhaoine mu bhruaichean Chluaidh aig an àm, rinn sealbh do Choinneach gun d’fhuair e obair ann an gàrradh-togail-shoithichean Mhic’illeDhuinn ann am Bruaich Chluaidh.


Mun àm seo, 1926, thàinig atharrachadh mòr air dòigh beatha an t-sluaigh an Grabhair agus anns a’ chòrr de Sgìre na Pàirce. Chaidh, mu dheireadh, an rathad eadar Tàbost agus Bail’ Ailein fhosgladh, agus bha e, mar sin, comasach do charbaidean a thighinn gu Sgìre na Pàirce le iomadh goireas a thàinig nan cois. Bha carbaid air a thighinn gu Grabhair greis ro seo. Nuair a bhatar a’ togail taigh dhan bhanaltraim an Grabhair, thugadh làraidh bheag dhan bhaile le bhith a’ cur bùird fiodha fòipe anns na pìosan dhen rathad nach robh fhathast air an crìochnachadh. Bha i feumail ann a bhith a’ toirt stuth togalaich bho laimrig Ghrabhair gu làrach an taighe.

Cha robh dotair air taobh deas Loch Eireasoirt ro seo, agus nuair a bhiodh an Dotair Caimbeulach a’ tighinn a Ceòs gu fear a bhailtean na Pàirce, bhiodh e a’ toirt eathair a Ghearraidh Bhàird, far an robh baighseagail aige. ’S e an Caimbeulach a thug a’ chiad chàr a-steach tro Ghrabhair mu mheadhon 1926. Thòisich an sin bhanaichean a’ tighinn le biadh dhe gach seòrsa agus b’fheudar do chuid de na ceannaichean am bùitean a dhùnadh.

Ach ’s e a rinn an t-eadar-dhealachadh bu mhotha gu lèir gun d’fhuair Murchadh Ailig carbad a bheireadh leis seachdnar dhaoine, agus iomadh rud eile còmhla riutha, agus thòisich e air turas a dèanamh a Steòrnabhagh gach là san t-seachdain ach Diciadain agus Là na Sàbaid, a’ fàgail Ghrabhair aig naoi uairean sa mhadainn, agus a’ fàgail Steòrnabhaigh aig còig feasgar. Roi seo cha robh dòigh air faighinn a-mach à Sgìre na Pàirce ach air bàta gu Steòrnabhagh, air neo a dhol a Chromòr gus aiseag fhaighinn gu Crossbost. Bha an rathad ùr agus carbad Mhurchaidh Ailig gu math goireasach do Mhàiri agus dhan teaghlach, agus mun deach mòran bhliadhnachan seachad fhuair Seumas fhèin feum dha, ris nach robh dùil aige.

Goirid mun d’ dh’fhalbh Coinneach a Ghlaschu bha banais eile san teaghlach. Rinn Màiread agus Torcall, mu dheireadh, suas an inntinnean gu robh a’ thìde aca pòsadh. Rinn iad banais thlachdmhor; bha Iseabail na maighdean aig Màiread, agus Cailean Dhòmhnaill na ghille comhailteach. An dèidh a’ phòsaidh san Eaglais, chaidh a’ chuideachd a thaigh Sheumais, far an robh deagh shuipear air a chur fan comhair. Bha iad air mòran iarraidh à Grabhair, à Tabost, agus às gach baile a bha timcheall. Bha Seumas agus Dòmhnall air sabhal mòr Sheumais a ghlanadh a-mach gu dhèanamh freagarrach airson

[TD 48]

an danns’ a bha a’ dol gu madainn.

O nach biodh duine aig Banntrach Dhòmhnaill ach i fhèin, nuair a dheigheadh Cailean air ais gu muir domhain, chaidh Màiread agus Torcall dhan taigh còmhla rithe. Seach gu robh Màiread cho math air cìobaireachd, agus nach robh mòran sprèidh’ aig Torcall, thug Seumas dhi fichead uan mar thiodhlac pòsaidh.

[TD 49]

Caibidil 8

An ceann beagan bhliadhnachan, thòisich cosnadh iasgach an sgadain an Steòrnabhagh a’ dol air ais. Bha an sgadan an ìre mhath cho pailt ’s a bha e roimhe, ach chaidh a’ phrìs a bha na h-iasgairean a’ faighinn cho ìosal ’s nach robh e furasda beòshlaint a dhèanamh às.

Bha Seumas agus an sgiobadh aige a’ dèanamh na b’fheàrr na cuid, ach mur a biodh iad air beagan a chur seachad nuair a bha an sgadan a’ faighinn deagh phrìs, cha bhiodh am beòshlaint’ ach meadhonach. Bha mòran a’ trèigsinn an iasgaich. Bha Seumas a-nis, aig trì fichead, ro aosd airson coimhead ri obair eile, ach bha e toilichte nach robh guth aig Ruairidh, no aig Dòmhnall, no aig Torcall, a bha nis na bhall dhen teaghlach, air fiachainn air falbh an tòir air obair eile. Cha deach cùisean na b’fheàrr airson grunnan bhliadhnachan agus mun do thachair sin bha gnothach eile a’ dèanamh dragh dhaibh gu lèir.

Bha Seumas na dhuine fallain. Cha do chuir e mòran dragh’ air dotairean a-riamh, ach a-mhàin nuair a bha tubaistean aige na òige mar an sguchadh a rinn e air aobrann aig allt Loch Cartaich, agus nuair a leònadh e aig ‘Jutland’, a dh’fhàg e cho fada san ospadal an Gosport. Aon mhadainn mu thoiseach na bliadhna 1933, ’s ‘Màiread Og’ a’ dèanamh air Steòrnabhagh le luchd math sgadain air bòrd, dh’fhairich Seumas pian goimheil na bhroilleach. B’fheudar dha dhol na shìneadh fo rùm; bha an sgiobadh, gu h-àraid a mhic, agus Torcall, a’ fàs iomagaineach mu dheidhinn.

“Feumaidh sinn dotair fhaighinn cho luath ’s a bhuaileas i an laimrig,” thuirt Ruairidh. “Thèid thusa, a Dhòmhnaill, suas am baile a lorg dotair, agus a Thorcaill, fàgaidh sinn agadsa an sgadan a reic, agus am bàta chur air dòigh.”

Fhuair Dòmhnall dotair, agus thàinig e gun dàil. Rinn e rannsachadh cho mion ’s a b’urrainn dha sa bhàta, agus thuirt e ri Ruairidh,

“Feumar a thoirt dhan ospadal airson dhà-no-thrì làithean. Cha chùm iad fad’ e, ach feumaidh e sguir dhen iasgach o seo a-mach. Ma ghabhas e air a shocair aig an taigh, ’s dòcha nach till seo ris a-rithist, ach ma nì e a’ bheag sam bith de dh’obair, agus gun till seo a-rithist, cha bhithinn-sa ro dhòchasach gu faigheadh e seachad air.”

“Dè a thàinig air?” dh’fhoighnich Ruairidh.

[TD 50]

[Dealbh]
Steòrnabhagh

“Tha mi duilich. Bha dùil agam gu robh fios agad. ’S e an cridhe aige a dh’fhàillig. Chan fhaod e a’ bheag sam bith a dh’obair a dhèanamh tuilleadh.” Thugadh Seumas dhan ospadal, ach cha robh e fad’ ann gus an robh e a’ faireacheadh glè mhath.

“Chan eil adhbhar dhòmhsa a bhith seo. Dh’fhaodainn a dhol a-mach air a’ bhàta a-nochd”, thuirt e ris an dotair.

“Tha eagal orm,” fhreagair esan, “nach tèid thu a-mach air a’ bhàta a-nochd, no oidhch’ eile. Feumaidh tu sguir dhen iasgach agus gabhail air do shocair aig an taigh o seo a-mach. A bheil fhios agad gun do dh’fhàillig an cridhe agad, agus gu robh thu glè fhaisg air a’ bhàs, nuair a thàinig thu a-steach a seo.”

“Ma tà, tha mi a’ faireachadh glè mhath an dràsda.”

“Bidh tu gu math, cho fad ’s a dh’fhuireas tu bho obair sam bith. Rinn thu obair gu leòr nad là. Tha a’ thìd’ agad sguir a-nis, agus d’anail a leigeadh.”

An ceann beagan làithean thàinig Màiri a-nall air carbad Mhurchaidh Ailig, agus thug i Seumas dhachaidh leatha. Cha leigeadh iad leis a dhol dhachaigh air a’ bhàta air eagal gun tigeadh dochainn air a’ dol innte agus a’ tighinn aiste. Bha e gu math airson trì mìosan ’s Màiri a’ frithealadh dha; bha Màiread a’ tighinn gu tric a shealltainn air, agus cha leigeadh iad leis mòran a dhèanamh mun taigh. An ceann na h-ùine sin thòisich e a’ fàs an-fhoiseil, agus ag

[TD 51]

iarraidh gu cuideachadh air choireigin a dhèanamh mun taigh no mun fhearann, no mu na caoraich.

Nuair a thàinig Ruairidh dhachaigh Disathairn, agus a dh’innis na boireannaich dha mar a bha an an-fhois air tighinn air Seumas, rinn e fhèin agus Dòmhnall oidhirp toirt air tàmh a ghabhail greis eile, ach cha b’ urrainn do Sheumas fuireach gun bhith ’g obair. Cha robh e ach trì fichead ’s dhà, agus bha e a’ faireachadh fada ro òg airson sguir de gach obair.

Fhad ’s a bha Ruairidh agus Dòmhnall aig an taigh, bha Seumas, gu ìre bhig, na thàmh, ach nuair a dh’fhalbh iad Diluain, thòisich e ag àiteach feannaig a bha shuas os cionn an taighe. Cha robh e aig an obair sin ach mu uair a thìde nuair a dh’fhairich e cràdh na bhroilleach a-rithist, agus on a thuig e gu robh e ann an cunnart na leanadh e air ag obair, chaidh e dhachaidh, agus thug Màiri air a dhol dhan leabaidh. Thug e mu cheala-deug an uair sin gun char a dhèanamh. Bhiodh e fada gun èirigh sa mhadainn, agus dheigheadh e dhan leabaidh tràth a h-uile feasgar. Ach, an ceann a’ cheala-deug, thòisich e a-rithist a’ cur a làimhe an obair a bhiodh duine aca a’ dèanamh. Na faiceadh duine e cha leigeadh iad sin leis ach bhiodh e aige gun fhaireachadh dhaibh.

Nuair a thàinig àm cur a’ choirce thuirt e ri Dòmhnall, “Chan eil an seo ach obair a tha ag iarraidh eòlais a bhith aig duine air dè tha e a’ dèanamh, ach nach eil ag iarraidh neirt no strì. Nì mi a’ chùis glè mhath.” Cha robh Ruairidh no Màiri air seo a leigeadh leis, ach bha e ro fhada na cheann airson Dhòmhnaill, agus thòisich e a’ cur.

Bha e ag obair mu leth uair a thìde nuair a dh’fhairich e gath làidir, agus thàinig air sguir. Chaidh Dòmhnall dhachaigh leis, agus air an t-slighe, thàinig gath eile, agus cha robh e ach air faighinn a-steach air an doras nuair a thàinig tèile.

Fhuair iad air a chur dhan leabaidh ach bha e soilleir nach robh dùil gun tigeadh e aiste beò. Thàinig a’ chrìoch mu ochd uairean an oidhche sin fhèin.

Bha an teaghlach gu lèir aig an taigh airson an tiodhlaicidh.

[TD 52]

[Blank]

[TD 53]

II. MAIREAD OG

[TD 54]

Caibidil 1

Nuair a bhàsaich Seumas Ruairidh, sa bhliadhna 1933, thàinig an teaghlach gu lèir cruinn ann an Grabhair airson an tiodhlaicidh. Bha Ruairidh, a-nis trì bliadhna deug air fhichead, a bhean Anna, agus Seumas Beag nach robh ach trì bliadhna, a’ fuireach san taigh an ath dhoras – taigh a bha Ruairidh air a thogail air a’ chroit nuair a phòs e Anna.

Ged a bha Dòmhnall, an dara mac, air gealladh fhaighinn o sheanair gum bu leis a’ chroit ann an Tàbost, bha e fhathast gun Seònaid a phòsadh, agus bha e a’ fuireach còmhla ri mhuime agus a leth phiuthar, Seonag, nach robh ach naoi bliadhna.

Bha Màiread agus Torcall, agus an nighean aca, Sìne, còmhla ri màthair Thorcaill air a’ chroit a bha rin taobh.

Thàinig Iseabail a-nall à Steòrnabhagh, agus Coinneach dhachaigh à Glaschu. Ged a bha Iseabail a-nis ochd bliadhna fichead, cha robh guth aic’ air pòsadh, ach chanadh i fhèin gur dòcha gu lorgadh i am fear a bha san fhreasdal dhi a dh’ùin’ nach biodh ro fhada.

Cha robh Coinneach agus a mhuime air tighinn gu còrdadh càil na b’fheàrr na bha iad mun do dh’fhalbh e a Ghlaschu, ach bha e fhèin agus Seonag a-nis air fàs glè chàirdeil ri chèile.

Dh’fhàg Seumas gach nì ann an deagh òrdagh san tiomnadh. Bha am fearann gu bhith aig Ruairidh, agus an taigh cuideachd, ged a dh’òrdaich e nach deigheadh Màiri no Seonag a chur às an taigh fhad’s a bhiodh iad deònach air fuireach ann. Bha còir air a’ bhàta ‘Màiread Og’ gu bhith air a roinn eadar Ruairidh, Dòmhnall, agus Torcall, Ruairidh a’ faighinn leth a’ bhàta agus an dithis eile cairteal am fear.

An dèidh an adhlacaidh bha mòran còmhraidh am measg an teaghlaich mu na h-atharraichidhean a bha bàs Sheumas a’ dol a thoirt orra. Bha Dòmhnall dhen bheachd gum bu chòir dha a dhachaigh a dhèanamh an Tàbost, far an robh a sheanair agus a sheanmhair air fàs ro aosd airson a bhith leò fhèin. Dhèanadh e a’ chùis air àit’ a chumail sa bhàta, a’ tighinn a Ghrabhair le baighseagal gach Diluain, agus a’ dol air ais a Thàbost a h-uile Disathairn. Bha Ruairidh toilichte le seo, oir bha e a’ fàs iomagaineach mun dithis aosda a bh’an Tàbost.

[TD 55]

“Fàgaidh sin mis’ agus Seonag leinn fhìn san taigh mhòr a tha seo,” thuirt Màiri. “Nach biodh e na b’fheàrr dhut fhèin, a Ruairidh, a thighinn a dh’fhuireach an seo, agus an taigh beag agad fhèin fhàgail againne. ’S ann leat fhèin a tha an dà thaigh co-dhiù.”

‘Tha mi a’ dol leat, a Mhàiri, ach ’s fheàrr dhuinn sin fhàgail mar a tha e an dràsda. Chì sinn am bliadhna eile dè mar a bhios cùisean. Ma gheibh Seumas Beag bràthair no piuthar bhiodh àite na bu mhotha glè fheumail dhuinn.”

Dh’fhalbh Iseabail agus Coinneach air ais gu an obair an Steòrnabhagh ’s an Glaschu, agus bha Dòmhnall a’ cur seachad barrachd dha thìde an Tàbost na bha e an Grabhair. Bha an t-iasgach beagan na b’fheàrr air an t-samhradh ud, agus rinn iad cho math leis a’ bhàta ’s gu robh Dòmhnall an dùil gu faigheadh e air Seònaid a phòsadh nuair a thigeadh iad air tìr san Dàmhair. Chuir Seònaid seachad an samhradh ag obair aig cutadh an sgadain an Inbhir Uige, an dùil gum biodh beagan airgid aice mum pòsadh iad.

Aon oidhche mu thoiseach an t-Sultain, chaidh am bàta tarsainn a’ Chuan Sgìth, oir bha iad air cluinntinn gu robh an sgadan pailt mu bheul Loch Braoin. Chuir iad na lìn mu thrì mìle an iar air Eileanan an t-Samhraidh. Bha an oidhche rudeigin ciùin mu àm cur nan lìon, ach thòisich a’ ghaoth a’ beothachadh glè ghoirid an dèidh cuir, agus mun tàinig meadhon oidhche, bha gailleann on àird an iardheas a’ dèanamh fìor dhragh’ dhaibh, agus thòisich iad a’ tarraing nan lìon fada na bu tràithe na b’àbhaist dhaibh.

Cha robh iad ach air dàrna leth nan lìon a thoirt air bòrd nuair a thuig iad gu robh a’ chùis air fàs cho cunnartach ’s gu feumadh iad an còrr dhe na lìn fhàgail, agus dèanamh air fasgadh an Loch Braoin. Cha robh e idir furasda na lìn a bha gun an tarraing a ghearradh air falbh. Fhuair iad an ceangal eadar dà lìon furasda gu leòr a ghearradh le sgian ghèir, ach b’fheudar làmhadh a thoirt suas gus an ròpa garbh a ghearradh. Chùm iad air Loch Braoin, agus ged a bha a’ ghaoth cha mhòr dìreach as an dèidh bha e duilich ‘Mairead Og’ a stiùireadh agus cha robh e furasda dhan sgiobadh an casan a ghleidheadh fhad’s a bha am bàt’ air a putadh bho thaobh gu taobh leis a’ ghailleann.

Bha Ruairidh air a bhith aig an stiùir greis mhath. Dh’fhiach Torcall faighinn gu taigh na cuibhle gu Ruairidh a leigeadh sìos gu biadh. Shleamhnaich e air an ùrlar agus chunnaic càch gu robh e ann am pian nach bu bheag. Nuair a thug Dòmhnall sùil air, thuig e gu robh Torcall air a chas a bhristeadh, agus nach b’urrainn dhaibh a ghluasad gus am faigheadh iad dotair thuige. Bha iad a-nis air faighinn a-steach a Loch Braoin, far an robh beagan fasgaidh aca bho

[TD 56]

mhòr neairt na gaillinn, agus fhuaradh air Torcall a dhèanamh comfhurtail air an deac le plaideachan agus còtaichean ga chumail blàth gus an do ràinig iad Ullapul.

Nuair a thàinig an dotair agus a chuir e cas Thorcaill air dòigh, thuirt e gu feumadh e a dhol gu ospadal. ’S e Inbhir-Pheofharain a b’fhaisge, ach nan deigheadh a’ ghaoth sìos dh’fhaodadh e a dhol sa bhàta tarsainn gu ospadal Steòrnabhaigh. Dh’fhuirich iad an Ullapul gu madainn gus am faiceadh iad am biodh cùisean freagarrach, agus sa mhadainn, bha an Cuan Sgìth air a dhol cho sàmhach ’s gu faodadh iad dèanamh air Steòrnabhagh gun cus trioblaid a thoirt air cois Thorcaill. Cha robh aca mu dheidhinn Torcall a chur gu Inbhir-Pheofharain nan gabhadh dèanamh idir.

Nuair a fhuair iad air Torcall a chur dhan ospadal an Cnoc nan Gobhar, agus air innseadh an Grabhair mar a thachair dha, chuir iad romhpa a dhol air ais gu beul Loch Braoin, an dòchas gu faigheadh iad air tòir na chaill iad de lìn agus de ròp. Ged a bha fhios glè mhath aca càit’ an do dh’fhàg iad na lìn, bha e duilich a dhèanamh a-mach dè a’ bhuaidh a bhiodh aig sruth agus gaoith orra.

Thachair gu robh Cailean, bràthair Thorcaill, aig an taigh, an dùil an geamhradh a chur seachad air falbh bho sheòladh nan cuantan. Thairg e do Ruairidh gun deigheadh e a-mach còmhla riutha an àite Thorcaill. Bha prosbaig ùr aige air a thoirt dhachaidh agus bhiodh i glè fheumail a’ lorg nan lìon, bha e a’ smaoineachadh.

D’fhalbh iad à Grabhair ro bhristeadh an là, agus bha iad san àite cheart airson tòiseachadh mu èirigh na grèine. Chaidh Cailean leis a’ phrosbaig suas a thoiseach a’ bhàt’ agus bha an sgiobadh gu lèir air deac, sùil gheur ga chumail a-mach fiach a faiceadh iad put. Thòisich iad air cuairt an dèidh cuairt a chur air an àite tòiseachaidh, a’ dol na b’fhaide a-mach air gach cuairt.

Thàinig meadhon là gun chàil air nochdadh, ach beagan an dèidh sin chunnaic Cailean put agus chaidh iad thuige gu h-inntinneach. Ach nuair a thog iad am put chunnaic iad nach bu leò fhein idir e, oir bha ainm nach b’aithne dhaibh air. Cha robh tìde aca a bheireadh na lìn seo air bòrd ach ghabh iad comharraidhean ach an innseadh iad an Steòrnabhagh càit an robh iad.

An ath uair a thàinig put am follais ’s e fear leò fhèin a bh’ann, agus bhon a bha e fada dhen là thòisich iad a’ tarraing gun dàil. Bha an stoirm air mòran millidh a dhèanamh air na lìn, ach fhuair iad air an toirt air bòrd mun tàinig an oidhche orra, agus bha iad dhen bheachd gu faigheadh iad air a’ chuid bu mhotha dhiubh a chur an òrdagh nuair a gheibheadh iad tìde air sin a dhèanamh. Cha robh na lìn an òrdagh gun gabhadh iad an cur, agus, mar sin, cha robh na b’ fheàrr

[TD 57]

na a dhol dhachaigh ’s oidhirp a dhèanamh air na lìn a chàradh.

Aig toiseach na h-athsheachdain bha pàirt de na lìn sin deiseil airson an cur.

[TD 58]

Caibidil 2

Nuair a chaidh Dòmhnall suas gu taigh Thorcaill a dh’innseadh do Mhàiread mun tubaist bha naidheachd aicese dhàsan cuideachd, nuair a fhuair i seachad air na dh’ innis e dhi.

“An cuala tu gu bheil Seònaid Alasdair air a thighinn dhachaigh gun dùil rithe. Tha i aig an taigh o chionn dà là ach chan fhaca duine a-mach à taigh i. An robh fhios agadsa gu robh i a’ tighinn?”

“Cha chuala mi guth uaipe o chionn mìos’ agus cha robh dùil rithe dhachaigh airson greise fhathast. Thèid mi suas a shealltainn oirre a-nochd.”

Nuair a chaidh Dòmhnall a thaigh Alasdair an oidhche sin bha Alasdair agus a bhean a-staigh ach cha robh sealladh air Seònaid.

“Chuala mi,” thuirt Dòmhnall, “gu bheil Seònaid air a thighinn dhachaidh. Cha robh dùil rithe airson seachdain no dhà eile, an robh? An e càil a tha ceàrr oirr?”

“Tha i a’ cumail san rùm ud shuas o thàinig i dhachaigh, agus chan eil i ag iarraidh duine fhaicinn,” fhreagair a màthair. “Tha mi glè dhuilich, a Dhòmhnaill, gun tuirt i nach robh i ag iarraidh duine fhaicinn, agus gu h-àraid nach robh i ag iarraidh thu fhèin fhaicinn.”

“Innsibh dhi gu bheil mi staigh, agus cuimhnichibh dhi gun tug sinn gealladh-pòsaidh dha chèile. Feumaidh sinn bruidhinn mun seo co dhiù.”

Chaidh màthair Seònaid suas far an robh i. An ceann greise thàinig i air ais agus shìn i mach a làmh gu Dòmhnall, ag ràdh, “Thug i dhomh an fhàinne gus a toirt air ais dhut. Tha i ag iarraidh an gealladh-pòsaidh a bhristeadh.”

“Cha ghabh mise an fhàinne ach às an làimh aice fhèin. Thig mi a-steach an ceann beagan làithean gus a faic sinn am bi i deònach bruidhinn rium.”

Bha Dòmhnall dhen bheachd gu robh fhios aig Bean Alasdair dè a bha a’ cur dragh’ air Seònaid ged nach robh i airson innseadh dha gus am biodh Seònaid fhèin deiseil agus deònach coinneachadh ris. Chuir e roimhe a bhith foighidneach gus an tachradh sin.

Chaidh Dòmhnall gu muir airson seachdain eile. Cho luath ’s a thàinig e dhachaigh Disathairn chaidh e a-rithist gu taigh Alasdair. Bha Seònaid mu dheireadh deònach bruidhinn ris, ach bha e furasda

[TD 59]

gu leòr do Dhòmhnall faicinn gu dè a bha a’ cur dragh’ oirre. Bha i trom.

Chaidh Alasdair agus a bhean suas a cheann eile an taigh agus dh’fhàg iad Dòmhnall agus Seònaid gus a’ chùis a chur air dòigh leò fhèin.

“Tha mi a’ faicinn,” thuirt Dòmhnall, “carson a tha thu ag iarraidh an gealladh-pòsaidh a bhristeadh. Cò a dh’fhàg an t-uallach a tha seo agad?”

“Tha mi duilich, a Dhòmhnaill. Chan urrainn mi a ràdh ach sin, ged tha fhios agam nach eil sin gu leòr. Cha leigeadh mo nàire leam a thighinn gad fhaicinn an oidhche’ eile bha thu an seo, ach nàire ann no às, dh’fheumainn a thighinn a-nochd.

“Aon oidhche Shathairn ann an Inbhir-Uige thàinig ceathrar ghillean Leòdhasach a-steach dhan t-seòmar san robh sinn a’ fuireach. Bha iad air a bhith ag òl, agus beagan uisge-beatha aca. Thairg iad drama dhan chloinn-nighean. Ghabh sinn uile drama bhuapa. Bha fear as an Rudha nam measg, agus bha e a’ tairgse drama an dèidh drama dhòmhsa, agus feumaidh mi aideachadh gun ghabh mi tè no dhà. Lean rud an dèidh rud a-mach à sin agus tha thu a’ faicinn mar a thàinig crìoch air an oidhche. Tha mi duilich mar a leig mi sìos thusa an dèidh cho duineil ’s a bha thu a-riamh, agus tha mo nàire gus mo chur as mo rian.”

“Dè a tha an Rudhach a’ dol a dhèanamh riut?”

“Tha mi coma ged nach fhaicinn gu bràth e, ach gun teagamh

[Dealbh]
Clann-nighean an Sgadain

[TD 60]

feumaidh e cuideachadh a thoirt dhomh. Chan urrainn mise leanabh a thogail leam fhìn, agus cha toir gille sam bith sùil orm an dèidh seo.”

“A bheil e a’ dol gad phòsadh?”

“Chan eil guth aig’ air a sin, agus ged a bhiodh cha phòsainn-sa e.”

“Bha làn dhùil agamsa gum pòsainn fhìn thu nuair a bhiodh an t-iasgach seachad, ach feumaidh sinn an dùil sin a leigeadh às an dràsda co-dhiù. Ach chan eil fhios dè a thachras an ceann ùine. Glèidh an fhàinne an dràsda, ach na cuir air do mheur i gum faic sinn dè a tha a’ dol a thachairt.”

“Tha thusa uasal às an nì tha seo mar a tha thu às gach nì eile. Chan eil mis’ airidh air thu bhith cho math ri sin dhomh.”

Chaidh Dòmhnall a-steach a Thàbost a dh’innseadh dha sheanair mar a bha cùisean. Bha a sheanair agus a sheanmhair a-nis còrr math ’s ceithir fichead bliadhna a dh’aois, agus bha an dithis ac’ air fàs cho fàilligeach ’s nach dèanadh iad a’ chùis tron gheamhradh leò fhèin. On bha pòsadh Dhòmhnaill air a chur dheth, dh’fheumadh e fhèin fuireach còmhla riutha, air neo boireannach fhaighinn a choimheadadh as an dèidh fhad’s a bhiodh e fhèin aig muir.

An dèidh beachdachdadh air a seo airson beagan làithean rinn e suas inntinn gum b’fheàrr dha fuireach air tìr air a’ gheamhradh gus a faigheadh e air gnothaichean a chur air dòigh ro àm dol gu muir as t-Earrach. Ach, bha aige ri bruidhinn ri Ruairidh a dh’innseadh dha gu feumadh e fear eile chur na àite sa bhàta.

“Fiach a faigh thu duine aig a bheil beagan eòlais air iasgach,” thuirt Ruairidh. “Tha Cailean Dhòmhnaill Iain Mhòir a’ dol a-mach an àite Thorcaill ach ged a bha Cailean ùine fhada air muir domhain, cha robh e riamh ri iasgach. Chan urrainn dhomh fear eile a thoirt leam a tha aineolach air iasgach.”

Rinn Dòmhnall dìcheall gu dèanamh mar a dh’iarr Ruairidh. Bha duine no dhithis an Tàbost a bha deònach gu leòr ach cha robh eòlas aca. Na h-iasgairean aig an robh eòlas, bha àit ac’ ann am bàtaichean mar tha. Ach, mu dheireadh, chual’ e gu robh fear an Cromòr a bha coimhead airson obrach agus chaidh e as a dhèidh gun dàil. Bha Ruairidh glè thoilichte nuair a chual’ e cò a bha a’ dol còmhla ris, oir bha fhios aige gu robh Niall Dubh eòlach gu leòr air bàtaichean agus air iasgach.

Chòrd geamhradh aig an taigh glè mhath ri Dòmhnall. Bha a sheanair, ged a bha e aosda, comasach air cuideachadh a thoirt dha mun taigh, ach cha robh a’ chailleach air cothrom mòran a dhèanamh. Dh’ionnsaich Dòmhnall gu leòr mu chòcaireachd air a’ gheamhradh ud. Uair san t-seachdain bheireadh e cuairt a-mach a Ghrabhair, a

[TD 61]

chur seachad beagan ùine còmhla ri Torcall, a bha nis air tòiseachadh air faighinn seachad air a chois bhriste. An dràsda ’s a-rithist dheigheadh e steach a shealltainn air Seònaid. Bha e a’ faicinn gu robh fìor aithreachas oirre airson na gòraich’ a leig i oirre fhèin an Inbhir-Uige. Bha i fhèin agus esan a-nis a’ fulang airson na gòraich’ a bha sin.

Aon oidhche, agus e staigh còmhla ri Seònaid thuirt Dòmhnall rithe gu robh thìde aice maitheanas iarraidh air airson a gòraiche.

“Chan eil mi airidh air maitheanas, agus cha bhiodh e ceart dhomh iarraidh.”

“Mur a h-iarr thusa e, feumaidh mise a-rèisde a thoirt dhut gun thu iarraidh idir. A bheil an fhàinne air lorg agad?”

“Tha i agam air sreang mum amhaich.”

“Thoir dhomh i.”

“Fiach, a Dhòmhnaill, nach dèan thu càil airson an gabh thu aithreachas. Chan eil annamsa ach droch bhoireannach, agus cha bu chòir dhut gnothach a ghabhail ri mo leithid-sa.”

“Chan fhaod thu bhith bruidhinn mar sin mun bhoireannach a tha mise a’ dol a phòsadh. Rinn thu ceàrr gun teagamh, agus dh’ fhulaing sinn le chèile airson sin, ach chan eil math dhuinn a bhith a’ fulang fad ar beatha airson aon fheasgair de dh’amaideas. Thug mise ùin’ a’ beachdachadh mun seo, ach tha mi nise cinnteach gu bheil mi airson do phòsadh.”

Thug i dha an fhàinne, ag radh, “Ma tha thusa deònach air tè cho neo-airidh riumsa a phòsadh, bhithinn-sa glè ghòrach nan diùltainn thu, gu h-àraid seach gur tu mo roghainn de na thachair rium a-riamh.”

Chuir Dòmhnall an fhàinne mu meur.

“Tha an fhàinne a-nis far am bu chòir dhi a bhith. Cuiridh mi tèile mud mheur cuideachd a dh’ùin’ gun a bhith fada.”

Fagaidh sinn an còrr dhen chonaltradh a bh’eatorra gun bhruidhinn air. Mus robh an oidhche a-mach rinn iad suas gum pòsadh iad mu dheireadh na bliadhna.

Nuair a chaidh Dòmhnall air ais a Thàbost, bha a sheanmhair a’ faireachadh tinn, agus bha e follaiseach nach biodh i fada beò. Ach cha robh i air a tuigse a chall, oir, nuair a chaidh Dòmhnall a-steach thuirt i ris gum bu chòir dha maitheanas a thoirt do Sheònaid, agus am pòsadh a dhol air adhart. Rinn i mòr ghàirdeachas nuair a dh’innis Dòmhnall dhi gu robh e fhèin agus Seònaid air là a’ phòsaidh a shuidheachadh air a’ chuairt ud a Ghrabhair.

Phòs Dòmhnall agus Seònaid seachdain ro là na Nollaige sa bhliadhna 1935. Cha do rinn iad cuirm mhòr airson na bainnse, ach

[TD 62]

chruinnich beagan dhe na càirdean ann an taigh Alasdair agus a-rithist ann an Tàbost.

[TD 63]

Caibidil 3

Cha robh e fada gus an do chruinnich an teaghlach a-rithist an Tàbost airson adhbhair nach robh cho sòlasach, oir bhàsaich a’ chailleach goirid an dèidh na bliadhn’ ùire. Thàinig Coinneach dhachaidh gu tiodhlaiceadh a sheanmhar, mar a thàinig càch. Bha e fhathast ag obair an gàrradh Mhic ’llle Dhuinn an Glaschu. Ged a bha seòrsa de dh’eagal air gun cailleadh e obair nuair a dheigheadh am bàta mòr, an “Queen Mary” a chrìochnachadh bha e ann fhathast, agus bha e a-nis a’ cluinntinn tuairisgeil gu robh iad an dùil tè mhòr eile a thogail. Bha dòchas aige gun cumadh seo obair ris airson beagan bhliadhnachan.

Bha Ruairidh a’ faicinn mar a bha cùisean a’ dol san Roinn-Eòrpa. Bha a’ Ghearmailt agus an Eadailt air fàs buaireanta agus bha a-nis ceannairc ag èirigh san Spàinnt. Bha Ruairidh a’ cuimhneachadh air mar a chaidh athair a tharraing a-steach a Chogadh a’ Chèiseir agus e air a bhith greis san ospadal an Gosport. Cha robh Ruairidh a’ faicinn gu robh cogadh a’ dol a dhèanamh feum’ air bith do dhuine beò, agus bha e airson a h-uile dìcheall a dhèanamh gus nach biodh e fhèin no duine dhen teaghlach air an tarraing a-steach a bhuaireadh sam bith a bheireadh Hitler, Mussolini, no Franco mun cuairt. Bha e a’ meòmhrachadh leis fhèin: “Saoilidh mi gum bi mi fhìn, Dòmhnall agus Torcall ceart gu leòr – bidh an rìoghachd ag iarraidh èisg. Ach Coinneach – bidh iad ag iarraidh barrachd bhàtaichean na bha iad a-riamh ma chaillear feadhainn tro chogadh; ’s dòcha gum bi Coinneach a-mach as cuideachd. Na boireannaich – bidh iad a’ togail bhoireannach ma thig buaireadh, ach cha bhi màthraichean mar Anna, Màiread agus Seònaid. Ach dè mu dheidhinn Iseabail – agus Seonag, ged nach eil i ach dusan bliadhna? Feumaidh mi bruidhinn riutha mu dheidhinn seo.”

Bhruidhinn e riutha gu lèir aig àm suipeireach aon oidhche mu na smuaintean a bh’aige, a’ toirt rabhaidh dhaibh mu dheidhinn a’ bhuairidh a bha e a-nis cinnteach a bha gus a thighinn orra. Dh’innis e dhaibh na beachdan a bh’aige fhèin, ’s aig athair roimhe, mu chogadh. Thuirt e ri Iseabail gum b’ise an t-aon aca aig nach robh dòchas sam bith gum faigheadh i air fuireach a-mach as a’ bhuaireadh nam fuireadh i san obair san robh i, agus thug e comhairl’ oirre,

[TD 64]

oidhirp a dhèanamh air obair eile a lorg – obair sam fàgar i nan tigeadh cogadh.

Thionndaidh e an sin ri Seonag. “A Sheonag, ged nach eil thusa ach dà bhliadhna dheug, tha an t-àm dhut a bhith a’ smaoineachadh air na nithean seo. ’S iongantach mur a bi thu aosd’ gu leòr airson do thogail dhan arm mus tig crìoch air na buairidhean a tha a’ cur na Roinn Eòrp’ troimh chèile.”

“Bidh sia bliadhn’ eile mus bi mise cho aosd ’s gun cuir iad dragh ormsa, agus ’s cinnteach gum bi an aimhreit seachad ro 1942.”

“Cha robh mise ach dusan bliadhna nuair a bhruidhinn m’athair rium mar a tha mise bruidhinn riutsa. Cha do rug Cogadh a’ Chèiseir ormsa ach cha deach e fada bho ghreim fhaighinn orm. Cha tèid seo seachad cho luath ri Cogadh a’ Chèiseir.”

Lean Ruairidh air adhart ri Coinneach:

“Fiach thusa, a Choinnich, gu fuirich thu far a bheil thu. ’S iongantach gun cuir iad dragh air duine a tha ag obair aig togail bhàtaichean, mar a tha mi an dòchas nach cuir iad dragh air iasgairean.”

Cha robh Coinneach idir a’ dol le na bha Ruairidh ag ràdh.

“Ge tà, a Ruairidh, ma thig naimhdean a-steach a Bhreatainn, feumaidh daoine seasamh romhpa, air neo bith sinn fo na casan aca.”

“Chan eil an sin ach mealladh a tha an luchd riaghlaidh, de gach pàrtaidh poiliticeach, a’ cur dha na cinn againn. Chan eil e a’ dèanamh eadar-dhealachaidh sam bith dhuinne cò a tha gar riaghladh. Na faigheadh Hitler làmh an uachdair oirnn, bhiodh cùisean duilich dhuinn airson bliadhna no dhà, ach cha bhiodh ar beath’ ann an cunnart, agus cha bhiodh duine ag iarraidh ormsa a dhol a mharbhadh Ghearmailteach – seadh Gearmailtich nach do rinn cron a-riamh dhomh. An ceann bliadhna no dhà bhiodh sìth air an Roìnn-Eòrpa, agus bhiodh gach duine saor gu dhol air adhart le a ghnothaichean fhèin, gun dragh a bhith aige do chogadh no do phoilitics.” Dh’fhuirich Coinneach na thàmh gus am faiceadh e an robh duin’ eile a’ dol le Ruairidh, no a’ dol a bhruidhinn an aghaidh na bha e ag ràdh. Cha robh. An sin thuirt e,

“Tha mi a’ faicinn nach eil duin’ agaibh a’ dol a chur an aghaidh na tha Ruairidh ag ràdh. A bheil sibh gu lèir dhen aon bheachd?”

“Tha mise, co dhiù, a’ dol le Ruairidh,” fhreagair Dòmhnall.

“Cha tug mise mòran smaoin dhan cheist,” thuirt Torcall, “ach saoilidh mi gu bheil ciall sna tha Ruairidh ag ràdh.”

“Ma tha sibh gu lèir dhen bheachd sin,” fhreagair Coinneach, “feumaidh mi fhìn cliù an teaghlaich a chumail suas. Ma thig cogadh air an tìr, feumaidh mise gabhail dhan arm.”

[TD 65]

[Dealbh]
Ann an cala Steòrnabhaigh

“Ma tha thu dhen bheachd sin,” thuirt Ruairidh, “chan eil mise a’ dol a dhèanamh an còrr oidhirp air do thoirt às do bheachd. Ma thèid thu ann tha mi an dòchas gun tèid gu math dhut agus gun tig thu às gu sàbhailt, agus bu mhath leam sin a ràdh ri fear no tè sam bith a thèid a thogail, a dheòin no a dh’aindeoin, dhan chogadh a tha cinnteach a thighinn oirnn.”

Rugadh Alasdair Dhòmhnaill toiseach a’ Mhairt, 1936. Alasdair Dhòmhnaill Sheumais chanadh daoine ris. Fhuair e còir laghail air an ainm sin ged nach robh còir moralta aig’ air. Ghabh Dòmhnall ris mar mhac, agus chan aithnicheadh duine, anns na bliadhnachan a bha e ag èirigh suas, nach b’ e Dòmhnall athair anns a h-uile seadh.

Thàinig an t-Earrach agus bha ‘Màiread Og’ air a dèanamh deiseil gu dhol gu iasgach a-rithist. Bha Dòmhnall agus Torcall deiseil gu dhol innte.

Ged a bha Cailean toilichte gu leòr àite a thoirt air ais do Thorcall, cha robh Ruairidh idir airson Niall a chall as an sgiobadh, agus nuair a chual’ Niall gu robh fear de na gillean òga an dùil a dhol a Ghlaschu a choimhead airson obrach, dh’fhuirich e còmhla riutha.

Nuair a thòisich iasgach an t-samhraidh, agus a thòisich iad a’ dol a Steòrnabhagh thug iad an aire gu robh Iseabail a’ tighinn a-nuas a shealltainn orra na bu trice na b’àbhaist dhi. Thug iad greis mun do thuig iad dè a bha ga tarraing chun a’ bhàta cho tric, ach mu dheireadh rinn iad a-mach gur e Niall a bha ga tarraing.

[TD 66]

Aon oidhche ’s iad air tìr an Steòrnabhagh seach gu robh càradh a dhìth air èinsean a’ bhàta, chaidh Dòmhnall agus Torcall dhan Taigh-Dhealbh a bha air ùr fhosgladh air Sràid a’ Mhuil-a-Deas. Nuair a bha a’ chiad dealbh seachad agus a chaidh na solais air, thug Torcall an aire gu robh Iseabail agus Niall nan suidhe beagan sìos air am beulaibh. Choinnich iad a chèile nuair a chrìochnaich an dealbh, agus dh’innis Iseabail dhaibh gu robh Niall air fàinne a thoirt dhi agus gu robh dùil aca pòsadh a dh’aithghearr.

Dh’fhàg Seonag an taigh aig aois glè òg. Cha robh i ach dusan bliadhna nuair a chaidh i dhan àrd-sgoil an Steòrnabhagh, agus b’fheudar dhi a dhol a dh’fhuireach ann a ‘Hostel’ airson clann nighean sgoile. Bhiodh i a’ tighinn glè thric chun a’ bhàta nuair a bhiodh an cianalas a’ cur dragh’ oirre. Dh’fhàg seo Màiri na h-aonar san taigh mhòr, agus thug i tairgs’ a-rithist do Ruairidh, ag ràdh gum biodh esan na b’fheàrr ann an taigh na bu mhotha, agus, cuideachd, gum biodh an taigh beag san robh Ruairidh na b’fheàrr dhìse. Dh’aontaich Ruairidh rithe an turas seo agus thuirt e gun dèanadh iad imrich nuair a thigeadh e fhèin dhachaidh an dèidh iasgach an t-samhraidh.

“Cùm seo agad fhèin airson seachdain no dhà,” thuirt e rithe. “Tha dùil aig Anna ri pàisde eile, agus nuair a thig e bidh feum againn air taigh nas motha na an t-àite beag a tha seo.” Cha robh e airson an naidheachd innseadh dhan mhòr shluagh gus am biodh e aithnichte do dhuine a bheireadh sùil air Anna, ach an uair a chaidh e a Steòrnabhagh a-rithist, thachair e ri Iseabail, agus dh’innis e dhìse mar a bha.

“Ma tha dùil agadsa Niall a phòsadh a dh’aithghearr, b’fheàrr dhut d’obair fhàgail an Steòrnabhagh, agus a thighinn dhachaidh gus cuideachadh a thoirt do Anna, nuair a bhios a h-àm gu bhith faisg. Bhiodh tu nad chuideachadh mòr do Anna, agus chitheadh tu air do shon fhèin na bhios an urra riut mar bhean Nèill.”

“Tha mi smaoineachadh gun dèan mi sin. Innsidh tu fhèin dhomh cuin bu chòir dhomh sguir an seo, ach cuimhnich gu feum mi fios a leigeadh dhan chaillich mìos mus fhàg mi, gus a faigh i air tèile a ghabhail nam àite.”

“Glè mhath, ma tà. Bheir mi fios dhut an deagh thìde.”

Bha Iseabail a-nis na boireannach eireachdail, grinn agus socair na dòigh. Cha robh mòran aice ri ràdh aig àm sam bith, ach, na chanadh i, bha, mar bu trice, brìgh agus susbaint ann. Bha e mar chleachdadh aice, aon fheasgar san t-seachdain, a bhith coinneachadh ri Seonag on bha i a-nis a’ fuireach an Steòrnabhagh. Bhiodh iad mar bu trice a’ dol a-steach a bhùth Capaldi, a ghabhail cupa cofaidh, agus

[TD 67]

bhiodh iad a’ bruidhinn air gach nì a bha tachairt dhaibh, agus air gach naidheachd a thigeadh thuca à Grabhair. Bha beagan atharrachaidh air a thighinn air Seonag o thàinig i a Steòrnabhagh. Fhad’s a bha i aig an taigh, bha a màthair buailteach air a bhith ro bhàigheil ris an aon leanabh a bh’aice, agus mar sin bha Seonag a’ faighinn tuilleadh ’s a’ chòrr dhe a toil fhèin. Am measg teaghlach Sheumais on chiad bhean, bha i na h-isean-deireadh-linn, le bràithrean agus peathraichean a bha aosda gu leòr a bhith nam pàrantan dhi, agus bha iadsan cuideachd buailteach a bhith cho math dhi ’s nach robh càil a bha i ag iarraidh nach fhaigheadh i nam biodh iad comasach air a thoirt dhi.

Ach bha Steòrnabhagh air dearbhadh oirre nach b’urrainn do chùisean leantainn mar sin. Bha i a-nis a’ fuireach còmhla ri suas ri dà fhichead nighean a bha, mar a bha i fhèin, air tighinn a-steach dhan bhaile, cuid ac’ air am milleadh le pàrantan agus bràithrean ’s peathraichean aosda, mar a bha i fhèin, agus thuig i glè luath nach biodh dùil aice a toil fhèin fhaighinn am measg na cuideachd sin. Bha i air fàs na nighinn ghasda, thlachdmhoir, agus bha i fhèin agus Iseabail nan companaich da chèile, ged a bha naoi bliadhna deug eadar na h-aoisean aca.

Aon fheasgar Diciadain, choinnich iad mar a b’àbhaist am bùth Chapaldi, agus dh’aithnich Seonag gu robh naidheachd air leth cudthromach aig Iseabail dhi.

“Tha rud agam ri innseadh dhut,” thubhairt Iseabail.

“Dh’aithnich mi nuair a thàinig tu steach gun robh rudeigin a-mach as an àbhaist agad, ach na cùm nas fhaide e. A-mach leis.”

“Tha mi a’ dol a phòsadh.”

“Cò? agus cuine?”

“Tha mi a’ dol a phòsadh Nèill Dhuibh. Aithnichidh tu e, Niall a tha sa ‘Mhàiread Og”. Cha do rinn sinn an àirde fhathast cuin, ach tha mi a’ smaoineachadh gur ann nuair a sguireas an t-iasgach aig deireadh an ath shamhraidh.”

“Fiachaibh nach pòs sibh fhad ’s a bhios mise trang le deuchainnean na sgoile. Chan fhaod thu pòsadh gun mise bhith aig a’ bhanais.”

“Chan fhaod gun teagamh sam bith. Feumaidh mi maighdean-phòsaidh a bhith agam, agus chan aithne dhomh tè a b’fheàrr a dhèanadh sin na thu fhèin.”

“Chan eil fhios agamsa dè a bhiodh agam ri dhèanamh. Feumaidh tu fhèin innseadh dhomh.”

“Innsidh mi fhìn dhut a h-uile càil mu dheidhinn. Tha mi a’ smaoineachadh gum bi banais no dhà eile ann gus am faigh thu cuireadh mum pòs sinne, agus faodaidh tu a bhith coimhead dè a

[TD 68]

bhios a’ mhaighdean-phòsaidh a’ dèanamh. Tha tìde gu leòr agad gu ionnsachadh.”

“Tapadh leat, Iseabail, airson iarraidh orm. Bidh mi ro-thoilichte seo a dhèanamh dhut, agus tha mi an dòchas gun dèan mi gach nì mar as còir dhomh. Tha mi an dòchas, cuideachd, gum bi thu fhèin agus Niall glè shona còmhla ri chèile airson iomadh bliadhna.”

“Bha rud eile a bha dùil agam innseadh dhut, ach chaidh e as mo chuimhne gu seo. Tha dùil agam sguir a dh’obair an Steòrnabhagh toiseach an Earraich agus a dhol a Ghrabhair còmhla ri Ruairidh agus Anna gus am bi àm dhomh dèanamh deiseil airson a’ phòsaidh.”

“Tha sin math dha rìribh, oir bidh mi fhìn an Grabhair bho dheireadh an Og-mhìos gu meadhon an Lùnasdail, agus faodaidh sinn gnothaichean a chur air dòigh còmhla ri chèile”.

[TD 69]

Caibidil 4

Goirid an dèidh na bliadhn’ ùire thuirt Ruairidh ri Iseabail gu robh a’ thìd’ aice innseadh dhan chaillich gum biodh i a’ fàgail a h-àite aig deireadh a’ Ghearrain. Bha a-nis fios aig na h-uile carson a bha i a’ fàgail a h-àite cho tràth ged nach robh i a’ pòsadh gu Foghar. Thuirt Seonag rithe gun tugadh i fhèin dhi cuideachadh ag altrumas pàisde Ruairidh nuair a dheigheadh i dhachaigh aig làithean saora na Càisge, agus a-rithist as t-Samhradh.

Rugadh Catrìona Ruairidh mu mheadhon a’ Mhàirt. Bha Anna agus an leanabh glè mhath. B’urrainn do Anna tìde gu leòr a ghabhail airson faighinn seachad air a saothair seach gu robh Iseabail ga cuideachadh, agus dh’fhuirich i san leabaidh airson beagan làithean. Nuair a fhuair an sgoil làithean saora na Càisge, thàinig Seonag dhachaigh. Cha do rinn i càil ach a màilead a thilgeadh a-steach air an doras, nuair a bha i mach a-rithist ach am faiceadh i Catrìona agus ciamar a bha Iseabail a’ dèanamh a’ chùis a’ cumail taighe an Grabhair an dèidh a bhith cho fada an Steòrnabhagh.

“Dè mar a tha e còrdadh riut a bhith an seo?” dh’fhoighnich Seonag.

“Tha mi a’ dèanamh na b’bheàrr na bha dùil agam. Ach tha mi toilichte an cothrom seo fhaighinn air cumail taighe do Ruairidh ’s do Anna mun tèid mi a-steach a Chromòr a chumail taighe do Niall.”

“Tha fadachd orm fhìn gu faigh mi air a dhol a shealltainn ort nad thaigh fhèin nuair a thig mi a-nall aig àm na Nollaige. Ach bidh tu air eòlas fhaighinn air Cromòr ron àm sin.

Rinn am bàta iasgach math air an t-samhradh ud, agus bha iad deiseil gu banais mhòr a dhèanamh do Iseabail ’s Niall. Ged a bha Iseabail a-nis dà bhliadhna dheug air fichead bha i na bean-òig eireachdail agus cha shaoileadh tu ri coimhead oirre gun robh i a’ bheag a bharrachd air fichead. Rinn Seonag a dìcheall gu coimhead rudeigin na b’aosda na bha i, gus nach biodh uiread a dh’eadar-dhealachadh eadar na h-aoisean aca, agus aig a’ bhanais chanadh strainnsear nach robh ach mu chòig bliadhna eadar an dithis aca.

An dèidh a’ phòsaidh an Eaglais na Lice Bàine, chruinnich sluagh mòr aig taigh Ruairidh far an robh cuirm shòghail air ullachadh. B’ e Màiri agus Màiread a dh’ullaich a’ chuirm le cuideachadh bho

[TD 70]

Sheonag agus bho ghrunnan de bhoireannaich eile a’ bhaile. Bha Niall agus Iseabail an ceann a’ bhùird; bha Seonag ri taobh Iseabail, agus Murchadh, bràthair Nèill, air an taobh eile do Niall.

Aig gach banais eile a bh’anns an taigh, chaidh an sabhal mòr a ghlanadh a-mach airson an dannsaidh, ach, an turas seo, rinn iad beagan na b’fheàrr na sin, oir fhuair iad cothrom an danns a dhèanamh san sgoil, on a bha i cho faisg. Lean a’ chuirm agus an danns ùine mhòr dhen oidhche. Bha gu leòr de bhiadh ann, oir bha na boireannaich air dà là a thoirt a’ spìonadh agus a’ bruicheadh chearc, agus bha Ruairidh, Dòmhnall, agus Niall fhèin, air mult am fear a mharbhadh airson na cuirme. Bha ceòl gu leòr ann airson an dannsaidh. Bha Pàdraig Mòr agus Calum Beag le pìob mhòir am fear, agus bha bocsa ciùil beag aig duine no dhithis dhe na gillean òga bha làthair.

Mun àm san robh là gu bristeadh bha Iseabail agus Niall air fàs sgìth. Fhuair iad air falbh bhon chuideachd agus chaidh iad dhan leabaidh an taigh Màiri. Bha Màiri air a ràdh riutha nach biodh i fhèin no Seonag a’ cur feum’ air an taigh gum biodh greis mhath dhen là air a dhol seachad.

Làrna mhàireach chaidh Iseabail ’s Niall, agus na dlùth chàirdean air gach taobh, a-steach a Chromòr, far an robh cuirm eile air ullachadh. Cha robh a’ chuirm seo, a’ bhanais taighe, cho mòr ris an tè a bh’ann an taigh Ruairidh, ach bha mòran dhe na càirdean ann, agus na daoine ann an Cromòr nach d’fhuair air a dhol a Ghrabhair.

“Chì mi sibh aig àm na Nollaige,” thuirt Seonag ri Iseabail aig àm dealachaidh, “agus bidh tu an uair sin nad dheagh bhean-taighe.”

“Feumaidh tu a’ chuid as motha ded làithean saora a chur seachad an Cromòr,” thuirt Niall rithe.

“O, feumaidh mi làithean a chur seachad còmhla ri mo mhàthair, ach tha mi airson an còrr dhen tìde a chur seachad an seo.”

Nuair a thàinig Seonag a Chromòr aig àm na Nollaig thuirt Iseabail rithe, “Cha robh dùil agamsa gum pòsainn a chaoidh, oir bha dùil agam nach còrdadh e idir rium a bhith a’ cumail taighe ann am fear de bhailtean Sgìre na Pàirce, ach tha mi a’ faighinn air adhart math dha-rìribh ann an seo; tha na boireannaich a tha mun cuairt orm an seo glè ghasda, agus furasda eòlas a chur orra. ’S e baile taitneach a th’ann an Cromòr.”

Bha Coinneach aig an taigh airson banais Iseabail. Nuair a bha e fhèin agus Ruairidh leò fhèin aon là dh’fhoighnich Ruairidh dha an robh e fhathast dhen aon bheachd mun chogadh. “O gu dearbha tha,” fhreagair Coinneach, “agus chan eil mi a’ tachairt ri mòran a tha dhen bheachd agadsa. Tha a h-uile duine a tha ag obair còmhla

[TD 71]

[Dealbh]
A’ cutadh ann an Steòrnabhagh

[TD 72]

riumsa dhen aon bheachd – gum feum iad gach dìcheall a dhèanamh gus an rìoghachd a chuideachadh ma thig cogadh, ged a tha cuid dhen bheachd nach eil cuideachadh ann as fheàrr na fuireach far a bheil iad gus tuilleadh bhàtaichean a thogail. Tha mi a’ tuigse mar a tha iad sin a’ smaoineachadh, ach air mo shon fhìn tha mi a’ faicinn gur ann san arm as fheàrr a nì mise seirbhis dhan rìoghachd.”

“Tha mi a’ tuigse na tha thu ag ràdh, a Choinnich, ach cha do dh’atharraich mo bheachd-sa. Tha mi ’n dòchas gun tèid gu math dhutsa san arm, ach nì mise mo dhìcheall gus an còrr dhen teaghlach a chumail a-mach às, agus fiachaidh mi fhìn ri fuireach aig m’obair làthail cho fad’s a thèid m’fhàgail ann. Chan eil mi a’ faicinn ciall sam bith ann an cogadh. Cha bhi Breatann no rìoghachd sam bith eile càil nas fheàrr dheth as dèidh cogaidh, agus bidh iad uile nas miosa dheth san t-seagh gun caill iad mòran dhe òigridh na rìoghachd. Fuiridh mise a-mach às ma ghabhas e dèanamh.”

“Fuirich thusa nad bheachd fhèin, a Ruairidh, agus fuiridh mise nam bheachd fhìn, ach cha tèid sinn far a chèile mu dheidhinn.”

“O, gu dearbha cha tèid.”

Thàinig 1939 a-steach gun chùisean san Roinn-Eòrpa air a dhol càil na b’fheàrr.... Bha Austria agus colb mòr dhe Czechoslovakia aig a’ Ghearmailt air an slugadh suas, agus bha Hitler a-nis a’ maoidheadh air a’ chòrr dhe Czechoslovakia agus air Pòland. Nuair a thill Chamberlain à Munich le ‘Peace in our time’, cha robh mòran san rìoghachd a’ creidsinn gun robh sìth gu bhith ann dà-rìribh.

Ann an Grabhair bha beatha an t-sluaigh a’ dol air adhart mar a b’àbhaist. ’S e an t-aon rud a-mach as an àbhaist a thachair gun robh còignear eile air an cur ri sliochd Sheumais Ruairidh. Bha leanabh aig Màiread, aig Anna, agus aig Seònaid air a’ bhliadhna 1939; rinn Iseabail na b’fheàrr na iad, oir bha càraid aicese.

Rugadh Mòr Thorcaill toiseach na bliadhna, san Fhaoilleach, agus, an ath mhìos, Murchadh Ruairidh. Anns a’ Chèitean, chuir Alasdair Dhòmhnaill fàilte air a phiuthar, Màiri, ’s anns an Og-mhìos, an Cromòr, a rugadh Seumas Nèill Dhuibh, agus a phiuthar Ciorstaidh. Bha iad uile an deagh shlàinte ged a bha iomnaidh orra gu lèir mu Iseabail, le càraid aig ceithir bliadhna deug air fhichead, agus gun leanabh air a bhith aice ro seo.

[TD 73]

Caibidil 5

Chaidh an samhradh ann an 1939 seachad, ’s cùisean a’ coimhead na bu mhì-ghealltanaiche na bha iad a roimhe. Toiseach an t-samhraidh chaidh na balaich a bh’anns an R.N.R. a thogail. Chaidh iad uile a-null a Steòrnabhagh ach an dèidh dhaibh am baile a ruighinn, dh’innseadh dhaibh nach robh iad a’ dol a dh’fhalbh buileach fhathast, agus chaidh iarraidh orra tilleadh dhachaigh. Cha robh dòigh ann air tilleadh dhachaigh gu feasgar agus chuir mòran dhe na gillean seachad an là sna taighean-òsda an Steòrnabhagh. Chualas an dèidh seo feadhainn dhe na gillean a’ bruidhinn air an là seo mar “An là a thug iad na balaich a-null a dh’òl.”

Ach, mar tha fhios aig na h-uile, air an treas là dhen t-Sultain bha Breatann ann an cogadh ris a’ Ghearmailt. Chaidh balaich an R.N.R., agus feadhainn eile a bh’anns na ‘Territorials’ a thogail dhan t-seirbhis air ball, agus bha feadhainn eile, a bha aig aois fhreagarraich airson an airm, dhen bheachd nach deigheadh am fàgail glè fhada far an robh iad. Bha dithis dhe na gillean òga an sgiobadh a’ bhàta air gabhail anns an R.N.R. agus mar sin b’fheudar coimhead airson feadhainn a ghabhadh an àite. Bha eagal air Ruairidh gun tigeadh air dithis nach robh eòlach air iasgach ionnsachadh, ach bha e cho fortanach ’s gun d’fhuair e aon fhear a bh’air a bhith ag iasgach ann am bàt’ eile, còmhla ri òganach aig nach robh eòlas air muir no air iasgach, ach a bha glè ghealltanach.

Bha òrdagh teann air a thoirt seachad mu sholais aig muir, agus bha duilgheadas aig sgiobadh a’ bhàta faighinn suas ri bhith siubhal chuan gun sholais chearta, ach cha robh iad idir fada a’ faighinn a-steach dhan chleachdadh a bhith a’ cumail barrachd luchd faire air deac tron oidhche. A-bhàrr air seo, cha robh an cogadh a’ cur mòran dragh’ air an dòigh beatha a bh’aig na h-iasgairean. Cha robh e fada gus an robh am fear òg san sgiobadh air ionnsachadh a bhith na iasgair math fo stiùireadh Ruairidh.

Mar a thuirt Coinneach rinn e; ghabh e dhan arm an là an dèidh dhan chogadh tòiseachadh. Thug e greis ag ionnsachadh am Fort George, faisg air Inbhirnis, ach tràth air a’ bhliadhna 1940 chaidh a chur a-mach dhan Ear Mheadhonach gu bhith deiseil airson crìochan na h-Eiphit a dhìon nuair a thigeadh an Eadailt a-steach dhan

[TD 74]

chogadh air taobh na Gearmailt.

Cha robh càil a’ tachairt a thaobh a’ chogaidh airson beagan mhìosan ach san Og-mhìos thàinig an Eadailt a-steach dhan chogadh mar a bha dùil agus thug iad ionnsaigh air crìochan na h-Eiphit bho Libya. Bha an cogadh a’ dol air ais agus air adhart eadar Mersa Matruh agus Benghazi agus nuair a bhruthadh air ais an t-arm Breatannach as t-Earrach 1941, bha Coinneach am measg na chaidh fhàgail glaiste a-staigh an Tobruk. Cha robh mòran fois aig na saighdearan an Tobruk fhad’s a bha an nàmhaid a’ cuairteachadh an àite. Cha robh dòigh air am faighte biadh, no leasachadh eile a bhiodh a dhìth, gu Tobruk ach le bhith a’ cur destroyers no bàtaichean luath’ eile bhon Chabhlach Rìoghail a-steach dhan chala aig meadhon oidhche. Dh’fheumadh an uair sin gach duine a bha san àite – saighdear no seòladair – a bhith ag obair cho luath ’s a ghabhadh e dèanamh gus am faigheadh iad air am bàta fhalamhachadh gu tìde a thoirt dhi a dhol a-mach as a’ chala agus greis air a slighe gu Alexandria mus fhàsadh e cho soilleir ’s gu faigheadh soithichean-adhair Gearmailteach ionnsaigh a thoirt oirre. Chan e nach fhiachadh an nàmhaid oirre tron oidhche, ach cha robh e cho furasda bàta lorg san dorchadas. Bho àm gu àm dheigheadh tè dhe na bàtaichean a bha air an t-slighe thuca a chur fodha, agus nuair a thachradh sin bhiodh iad a’ faireachadh gainne de iomadh nì.

Mu dheireadh fhuair iad faochadh, nuair a rinn arm Bhreatainn ionnsaigh eile, agus a fhuaireadh air sligh’ fhosgladh, chan ann a-mhàin gu Tobruk, ach suas gu Benghazi agus beagan seachad air a sin. Fhuair Coinneach an sin beagan fòrlaigh air an robh e glè fheumach. Cha b’urrainn dha a dhol dhachaidh, ach chuir e seachad dà sheachdain an Cairo agus air bàt’ air abhainn Nile. Chòrd e ris gu mòr a bhith air falbh bho fhuaim ghunnachan agus thòisich e a-rithist a’ smaoineachadh air na bha a bhràthair, Ruairidh, ag radh ris mu chogadh. “Nach truagh a-nis nach do dh’èisd mi ris na bha Ruairidh ag ràdh. Bha e ceart. Cha dèan an cogadh a tha seo feum do dhuine sam bith. Tha mi seachd sgìth dheth, agus ’s tric a bhios mi a’ smaoineachadh air a’ Ghearmailteach a mharbh mi ann an Tobruk. ’S e coltas gille snog a bh’air, ach dh’fheumainn a mharbhadh air neo bha esan air mise a mharbhadh. ’S e nì mallaichte a th’ann an cogadh. Ma chì mise Ruairidh tuilleadh feumaidh mi aideachadh gu robh e ceart.”

Nuair a bha am fòrlagh aig Coinneach seachad thug e greis an Cairo mun deach a chur a-rithist suas dhan Fhàsach an Iar. Bha 1942 air tighinn a-steach, agus bha gach coltas gu robh Rommel a’ dèanamh airson ionnsaigh eile a thoirt orra. Chaidh fìor ruaig a chur

[TD 75]

air an arm Bhreatannach an turas seo, agus cha do stad an ruaig gus an robh iad aig El Alamein, glè fhaisg air bailtean mòra na h-Eiphit – Cairo agus Alexandria; agus rud a bu mhiosa, cha robh iad ro fhada bho Chanala Suez. Ach rinn MacGumaraid seasamh an sin agus cha deach Rommel na b’fhaide.

Nuair a thàinig Coinneach a Chairo an turas seo, fhuair e òrdagh a dhol gu Haifa oir bha a-nise soithichean na Cabhlaich a’ dèanamh an dachaidh ann a Haifa, on bha Alexandria ro fhaisg air El Alamein. Bha e gu ìre bhig socair ann a Haifa, gun mhòran a’ cur dragh’ air ach ionnsaigh bho fheachd-adhair na Gearmailt bho àm gu àm. Bha Coinneach ann a Haifa gu toiseach 1943. Chaidh Blàr Mòr El Alamein san Damhar, 1942, seachad air, agus cha robh e duilich mun sin idir.

Mu mheadhon na bliadhna chaidh Coinneach a chur air ais a Bhreatann agus fhuair e mu dheireadh air fòrlagh a chur seachad an Grabhair.

Nuair a ràinig e Grabhair, mhothaich e gu robh beagan atharrachaidh air tighinn air a’ bhaile bho dh’fhalbh e. Bha a’ chlann a bha nan leanabain an uair sin a-nis air fàs suas. Bha Seumas Beag a-nis trì bliadhna deug, agus dùil aige, an ùin’ nach biodh ro fhada, an sgoil fhàgail agus àite a ghabhail na chuibhlear sa bhàta còmhla ri athair. Bha Seonag, nach robh ach còig bliadhna deug nuair a dh’ fhalbh e, a-nis air falbh bhon taigh agus air a togail gu seirbhis a’ chrùin. Bha i san ‘Women’s Royal Naval Service’, no W.R.N.S., mar bu tric’ a chanadh daoine riutha. Thàinig an smuain na cheann nach robh gnothach aig Seonag a bhith ceangailte ri seirbhis cogaidh, oir nach robh innte ach an leanabh: “A feum iad leanabain mar Sheonag airson an cogaidhean a shabaid dhaibh?”

’S ann an taigh Ruairidh a bha Coinneach a’ fuireach, ach chuir e roimhe gun deigheadh e a shealltainn air Màiri, gu sìth a dhèanamh rithe mu dheireadh thall. Bha Màiri a-nis trì fichead bliadhna ’s a seachd agus rinn i toileachas a’ faicinn Choinnich a’ tighinn thuice: “Tha thu air faighinn dhachaidh slàn, fallain, agus tha mise toilichte d’fhaicinn.”

“Tha mise toilichte sibhse fhaicinn cuideachd. Cha robh mise glè ghasda ribh nuair a phòs sibh m’athair, ach bu mhath leam gum biodh sibh deònach maitheanas a thoirt dhomh airson sin.”

“Cha robh annad ach am balachan òg aig an àm sin, agus cha robh agad mu dheidhinn boireannach eile àite do mhàthar a ghabhail, ged nach robh tòrr cuimhn’ agad air màthair a bhith agad. Ged a tha thu nis trì bliadhna fichead, bidh feum agad air comhairle màthar fhathast agus tha mi an dòchas gun leig thu leamsa màthair a dhèanamh dhut san dòigh sin.”

[TD 76]

“Nam bithinn-sa air gabhail ribh mar mhàthair nuair a thàinig sibh dhan taigh, ’s dòcha gu robh mo bheatha air a bhith na b’fheàrr na bha i, agus ’s dòcha gum bithinn an diugh sa bhàta còmhla ri Ruairidh, an àite bhith sa chogadh gun fheum a tha seo.

Bha e na mhòr iongnadh leam nuair a chuala mi gu robh Seonag sann W.R.N.S.... Cha robh i ach na pàisde-sgoile nuair a dh’fhalbh mise bhon taigh, agus tha i nise a’ cogadh ris a’ Ghearmailt.”

“Bidh dùil aig Seonag ri fòrlagh uair sam bith tuilleadh. Tha mi ‘n dòchas gun tig i dhachaidh mus fhalbh thu.”

“Bhithinn uamhasach toilichte Seonag fhaicinn. Bha i na nighinn ghasda, agus saoilidh mi gun do dh’ fhàs i suas na boireannach gasda cuideachd. Ma chluinneas sibh cuin a tha i tighinn innsibh dhomh cho luath ’s as urrainn dhuibh.”

An uair a dh’fhag e Màiri chaidh e air ais a thaigh Ruairidh, agus fhuair e a bhràthair a-staigh na aonar. Bha e airson còmhradh a dhèanamh ri Ruairidh gun duine bhith làthair ach an dithis aca, agus chaidh e gun dàil a-steach dhan chuspair a bh’ air inntinn:

“Nam bithinn-sa air a bhith glic, bhithinn air èisdeachd ri na bh’agad ri ràdh mun chogadh nuair a bha mi aig an taigh aig banais Iseabail. Cha robh mi a’ faicinn gu robh ciall no gliocas às na bha thu ag ràdh aig an àm sin ach tha mi a-nis a’ creidsinn gu robh thu ceart às na thuirt thu.”

“Cuin a thàinig thu gu bhith smaoineachadh mar seo?” dh’fhoighnich Ruairidh.

“Nuair a chaidh mi an sàs as a’ chogadh aig crìochan Libya, agus a chunnaic mi gillean a bha fada na b’òige na mi fhìn gam marbhadh agus gan droch leòn, thug sin orm smaoineachadh an robh ciall san rud a bha sinn a’ dèanamh. Thuig mu gur e a bh’ann an cogadh ach gnothach oillteil, ach bha mi a-nis ann, agus cha robh dòigh air faighinn às. Thàinig an smuain thugam gu feumainn, là de na làithean, duine a mharbhadh, air neo gu marbhadh esan mise, agus cha robh mi cinnteach an leigeadh mo chogais leam sin a dhèanamh. Aon oidhche, ’s mi a’ faire ann an trainns’ aig crìochan Thobruk, chunna mi buidheann beag de Ghearmailtich a’ fiachainn ri faighinn a-steach dhan bhaile gun fhios dhan luchd dìon. Bha deagh fhios agam gur e mi fhìn, am fear-faire, a’ chiad duine a dh’fhiachadh iad ri mharbhadh. Dhùisg mi fear a bha na chadal faisg orm agus dh’iarr mi air an naidheachd a thoirt far am buineadh i, agus an uair sin cha robh air ach losgadh air an nàmhaid. Bha iad a-nis cho faisg ’s gu faicinn na peilearan a’ bualadh. Chunnaic mi fear air a leòn sa ghàirdean. Bhuail mi an dara fear sa bhroilleach agus thuit e gu grad mar gum biodh e marbh. Bha an luchd dìon a-nis air faighinn air an

[TD 77]

casan, agus cha b’fhada gus an do chuireadh an teich air a’ bhuidhinn Ghearmailtich.

Sa mhadainn chaidh buidheann a-mach a shealltainn an robh càil ri fhaicinn agus fhuaireadh corp an fhir a bha mis’ air a mharbhadh tron oidhche. Chuir seo uamhas mòr orm agus thòisich mi a’ smaoineachadh air a’ ghille. B’ e duine eireachdail, tapaidh a bh’ann, agus duine, tha mi cinnteach, a bha an dùil feum gu leòr a dhèanamh dhe bheatha gus an tug mise bhuaith’ i ann am fàsach an Afraca, nach buineadh dhonh fhìn no dhàsan. Thòisich mi an sin a’ smaoineachadh air na daoine a dh’fhàg e as a dhèidh. Bha mi a’ faireachadh mar gum bithinn air muirt a dhèanamh, agus chaidh mi chun an dotair. Cha robh càil ann a b’urrainn dhàsan a dhèanamh dhomh ach dìreach cuimhneachadh dhomh gu robh an Gearmailteach an dùil mis’ a mharbhadh mur a bithinn-sa air esan a bhualadh an toiseach.

Fhuair mi seachad air a’ mhì-mhisneachd a bha seo an ceann beagan tìde, ach tha mi an dòchas nach fhaigh mi mi fhìn a chaoidh tuilleadh ann an càs sam feum mi marbhadh a dhèanamh. Ma thig a leithid orm a-rithist, chan eil mi cinnteach gun urrainn dhomh a dhèanamh ged a chaillinn mo bheatha fhìn air a sgàth.”

“Cha chuala mi thu riamh a’ dèanamh òraid cho fada siud, a Choinnich,” thuirt Ruairidh ris. “Bithidh sinn an dòchas nach tig ort a’ cheist tha sin a fhreagairt gu bràth. A bheil thu an dùil an dèanadh e feum nan iarradh tu às an arm ’s do chogais gad dhìteadh? Tha feadhainn a’ faighinn às le seo nuair a thèid an togail an toiseach ach chan eil fhios dè mar a dheigheadh gabhail ri seo bho dhuine a tha anns an t-seirbhis. Cha dèan e cron dhut fhiachainn co dhiù.”

“Fiachaidh mi e nuair a thèid mi air ais, agus ma thèid seo nam aghaidh, chan eil ann ach aon rud eile urrainn dhomh a dhèanamh.”

“Dè tha sin?” dh’fhoighnich Ruairidh.

“Nuair a thig mi aghaidh ri aghaidh ris an nàmhaid a-rithist, tha mi a’ dol a leigeadh leò mo ghlacadh, agus prìosanach a dhèanamh dhiom.”

“Feumaidh tu bhith faiceallach, mun tèid do mharbhadh, no do dhroch leòn, mun tuig an Gearmailteach dè tha thu ag iarraidh a dhèanamh.”

“O, bidh mi faiceallach gun teagamh. Tha mi air a bhith a’ beachdachadh mun seo o chionn greis’ agus a’ fiachainn ri dòigh fhaighinn air mi fhìn a thoirt suas gu sàbhailte gun mo chompanaich aithneachadh dè a tha mi a’ dèanamh.”

“Tha mi an dòchas gun tèid gu math leat.”

“Air mo shlighe air ais, tha mi an dùil gum bi stad ghoirid agam an Glaschu, agus bu mhath leam Seonag fhaicinn. A bheil fhios agad

[TD 78]

[Dealbh]
Seann Taigh-sgoile Ghrabhair

cionnas a lorgas mi i?”

Thug Ruairidh dha seòladh leis an lorgadh e Seonag, agus nuair a leig Coinneach beannachd le chàirdean gu lèir dh’fhalbh e air ais dhan arm, gun mòran dùil aige gum faiceadh e iad tuilleadh gus am biodh an cogadh seachad, fada no goirid gham biodh e.

Nuair a ràinig e Glaschu, fhuair e lorg air Seonag, agus cha mhòr gun dh’aithnich e i. Bha am pàisde-sgoile a chunnaic e mus deach e dhan arm a-nise na boireannach eireachdail, agus bha e furasda fhaicinn gu robh an obair a bha i a’ dèanamh a’ còrdadh rithe. Bha dùil aig Coinneach bruidhinn rithe mar a bha e a’ bruidhinn ri Ruairidh, ach chunnaic e nach biodh sin gu feum sam bith.

Chaidh Coinneach gu ceann-a-deas Shasainn, agus chaidh a chur gu baile beag air a’ Chaolas Shasannach, far an robh iad ag ionnsachadh a dhol air tìr à ‘Landing Craft’ de gach seòrsa, agus a bhith deiseil gu dhol an sàs gun dàil nuair a ruigeadh iad tìr. Bha e furasda a thuigse gur ann a’ dèanamh deiseil gu ionnsaigh a thoirt air cladach na Frainge a bha iad ag ionnsachadh na cleasachd a bha seo.

Thàinig an siathamh là dhen Og-Mhìos, ionnsaigh na h-Eòrpa. Chaidh Coinneach air tìr san Fhraing beagan làithean an dèidh sin. Bha e còmhla ri buidhinn dhe chompanaich an taigh tuathanaich faisg aig Caen nuair a chunnaic iad buidheann Ghearmailteach a’

[TD 79]

tighinn orra. Loisg càch air na Gearmailtich agus chaidh fear dhiubh a leòn, ach, a’ cuimhneachadh air Tobruk, loisg Coinneach os an cionn. Nuair a nochd tuilleadh Ghearmailtich b’fheudar teiche ach fhuair Coinneach air e fhèin fhalach gus an robh na Gearmailtich air tighinn a-steach dhan taigh. Thàinig e am follais le làmhan os a chionn; bha an cogadh seachad dha.

[TD 80]

Caibidil 6

Bha Ruairidh agus an sgiobadh aige a-nis air fàs cleachdte ris na dòighean ùra a dh’fheumadh iad a leantainn ri linn a’ chogaidh. Ron chogadh, nuair a chuireadh iad na lìn, dh’ fheumadh iad fear dhen sgiobadh fhàgail air deac fad na h-oidhche gu dèanamh cinnteach nach tigeadh cunnart sam bith nan còir. Ach, a-nis, cha dèanadh aon fhear a’ chùis airson seo. Dh’fheumadh iad dithis co-dhiù, agus nuair a bhiodh an oidhche dorch bhiodh triùir a’ cumail faire tron oidhche, oir cha robh de sholas aig gach bàta ga shealltainn na chitheadh iad gus am biodh i glè fhaisg orra.

Bha cuideachd mòran a bharrachd de bhàtaichean dhe gach seòrsa a’ dol sìos agus suas an Cuan Sgìth. Bha soithichean a bha an dùil a dhol tarsainn a’ Chuain Siar a’ cruinneachadh an Loch Iù agus a’ fuireach an sin gus am biodh gu leòr aca ann airson bàtaichean bhon Chabhlach a chur còmhla riutha gus an dìon bho gach cunnart a chuireadh an nàmhaid romhpa air an turas a-null. Bha seo a’ ciallachadh gu feumadh na h-iasgairean fuireach air falbh bho na ròidean mara a bha a’ dol gu Steòrnabhagh, gu Loch Iù, agus suas gu Rudha Robhanais. Bha cuideachd an ‘Ocean Vim’ ann. B’ e seo bàt’ iasgaich a bha a’ Chabhlach air a dhleasadh gu bhith a’ slaodadh thargaidean dha na bàtaichean a bha a’ toirt eolais dhan sgiobadh ac’ a bhith losgadh nan gunnachan. Gun teagamh ’s ann ris an là a bhiodh an ‘Ocean Vim’ aig muir mar bu trice, ach dh’fheumadh na h-iasgairean a bhith cinnteach gu fuireadh iad fada bhuaipe nuair a chitheadh iad i.

Duilich agus deuchainneach ’s mar a bha seo, bha aon rud co-dhiù nam fàbhar: bha prìs an sgadain fada na b’fheàrr na bha e roimhe. Bha na puirt-iasgaich air taobh-an-ear na rìoghachd ro fhaisg air an nàmhaid, agus cha robh mòran iasgaich gha dhèanamh as na puirt sin; cuideachd bha mòran dhe na h-iasgairean nam buill dhen R.N.R., agus bha iad air an togail dhan Nèbhi nuair a thòisich an cogadh. Mar sin cha robh na h-iasgairean cho pailt ’s a b’àbhaist; agus, on bha biadh eile air fàs gann air sgàth a’ chogaidh, bha barrachd dhaoine a’ tionndadh gu iasg.

Ach bha cunnartan an cois a’ ghnothaich cuideachd. Aon oidhche ’s iad air na lìn a chur faisg air Na h-Eileanan Mòra, ach faisg,

[TD 81]

cuideachd, air an t-slighe a bh’air a thoirmisg dhaibh, dh’fhairich iad seòrsa de chrathadh a’ tighinn air a’ bhàta. Cha robh an luchd-faire air deac a’ faicinn càil ceàrr, ach bha iad a’ faireachadh a’ chrathaidh a bha seo. Chan e mhàin an luchd-faire a dh’fhairich e, dh’fhairich an fheadhainn a bha nan cadal e cuideachd, agus dhùisg e iad. Thug iad greis a’ beachdachadh air dè a dh’adhbharaich an crathadh ach, cho-dhuin iad mu dheireadh gur e bàt’ a choireigin, ’s dòcha bàt-aiginn, a chuir dragh air ceann an lìn. Chunnaic iad aig àm tarraing gu robh iad ceart sa bheachd seo oir bha an lìon a bh’air ceann amuigh an t-sreath’ air a riabadh às a chèile air dhòigh ’s nach gabhadh e càradh.

Chaidh beagan cosgais orra, a’ faighinn lìn eile an àite an fhir a riabadh, ach bha iad gam faicinn fhèin fortanach nach b’ann air meadhon nan lìon a bhuail am bàta. Nam biodh sin air tachairt, bhiodh iad air a’ chuid bu mhotha dhe na lìn a chall, agus ’s dòcha gum biodh ’s am bàta fhèin; agus bhiodh am beatha air a chur ann an cunnart, ’s math dh’fhaoidte, cuideachd.

Oidhche eile bha Dòmhnall a’ faire air deac, a’ cumail a shùla a-steach taobh cala Steòrnabhaigh, agus chunnaic e, dìreach a’ dèanamh orra, bàta mòr. Bha dòrn-leus aige na phòcaid, dìreach airson càis dhen t-seòrsa seo, agus, nuair a las e i, bha am bàta cho faisg air ’s gun do dh’aithnich e an ‘Lochness’, a bh’air a slighe dhan a’ Chaol.


Aon Dhisathairn, ’s iad air a thighinn dhachaigh, thàinig Màiri gu Ruairidh a dh’innseadh dha gu robh i air fios fhaighinn bho Sheonag gu robh dùil aice a thighinn dhachaidh air fòrlagh an oidhche sin fhèin. Cha robh an ‘Lochness’ aig an àm ud glè mhath air cumail ris na h-uairean àbhaisteach agus mar sin cha robh fhios dè na dheigheadh seachad dhen oidhche mun tigeadh i. Co-dhiù dh’fhuirich a’ mhòr chuid dhen teaghlach an àirde còmhla ri Màiri gus an do nochd Seonag mu thrì uairean madainn na Sàbaid. Bha i cho sgìth ’s gun deach i dhan leabaidh gun mhòran a ràdh ri duin’ aca.

Nuair a dh’èirich i sa mhadainn ge tà, bha gu leòr aice ri ràdh, ag innseadh dhaibh cho math ’s a bha an obair a’ còrdadh rithe, agus gu robh i a’ smaoineachadh aig amannan gum fuireadh i sna W.R.N.S. nuair a bhiodh an cogadh seachad.

“Chan eil thu, a rèisde, a’ toirt gèill dha na bha mise ag ràdh ribh gu lèir mun chogadh,” thuirt Ruairidh rithe. “Bha Coinneach dhen aon bheachd riut mun tàinig air duine a mharbhadh, ach chan eil e dhen bheachd sin a-nis.”

“Ged a dh’fhuirinn-sa san t-seirbhis gus am bithinn ro aosda air a shon, chan iarrar orm duine mharbhadh.”

[TD 82]

“’S dòcha gu bheil thu ceart an sin, ach, san là a th’ann, cha bhithinn ro chinnteach mun sin. Ach, mar a tha thu, tha thu a’ cuideachadh dhaoine gus an cogadh neo-fheumail seo a chumail a’ dol.”

“Na bi ro throm oirre, a Ruairidh,” thuirt Anna. “Chan eil i ach òg, agus ’s dòcha, mus bi seo seachad gun atharraich i a beachd.”

“Uill, glè mhath,” fhreagair Ruairidh, “ach, nuair a thòisicheas mise air a’ chuspair a tha seo tha e duilich dhomh sguir dheth. Innis dhuinn, a Sheonag, de a tha thu a’ dèanamh an Glaschu, ma tha e ceadaichte dhut sin innseadh.”

Rinn Seonag mar a dh’iarr Ruairidh oirre, agus thug i iomradh air a’ bheatha a bh’aice sna WRNS. Bha i ag obair na rùn-chlèireach aig Caiptean, ann an oifig a bh’aig an Nèbhi an Taigh Osda St. Enoch ann an Glaschu. Cha robh dùil gum biodh i fada an Glaschu, oir fhuair an Caiptean òrdagh a dhol gu oifig an Admiraltaidh an Lunnainn, agus bha dùil aige Seonag a thoirt leis a Lunnainn. Bha an obair a bh’aice taitneach ach bho àm gu àm chluinneadh i rudan dìomhair; cha bhiodh e ceadaichte dhi bruidhinn air na rudan sin. Bha a beatha an Glaschu a’ còrdadh gu math rithe cuideachd, ged a bha i aig amannan a’ fàs sgìth dhen dorchadas le dìth solais air na sràidean tron oidhche. Bha i fhèin agus tè de na companaich aice aon oidhche a’ gabhail cuairt, agus air tighinn timcheall oisean sràide dhaibh, bhuail iad, san dorchadas, ann an dithis a bha a’ tighinn an taobh eile. Cha do ghortaicheadh dona duine dhen cheathrar, ach dh’fheumadh iad a bhith faiceallach anns na sràidean dorcha.

Cha robh feachd-adhair na Gearmailt a’ tighinn a leagail bhomaichean air Glaschu a-nis cho tric ’s bha iad nuair a chaidh i ann an toiseach, ach bha iad a’ tighinn an dràsda ’s a-rithist.

Nuair a chaidh Seonag air ais a Ghlaschu an dèidh a fòrlaigh, bha, mar a bha dùil, òrdagh roimhpe a dhol a Lunnainn. Chaith i là no dhà an Glaschu a’ glanadh a-mach na h-oifis san robh i ag obair, agus an sin ghabh i an trèana a Lunnainn. Bha an obair a bh’aice cho coltach ris na bha i a’ dèanamh an Glaschu, ’s nach aithnicheadh i, cha mhòr, nach robh i san aon àite fhathast. Ged a bha Lunnainn na bhaile fada na bu mhotha na Glaschu cha robh na bha sin a dh’eadar-dhealachadh eadar beatha an dà àite. Bha bombaichean na Gearmailt a’ tighinn air Lunnainn na bu trice, ged nach robh iad a’ tighinn cho pailt ’s a bha iad sna bliadnachan roimhe seo. Bha cuideachd beagan a bharrachd de chur-seachad an Lunnainn.

Bha mòran obrach aig Seonag ri dhèanamh timcheall air deisealachd son an là mhòir a bha ri thighinn san Og-mhios, 1944, agus an dèidh dhan arm a dhol air tìr an Normandaidh, bha a’ cheart uiread ri

[TD 83]

dhèanamh fhad’s a bha a’ chabhlach a’ strì ri taic a chumail ris an arm air tìr. B’ e àm trang a bha seo dha na h-uile, ach mu mheadhon an Og-Mhìos thòisich cùisean a’ fàs na bu shocair’ agus bha barrachd tìde aig Seonag dhi fhèin.

Air an treas là fichead bha Seonag agus caraid dhi ann an taigh-cluiche am meadhon a’ bhaile. Chual’ iad fuaim nach robh iad a’ tuigse. Bha e coltach ri fuaim bombair, ach an dèidh sin bha rudeigin eadar-dhealaichte mu a thimcheall. Gu grad sguir am fuaim neònach a bha iad air a bhith cluinntinn, agus beagan an dèidh sin chualas spreadhadh. Cha robh fhios dè a bh’ann, ach bha cinnt gur e rud cunnartach a choireigin a bh’ann.

Nuair a fhuair iad air ais dhan àite-fuirich aca bha a h-uile duine a’ bruidhinn air an rud neo-àbhaisteach seo a bha iad air a chluinntinn, ach cha robh fhios aig duine dè a bh’ann, ged a bha a h-uile duine dhen bheachd gur e inneal-cogaidh ùr a bha na Gearmailtich air a lorg. Chual’ iad sa mhadainn gur e itealan gun sgiobair, air neo ‘bomb itealach’ a bh’ann. Cha robh gu leòr de sgiobairean itealan aig a’ Ghearmailt a-nis, ach fhuair iad air an inneal uamhasach seo, gun sgiobair na sgiobadh, a dhèanamh gu ionnsaigh a thoirt air Lunnainn. Thuit gu leòr dhe na h-innealan seo sna mìosan an dèidh seo, agus cha do sguir iad gus an d’fhuair arm an taoibh againn fhìn làmh an uachdair air na h-àiteachan às an robh na h-innealan a’ tighinn.

Biodh Seonag bho àm gu àm a’ dol turas gu Taigh na Pàrlamaid no gu Ministrealach Dìon le teachdaireachd bhon chaiptean dha robh i ag obair. Nuair a thachradh seo dheigheadh gu tric companach còmhla rithe. Là bha siud chaidh i fhèin agus Raonailt, nighean mun aon aois rithe fhèin, le litir gu Ministrealachd an Dìon. Thug iad seachad an litir, agus rinn iad airson a dhol air ais dhan oifis aca fhèin. Chual’ iad am fuaim air an robh iad a-nis air fas eòlach agus chaidh iad a-steach a bhùth gus a’ chuid a bu mhotha dhen ‘bhlast’ a chumail bhuapa, nam b’e ’s gun tuiteadh e faisg orra. Cha robh iad ach dìreach a-staigh sa bhùth nuair a chual’ iad am fuaim a’ sguir. Bha fhios aca a-nis gu robh seo a’ ciallachadh gu robh am bomb a’ dol a thuiteam.

’S ann san ospadal a dhùisg Seonag an dèidh sin. Nuair a thàinig i thuice fhèin, bha nursaichean mun cuairt oirre. ’S e a’ chiad cheist a bh’aice dhaibh dè a dh’èirich do Raonailt, ach cha robh fhios acasan air càil mu dheidhinn a caraid. Bha i a’ faireachadh pian eagallach na gàirdean. Chuir i a làmh sìos far an robh am pian. Bha h-uile càil cho neònach ach cha b’fhada gus an do thuig i gu robh i air gàirdean a chall. Dh’fhoighnich i dè a thachair dhi. Dh’innis iad dhi gu robh i ùine mhath gun fhaireachadh sam bith aice fhad’s a bha i glaiste aig

[TD 84]

fiodh agus clachan a bh’air tuiteam air a muin nuair a bhuail am bomb air an t-sràid air beulaibh na bùth san robh i a’ gabhail fasgaidh. Chaidh triùir a mharbhadh, ach cò iad cha robh fhios anns an ospadal. Bha a gàirdean fhèin air a phronnadh cho dona ’s nach robh dòchas sam bith aig na dotairean gun gabhadh e sàbhalach, agus chaidh a ghearradh dhith os cionn na h-uilne.

Làrna-mhàireach, thàinig clann nighean a bha ag obair còmhla rithe a shealltainn oirre. Dh’innis iadsan dhi gun deach Raonailt a mharbhadh.

An àite bhith gearain air mar a dh’èirich dhi bha Seonag ga faicinn fhèin fortanach gun robh i beò. Bha i a’ faicinn nach biodh i tuilleadh comasach air an obair rùn-clèirich a bh’aice, a dhèanamh; dh’fheumadh i dà làimh airson na h-obrach sin. Ach bha i a’ smaoineachadh gum faigheadh i air obair a choireigin a dhèanamh, ged, ’s math dh’fhaoidte, nach deigheadh aice air fuireach sna WRNS.

Dh’fhoighnich i dhen dotair aon là dè bu choireach gu robh i a’ faireachadh pian anns a’ ghàirdean nach robh ann. Thuirt esan rithe gu robh seo a’ dol a leantainn rithe airson greise gus am faigheadh an corp aice suas ri bhith as aonais gàirdein. Ann am beagan làithean sguireadh i a dh’fhaireachadh a’ phèin seo cho tric, agus ann an ùine gun a bhith ro fhada sguireadh e uile gu lèir.

Chumadh Seonag san ospadal dà sheachdain, agus an uair sin fhuair i dhachaidh air fòrlagh. Bha truas mòr aig a h-uile duine, ach gu h-àraidh aig a’ chloinn, ri nighinn cho òg ri Seonag air leth làimh, ach sheall ise dhaibh nach robh i ag iarraidh truais, gu robh ise tòrr na b’fheàrr na Raonailt, agus iomadh tè eile a chaill am beatha gun luaidh air gàirdean. Cha robh i airson gu saoileadh duine sam bith nach robh innte ach cripleach, oir bha i cinnteach gun dèanadh i a’ chùis air a beatha fhèin a ruith dòigheil gu leòr ged a bha i air leth làimh.

Airson a’ chiad trì là a bha i aig an taigh cha robh an còrr dhen teaghlach deònach leigeadh le Seonag càil a dhèanamh, ach an ceann na h-ùine sin thòisich i air a ràdh riutha nach robh math dhaibh a bhith mar sin rithe air neo nach dèanadh i car feuma gu bràth. Bha cuid a’ dol leatha, agus cuid eile nach robh. ’S e mu dheireadh Sìne Thorcaill, nach robh ach an dusan bliadhna, a thuirt,

“Tha mi a’ smaoineachadh gu bheil Seonag ceart às na tha i ag ràdh, ach saoilidh mi, cuideachd, gu bheil i airidh air beagan tìde fhaighinn dìomhain, gun char ri dhèanamh. Fhad ’s a bhios tu aig an taigh air an fhòrlagh seo, a Sheonag, nì sinn gu lèir a h-uile càil dhut, ach nuair a thig thu a-rithist cha bhi sinn buileach cho èasgaidh

[TD 85]

dhut.”

“Saoilidh mi fhìn,” thuirt Ruairidh, “gu bheil Sìne a’ bruidhinn nas ciallaiche na duine againn. Nì sinn dìreach mar a tha i ag ràdh.”

An dèidh dà sheachdain de dhìomhanas aig an taigh cha robh Seonag ro dhuilich nuair a thàinig an t-àm dhi a dhol air ais a Lunnainn. ’S e a’ chiad rud a bh’aice ri dhèanamh an sin a dhol a dh’fhaicinn an dotair. Ged a bha i a’ faireachadh glè mhath a-nis, dh’fheumadh i an dotair fhaicinn, gus an dèanadh e a-mach an robh i cho math ’s gum b’urrainn dhi fuireach san t-seirbhis.

Dh’fhoighnich e dhi fhèin dè cho dèidheil ’s a bha i air fuireach anns na W.R.N.S.

“Bha mi air m’inntinn a dhèanamh suas gum fuirinn san t-seirbhis nuair a bhiodh an cogadh seachad, ach, a-nis chan eil mi a’ smaoineachadh gum bithinn gu mòran feum’ anns na WRNS air leth làimh. Tha mi dhen bheachd gur fheàrr dhomh fàgail.”

“Chan fhiach mise ri do thoirt às do bheachd,” thuirt an dotair; “cuiridh mi air ais a dh’obair thu ma gheibh iad obair fhurasda dhut, gus an tig an t-àm dhut a dhol dhachaigh.”

Dh’fhàgadh chùisean mar sin. Chuir Seonag mìos seachad aig a h-obair aotruim a’ cumail air dòigh nan litrichean agus phàipeirean eile san oifis, agus an sin dh’fhàg i na WRNS.

Thàinig i dhachaigh a Ghrabhair, far an do chuir i seachad an còrr dhen gheamhradh agus beagan dhen earrach mus do thòisich i a’ coimhead airson obrach a bhiodh freagarrach dhi. Bha a’ chlann aig Ruairidh agus aig Màiread nan cuideachd dhi, agus nuair a thigeadh Sìne dhachaidh as an sgoil ’s ann air Seonag a dhèanadh i an àite dhol dìreach dhachaigh. Bheireadh Seonag ruaig an dràsda ’s a-rithist a-steach a Chromòr, far an robh Iseabail a-nis le triùir de theaghlach, oir rugadh Seonag Nèill Dhuibh ann an 1942.

Mus robh Seonag air an sgoil fhàgail bha i air grunnan ‘Highers’ fhaighinn agus ’s ann a smaoinich i a-nis gum b’fheàrr dhi feum a dhèanamh dhiùbh. Chuir i a-steach airson àite an Colaisde Chnoc Iòrdain, agus thòisich i ag ionnsachadh a bhith na tidsear san t-Sultain, 1946 – mìos an dèidh dhan chogadh sguir.

[TD 86]

Caibidil 7

Lean am bàta ‘Màiread Og’ ag iasgach fad a’ chogaidh. Dh’fhuirich Ruairidh, Dòmhnall, Torcall, agus Niall innte fad na h-ùine ach bha na gillean òga a thàinig còmhla riutha bho àm gu àm a’ fàs dèidheil air faighinn a-mach dè mar a chòrdadh an Nèibhi riutha. On bha iad ris an iasgach cha robh iad cho buailteach a bhith air an togail dhan Nèibhi dhan aindheoin, ach bha iad ag iarraidh a bhith na b’fhaisg’ air a’ chogadh na bha iad. Bha Ruairidh ag innseadh dhaibh mu na beachdan aige fhèin, agus mar a dh’atharraich Coinneach a bheachdan fhèin nuair a chunnaic e co-ris a bha an cogadh coltach, ach cha tàinig duine aca às a bheachd.

Ged a bha Dòmhnall a’ leantainn an iasgaich, bha e cuideachd a’ dèanamh mòran obrach air a’ chroit ann an Tàbost. Chaochail a sheanair toiseach a’ chogaidh, ach bha e fhèin, le cuideachadh bho Sheònaid, air stoc mòr chaorach a dhèanamh, agus bha crodh aca cuideachd. Nuair a rugadh Seumas ann an 1943, b’fheudar dhaibh boireannach fhaighinn air tuarasdal gu coimhead as dèidh an taigh agus an sprèidh. Cha robh, mar sin, mòran iongnaidh air Ruairidh nuair a dh’innis Dòmhnall dha aon là gu robh dùil aige sguir dhen iasgach nuair a sguireadh an cogadh, agus a thìde gu lèir a chaitheamh a’ croitearachd.

“Ged a tha deagh chroit agad,” fhreagair Ruairidh, “cha shaoil mi gun dèan thu aiste na chumas tu fhèin agus do theaghlach gun thighinn a-steach sam bith eile a bhith agad.”

“Ged a thuirt mi gum bithinn a’ croitearachd fad na h-ùine, cha robh mi a’ ciallachadh sin buileach gu lèir. Feumaidh mi fiachainn ri cosnadh fhaighinn a leigeas leam a bhith ag obair air a’ chroit nuair a bhios feum orm. Mur a faigh mi obair aig an rathad, feumaidh mi beairt-fhighe fhaighinn, agus fighe ionnsachadh.”

“Bhiodh e na b’fheàrr dhut rannsachadh a dhèanamh mu dheidhinn obrach eile mus sguir an cogadh, oir nuair a thig na tha sna seirbhisean dhachaidh, bidh mòran dhaoine a’ coimhead airson nan obraichean a bhios ann. Saoilidh mi nach bi na h-obraichean cho pailt ri sin agus uibhir às an dèidh.”

“Chan eil mi ag ràdh nach eil thu ceart”, thuirt Dòmhnall. “Cumaidh mi mo shùil a-mach.”

[TD 87]

Aon là ’s iad ris an laimrig an Steòrnabhagh, bha bàta as an Rudha rin taobh. Bha iad eòlach gu leòr air an sgiobadh Rudhach, ach an là seo bha fear innte nach robh iad air fhaicinn gu seo. An ceann greis’ thàinig am fear seo a bhruidhinn riutha agus thachair gur e Dòmhnall a bha air deac aig an àm.

“Nach ann à Grabhair a tha thu?” dh’fhoighnich an Rudhach.

“’S ann” fhreagair Dòmhnall, “ach tha mise a-nis a’ fuireach an Tàbost.”

“An aithnich thu tè ris an can iad Seònaid Alasdair?”

“Tha mi glè eòlach oirre, ach cuin no càite an d’fhuair thusa eòlas air Seònaid?”

“Thachair mi oirre aig an iasgach an Inbhir-Uige greis ron chogadh. Na phòs i a-riamh?”

Thuig Dòmhnall cò a bh’aige, ach chuir e roimhe nach dèanadh an Rudhach a-mach cò b’esan.

“Tha i pòsda, agus tha triùir chloinne aice.”

“Bha oidhche mhòr agamsa còmhla rithe an Inbhir Uige san t-samhradh ud, 1935. Cha chuireadh e iongnadh orm ged a bhiodh leanabh air a bhith aice mu thoiseach 1936.”

[Dealbh]
A’ càradh nan lìon

[TD 88]

“Nach eil thu rudeigin fadalach a’ foighneachd mun sin? Bheil thu fhèin pòsd’?”

“Cha do phòs mise riamh. Chan eil mi a’ faicinn carson a phòsainn, nuair a gheibh mi caileag cho gasda rium ri Seònaid an dràsda ’s a-rithist. Ach feumaidh mi dhol a shealltainn air Seònaid ach am faic mi a bheil an leanabh as sine aice coltach riumsa.”

“An leanabh a th’aig a’ bhean agamsa,” thuirt Dòmhnall, “chan eil cuid no gnothach agadsa ris. Fuirich air falbh bhuaipe, air neo thig rud ort nach eil thu an dùil.”

“An e balach no nighean a th’ann?”

“Chan e do ghnothach e, agus na can an còrr air neo cha chùm mi mo làmhan dhiot. Ma bheir mise làmh ort, bidh cuimhn’ agad air gu là do bhàis.” Dh’fhalbh Dòmhnall sìos dhan cheabain, agus chaidh an Rudhach sìos dhan bhàt’ aca fhèin. Nuair a choinnich iad a-rithist cha do bhruidhinn fear seach fear, agus bha sin a cheart cho math.

Dh’innis Dòmhnall do Ruairidh mar a thachair, agus thug e greis a’ beachdachadh an innseadh e do Sheònaid mu dheidhinn. Smaoinich e mu dheireadh gur e gòraich a bhitheadh ann dha facal a ràdh ri Seònaid, nach dèanadh e ach call is cron dhi. Cha chuala i a-riamh mu dheidhinn.

Bha e a-nis furasda fhaicinn nach robh an cogadh a’ dol a sheasamh fada tuilleadh. Cha robh soithichean a’ tighinn a Loch Iù a dh’fhuireach ri bàtaichean a’ Nèibhi, agus bha na h-àiteachan a bh’air an toirmisg dhaibh roimhe a-nis air an toirt air ais dhaibh. Mu dheireadh, nuair a bha iad ag ullachadh airson iasgach samhraidh 1945, dh’iarr a’ Ghearmailt sìth a dhèanamh, agus chaidh sin èigheachd.

Là no dhà an dèidh dhan chogadh sguir, chunnaic iad a-rithist mòran bhàtaichean mu bheul Loch Iù. Thug iad sùil na bu gheòire agus chunnaic iad gur e bàtaichean-aiginn a bh’annta. B’iad seo buidheann de bhàtaichean-aiginn na Gearmailt a thug iad fhèin suas do bhàta Breatannach, tuath air a’ Bhutt Leòdhasach. Thug am bàta seo gu Loch Iù iad, gus an deigheadh dèileigeadh riutha ann an sin.

Mu mheadhon an t-samhraidh, bha Ruairidh, Torcall, agus Niall a’ bruidhinn a-null ’s a-nall an ceabain a’ bhàta air cuspair a bha Ruairidh air a thogail. Ged nach robh Dòmhnall an dùil leantainn ris an iasgach, bha e a-staigh còmhla riutha, oir bu leis cairteal dhen bhàta, a rèir tiomnadh athar, agus dh’fheumadh e a bheachd a thoirt seachad mu dè a bha dol a thachairt dhi.

“Tha am bàta seo air a bhith againn a-nis o chionn seachd bliadhna fichead,” thuirt Ruairidh. Tha i a’ fàs rudeigin aosd’ airson na h-obrach, agus cuideachd chan eil i cho math air an iasgach ris na bàtaichean ùra a thathar a’ ceannachd an diugh. Tha thìde againn

[TD 89]

smaoineachadh air bàt’ ùr fhaighinn. Bha mi a’ leughadh mu dheidhinn nam bàtaichean ùra ris an canar ‘Ring netters’ anns am ‘Fishing News’, agus am pàipearan eile, agus tha mi dhen bheachd gur e tè dhen t-seòrsa sin bu chòir dhuinn fhaighinn.”

“Tha iad sin glè dhaor,” thuirt Torcall, “agus ged nach eil duine againn gun airgead, chan eil againn na thig faisg air tè dhe na bàtaichean sin a cheannachd.”

“A bheil thu a’ ciallachadh,” dh’fhoighnich Niall, “gum bu chòir dhuinn gu lèir airgead a chur dhan bhàta ùr?”

“’S e sin a tha mise ag iarraidh, ach fear sam bith nach eil airson earrann a ghabhail, nach fhaod e fuireach a-mach às a’ chùis. Ma dh’fhuireas tu a-mach às, a Nèill, bidh àite dhut mar làimh innte, ach cha bhi dùil agad ri uiread fhaighinn aiste, ma thèid gu math leinn.”

“O, tha mise deònach gu leòr. ’S ann a bha mi foighneachd an robh thu gam iarraidh sa chùis.”

“Cha bhi mise a’ gabhail earrainn,” thuirt Dòmhnall, “o nach eil dùil agam a bhith san sgiobadh. Dh’fhaodainn gun teagamh, ach bhiodh e na bu dorra cunntas a dhèanamh nam biodh earrann aig fear nach biodh ris an iasgach. Ach dè mar a tha na bàtaichean ùra nas fheàrr air iasgach na ‘Màiread Og’? Nach e an sgiobadh a nì an t-iasgach? Cha dèan am bàta ach mar a dh’iarras tu fhèin oirre.”

“Tha inneal air bòrd nam bàtaichean a tha seo ris an can iad ‘Echo Sounder’,” fhreagair Ruairidh. “Tha clàr air beulaibh an fhir a th’air a’ chuibhle a tha a’ sealltainn dha deilbh de ghrunnd na mara air a bheil e a’ seòladh, ann an dòigh nach eil mise a’ tuigse. Nuair a thig rud sam bith eadar thu ’s grunnd, tha seo air a shealltainn cuideachd, agus nuair a gheibh thu beagan eòlais air an inneal aithnichidh tu an e iasg a th’ann.”

“Bidh sin feumail gun teagamh,” thuirt Torcall. “Tha e glè mhath a bhith a’ sealltainn ri eòin, agus ag èisdeachd airson sgadain a’ cluich, ach saoilidh mi gu bheil an t-inneal seo nas airidh air earbsa a chur ann na na comharraidhean sin, ged a bha iad math nuair nach robh an còrr ann.”

“Tha iad cho math, a Thorcaill, ’s nach cuir iad a-mach an ‘Ring Net’, no an Lìon Cruinn, a tha seo mur faic iad an t-iasg fòpa, agus tha cuid dhen bheachd, nuair a gheibh duine eòlas làn air an inneal seo, gun aithnich e an sgadan bho iasg eile.”

“Tha mi ag aontachadh gum bu chòir dhuinn oidhirp a dhèanamh air an airgead fhaighinn,” thuirt Torcall. Gheibh sinn iasad bho bhanca no bho àite a choireigin, ach feumaidh sinn tòiseachadh a’ coimhead air a shon gun dàil, oir tha gnothaichean dhen t-seòrsa sin a’ toirt ùine mhòir mar as trice.”

[TD 90]

“Tha sibh gu lèir a’ dol le na bha mi ag ràdh, agus, mar a thuirt Torcall, feumaidh sinn tòiseachadh gun dàil. Tha rud eile air a feum sinn beachdachadh – dè a nì sinn ri ‘Màiread Og’? Tha eagal orm nach bi e furasda reic fhaighinn oirre. Chan eil duine ag iarraidh bàta aosd’ mar seo”.

“Chuala mi iomradh,” thuirt Dòmhnall, “gu robh fear ann am Baile Ailein a’ fiachainn ri ‘Mùirneag’ a cheannach airson puist fens. ’S dòcha gur e sin deireadh a thèid air ‘Màiread Og’ cuideachd. Mas e, ’s dòcha gun ceannaich mi fhìn i.”

B’ann aig Ruairidh a bha am facal mu dheireadh mun chùis aig an àm ud:

“Nì sinn foighneachd an siud ’s an seo mu dheidhinn iasaid, ach ’s iongantach mur a tig oirnn iasgach an t-samhraidh a tha tighinn a dhèanamh le ‘Màiread Og’, ach saoilidh mi gur e sin an t-iasgach mu dheireadh a nì i – dhuinne co dhiù.”


Chaidh Coinneach a leigeadh as a’ phrìosan sa Ghearmailt agus thàinig e dhachaidh nuair a leigeadh às an arm e. Chaidh innseadh dha mu gach nì a bha tachairt, agus nuair a chual’ e gun robh Dòmhnall an dùil an t-iasgach fhàgail, ghabh e barrachd ùidh san naidheachd na bha dùil aca a ghabhadh e.

“Cuin a bha dùil agad am bàt’ fhàgail, a Dhòmhnaill?” dh’fhoighnich e.

“Bheir mi an geamhradh seo sa bhàta, agus, ma dh’fheumas mi, an samhradh a tha tighinn.”

“Uill,” arsa Coinneach, “bha mise aig amannan a’ gabhail aithreachais nach do dh’fhuirich mi aig an iasgach, agus ma tha thusa ag iarraidh am bàta fhàgail as t-Earrach, gabhaidh mise d’àite airson seusain, gus am faic mi dè mar a thèid dhomh. Tha beagan airgid agam, a fhuair mi nuair a dh’fhàg mi an t-arm, agus ma bhios mi fhìn agus tu fhèin, a Ruairidh, deònach ’s dòcha gun gabh mi earrainn sa bhàt’ ùr.”


Nuair a thàinig àm iasgach an t-Samhraidh, dh’fhuirich Dòmhnall air tìr agus chaidh Coinneach dhan bhàta na àite. Bha beagan iomagain air Coinneach gun tigeadh cur na mara air a-rithist, mar a thàinig air nuair a bha e na chuibhlear innte. A’ chiad oidhche no dhà bha e a’ faireachadh mar gum biodh a’ mhuir a’ dol a dhèanamh a’ chùis air, ach, an ceann seachdain, cha robh guth aige air tinneas mara. Chòrd an obair ris gu math, ged a bha a làmhan goirt aig obair air nach robh eòlas aige, ach bha e cinnteach gum faigheadh e seachad air seo tro thìde. Mar a thuirt e fhèin aig iomadh àm,

“’S e seo as fheàrr na bhith san Fhàsach an Iar.”
