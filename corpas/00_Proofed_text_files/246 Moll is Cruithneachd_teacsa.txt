[DA 1]

MOLL IS CRUITHNEACHD

CLO-BHUALAIDHEAN GAIRM — Leabhar 31


[DA 2]

[Blank]


[DA 3]

MOLL
IS
CRUITHNEACHD

le
AONGHAS CAIMBEUL
(Am Puilean)
Mac Alasdair Mhurchaidh òig
á Suaineabost, Nis, Leódhas

GAIRM
Glaschu
1972


[DA 4]

Air fhoillseachadh an 1972 le
GAIRM
<eng>29 Waterloo Street,<gai> Glaschu, C.2
Clò-bhuailte le
A. Learmonth ’s a Mhac
9 Sràid an Rìgh
Struighlea

SBN 901771 26 0 (còmhdach cruaidh)
901771 27 9 (còmhdach bog)

Thug an Comunn Leabhraichean Gàidhlig cuideachadh do’n luchd foillseachaidh gus an leabhar seo a chur an clò

© 1972 Aonghas Caimbeul


[DA 5]

ROIMH-RADH

IS ann mu Chlann Dòmhnull a bha ri ràdh gur ann aig deireadh a latha a b’ fheàrr iad. Faodaidh a chuid agaibh a bhuineas de ’n fhine iomraiteach seo a mheas danarra, dàna dhòmhsa:—troichilean beag de Chaimbeulach, a bhi dha mo choimeas fhéin riutha air a mhodh seo. Gidheadh, có is urrainn àicheadh, gur ann an uair a tha na casan ri fàilligeadh agus a stàth ri dol a lughad is motha spàrn an togail-cinn gu torraidhean na smuain agus buadhan na h-inntinn a dhèanamh follaiseach dha mo cho-Ghaidheal. Chan eil fhios nach eil iad air an an-luchdachadh le cus de bhàrdachd ghiolamach de ’n chruth seo a cheana gun mise bhi dleasadh cuibhrionn de charragh-cuimhne na neo-airidh.

Mar biodh an co-éigneachadh a rinn mo charaid còir nach maireann, Tormod MacLeòid ‘Am Bard Bochd’ orm gu a sgrìobhadh dha is dòcha nach robh mise air sin a dhèanamh mi-fhéin. Oir, a thuilleadh air iad a bhi na meadhoin cuir-seachad dhomh an dràsda ’s a rithist cha robh mi riamh dha meas brìoghmhor na ealanta. Rinn mi móran eile de dhuanagan a thuilleadh air iad seo ach, is fearr fóghnadh no leòr na cuir-thairis.

Eu-coltach ri mo bhràthair nach maireann ‘Am Bocsair’ a bha tàthadh luinneagan bho dh’ fhàg e Sgoil Bheàrnraidh na h-Earadh, bha mise bliadhna thar fhichead mas do dh’ fhidir mi ìmpidh na ranntachd ri faoigh air freasgairt. Bha e ’na chòmhnadh ’s ’na fhurtachd dhomh iomadh uair re na h-ùine dhoilgheasach a bha mi na mo phrìosanach cogaidh ann am Póland agus b’ ann an sud a chuir mi ri chéile na duanagan éibhinn ‘Deargadan Phóland,’ ‘Trom-Laighe nan Ceàrd,’ ‘D’ fhear nach ainmich mi’, agus ‘Bàta Ialliùgo’ a thuilleadh air ‘Smuaintean am Braighdeanas.’ A los gu faodadh fuigheal bheag a bhi fhathast nar measg ris an taitinn beagan tionnsgnaidh anns an t-seann nòs, bi mise an dòchas gum beothaich fàiteal


[DA 6]

gaoith a lìonas seòl na h-iùbhraich seo agus a ghiùlaineas i a mach bho sàmhchair cala air turus-mara a maighdeanas, agus nach bi an turus gu tìr neo-shoirbheachail.

Tha ar cànan bochd, eucaileach ri cur feum air gach gné seòrsa ath-bheothachaidh is taic a shaoras i á glaicean dearmadach a luchd reubainn no ann an cainnt an fhàidh, iad sin leis an do lotadh i ann an tigh a càirdean.

AONGHAS CAIMBEUL.
<eng>November<gai>, 1971.


(Rinneadh an dealbh air a’ chòmhdach le Fernando Granti, fear-ealain Eadailteach á Milan. Nochd mi coibhneas dha aig ám a’ chogaidh, agus seo an ath-dhìoladh airson biadh agus piullagan aodaich a thug mi dha.—A. C.)


[DA 7]

AN CLAR INNIS
											T.D.
Fàgail na Dùthcha									1
Bliadhna ùr an ‘<eng>Nowshera<gai>’						3
An Cluinn thu mi Mhàiri								6
Clannighean an Sgadain air ‘<eng>Strike<gai>’					7
Fàinne Mhàiri										10
Sgiobadh an Amair									12
An Gille Caol ’s an Gille Ruadh							14
Air Mhuinntireas									16
Bothan Shuaineaboist									18
A’ Ialliùgo is Bata Tothan								20
Tàladh											28
Aoir an Radain									30
Taghadh Ball Pàrlamaid 1945								32
Am Fear Nach Ainmich Mi								33
Smuaintean am Braighdeanas am Póland 1944					39
Deargadan Phóland 1944								47
An Trom-Laighe									50
Cruach Alasdair									54
Eachdraidh an Fhuarain								56
Alasdair Uisdein									64
Sgìre mo Ghràidh									67
Dranndan Teallaich									74
Sud Far an Robh a’ Bhanais								77
Tiodhlaiceadh an ‘Admiral’								86
‘Pullovers’ nam Boban								88
Am Pòsadh Sona									90
Telebhision Tì-Bhì									92
Cumha-cuimhne bho charaid air Tormod Macleòid,
‘Am Bàrd Bochd’									94
Ciod e? (1970)										95


[DA 8]

[Blank]


[TD 1]

Fàgail na Dùthcha

“Is e so a’ cheud ionnsuidh a thug mi air duanag òrain a chur ri chéile. Dh’ fhàg dà cheud gu leth againn Belfast aig deireadh 1925 gu ath-leasadhadh a’ Bhatalion (2nd. Seaforth) an ceann a tuath na h-Innsibh, far na chaith mi sia bliadhna de mo bheatha.”

FONN:
Hó-ró illean togaibh fonn,
Clann nan Gaidheal, sìol nan sonn,
Luchd an fhéilidh, bhòrd an long
Le cridhe trom dol thairis innt’.

Fàgail Eirinn air Di-Màirt
Dh’fhàg fo éislean mi ’s fo phràmh,
Ri cur cùl ri tìr mo ghràidh
’S ri dol thar sàil air m’ aineolas.

Thog am bàta leinn ma sgaoil,
Dh’fhàg i seòlaid, còrs’ is caol,
Giùlain seòid á tìr an fhraoich
Air falbh le sunnd neo-aighearrach.

Chì mi ’m fearann dol mar sgleò,
Cha léir dhomh nì ach tuar nan neòil,
’S an cuan neo-luaisgeanach fo sròin,
Ri cròiceadh, ’s ri dol seachad oirr’.

Sìfortaich, na suinn tha gleusd,
Cuidich-an-Rìgh, is Cabar-Féidh,
Falbh air ìmpidh sìth na streup,
Gu Innsibh céin air allaban.

Giùlain smuaintean uam gun tamh,
Gu mo dhualachas ’s mo ghràdh,
Sgaradh uam iad ’s cruaidh an càs
Nach buan am bàidh ’s an caidir dhomh.


[TD 2]

Eileanan an Iar mo rùin,
’S mór mo dhìobhail cur ribh cùl,
Tìr na ciata is na fiù,
Nan diùlnaich is na maraichean.

Tìr nam mnathan gasda suairc,
Fìnealta ’nam pears’ ’s ’na snuadh;
Fir tha gaisgeil, tapaidh, cruaidh,
Cur bhàt’ air chuan fo chanabhas.

’N dùil nach fhada triall na tìm
Mo cheangalaichean an arm an rìgh,
Gun treòirich sealbh mo chrannchur thìr
Gun gabh na h-Innsibh soraidh leam.

Gu faigh mi fhathast crathadh làmh
Bho sheann luchd eòlais mar a bhà,
Gun cluinn mi ceòl ’s an comhradh tlàth
’Cur gàirdeachas am aignidhean.


[TD 3]

Bliadhn’ Ur 1926 ann am baile Nowshera, <eng>‘North-West Province’<gai> de na h-Innseachan

Tha oidhche na bliadhn’ ùir againn
’s tha sùgradh agus ceòl,
Measg ghillean òg, an dùthaich
a tha fad o’n rùn ’s an eòl.
Tha subhachas is sùgradh
agus sùrdalachd nar ceòl,
Ar cridheachan air dhùsgadh suas
gun ghuth air gruam no bròn.

Gur mór an sòlas inntinn dhomh
air ’n oidhche seo seach càch
Gu dùsgadh suas mo chuimhne
air nithean aoibhinn chaidh ma làr,
Bhith ann am measg deagh chòmhlan
de ghillean òg ar n-àit’
A thogadh suas an Leódhas,
Eilean bòidheach, tìr nan sàr.

Am measg nam balach shuairce
fhuair an àrach suas ’nan òig,
An tìr an fhraoich, ’s nam fuar-bheannaibh,
nam frìth, nan cluain, ’s nan òb;
A labhras anns a’ chànan rium
sam faigh mi blàths is ceòl,
A dh’ionnsaich sinn bho màthraichean
an caidreamh gràidh na deòin.

Tha’n oidhche seo ri toirt nar cuimhn’
gach sòlas inntinn chòir,
Gach gean is oirfeid aoigheil,
is gach oidhch air bheagan bròin,
A’ b’àbhaist a bhith againn cruinn
measg mhaighdeannan is òigh,
An tighean céilidh fonnmhor
sam biodh coimhneasdas is spòrs.


[TD 4]

An Eileanan-an-Iar nam buadh
a dh’àlaich suas mi òg,
Far’n còmhnaich sluagh tha bàidheil stuaim,
iad uasal, gasd’ ’nan dòigh;
A dhearbh an cruadal anns an uair
bha buaireadh feadh na h-Eòrp,
Air muir is tìr ri ám na strìth
bu dìleas gnìomh nan seòid.

’Se sud an tìr tha tighinn am ùidh
am dhùisg agus am shuain,
Gach là is tràth an uir-sgeul dhomh
na lùiginn a bhith bhuam;
Nithean tha ’nan àbhaist dhomh
bhith blàthachadh mo smuain,
’Se sud a thog mo cheòlraidh
gu bhith seinn a glòir le duan.

O, eilean uaine Bheàrn’raidh,
lan àilleas agus sgéimh,
Do chnuic, do chluain, do thràighean,
do bhàigh ’s do lagain feur;
Do mhachraichean fo bhàrr is pòr
de iomadh seòrs’ is gné,
Toirt slàinte do luchd-àitich
is ag àrachadh na spréidh.

Far faic thu maise nàduir
air gach geàrraidh, gleann is bruaich,
Iad comhdaichte le làn-thoradh
fo bhlàth nan iomadh snuadh,
Far ’m faic thu iasgairean le’m bàt’
a’ smùideadh bhàrr nan stuadh,
A’ riasladh gruag nan àrd-thonnaibh
ri gàbhadh agus gruam.


[TD 5]

Ged tha mi còmhnuidh fad air falbh
an Innsibh allabharrach céin,
’S ged ’s mór an cuan tha dealachadh
ar n-aignidhean bho chéil,
Chan eil sud ach a’ banntachadh
na còrdan teann gun bheud
A bhios gam’ cheangal-sa gu bràth
ri tìr mo ghràidh ’s mo dhéidh.

Nuair leughas sibh an dàn seo
do na càirdean bhos is thall,
Na abradh iad gur cianalas
thug orm bhith deanamh rann,
Ach spiorad na bliadhn’ ùir
a bhith ri dùsgadh suas mo shunnd
Gu glòir mo dhùthcha chumail beò
’s a ceòl a chur ri fonn.


[TD 6]

An Cluinn thu mi Mhàiri

An cluinn thu mi Mhàiri ’s mi seinn air mo ghràdh dhuit
Do ghaoil-se ceòl-mànrain mo dhuan.
Mi ’n dùil nach eil ailleach, na suairceas compàrtaicht’
Ri gruagach nach dual a bhi ’n gluasad ’s am pearsa
Na h-ainnir is maisiche snuadh.

O, hò-rò loinn, O, ri-bha-hò,
Ho-rò mo mhàldag da’n tug mise luaidh.

Chan iarrainn leat maoine, na feudail na earras
Cha b’ aon dhiu a mhealladh mo mhiann
Ach màldachd is aobhach ait-aodann mo leannain
Ceann aobhair mo ghaoil thu de shaoghal a’ gheallaidh
Mo reul thu, mo ghealach, ’s mo ghrian.

Fhir luasgaidh nan aignidh a thainig gun iarraidh,
Cuir saighdean fiatach ’nam phairt
Na bàirig le leth-bhreith, ’s na beagaich do thiodhlaic
Thoir cuibhrionn fa leth dhuinn, ’s na ceil a bhi fialaidh
Le tochradh nach crìon gu latha-bhàis.

Tha flùr-lusan dathte feadh mhachair is bhruaichean
Toirt maise mo luaidh dhomh le ’n dealbh.
Tha ceileireadh eibhneach feadh speur agus chluaintean
Toirt m’ aighear ’s mo pheucag dhomh séisd-cheòl an duanaig
’Se dealas ’nam smuaintean gun fhalbh.

Air féill nam ban sgiamhach ’s tu féin mo ro-mhiann dhiu
Mo roghainn, mo chiata ’s mo rùn.
M’ annsachd is miadail, cha thréiginn an ìocadh
Air ionmhais na cè ann an éirig ’s an dìolach
Mo leannain, mo chiad-ghràdh, ’s mo dhùil.

Ma tha rùn aig a fhreasdail gun teid sinn gu chéile
Le ùghdarras is seulaichean pòsd’
Mo dhùrachd nach aithreach leat ceangal na cléire
Le bòidean is bannan nach sgar ach an teugmhail
Co maireann ri réise bhur lò.


[TD 7]

Clannighean an Sgadain air ‘Strike’ an Sasuinn (Yarmouth) 1936

’S muladach an t-ànradh tha fàs le ar ginealaich,
Tha cunnartan a fàire ’s cha thàrr thu do bhriogais as;
An cogadh tha san Spàin is an ceàrn <eng>Abyssinia<gai>
Gun bheothaich e a ‘<eng>Yarmouth<gai>’ aig gàrlagan nigheanan.

Bannal chutairean á Leódhas
dh’òrduicheadh a Shasainn iad,
’N geall ri cuideachadh ri’n stòr
’s na chumadh òg ’s an fhasan iad;
Ach, fàth a’ bhròin, chuir luchd an spreòtaidh
gu cath-dhòrn is sabaid iad,
’S an te nach deach a mach ga deòin
bha’n còrr air sgòrnan amhaich oirr’.

Na boireannaich do-riaraicht’ air ìocadh nan creachadair,
’S e talach air an gnìomh bhi gun dìoladh an tagartais;
Sporain nam fear riaghlaidh a’ sìor dol an taisealadh
Tre obair mhnathan iasgaich toirt riadh ás an ainniseachd.

Chaidh reachd a mach bho’n cinn-iùil
gu robh ’nan dùil gu stadadh iad,
’S gun deidheadh ceartachadh na cùis
nach tigeadh brù á sgadan dhaibh;
Bhrosnaich cabagan an diùmh
gu staid is umhail cathachadh,
’S le callan eubha thog iad bùire,
“Dùbhlan mar am faigh sinn e”.

Bha collaid agus colg ann am borbachd nan cailin ud,
Onair air a dhearbhadh gun dearmad an gearainean;
Connadh ri a feirg agus seirbhead ri ’n greannaireachd
Aig earalaich nan òraid gan tòcadh le rabhaidhean.


[TD 8]

Ionadan ’s an cluinnte Ghàidhlig,
’s Beurla gheàrr nan cùbairean
’N impis a bha falamh fàs
gun fhuaim nan clàr ’s na cùdainean,
‘Sinclair’, ‘Donaldson’ is càch
gun iomairt làmh nan cutairean,
’S cha chluinnte càinnt no feala-dhà
an geàrd na Caillich Ruiseanaich.

Bha rud am baile ‘Yarmouth’ nach càraicheadh Solamh dhaibh,
Na poilis air an sàrach aig cànain neo-thoinisgeil;
Sgiobaidhean nam bàta gun fhàrdan an comas daibh
’S gun blagh aig an luchd-riaghlaidh do iarrtas nam boireannach.

Cho robh e sàbhailt dhol an sàs
am plàighean ’s gun a liut ac air
A dhol gu blàr an aghaidh nàmhaid
armaichte le cutagan;
Togail cas an aghaidh phàisdean
b’aobhar nàire ’s trusdaireachd
Nach robh ’nan càil an cur an làmh
ge tàmailteach an uspairn ac.

Cha robh fàth fo’n ghréin aig na spìocairean bacadh orr’
Na bàtaichean ’s iad dìomhain ag iadhadh na h-acarsaid;
Tamhasg dol-a-fiachan ’na fiamh, ’se ri fachaint orr’
Is achmhasan gun iasgach cha riaraicheadh marsantachd.

Fàth an dìobhail, b’fheudar strìocadh
sguireadh strìth nan géilleadh iad,
’S bha barant sìth is feart am bìnn
le sgrìobhadh air a sheulachadh,
Chualas caithreamachd nan nìonag
feadh nan cìdh nuair leughadh e,
’S mac-talla ’g aithris nach do dhìobair
iad am prìs do eu-ceartas.


[TD 9]

Gu sìorruidh tre na linntean
bidh cuimhn’ air na creachan ud,
’S a’ bhliadhna chuir an draoidheachd
air maighdeannan Shasuinne,
’S ged theid eachdraidhean á cuimhne
cha chlaoidh air an aithris seo,
Aig màthraichean ga sheinn
leis a’ chloinn air an cagailtean.

Mìle beannachd aig gach cailin
’s glan a thug sibh bhuaidh a mach,
’S pàidheadh tasdan air a’ bharaill
agairt orr’ ’na thuarasdal,
Chuir sibh cath air luchd na casaid,
shabaisdich is bhuannaich sibh,
Gu h-aigeannach chaidh sibh a mach
’s cha deach a steach gun fhuair sibh e.


[TD 10]

Fàinne Mhàiri

“Bhiodh Aonghas, mo bhràthair, (Am Bocsair) ri deanamh dhuanagan do Ailean Don, agus bha esan air a thàmailteachadh nach robh dòigh aige air freagart. Chuala sinn á Glaschu ann an 1937 gu robh Aonghas air fàinne gealltanais pòsaidh a thoirt do Mhàiri, agus cha leigeadh Ailean fois dhomh gus an deanainn duanag air a’ chuspair seo, mar gum b’e e fhéin a bhiodh air a dheanamh. Chunnaic Ailean aon uair Màiri a’ cur bhuntàta an Dail-o-Dheas air latha fuar, agus seòrsa do pheitein iomadh-dathach oirre, is bhiodh e ri tilgeil air Aonghas gum b’e Igireig a dh’fhàg aice e ’na dhìleab.”

Chuala mi gun d’fhuair thu fàinne
Dheidheadh air meòir do luaidh-sa Màiri,
Ceann a’ chruaidh-fhortain ’s an ànraidh,
Nach e ’n gràdh thug spùinneadh ort.

Cha b’e luach, ged bha i deàrrsant,
Iarunn, luaidhe, cruaidh innt’ ’s bràiste,
Thug i iomadh cuairt ’m bùth-màile,
’S thàrr thu i gun crùn thoirt oirr’.

’S rìomhach iomadh dath cuid neamhnaid,
’S fìor-ghlan i air clì-làimh t’annsachd,
Grìogag chuir an rìgh gu ‘Toung’ innt,
’S gloine dhonn nan strùp-bhotuil.

Clachan luachmhor bh’innte stéidhte,
Clach na gruagaich, na Fir Bhréige,
Clach á staran Famhair Eirinn,
’S céig do Chlach na Cùdainn innt’.

Clach na Fàisneachd Choinnich Odhair;
Leac-a-Bhàghoin an Dun Odhail;
Gloine sgàthain a bh’aig Bothan,
’S corrfhiacail loth Uisdean innt’.


[TD 11]

Putan-Bàididh Mhic-an-t-Srònaich,
Bloigh na dhà de phigidh Tólas,
Bàirneach a bh’air bata Tòthain,
’S iongna mhór Mhetùselah.

Faire! faire! dh’fhalbh na làithean
Dh’aithnichinn fhìn san sgrìob bhuntàt’ i,
’S peitean Igireig cho àillde
Air Màiri cur nan neulagan.

Sud, a ghràidh, ’m bad an robh ’n trusgan
Thug a fàs air clar a’ Bhucaich,
Buidhe, scàrlaid, bàn is purpuir,
’S b’àluinn cruth do rùn-sa leis.

’S ise dh’fhaodas a bhith stràiceil,
Gaol a cridhe aic’ air a gàirdean,
Dol air sgrìob troimh <eng>‘Sauchiehall’<gai>
Le ‘Wardar’ Tigh nan Umaidhean.

’S tusa Mhàiri, fhuair an laochan,
Chumas blàth thu ’s nach leig aog ort,
Fhad ’s a dh’fhàgar san tigh chaoich e
Fair’ air daoine crùlainneach.

Nuair a chuireas tu ’n car fiar ud,
Fiach gun cuir thu fios gam iarraidh,
Ged nach deanainn càil a’ b’fhiach
Ach riarachadh na drùdhaig dhuit.


[TD 12]

Sgiobadh an Amair

Bha bùth aig a’ bhàrd aig an ám seo; is ann aiste a cheannaich na balaich an dub. Nuair a dhòrt an t-amar orra thainig orra uiread eile de dhub a cheannachd, ’s b’e ’n aoireadh an duais.

Mu sgiobadh an amair seo innseadh dhuibh,
Bha Wig, Calum Stuis agus Imeag ann;
Iain Puinns agus Geilean is Céididh aig Cailean,
’S a’ Mhordic is b’ aithneil an cìobair e.

Ged moch anns a’ mhaduinn a’ sgiathalaich
Toirt uisge gu amar ’nam piantaichean,
Bha’n leathad ’s an tarraing cho silteach gu fallus
’S cha leigeadh iad anail gu lìonaisd e.

Bha sùrd air balaich ri tòiseachadh,
’Nan deiseachan mar’ agus bòtunnan,
Stuth buidhe nam mial ga shiabadh an amar,
Poit mhùin agus praisean ga dhòrtadh ann.

Bha treud chaorach fhliuch air a’ chlàr aice,
Nuair thuirt Imeag, “Tha rud-eigin ceàrr fhearaibh,
Tha’n amar seo cugalach, putaibh gu bheulaibh e,
’S rud-eigin shìos bhon an t-sàil aige.”

Iongnadh nan creach nach robh bàthadh ann,
’S trian dhiubh gun alt air snàmh an sud,
Iad truimeach-air-shearrach am braiche nam biastan,
An t-amar ’s thaobh ìochdair an àrda dheth.

Dhùisg iad mac-tall’ ás a’ cheud chadal,
Comhartaich, eubhachd is mèilich ann,
Geòidh an Uigich ’s gug-gàgail nan coileach,
Is Geilean is Cailean a’ siamach dhaibh.

Bha daoin’ aig a’ bhail’ ann an àmhghair ac’,
’N e dìlinn nan creachan a thàinig orr’;
An Cnoc mar Beinn Ararat ’s dìl’ air an talamh.
An spréidh mun an amar ’s b’e ’n AIRC a bh’ann.


[TD 13]

Thuirt Imeag, “Nach math nach e ’m bàs a th’ann,
’S chan ìnnsear mar thachair gu bràth fhearaibh,
Mu chluinnear aig baile e ’s cùis fhanoid a nochd sinn
Aig balaich a’ bhothain ’nan àbhachdais.”

Mo thruaighe mun tug iad na bòidean sin
Bha Spilt air an tulach a’ connsachadh;
Deuchainn na cais leig e ’n cat ás a’ phoca
’S ge searbh an copan ud dh’ òl iad e.

Sgiobadh na dunaidh chaidh teàrnadh orr’
Nach d’fhuaireadh aig muir ann an gàbhadh iad,
Nach tugadh an t-aiseag do chaoraich an amair
Gun daoine bhith fagus am bàthadh aig.

Gu cinnteach cùis cachdan is tàmailt e,
’S truas is co-fhaireachdainn chàirdean ac’,
Ach ’s cliobach ’s mar thachair thig maitheas á mulad
’Sann dhòmhsa bha’n tubaist ud fàbharach.

Ach feumaidh mi stad mus bi dòrn orm,
Cha b’e dhol a mach orra dheònaichinn,
’S ged dhòrt iad an t-amar cha chòir a bhith gearain
’S iad fhathast an talamh nan tròcairean.


[TD 14]

An Gille Caol ’s an Gille Ruadh
Cuirm-Chiuil an Cros 1934

’S goileach leam thu Ille Chaoil
’s faoin leam thu amadain,
Chaoidh cha toir gin dhuit-sa gaol
ghaoithein an aineolais,
B’fheàrr do chaileagan na tìr
bhith ’nam bloigh gu deireadh tìm,
Na chùis-mhagaidh thu thoirt sgrìob,
’s dìblidh ’nam barail thu.

Ille Ruaidh gun ghean gun ùidh,
ùmaidh, cha b’aithne dhomh,
Chan eil gin a nuas air Brù
lùigeadh mar leannan thu;
Cha b’e leth-chiallach gun tùr
ris am briobadh iad an sùil
Mar a tig thu air cùis-bhùirt
thug a dùil thairis dhith.

Ille Chaoil mar eil thu tinn
’s oillteil an cochull thu,
Bho do shùail gu bàrr do chinn
chan eil loinn molaidh ort;
Chan eil samhail ga do bheill
am measg Ghaidheal no measg Ghoill,
’S nuair a chìte tu air oidhch’
taibhse tha coltach riut.

Ille Ruaidh, cha toir thu ’m plùm,
’s lom air do charraichean
Rud a chumadh bean is clann
’s annlan gu’m buileachadh;
Cha b’e slibiste gun chonn
chumadh dachaidh ann am fonn,
’S gun thu sgiobalt’ ’na do chom
dhiùltadh an turraisg thu.


[TD 15]

Ille Chaoil, cha toir thu ceum,
feumaidh tu aideachadh,
Gun tig piseach air do sgéimh,
cha toir té plaide dhuit;
Tha thu liobasda gun fheum,
’se tha innisgeach do dhréin,
Bidh thu ’n inneamh fad do ré,
cléigeannach cadalach.

Ille Ruaidh, na tig nas dàin,
shàraich an obair ort,
Chan e uamhaltas an àit
thàlaidheadh boireannach;
Leig an fheusag ort ’na peàird,
’s na leig siabunn rithe gu bràth,
Iargaltas ro ruith a’ ghràisg,
’s àite ’s e bothan dhuit.

(Calum an Uigich an Gille Caol.
Angie Ruadh an Gille Ruadh.)


[TD 16]

Air Mhuinntireas

Dh’fhàg Cairistiona, nighean a’ bhàird, agus Seònaid a’ ‘Bhòidh’ an tigh airson na ceud uair is iad glé òg. B’ ann do Thigh-òsda ann an Luirg a chaidh iad, is b’e cailleach a bha ga ruith. Is e ‘<eng>Geordie Lastic<gai>’ a bhiodh a ghnàth ri feala-dhà riutha a tha deanamh na luinneig seo. Bhiodh Seònaid ri deanamh obair tighe gan a’ Phullaidh. Bha a’ Chosgais ’na ‘Bhoots’ anns an àite agus is ann còmhla ris a dh’fhalbh iad air là na gocaireachd.

Nach mise tha trom iargaineach
’se seo a’ bhliadhna leòn mi,
Thug glasadh ’na mo chiabhagan
le cianalas nan òighean;
Seònaid Bhàn ’s Cairistìona
bha cho iarrtasach bhith spòrs rium
Air m’ fhàgail airson cuibhreachas
is muinntearas tigh-òsda.

’Se ’n tàire ga mo dhiù-leam
bha mi ’n dùil gu robh mi cunntadh,
’S nach b’e fear bainnde cruicealach
le cùram bheireadh bhuam iad;
Ach dh’fhàg iad air mo dhlò mi
’s b’e na h-òinnsichean gun chonn iad
A roghnaich ‘Cosgais’ Eòropaidh,
ceann-clòth a thug o’m bonn iad.

Tha Dòmhnull MacAoidh fo eiseimeil
toirt teisteanas do Sheònaid,
An loinn a bh’aic air deasachadh
’s bu ghrinn air seatadh bhòrd i;
Cho làmhach aig an t-searbhantachd
chan fhailnich beag no mór oirr’,
An fhàrdach air a dealbh aice
’s cha chearbach i ’na còcair.


[TD 17]

Gur dlùth dhuinn ám an turuis
’s bheir mi busan ’s crathadh làimh dhaibh,
Bidh Chosgais mar cearc-ghuire
’s brod a’ ghluig aig leis an àlach;
Chan eagal call na tubaist dhaibh
’s curaidh ud an làthair,
Ga seòladh gu’n ceann uidhe
troimh gach cunnart agus gàbhadh.

Tha comharradh is coslas
nach dean cinn na bochdainn saoibhreas,
’S gur ann air là na gocaireachd
tha toiseach dol san chuing orr’;
Cha mheal iad cus de’n cosnadh
nuair tha Chosgais dol ’na lùib orr’
An inneamh cosg-na-tràth an uair
bhios càch a’ ceannachd naidhleans.

Gu dearbh tha coltas call orra
’s cha ghearain mar a feumar,
A’ sgiùrseadh ás a’ phantraidh
fhads a mhaireas càil an éis ann;
Ma dh’éireas air a’ chaillich ud
cha chanainn-sa nach fheum iad
Le chéile tilleadh dhachaidh
le’n cuid threallaich air an tréine.


[TD 18]

Bothan Shuaineaboist

Hó-ró ’se mo rùn am bothan,
Sùrdail iad na chaidh ga thogail;
Hó-ró ’se mo rùn am bothan
’S togarrach ’na cheann sinn.

Chuir fir a’ bhaile ’n cinn ri chéile
Dh’fhiachainn an robh dòigh fo’n ghréin ac’
Air an gabhadh cur ’na chéisean
Bothan céilidh geamhraidh.

Chaidh gach fear gu grunnd an sporain,
Dh’fhaicinn an robh bonn a chòrr ann,
’S mus do thionail iad na dh’fhóghnadh
’S iomadh pòcaid lom iad.

Fear na tùralachd air balla,
Càch ga ùireadh leis na spaidean,
H-uile fear ’s a ghnùis le fallus,
Clachaireachd ’s a’ stàmpadh.

Sreath air balla ’s brag aig saoir
A’ càradh sailthean, clèithean, taobhain,
Dh’fhàg iad iomadh sabhal maol
Na shlaod iad thuige chonnlach.

Chan eil cunntas ann an eachdraidh,
Eaglais, teampull, tigh na caisteal
Thogail ann an leth na seachdain,
’S òrdugh mais is loinn air.

Tha gach àirneis anns a’ bhothan,
Balla bàn, ’s gu h-àrd tha bolt air;
Being ann, preasan agus bòrd,
Cuil mhòine, stòl is làmpa.


[TD 19]

Cha robh bodach air an astar
Nach robh tighinn a ghabhail beachd air,
H-uile fear aca dh’aon fhacal,
“Fhearaibh ’s math tha ’n ceann air.”

Cha robh cailleach anns an nàbachd
Nach robh beannachadh na fàrdaich,
Tè bho thè dhiubh cur na fàilte,
“Fhearaibh cà’il an t-slabhruidh.”

Thig na gruagaichean gu daimheil
Steach air uairibh ann a chéilidh,
Bothan truagh gun ghoil gun éibhlean,
B’fheumail tì bhith ann dhuibh.

Far-ainm na ainm am baistidh
Togaidh dealbh an fhir a chleachd iad,
’S rium-sa dh’earbadh fear bho fhear dhiubh
Aithris anns an rann seo.

Billa, Stinger, Pots, am Bodach,
Spilt is Peter, ‘Wig’ ’s Mhordic,
Mod is Innseag, Mhol am Bocsair,
Mogaran ’s an Caiser.

Kenny, Briogaisean, is Sgeallan,
Moncaidh, Bullain is Ian Barrag,
Calum Chruil, Calum Lastic,
’N Ceaparlan is Angie.

Red, an Ciasan, Sìthbheag Pòcha,
’M Pudlaman is Bidean Seòras,
Squinty, ’n Ceatharnach is Geòrdie,
Warrior is Puinnse.

Guma fada bhios an còmhlan,
Cruinn air being mu theine mònach,
Guma fada fada beò sibh,
’S ceò ás ur tigh geamhraidh.


[TD 20]

A’ Ialliùgo is Bata Tothan

A’ IALLIUGO.

AM BLOUSA an SGIOBAIR.
TORMOD DUBH—agus a bhràthair
AILEAN GEARR.
COINNEACH NEILL á CROS.

BATA TOTHAN.

TOTHAN an SGIOBAIR.
IAIN GUINNE á DAIL-O-THUATH.
IAN MACCUMHAL á SUAINEABOST.
PADRUIG.

“Nuair a bha mise òg bha dà phort againn mu bhàta a’ BHLOUSA. Bha a’ cheud fhear ri dol:—

‘Bata Ialliùgo bha siùbhlach gu leòr,
Am Blousa ga stiùireadh ’s i smùideadh fo seòl.’

Bha an dara fear ri dol:—

‘42 shiubhail i, 42 sheòl i,
42 mach an Rubha ’s criudha ghillean òg innt’.

Bha sgeul againn air bata Tòthan gu robh i uair ann an gàbhadh sa’ Chuan Sgìth, agus nuair a thuig iad nach buannaicheadh iad Port Nis leig iad tarsainn a’ mhonaidh i, is thàinig i gu acarsaid ann an lòn mór Iain ’Ic Iomhair eadar Suainebost is Cros.

Sgiobadh a’ Bhlousa: B’e e fhéin an sgiobair—bodach spàgach gun móran tuigse.

Tormod Dubh: Meàrlach mór a bha iomadh uair ann am prìosan Cheann-Phàdruig, uaireanan ann am prìosan sàile, a’ cumail na mara dheth fhéin le taosgair. Bhiodh Seòras, gobha á Cros, a’ faighinn paidhir bhròg gach uair a dh’fhalbhadh e le Tormod do’n phrìosan, agus gach uair a chitheadh Tormod brògan Sheòrais a’ fàs piollach theireadh e, “Och is och a Sheòrais, do bhrògan; dé rinn mi’n dràsda?”

Ailean Geàrr—bràthair do Thormod Dubh.


[TD 21]

Coinneach Néill—Leth-chiallach bho’n bhroinn, ach bha mac-meanmain aige cho làidir ’s gu faoidhte leabhar a sgrìobhadh air na h-euchdan gaisgeil a chuir e an gnìomh aig muir agus an cogaidhean tìre.

Sgiobadh Tòthan. E fhéin, duine sona màirnealach gun mhath no lochd.

Iain Guinne—Saor-chuibhleachan. Bha e ri ràdh nach fhac e a’ ghrian ag éirigh a riamh ach aon uair a thug iad leotha e do Rònaidh.

Iain MacCumhail. Duine leisg gun móran cur leis ann.

Pàdruig. Duine cho geur-chuiseach feallsanach is a bha riamh ann an Nis. B’e esan an aon mharaiche a bha ’na measg anns gach bàta.

Bha na nithean seo air m’inntinn is mi ’na mo phrìosanach cogaidh ann am Póland, agus gu dé a b’fheàrr na an dà bhàta ainmeil seo a chur an deas chòmhrag, mun ám timchioll 1900. B’e an dà nì cudthromach aig an ám seo Cogadh nam Boers, is Aonadh nan Eaglaisean.

Bhiodh iad ag ràdh gu robh surlach-uisge, no uile-bheist ri fhaicinn ann an Loch Olaighol.

A’ CHRAG Cailleach a bha ceud bliadhna ’s a cóig nuair a chaochail i le h-uile cheud-faithean.

B’e an geall có an sgiobadh a ruigeadh Cros an toiseach. Tha Cros mu thrì mìle bho Phort Nis.


A’ CHEUD EARRAINN

S.Y. dà fhichead ’s a dhà
sud bàta Ialliùgo,
B’e ’n iùbhrach i ga cur gu sàl
fo làmhan sgioba dhiùlnaich;
Tormod Dubh is Ailean Geàrr
a’ càradh rithe siùil-bheart,
Coinneach Néill fear combaist,
’s am Blousa ga stiùireadh.


[TD 22]

Tighinn tarsainn uair air a’ Chuan Sgìth
’s i strìth gu fearann Leódhais,
I sgoltadh geal nan cìreanaich
bha dìreadh ris an t-sròin aic’,
’Sann chual iad éibh bho Ailean Geàrr,
“Air fàire tighinn nar còmhdhail,
Mar eil mo shùil a’ fàiligeadh,
a chàirdean, bàta Tòthan.”

Thuirt Tormod Dubh, “Thoir fuaradh dhith
’s cha chuir i dual am pàirt dhinn,
Tha m’ earbs’ á Mac-an-Tuathanaich
gun toir e luaths a’ gheàrr aist’;
’S ged stilleadh i bho gualainn sibh
chan uair e fir a bhàthadh,
Fear taosgair thug a thìde mach
sa’ phrìosan an Ceann-Phàdruig.”

Thuirt Coinneach Néill, “A sheòid
cha robh mo sheòldaireachd sa’ ghriosaich,
Thug Céasar Tsàr, ’s Bhictòria
air bhòidse mhair a’ bhliadhna
Air long na mìle seòl a bha
cho mór nuair thug Cuan Siar oirr’
Bha toiseach muigh aig Rònaidh
’s Rudha Ròdhnais air a sliasad.”

Thuirt Ailean Geàrr, “Na lasaich i,
thoir srannadh aist’ is dìosgail,
’S le cruas nam bonn an taca,
bi gan cumail ás ’na sìneadh,
Ma bhuannaicheas iad acarsaid
air t’amhaich cha bhi’n t-sìth ann,
’S bidh sgeula mhór na tàmailt
aig a’ ghràisg air feadh na sgìre.”


[TD 23]

Fhreagair am Blous’ ’s e siamachadh,
“Gu sìorruidheachd an aimlisg,
Chan eil ’na bòrd ’s ’na h-iallan
ged a stialladh iad an cainb aist’,
Na sheòladh ri mo mhearsaich-sa
ga sgoladh sìos mu manachan
Nuair gheibh mi Rubha Eòropaidh
ri sròin ’s i tighinn bho’n eara-dheas.”

An àirde guth na còmhstrith
thàinig Tòthan air an cuinnean,
’S cha riaraicheadh na seòid
ach ‘Ship-ahòy’ is ‘Hip-horai’ dhith;
Chaidh peallag pheitean mór a chur
’na shròl am barr a’ chruinn aic’,
Le dùbhlan iad bhith rompa
’m baile Chrois mun tigeadh oidhche.

AN DARA H-EARRAINN

Thuirt Tòthan ’s e toirt suagan ás,
“Bidh buaidh aig gillean làmhach,
’A’n Guinne Dhail-o-Thuath agam
bha iomadh uair an gàbhadh,
’A’n MacCumhail Shuaineaboist,
is gille chruadail Pàdruig,
’S tha ’n cruaidh-fhortan an tòir orra
’s cha dean iad bòsd am màireach.”

Bha’n fhiachainn air a’ bhonn,
chaidh siùil is buill a chur gu dearbhadh,
Gach bréid a ghleidheadh crann orra
chur teann ri bil na garbhsaich,
A chliathadh sgapadh gamhlasach
troimh chollaid ’s greann na fairge,
’S aig dalladh dearg an dùbhlain
bha ga rùsgadh chun an dara-dhruim.


[TD 24]

Bha sian an sud is astar
’s cha b’e ’n acfhuinn ud nach fhaodadh,
Ri tiodhlaiceadh nan cnagan
cleit a’ hailaird ’s am bior-snaois ann;
Toirt dìosgail air an aisnichean
’s muir geal aca ga shraonadh
’Na chabhadh caoir mu’n gualainn
is ga shuabadh gach a taobh dhiubh.

Nuair nochd iad thuirt fear Adabroc,
“Long-cabhlaich leis na Boers”;
Tuirt Sgiogarstaidh, “An Cutty Sark
air tac ri Therymoplai.”
Bha ’m Port an geall a léine
gu robh néibhidh tighinn a Leódhas,
Gu Achd an Aonaidh éigneachadh
air reubaltaich an dòlais.

Bheothaich air a’ ghaoith,
bha gile-faoileig air na stùc-thonn,
Ach leasachadh air aodach,
cha b’e, laochain ort, an diù-leam;
Bha deamhnachd dubh na dìorrais annt’
nach faochadh do na dùilean,
Cho fad ’s a sheasadh cruinn
is uidheam bhall ri fulang giùlain.

Leig Tòthan taobh a’ Bhàghoinn,
’s Ceann-an-àigh gu taobh a’ Chairbh i,
Nuair thug a’ ghaoth car ceàrr aist’
ann am fàbhar na meas-toirmeasg;
Am Blous’, a ghaoil do mhàthar ort,
air bharraibh bàn an t-soirbheis
Ga ruith gu cala sàbhailte
ri tràigh is creagan Bheiridhe.


[TD 25]

AN TRITHEAMH EARRAINN

Bha reachd a’ tachdadh Tòthan,
bha na deòir a’ ruith bho shùilean,
’S e maoidheadh teann le dhòrn
air na cinn-chlòth a rinn a’ chùis air,
’S e falbh an ìongnan Sheòrais,
’s e gun bhrògan, ghuidh an trùileach,
Do Thormod Dubh ’s na chòmhlaich leis,
air bòrd a’ Ialliùgo.

“A mhic nan creach,” thuirt Pàdruig ris,
“na sàraicheadh do dhiumb thu,
Chan eil a shìol na dh’àraich iad,
na gàrlaich, na ni chùis ort;
’S le eòlas fear-tigh àirigh
bheir mi mòinteach àrd air chùrs i
Biodh d’ fhalmadair ga fhàsgadh
is thoir stràilich oirr’ gu Mùirneag.”

Cha bheò na bh’air an àirigh
nuair a shnàmh i steach an t-aonach,
’S e thuirt a chuid bha cràbhach dhiu
gun tainig deireadh shaoghail;
Cuid eile, ‘Samhladh bàthaidh’
agus ‘Tàbhannadh an Aonaidh,’
‘Noah leis an Airce,’ ‘Yacht an t-Sàtain,’
’s ‘Sgàil an Aog-ghlais.’

Tha daoine ’n diugh, ’s cha chreid iad mi,
’nan deisciobuil aig Tómas,
Na féidh, mar chuir i teich orra,
gu ceann-a-deas a Leódhas,
’S an t-suilich bha Loch Olaighol
tre eagal thug cuan mór oirr’,
’S gun thog i ceann a rithist
san Loch Niseach air a’ Mhór-thir.


[TD 26]

Bu dian a chuir i mhòintich dhith,
’n Gleann Mór le sgal o’n iar-eas,
Gu Tom-na-Croise-Nòdh,
o Bhata-lòis, ’s Tom Màiri Iomhair;
Gu Botunn-dubh-a’Gheòidh,
’s a steach a’ mhòine troimh na riasgan,
’S ri gàrradh Doisean ròpaich i
’s an Lòn aig ’A’n MacIomhair.


AN CEATHRAMH EARRAINN

Bha sgioba Bhlous’ ’nam bòtunnan,
sgùil mhór aca fo’n gàirdein,
A’ cromadh leathad Ròigein
’s iad a’ bòilich leis an làsdachd,
Nuair chual iad gu robh Tòthan
mullach pòl aig tigh ’A’n Bhàrda,
Cuir bratach buaidh an t-seòlaidh,
de chloth-mór a dh’fhigh a’ Chràg, ris.

B’e Coinneach Néill, nuair dhìteadh iad,
chuir fìrinn air a’ chùis dhaibh,
“Clannighean shìos an sgìre
thug gu tì sinn, ’s feala-shùgraidh;
Bha òrain, ’s ceòl á pìob againn,
is ruidhl’ air feadh an ùrlair,
’S mi-fhìn thug greis a’ tàisnich
le te bhàn dhiubh anns a’ chùlaist.”

Na’n tigeadh peann fear geurchuiseach,
’s an sgeul a chur an sgrìobhadh,
Cuir feartan sàir nan treubhantais
ri euchdan eil ar rìoghachd,
Bhiodh marachd Choinnich Néill aca
ga leughadh tre na linntinn,
’S Nelson, Raleigh, Blake,
is Fransaidh <eng>Drake<gai> air dol á cuimhne.


[TD 27]

’S cho fad’s as clann na dùbhlachd sinn,
cur smùid á teine mònach,
Cho fad’s as Nisich bhrùideil sinn
a shiùbhlas muir is mòinteach;
Cho fad’s thig gug á Sùla-sgeir
’s a shùgh am fuil ar n-òigridh,
Cho fada bidh ar spliùch
mu Ialliùgo ’s bàta Tòthan.


[TD 28]

Tàladh

Caidil sìos mo leanabh gaoil
leig caogadh air do shùil,
Tha latha ciaradh air na raoin,
na sgàil a’ sgaoileadh dlùth,
Tha ghaoth ’s an stùc mo leanabh rùin
le guth na dùbhlachd gharg,
Air osag shiùbhlach bhàrr a siùil
gad ghiùlain fad air falbh.

Tha eòin nan speur, mo leanabh gràidh
air dol mu thàmh san t-sliabh,
Tha buar, is gréigh, is treudan bàn
le’n àil air dol fo dhìon;
Tha tuirt muir-siar le bùir an t-sìon
is altrum tiamh a luasg,
Toirt aiseag airsneulach na leus
dhuit sìos gu tall’ an t-suain.

Tha ghealach mhór, mo leanabh còir,
ri seòladh anns na speur,
Fo phlaide sgòth a’ ruith fo sgòd,
gan òisleanadh le seud;
Tha reultan diamon cruinne-cruinn dhith
boillsgeadh barraicht dearg,
’S na neamh a’ lannadh brat na h-oidhch’
gad shoillseachadh troimh’n dorch.

Biodh sluagh na sìth, mo leanabh naoidh
o’s cionn do chreathail bhlàth,
Ri fighe lìon a’ mhoguil mhìn
ri soills na gealaich bhàin,
Gu dìon do shàmhchair mhàlda chiùin
bho dhùsgadh gul nan deòir,
Cur ung bho’n drùchd air rosg do shùil
’s gan dùnadh le am pòg.


[TD 29]

Tha màthair, banaltrum do loinn,
le tàladh-crònain tiamh,
Cur tàisnich chadalach na clò
an tòir air talla cian.
Tha iochd is bàigh air nach tig tràigh,
tha gràdh nach dealaich tìm,
’Na mànran-cagair gaolach blàth
do àilleagan a crìdh.

Dean cadal sìos mo leanabh daimh,
biodh ainglean ga do dhìon,
Bho ionnaraidh gu ruig moch-thràth,
bho ànradh, cràdh, is pian;
Aig gairm nan eun biodh sgleò ri triall
aig éirigh grian nan dùl
Le solus àghmhor, ’s deòthan blàth
ri fàilteachadh do dhùsg.


[TD 30]

Aoir an Radain

(Bliadhna 1934 bha radan san t-sabhal aig mo mhàthair-chéile. Bha seann chreideas gur e dòigh faighinn cuidhteas radan òrdachadh feadh nan crìoch le aoir.)

O hó-ró-ró radain ’s na hó-ró-ró éile;
O hó-ró-ró radain ’s na hó-ró-ró éile;
O hó-ró-ró radain ’s na hó-ró-ró éile
’s gòrach an t-astar gun tàinig tu chéilidh.

A radain mhic ghobaich tha crosdach san arbhar,
Is dubh ga do chorp ma theid ‘Topsy’ a shealg ort;
Cha teàrn do luath chas thu, no idir toll balla
Gum bi e air t-amhaich gu grad ga do mharbhadh.

Nach ann ort bha’n dalladh ’s an t-amaideas mór nuair
Bu chòir dhuit, a bhraidein, bhith tagradh ri tròcair;
Tha trap aig a’ chaillich ’s mur dean i do ghlacadh
Chan fhàg an cat glas air an talamh seo beò thu.

Dé chuir thu, bhròinein, a’ spògail thu ’n t-astar,
’S a liuthad àit’ tha’n Eòropaidh móran nas beartaich?
’S nach iarradh tu shòlas ach biadh baile mór
Bhith fo d’ fhiaclan ’na shròicean ’s do bheò-shlaint an asgaidh.

’S nan gabhadh tu mo chomhairl ’sann thogadh tu imrich,
’S dh’fhàgadh tu sabhal gu h-obann ’s gu h-iomlan;
B’fheàrr dhuit bhith bochd ann an stòras ’s an codach
Na tòrr bhith nad sporan ’s tu tagairt ri tiomnadh.

Sin dh’fhàsadh tu reamhar ’s tu cagnadh na tharradh tu,
Is fàileadh a’ bhracsaidh bho t’anail, a mhéirlich;
Bhiodh òirleach do shaill ’na do dhruim agus clais ann,
Cho dùint ann am bloinig ris a’ Ghaisean á Tàbost.


[TD 31]

Mar a còrd bail’ an t-siabuinn riut ’s ciatach dhuit fhàgail
’S chomhlairichinn riag a thoirt sìos an Cnoc Ard dhuit;
’S mar an stad thu sa’ Phort na bi crosd ann an Lìonail,
Tha ’m Polis cho geur ort is dean ás a Thàbost.

’S ma bha ’na do bheachd te thoirt dhachaidh ri pòsadh,
Tha pailteas an Adabroc ’s deallan an Eòropaidh;
’S mas e te leòmach as còir dhuit a mealladh,
Tha Sgiogarstaidh pailt annt ’s gabh tarsainn a’ mhòine.

Mas àill leat do chuairt a thoirt suas, na gabh fasgadh,
An Cros no an Suaineabost, buannaich na Dailean;
’S ma ruigeas do spionnadh air, crìochnaich do thurus
A measg nam mór chuideachd sa’ mhuilinn aig Ailig.

Ach ’sann orm-sa bha’n t-amaideas teannadh gad aoireadh
Agus fhios am nach caraich do chas as an t-seann tigh;
Mun ith thu na dh’fhàs dhomh do phòr ás an talamh
Bidh <eng>pension<gai> na stampaichean agad a chaomhain.


[TD 32]

Taghadh Ball Pàrlamaid 1945

Mas cuimhne leat a’ bhochdainn mhór,
Uireasbhuidh, cion stòir, is dìth,
Dàimhean do luchd-dùthcha ’s t-eòlais
Air am fògradh ás an tìr;
Tràilleachd nan daoine móra,
Easbhuidh lòin chuir móran aoig,
‘Gabh mo chomhairl’ ’s na bi gòrach,
Bhòtaig do MhacGhille Mhaoil.

Sìos le daoine baoth an àrdain
Bhios ri gàire ris a’ bhochd;
Sìos le daorsa na làimh làidir
Tha cho tàireil orms is ort;
Suas le buidheann an luchd oibrich
Choisinn codaich dhuit is saors:
An tigh sgoil ort, greas air falbh,
’S cuir X ri ainm MacGhille Mhaoil.


[TD 33]

Am Fear Nach Ainmich Mi

A Dhomhnuill Dhuibh na clìchd,
Fear nan ìnnleachdan, Braidean,
Cula-sheachant’ na tìr,
ìongnan ort mar an gràp;
Cha bhi sìth air do shàil
far an tàrr thu thoirt sgrìob,
Amhailtear carach, clì,
Milltear nan spuir ’s nan spàg.

Slaoightire toll an t-sùith,
Diùgha an uilc ’s an donais;
Clodaire nan crodhan cruidh,
saoidhl’ gu robh air do dhreun;
Beulaire nam mothar bheuc,
ceannard eucoir is foill;
Spleucaire dubh nan daoi,
’s draoidheachd a’ chruinne-cé.

Le do ladhar chasan féidh
tighinn á sliasaidean searraich,
Cabar adharc ort, a bhéist,
géillean is smeagailt ròin;
As do bheul teine ceò,
fiaclan mar leòghann mara,
Las an deamhain ás do bhian,
caile-bianan ri d’ shròin.

Ciod e ainm na cùis-ghràin?
Gràindean is Dòmhnull Giobach,
Piullaidh ceàrr nan droch stillean,
am Fear-Millidh, ’s am Fear-mór;
Miodalan nan iomadh cleòc,
Mac-an-dólais, an Nàmh,
Dórainneach an Droch-àit,
Sàtan is Ceann a’ Bhròin.


[TD 34]

Thoir do thaing dhan an t-Sealbh
nach robh t-earball an sàs
Aig na cailleachan air gàd
àirde na sparra-ghaoith,
Dheidheadh do bhocadh le still
ann an teinnt shoitheach teàrr,
Bheireadh builg air do mhàs,
fàileadh dàitht’ air do dhruim.

Cha bu ghille snog do shamhail
gu bhi mealladh na te ghrinn,
Dheidheadh crois-tàra dhath nad dhruim,
diamon am bràigh do mhalaidh,
Glamair air do chura-mhagail,
bun an t-slabhaig ris a’ ghaoith,
T’earbull cho beag ri boit,
fàinne ’n cuinnean do bhathais.

Do dha chluais mun a’ bhun,
—comharr triuthaire nan àl—
Maise-mhullaich, fluth-faireag
oirre dàithte le brannd;
Speir is spuir, cruth is ceann
craimpte le cioram cràidh,
Cromadh crom do leth àrd
spàgadh do spleuchan cám.

Thig thu lìonadh do luaghainn
le uachdair a’ bhainne,
Mnathan uaigneach an toraidh
ga do stodhadh leis a’ bhàrr;
Glug á crogan ’na do mhàl,
’s tusa mheirlich mar dhuais
Cur do stàtainn an cluais
bannal truaillidh na bà.


[TD 35]

Ri solus na gealaich bhuidhe
thig iad cuideachd gun a’ chill,
’S nuair a chluicheas tu do phìob
ruighlidh iad Gille Calum;
Filleagan an còta drannaig
laparsaich na speirean sgiabt’,
Clab am bas le sgalan-sgriach
ás an ciall cur nan caran.

Braiche tiachdaidh na dunachd
am prais dhubh aca ga bhrùth,
Siullaichean is tutan sùith
ùdraisg á tub’ a’ sgudail;
Gioban agus fuil is fionnadh,
adha dhubh is spuirean cù,
Cluigeannan nan caora spùt,
ùilleag á sùgh a’ ghuga.

Thu gan eideachadh gu cluich
buidseach is leannan-sìdh,
Laighe-shùil, cumhachd druidh,
bioran claoidh nan corp criadh;
Mallachadh, is guidhe pian,
toirt á sìolachadh brìgh,
Dhol ’nam mial-chat thoirt sgrìob
ghoid an ìm’ feir nam mias.

’S tusa sheòid a thug an taig
dhan a’ bhad tha seo seach chàich;
’Sann as dòch’ gur e Ghàidhlig
an cànan a th’agad,
Gun aig céinich bho thairis
ach a’ mhabadaich gun stàth,
Nach tuig céilidh, no fàd,
no buntàta na sgadan.


[TD 36]

’S math dhuit fhéin le do dhìol
connadh biathadh an teine,
’S sinne riasladh le bara,
dol an tabhann leis a’ chliabh;
Thusa thoitear nam mial
nach cuir iarrunn air barr-fhad,
Theid thu thìoradh do chamuis
biodh e sneachda no grian.

’S mùirneach leat do chuid fhéin,
eucoirich dhubh na mallachd,
Bheir thu déirce nam bochd
do fhear nan sochairean le riadh,
’S oific dhuit bhith ga liacradh
le siabunn a’ mholaidh,
Bloinig dhiadhaidh mu’n choguis,
’S blas a’ chrogain air a’ ghnìomh.

Chan eil ann riut cho measail
nuair a ghliogas tu do sporan,
Cha bhi diofar mun an onair
ma bhios falach air an t-sùil,
Iad cho toigheach air a’ chliù,
sgrùdairean cur-ri-codach,
Thusa ’g ùileadh am basan
’s guin an talaich air an gnùis.

Le do chuilbheartan meallt
leigeil deamhnan ma sgaoil,
Siùcar air bharr an teang,
puinnsean a stigh ’nan céis;
Gheibh làmh dhìomhain na leisg
leth-sgeul gan cur ri cainnt,
Meigeilean na bréige bhainnd
ag aimhleas air mór-am-beud.


[TD 37]

Thoir, a bhalgaire, sgrìob
gu na tìrean o chéin,
’S sinne sgìth ga do dhréin
’s gun thu déidheil air fois,
Mas e baobh i no brod
h-ura-osnaich ’na beus,
Thig thu bhrosnachadh eud,
troimhe-chéile no trod.

Cuir do shoisgeul an céill
Chan eil éifeachd an gnìomh;
Eirig am bonna-sia
ach bi fialaidh le cainnt,
Blian air do bhilean bainnd,
taingealachd slugan miadh,
Cuingealaich do chuid tiodhlac
ri iasad na làimh.

Ged a bhios iad ga do bhùirt
ochan, thùireadh iad d’ fhalbh,
Faire-cliù gun cù sheilg,
balbhadh air teanga brolais;
Maide tomhais bhon an t-seisean,
deimheis bhon a’ bhreitheamh chùirt,
’S gun do leigeas fo na dùirn
anns a’ chùbaid ga phronnadh.

Bhiodh an sagart gun a’ chuirm,
purgadair falamh fàs;
Clamhan cairbh gun spiol chnàmh,
bheireadh bàs gu gob crom;
’S gun thu Shàtain gun rùm
far nach diultadh tu càin
Airson pùnndadh a’ Phàp
thoir e ’n àird ás an toll.


[TD 38]

Uilleagan gun madadh-allaidh,
anshocair gun acuinn cnàmh,
Pharasaich gun gille màil,
cràbhaich a’ gur ri faileas;
Iarmad a’ phoca shalainn
dol ga chrathadh air an t-sàl,
’S diadhachd a’ bhrochain bhàin
ri dol bàs a chion teine.

Sud a Dhòmhnuill ort fhéin,
cha b’e m’ fheum a bhith mach ort;
Eisdidh tu ri dibhersion
’s bheir thu mathanas dhomh ’n dràsd;
Ma tha rath-air-mhath dhomh ’n dàn
nuair a thàrras mi dhachaidh
Theid mi dhrabhadh mo ghloine
gan a’ Chailidh air do shlàint’.


[TD 39]

Smuaintean am Braighdeanas am Póland 1944

I

Chì mi ghrian air sgiath a h-òirdhearcas
a’ fògradh sgleò nan neul,
Mosgladh a mìn-dheat na moch-thrath
’s ri mùchadh solus nan reul,
Soillseadh mullaichean nan leòidean
le deòthan gathach dian,
A carthannas blàth ag iadhadh
faobhar is ciabh-uchd an t-sléibh;
Dealt an drùchd ’na ciùin-bhraon lònmhor
rìomhach, oisleanach ’na sgiamh,
Boinean airgead deargt’ le h-òr
air bhinneig gach pòr is feur;
Sìth mhic-talla ’g altrum òg-mhaduinn
le snodha-sògh ’na beul,
’S milis pòg fhàilt ceòl nan eun,
coireal ac’ air sgéith is geug.

II

Chì mi aig ciaradh na tràth i
teàrnadh do leabaidh cuain,
Meanbh-sgòth ìochdair bun-sàile
deàrrsadh le iomadh dath;
Cearcall soillseadh ’na làn-ghlòir
deàlradh air bhàrr nan stuagh,
Caile-bianan a’ snàmh
air sgàthan na tuinn ’na las,
Rìomhadh na h-iar àird le maise
sàr-bhrat is flaitheil snuadh,
Lainnir òir a’ ròsadh sgàrlaid
rudhadh crà-dhearg a dreach;
’N oidhche ga tional gu pàilliunn
á slighe làitheil a cuairt,
A doimhne fadadh a blàthan ’s
an sgàile ga toirt á seal.


[TD 40]

III

Sìnidh mi ri bun a’ ghlinn
burbhan aibhne ’na phluic,
Snìomh troimh ghlaic bhealaich ’s lùb
linne ’s puilm-sruth na h-eàrr;
Tuiridh tiamhaidh an tuinn
le mireag steall gheal is cluich
Air cladach cruinn-chloich a’ mhuil,
caolais, dubh chreag is tràigh;
Machaire shìthean mu’n druim,
faiche shaoibhir nan lus,
Glas-fheur flùranach ’na ruit
innis shultmhor nan àl;
Innealt geumnaich nam buar,
gille ’s gruagach dhan trus,
Samhradh ’g éideadh a cruth
le trusgan làn buil is àgh.

IV

Togaidh mi ri monadh liath
slat is driamlach air dòigh
A sheòl gu dubh-bhreac a’ chòmhraig
le seòltachd na làimh;
Loch is òb, gil is brialoch,
feadan, riag-allt is òs,
Badan chaorach ri am bòrd,
lachan seòladh nan tonn;
Loinn-ghréin air gualainn an tuim
gormadh air bheann a’ cheò;
Canach ’s fianach air lòin,
liath-gheàrr nan còs is cearc dhonn;
Colmadh corcur an fhraoich,
sgaoil-bhrat na mòintich mhóir
Air riasg an aonaich ’na chnòd
’s raineach ri bòidhcheadh nan gleann.


[TD 41]

V

Seasaidh mi air mullach na h-àird-sgurr,
spiris aire na h-iolair,
Triath air na dhearc mi bho tulach,
saoghal uile fo m’ lorg;
Fad léirsinn an t-seallaidh mhóir
sgaoilt fa chomhair mo shùla,
’N dùthaich ’na leabaidh-shurraig
’n achlais chrios-chòrs na fairg;
Bailtean ri slios nam bàgh
fonn fhearann, geàrraidh, is chruit,
Garbhlach, cruadhlach, is luich,
fàsach, uisg-éisg, is sealg;
Eilean ionmhuinn mo ghràidh,
m’àrach, m’aigne, is m’ iùil,
’S banaltrum cuan nan dùl
ga thàladh le mùirn is séilbh.

VI

Siùbhlaidh mi rithist an fhairge
’m bàta cainb agus sheòl,
Riasladh garg thonnan mór
sìnte ri onfhadh muir siar;
Dian astar a searraidh
siabadh cabhadh fo sròin,
Sìos gu cragan a beòil
ga fhroiseadh ’na mharca-sìn’;
Still air gualainn an fhuaraidh
sradadh shuabag air bòrd,
Sluaisreadh nan stuagh le ceòl,
dol fodha ’s a’ togail a cinn;
Fiaradh fiacail na gaoithe
snìosail a cruinn ’s a còrd,
Easgaidh fo làimhseachadh eòlach,
sròineadh tro’n mhuir le sian.


[TD 42]

VII

Seasaidh mi air rubha lom,
faoilteach geamhraidh gu dian
Séideadh rotach bho’n iar,
creathail neulach nan stoirm;
Gailleann ògluidh sa’ bhàrc-thonn
an cràic ri cladach na tìr,
Làdaich chìreanach àrda
stràcadh nan creag gu coirbt:
Sealladh uamhann is oillteil,
beuc-thonn an taibh ’nan strìth,
Cruachadh ri peirceall na lighe
’n talamh air chrith le’n toirm;
Nimh na garbhsaich ’na nuallan
sluaisreadh charraig is chleit,
Goil churachdach ’s le seiteig
ag éirigh dhan speur le foirm.

VIII

Chi mi rithist na fir-chlis
oidhche phriob-rionnag reòdht’,
Dannsa, ruighleadh, ’s a’ spreòdadh
á seòmar na h-àirde tuath,
Boillsgeadh á dachaidh an t-sìor-shneachd
uinneag na mìle lòchran,
Rìomhadh le dathan a’ bhógha,
sitheadh, ’s a’ croiseadh ’nan dual;
Lainntireachd rìoghail nam buadh,
cleasaich luaineach nan neòil,
Smàladh gloinne na cruinne,
solus sìthe na ruaig;
Neamhnaidean crùn na Tuaith
air geal-chathair fhuar a’ Phòil,
Dealbhadh gruaidh na mórachd
cur bòidhchead air a snuadh.


[TD 43]

IX

Chì mi an teas an iuchair
dùmhladas dubhach neòil,
E mar thùrs chulaidh-bhròin
ri còmhdach a’ chruinne-cé;
Fànas ’na lasair troimh’n leus
saigh’d dian dheallan mheòir,
’S grad phianadh a fèathan balbh
le tarruraich nan torran bheuc;
Teine-adhair dalla-gheal a’ reubadh
’s a’ sgoltadh nan nèamh stròic,
Eilimeidean nan dùl ’nan corruich,
cath-chogadh air feadh nan speur;
Tòrr nam beithir a’ bragadh
’na charbaid each, ’s an sgòth
Ga mharcachd ’na chaithreamh glòir
ri cur a mhórachd an céill.

X

Eisdidh mi rithist le teòth-chridhe
guth ceòlmhor na deò-bhlàth chiùin,
Seidirinn binn laoidh-molaidh
tùirlinn á foisneadh an tàimh,
An uiseag air sgéith a’ snàmh
an gorm adhar nan àrd neuil,
Ri dòirteadh a bicearsaidh shiùbhlach
á cùirtean na maidne thràth;
Subhachas sòlais ’na cluich,
gàirdeachas luchtaicht’ ’na cliù,
Geal-sgòth nan caisteal ’ceòl-lùchairt,
an talamh cha ghiùlain a dàn;
Ribheid as beartaiche teudan,
òran as aoibhnichte luinneag,
Ceòl-thiodhlac nàdur do cloinn
á ionmhas shaoibhir an àigh.


[TD 44]

XI

Caithidh mi ionnaraidh fhada
ri las-theine shradagach blàth,
Air sorchan socair cathair
ri taobh mo chagailt féin;
Uallaichean iomnach an là
air thasgadh gu maduinn a màireach,
Rùn-charaid eòlach no dhà
ri àbhcaid dibhersion na céilidh;
Ruadh-phoit ri golag nan éibhlean,
cainean ri deagh phìob chabaig,
Bean-tighe, mo chéile gràidh,
cur aoidh air an fhàrdaich le beus;
Ceilearadh chridheil na gean,
riag-chleas is aighir nam pàisd,
Mo theaghlach, mo bhean, mo dhachaidh,
m’ acain-gaoil, m’acair, is m’eud.

XII

O, faire, faire na dh’fhalbh
thoir á tasgadh clàr-dealbh mo smuain,
Gu siubhal mi rithist na raointean
gu h-aotram an cuideachd òigh;
Gum blais mi cìr-mheala na h-òig,
gun òl mi á tobair a’ ghaoil,
’S gu lùb mi meangan á craoibh
ri sireadh meas draoidheachd na toil;
Bha geàrr-rathaidean shìochail ri’n coiseachd
am preas-fhlùr, taitneach do’n t-sùil,
Gàirdeachas gràidh fo m’ ùidh
ri fàth air cuireadh gu pòg;
Sainnsearachd brìodail an t-sòlais,
faoineasan gòrach nan leannan,
A bha, a bhitheas, ’s a thà
gean-mhilis feall-dhà na sògh.


[TD 45]

XIII

Oighrichean cainnte na Féinne
reic i air féill an tairmeis,
Gàidheil gun eud gun tàmailt
dh’éirig ur cànan ri Goill;
Nach éisd sibh ri caoidh Mhic-Talla
co-fhreagairt an atair ga ràn-ghul,
A saic aodaich, ceò nan àrd-bheann,
a tanasg, lom-fàrdach nan gleann;
Tha tìm ag iorram a faontraigh,
a seirg, a gaoid, ’s a galair,
Làraichean aoig a’ chlachain
ri sanas, “Cha till, cha till.”
Ulaidh nan sonn a bhà
aig spùinntich gun bhàidh ga creachadh,
Is tuireadh ag srannadh nan clàrsach
an talla nam bàrd ga sheinn.

XIV

Cha do theirig sgeulachd dhòmh-sa,
nàile, ’s mór na tha gam dhìth,
Màl-phìob thormanach nan ribheid,
alt-mheòir iollagach ga séis;
Damhair dhamh chabrach féidh
’s a ghréigh dhearg am bràighe frìth,
Caoraich bhàn air blàr a’ criomadh,
buar ag ionaltradh ’s a’ geum;
Bradan balla-bhreac deas gu leum,
bras-shruth eas aige ri dhìreadh,
Spionnadh sùlaire cur still
sìos tre’n tonn a sholar éisg;
Conaltradh is spòrs tigh céilidh,
ceòl is sgeulachdan gan inns’,
Còisir luinneagach nan nìonag
luadh nam plaide mhìn air cléith.


[TD 46]

Connspoid mhì-chneasda na gaoir
giorrad shaoghail air do thòir,
’S lòn dhuit gaoid is taosgadh dheòir,
doilgheas dòrainn, bròn is fuath;
Mis an teann ghlasan do chuing,
braighdeanas tha claoidh mo threòir,
M’ inntinn ga bloigheadh le h-òrd,
còmhnadh m’ an-shocair le smuain;
Togail cuibhrichean mo dhaorsa
dol ma sgaoil air thaod mo dheòin,
Réiseadh steud-each air nach clòth
eadar Póland ’s baile Chluaidh,
Cur mo bhàta bhàrr nan caol,
m’ eilean fraoich aice fo sròin,
Dh’fhàilteachadh mo phàisdean òg,
càirdean eòlach, ’s bean mo luaidh.


[TD 47]

Deargadan Phóland 1944

Deargadan dubha na dunaidh ’s na dòrainn,
Gu dearbha cha tugainn mo chruth ga mo dheòin dhiubh,
’S mairg dhan a’ chuid thig fo phlucadh na h-òrdaig,
’S muirt-bhith làmh sgròbadh na sgobaig ’na cùl.

Freiceadan falachaidh nam plaide ’s nan cuibhrig,
Ri breacadh nan amhach, nan asainn, ’s nan uillnean;
Spealairean ladarna carach nan cruinn-leum,
Camanachd bhuill fear cadail ’na rùit.

Sealgairean giobach ’s a’ grobadh,
A’ bolgadh, a’ bìdeadh, a’ bioradh, ’s a’ brodadh;
Calpa ga chlipeadh, ’s cas dhioglach nam bonnan,
Toirt clisgeadh air colainn ’s gun norrag an sùil.

Nàdur a’ ghadaiche, faire gu foillbheart,
Là fo anail ’s a’ caithris na h-oidhche;
Cràdh-lot mo thaisean le gathan is saighdean,
Tachais mo dhruim le spuirean mo dhùirn.

Bidh criomag á camuis is glamadh á sliasaid,
Dh’fhidir is dh’fhairich mi cnamhadh nam biastan;
’S tric iad ag amais air bad mu’n nach iarrainn
Aithris a dheanamh mu’n caillinn mo chliù.

Balgairean ciar-dhonn as sgiathalta spionnadh,
Tha conablaich mo chliabh ’s droch dhìol air mo mhuineal;
Ri borbadh mo bheul-sa gu grìosadh is mionnan,
’S nach iarrainn-sa fulang mo chiùrradh aig cù.

“Oidhche mhath leat,” their caraide Ruairidh,
Crùbadh ’na cheirsle ’s a’ phlaide mu chnuacan;
Truillich nan grad-leum cha stad iad a bhruadar,
’S mis’ ann an suain na h-eadar-a-lionn.


[TD 48]

Cluinnidh mi Murchadh san dorcha ri gearain,
Ri dùsgadh le colg air, ’s e sporghail nan casan;
’Se aobhar a’ bhròin ged bu deòin leis an cadal
Nach fhaigh e ach mabladh tha an-shocair ciùrrt.

Bidh Dunnchadh ag Obain ag osnaich fo’n aodach,
Cuilbheartaich gheòir-ghob an dólais ga chaobadh,
Sultmhorachd feòil-bheathach òg ’s e cho daor dhaibh,
Ri crògladh na daorsa a shaobadh bho’n cùrs.

Glòir Bheniàmon troimh chàirean gun fhiaclan
Ag òrduchadh meirlich bìd-mhàs agus chiasan,
Do sheòmar dubh dàithte ’na smàl theine grìosaich
’S e fasgadh na siamaich á iochdair a’ bhrù.

Nan tuigeadh sibh Ghàidhlig an àite na ‘Pólish’
Bhiodh innleachd nar gnàth agus tàlann is seòltachd;
An àit’ bhith dol bàs air do stàrr-chruth gun lòn
Nuair tha’n t-àgh ’na làn stòrais a’ còmhnuidh ribh dlùth.

Seall Ruairidh Mór, nach eil cóig chlachan deug ann,
Reamhaireachd an t-sògh-bheatha òg ann an Siadar,
Annlan is lòn dheanadh beò-shlàint is biadh dhuibh,
A dh’fhóghnadh fad bliadhna na riaghladh sibh chùis.

Tha ‘Curly’ tiugh tuilear le sult bloinig bhog air,
’Se goile gun slugan nach glugadh le sogan
Air cuirm de dh’fheòil ruiteach ga ithe gu sgogadh
Bheir brùchd air ar slogaid le toileachadh brù.

Faic am fear ruadh, tha ceann uachdrach is tòin air,
Cho cruinn thiugh ri buacaire buanna nan geòcair,
Seasgair dhuibh suaineadh ri fuachd agus reòtachd.
’Na chuaileanan òir sam bheil còsan is ‘curl’.

Tha Murchadh cho snasmhor, ’na bhagan cho toinnte,
Crannchur gu beannachd air bascaid is cuibhrionn;
’S iomadh te spaideil a chaithriseadh oidhche
San achlais tha sibh-se cur air bheag diù.


[TD 49]

Ach cha sguir sibh, a riabhaich, a chliathadh mo chlàran,
Gu lùb mo cheann iarach, ’s gu liath an ceann àrd dhiom,
Mar sgruit sgrath-gu-siaman chlèith fhiar chám tigh àirigh
Bidh ’n ciaran aig Màiri ’s e grànnda co-dhiù.

Nan tàrrainn ur cròdhadh ’s ur stódhadh am baraill,
’S am fàbhar ’nam sheòl gus bhur treòireach gu Adolph,
Measg cràbais nam pùg agus bóguis nam peallag
Dheidheadh a dhòirteadh mu chlaigeann ’s a ghlasadh ’na rùm.

Bhiodh ana-ghalair oillteil, bhiodh teinn agus dórainn,
Toirt searg agus claoidh air sgaoth shaighdeach an dólais;
Gu fàiling mo chuimhne bidh braighdeanas Phóland
Le dheargadan geòcach tighinn beò ri mo smuain.


[TD 50]

An Trom-Laighe

Nuair a bha am bàrd ’na phrìosanach cogaidh ann am Póland (1944) bha gainne bidh ann gu tric. Bha seòrsa de chàis aig na Gearmailtich a bhiodh iad ri toirt dhaibh, ach b’ e an éigin a bheireadh air duine itheadh. Dh’ith am bàrd cuid dheth air an oidhche seo, ach mu dh’ith ’sann an am baile Steòrnabhaigh a chuir e seachad an oidhche sin ri sabaid ri na ceàrdan.

Chàirdean nach ann rium-sa thachair
Boil nan creach air oidhche Mhàirt ud;
Marphaisg air a’ chàise mhalcaidh,
’S carraidheach a’ chadail chànrain;
Thug gun éideadh, bròg no tasdan,
Tréine, cas, na aiseag bàta
Mise Steòrnabhagh, a bhaisteadh
Sgòrnan tartmhor le deoch làidir.

Fàth na daorsa! ’s mise thàrr
A steach a chabhraid na callaid
Maraisg sgaoimeirean na gàrlachd,
Còmhlan cheàird an sàil a’ bhaile,
Colla craosach, tinneir Hànah,
Beniàmon, Eacob, ’s Ailean,
Peteran is Sim is Càhan,
Uileag, Pàdruig agus Ailig.

Ragadairean chairt nan clobhdan,
Truibh ’s gun chonn air chom gun àilleachd,
Siulpagaich na siuga souldair,
Smuigean sglongaideach nan ràbhart;
Sgaoth na rapaireachd ’s na lompais,
Connspoidich gun bhonn ’s gun bhàrr air,
Sìlich chaol na h-innisg bhloudach,
Pòiteirean na drong ’s na dràbhaig.


[TD 51]

Arrachd lunndairean na snòtraich,
Dròbhairean nan lothan laoisgeach,
Meabain ghlas nan cas-gun-stòladh,
Marsant’ sheiche, bhó is ghaoiseid;
Sìol na bleidearachd ’s na còmhstrith,
Breugairean nam bòsd ’s na baoth chainnt,
Sgeigeirean na deasbud ghòrach,
Sgudail, cobhar, ’s còrr na daonachd.

Thràigh mi gloin’ air mhath mo dheòin
Air slàinte sgìre chòir mo dhachaidh,
Bho Ard-Dhail gu Toll a’ Ròidh,
Gach fàrdaich bha cur ceò á cagailt’;
Te eil air fad ’s air farsaing Leódhais;
Te eil air Steòrnabhagh a’ Chaisteil,
Bàn-righ Ealasaid is Seòras,
<eng>Churchill Roosevelt<gai> agus <eng>Stalin<gai>.

Cha robh ciall aig slugan pàiteach
Dol an sàs an dibh a’ bhuairidh;
Leum Each Geal leam ’s Seonaidh ‘Walker’
Gàrradh teàrnaidh pàirc na stuamachd;
Tuaineal falamh am cheann àrca,
Cleas gun stàth aig spàg nan cuaran,
Air mo luasgadh le tonn gàbhaidh
Ann am bàta car-a-cuairtean.

Thainig truthair ’s chas e dhréin rium,
Thuirt e, “Hai bhalaich tha robhl ort,
B’ fheàirrd’ thu ceangal mu na reumain
’S tu gu sgrèathadh a chion souldair;
Chan eil móran spuil-a-cnàimh ort,
Ach diol-déirce, amhusg, cruachdan,
’S mar a dean thu ’n còrr a dh’fheum
Ni thu bodach-shnèip no amhlair.”


[TD 52]

Fhreagair mise, “Mhic na bana-cheàird
Dreach an earchaill air do nial-ghob,
Roill la liop air bil do gharbhain,
Sgroth nan deargan air do chliathan;
Coiseachd spàgach spleadhan camagach,
Asbhuan calg a’ bhorbair t’fheusag,
Goimh a’ mhadaidh, ’s braid a’ bhalgair
Chuir a shealg air feadh nan crìoch thu.”

Sùil gan tug mi air mo ghualainn,
O! mo chruaidh-fhortan is m’éigin!
Bhrùchd gu bagarrach ’s gu buaireant’
Cruinne cuairt dhiom na fir-reubain;
Iad le cromag bhata-cuaille,
Cuip is camain chruaidh gu stéirich;
Slachdain, botuil fhalamh, ’s buailtean,
’S coltas nuarant’ air na béistein.

“Slaod a mach e, cath do bhròg ris,
Slabaid chròg air bathais iomhaigh,
Caob a dhosan, sgoch a sgòrnan,
Ordag mhór ri bun na ciabhaig;
Pronnadh bhat, is bragadh dhòrn air,
Fuil is fòirn ri shròin ’s ri ghiallan,
Fàisg gu math e, sgal e, sgròb e,
Dha a dhólas, sgleog e, stiall e.”

Bha mi ann an lìon mo mhillt ac’,
Air mo dhruim ’s ri cur nan caran,
Greisean shuas mar choileach gaoithe,
’S guine chlaoidhteach ’na mo charamh;
H-uile mac le buille chinnteach,
’S guth na h-aimhreit ga mo chasaid,
’S gun dol ás bho ghrabh na h-oillt-chrith,
’S air mo bhloighdeadh fo na casan.


[TD 53]

Cha robh ùrnuigh, cha robh eubha
Bha gu éifeachd dhomh, no furtachd,
Air mo chiùrradh, ’s air mo chreuchdadh
Le ro-éigin mo luchd muirtidh;
Mach troimh ’n dorus thilg na béisd mi
Na mo shleibhtrich dhan a’ ghuiteir,
’S deireadh dórainneach mo gheur-lean,
Chaidh san eabar bhréin mo ludradh.

Gu robh Freasdal ga mo chomhnadh!
Steòrnabhagh bho aon gu anabhann
Ann an glaicean na droch-còmhail
’S ann am mór-ghleac na crith thalamhainn
Ach an anfhannachd mo dhòchais
Thainig cobhair bheò gu m’ anacladh;
Shéideadh feadag, ’s na bha chòrr dhiom
Ghabh na polis mhóra sealbh air.

Bha mi ann am mearan bàis
Nuair shéid a’ ‘bhugle’ tràth rabhailidh,
Dh’éirich mi le cneada ràin
Le crith am chnàmh is bàthadh falluis;
Cha robh beud dhomh, bha mi sàbhailt
Cheathramh, làmhan, chnaimh is chasan,
Fad o òsd-thigh, òl is cheàrdan
Sa’ bhruid bhàrlagach aig <eng>Adolph<gai>.

Comhairl oirbh-se dhaoine còire
Ma tha dheòin dhuibh cadal sàmhach,
Fois o bhreislich-caoch is connspoid,
Thighinn a tomhadh-dhòrn ri àmhghair;
Gabh do shuipeir, ith do leòr dhith,
Bruich no ròsd, na ruigeas càil dhuit,
Bhon an lit’ gu brioscaid Ròigein,
Ach, a bhròinein, seachainn càise.


[TD 54]

Cruach Alasdair

Thug mi sgrìob do Dhail Di-Màirt
Thoirt mòin’ a Asmaigearraidh nuas,
Chuideachadh le sgiobadh Mhàiri,
Lìonadh làraidh, ’s aig a’ chruaich.

’Sann ri tionndadh aig an lùbadh
Dhearc mo shùil air cùis mo dhàin,
Dh’éirich m’fhalt is ghais mo ghlùinean,
Dh’fhalbh mo lùth, is crith ’nam chnàmh.

’N t-uamhann a thug uam mo mhisneachd,
Famhair ann an ìslig bàis,
’S aig cho mór ’s a bha ’n ceann-crìche
Dh’fhàg iad sìnt’ i air a’ bhlàr.

Mu thigh Dhòdu ghabh mi bràighe,
’S ràinig mi gun dàil am cheum;
Leig mi m’uirsgeulan ri Màiri,
’S rinn i gàire ri mo sgeul.

“Amadain gun chonn gun stòladh,
Cha robh ’n còrr ri iarraidh ort,
’S gun an sin ach a’ chruach mhòine
A rinn Tómas dhan an Scot.

Tuaireapadh air làmhan luideach
Rinn an ioropais gun diù,
Cha do sheall iad tùr no tulchais
’S dh’fhàg iad luideach i co-dhiù.

’Sann le rùn gean-maith do’n caraid
Nach deach taisealadh ’na sròin,
Fàdan móra pròiceach taise
Dh’fheumadh seacachadh gu leòr.


[TD 55]

‘Ni sinn riaghan caol,’ thuirt Ailean,
Ged a bhiodh i fada sìnt’,
Mar cuir gaoth is grian a tail i
Cha tig srad aist’ ann an Tìm.”

Thàinig Alasdair air làraidh,
Cha b’ann sàmhach, ach ’na ghlòir,
Chualas eubhachd aig tigh Thàididh
Dol ’na dhràgan ri na seòid.

“Leudaichibh a mach am beul aic
Chlann a’ riabhaich, tha sibh ann,
Nach dean gnothaich ceart na ciallach,
Ach a’ fiaradh ’s ri cur cám.”

Thug e ’n uair sin dhaibh na tòimhsean,
Trì cheum coise, ’s thabhair leud,
’S gann nach deach e ás a losaid
Aig cho farsaing ’s a bha sgiab.

Chaidh Cairistìona bhochd air mhiapadh
’S beag an t-iongnadh ’s mar a bhà,
’N dreamaisg ud le chasan sgiapte,
’S e ri siamaich ’na chùis-ghràin.

Cha b’ann snasail dh’fhàs an còrr dhith,
Bha cus chòcairean ’na ceann,
Leudaich, dh’àrdaich, dhruid is ghròb iad
A’ chruach mhònach bun os cionn.

Beannachd aig na bodaich chòir ud
Rinn an tòrr gun dòigh gun tùr,
Murchadh, Ailean agus Tómas,
’S guma fada beò an triùir.

Earail bheag a nis sa’ chrìoch dhuibh
Los gun dhìochuimhnich mi tòrr,
Faicibh Màiri is Cairistìona,
Bheir iad sgeul dhuibh air a’ chòrr.


[TD 56]

Eachdraidh an Fhuarain

Fhir shiubhail an rathaid
cuir stad air do cheum,
Tha agam-sa sgeul ri shnìomh dhuit;
Leig bàs air do chabhaig
’S gach car tha san eubh,
Thoir aire agus éisd ri m’ bhriathran;
Na saoil ged as greannach neo-mhaitheach mo ghnùis,
Le ùir agus clachan nam balla ri m’ shrùp,
Gun dh’fhàiling mo chlaisneachd,
gun ghais air mo shùil,
Neo mabaich air dùrd de m’ bhriathran.

Ged is latha agus linn bho chuir suinn nach maireann
Mo chuinnean troimh bhalla na sràide,
Cha tric bha mi tinn no chluinnte mi gearan,
Le cuing, ciurram, ’s cnatan ri cànran;
Dheidheadh bodaich le geamhlagan, pic agus spaidean,
A bhrodadh mo bhroinn, is a bhloigheadh mo thaisean,
’S nuair chalcadh iad dinnte na tuill san robh gaiseadh,
Bu chinnteach dhomh aiseag mo shlàinte.

Cha thruaill bùirn-lòin no flod-shruth abhainn
Tha sgòrnan m’amhaich-sa dòrtadh,
Ach fìor dheoch reòdhta gu òl luchd pathaidh,
Luchd dòirtidh falluis na cnòdach;
Luchd ach-bhuain is bàrr is àiteach earraich,
Luchd càireadh nam fàd o bhlàr gu baile,
Luchd ithe an sàth bhuntàt’ is sgadan,
’S mi ghnàth air tein’ aig a’ chòcair’.

Mo thobair cha traogh tre shaoghal maireann,
Cha ghaoid air broilleach mo mhàthar,
Dha dheoghal gun chraos bho bhraon-chìoch carragh,
’S ga thaomadh á bannas mo chàirean;
’S e ’m pobull ás m’aonais shaoilinn falamh
Toirbheartas saor o dhaorsa ceannachd,
Gun airgiod no maoin ach slaod mi dhachaidh,
Gu faoch thu d’anail ’s do ghàirdean.


[TD 57]

Mo ghearan cion cuideachd an diugh seach an dé,
Bha ’n uireasbhuidh fhéin da’n tàrradh,
Nuair a thigeadh iad thugam-sa, buidheann na té,
Bhiodh uirsgeul aic’, beum no tàghag;
Mo ghràin air sgruig a’ gheop-sgudail gun bhrìgh,
Le “Ghràidh na toir guth air” mar chumha r’a innse;
Anradh na tuairisgeul, tubaist na clì,
Bhiodh breugag cùl-cinn ga ràcadh.

Thig seamlaich fhear pòsda no seotaiche mhnaoi
Nach ainmich ’s nach loinn air sgeul dhomh;
Thig otharlaid leòcaid le’n ‘Obhan’ is ‘Oidh’
A bhódhradh mo chinn le’n eucail;
’Se b’àill leam na galagain gàir-ghuthach binn,
Le ceileir is mànran nach sàraich mo shuim,
Dibhersion is àbhachd air “Cà robh thu raoir?”
Air suiridhe na h-oidhche is céilidh.

’Sann dlùth dhomh bha sealladh air seachdain is Sàbaid,
Air spaidearachd sràid is luchd falbhaich,
Mo shùil air a tarsainn ag amharc, gu h-àraidh
’Nan dàil dol a choinneamh ’s a shearmoin;
Fàth-cheumaich liùgaich a’ chiurram ’s a’ chànrain,
Mnathan le curaistich ruideag ’nan àrd-cheann;
Banntraichean suigeartach, dùr-bhodaich chràbhach;
Leòm-thrus àirleis bho charabhaidh.

O! faire shaoghail na dh’fhaodainn dhuit aithris,
Thig faondradh air m’aire ga innse,
Mu ghoireasan dhaoine, ’s a’ slaodadh gu baile
Bhi ’n gualainnean ghearrain na sgìre;
Mar thainig an caochladh bho shaothair nan cairtear,
Gu carbaidean gleadhraich tha gaoideadh mo chraiceann,
Cha bhàs dhomh ach caog-shuileach daoraich cur ás domh
Le caoch an ro-astair san dìg seo.

Bha mnathan mo thoisich-sa cosant an gnìomh,
B’e ’n iris ’s an cliabh ’s an dronnaig,
An acfhuinn gu solar an codach ’s an rian,
Aig monadh, air sliabh ’s aig baile;


[TD 58]

B’e ’n t-eallach an còmhnadh ’s a fóghnadh bho dhìth
Gu bearraid a chlothadh le beò theachd-an-tìr,
Aig cladach is mòine, ’s gu mòintich toirt sgrìob,
Ri todhar, blàr-sìl san earrach.

B’e culaidh nam boireannach—air a’ mhnaoi-phòsd
Pleat chòta drògaid srianach,
Currac geal gucagach, pléide bheag ’s mhór,
Bódhaig is boa bianach;
Bonaidean sròlach le cleòc’ agus gùn
Air maighdeannan òg ’s na bha dhòchas ’nan dùil;
Air fìor fheadhainn leòmach dòrnain ’s cìr-chùil,
Brògag, ad-fhlùr le lìon oirr’.

B’e bhriogais cloth bucach, ’s an dlùth pheitean mór
An trusgan ’s an còmhdach tìorail,
Air fir a bha curanta cuimir, ’s dos dhlòth
Mu smeigid, ’s fo shròin ’na fheusaig;
Bha dìobhail is uireasbhuidh druideadh an lòin,
Gun innleachd an cuidich ach spionnadh nan dòrn,
Fo ìmpidh dhroch urrais, ’s am bruid an droch dhòigh,
Ri sireadh am beò-shlaint’ riaslach.

Le seòl sgothan tapaidh ri marcachd muir trom,
An lìon chur an grunnd fad o’n fhearann;
Bhiodh Leódhas aig amaibh á sealladh fo thonn,
Ach mullach nam beann ’nan eilean;
Bha mulad is càs agus ànradh ’nan geall,
An cunnart a’ ghàbhaidh bhiodh bàthadh is call,
An crochadh ri nàdur na fàbhair ’s na feall
Gu tochradh a roinn na chéil orr’.

Thig leam air ionnaraidh dhan an tigh chéilidh,
Cuideachd an éibhneis còmhla;
Spòrs ’s fearas-chuideachd ga chluich air a chéile,
Cuiridh gu sgeul is òran;


[TD 59]

Deasbuid nam fear, beul-deas agus baothan,
Marachd is eathraichean, eich agus caoraich,
Cailinn is fleasgaich ri beadradh na faoineis,
Cailleach a’ taoisneadh le eòlann.

Bhiodh èaladh air d’ chraiceann is d’fhalt air a cheann
Aig tanaisg, is cluinntinn is bhòcain,
Giùlan is manadh, is sealladh is samhla,
Soluis is taibhs’ is bòbhain;
Cailleachan na buidseach le cumhachd an toraidh,
An t-Abhaistear Dubh ’s na bha chruthan ’na chomas,
Amhailt na sìthichean, sìgean nan toman,
Uile-bheist air lochan na mòintich.

Faic iad ’nan drip ’s an cur ris anns a’ chiaradh,
Mnathan ri snìomh ’s ri càrdadh;
Snàth o chnocan ga chur air crois-iarna,
Dealgan is criathar pheàirdean;
Lite ri plubraich, bonnach ri éibhlean,
Fighe chòt’-croisidh is stocainnean chnébilt,
Biadh gan a’ chrodh is gam bleoghan air stéill,
Oisgean is éill-ghearran stàbuill.

Arbhar ga fhrasadh is slacraich a’ bhuailtean,
Tartaraich nuas ás an t-sabhal;
Tuba le ùireadh air ùrlar tigh-fhuaraidh
Plangaid ri luadh am bogadh;
Eallach fraoich mòintich ga thoinneamh gu sìomhan,
Snaim dhubhan-mhór agus snòt ri lìon iasgaich,
Càradh nam bròg is cliabh mònach ga dheanamh,
Ath-chealla ’s sìol ga theòthadh.

Bha aol-thighean geala na snas cheannaibh sgliata,
Cho ainneamh ri gnìomhaich sìlich,
B’e tughadh is sgrath fo chloich acair is sìoman
An gleidheadh ’s an dìon bho’n dìle;


[TD 60]

Uir-bhalla tobht’ air an coisicheadh ainmhidh,
Uinneagan ’s dorus mar sgòran nan garbh-chruth,
Sabhal ’n cùl taice ris, toll-fhasgain is arbhair,
Còir-breith is sealbh ur sinnsir.

Stigh air an starsnaich sreath phraisean is cùdain,
Baraille bùrn is staing chliabh;
Spiris nan cearc ri bun-bac nan dù-chlèith,
Stall-dhorus lùbadh gu teinntean;
Beingean is cathraichean, cnapan is stùil ann,
Dreasair ri talan tha dealachadh cùlaist,
Braidseal math teine ri sradadh ’s a’ smùideadh,
Leabaidh bheag chùrtair is cuibhrig.

Bu ghealach nan geamhraidhean ám nan ro-spòrs,
Bhiodh càraidean òga déidheil,
A dealan an cabhsair a shoillseadh ri’n stròl
Gu astair am bóid ’s an seula;
Cuideachd na comhailteachd, fearaibh is maighdeann,
Ceòlraidh is comhartaich, othail is aoibhneas,
Gràisg an rathaid air bhoilisg gun cuibhreach,
Furan is seinn is eubhachd.

Banais gu maduinn ’s bu mhath a bhith ann,
Orain is danns sa’ bhàthaich,
Bùird a’ cur thairis le aran is annlan,
Drama bho dhrám ga tràghadh;
Deas fheala-dhà, ’s air a’ chàraid a’ cheud te;
“Leasaich an àrd i air slàint’ nam ban-riaraich.”
Ceanaltais blàth-ghean, is àbhachd gun mhiothlachd,
Beadradh nan ceudan gàire.

Chunnaic mi cluich iad air oidhche Shamhna,
Uinneag ga steall ’s e cnò-bhrag;
Gloinne le gealagan, truinnsearan dhall-shùil,
Aireamh an cloinn air dias eòrna;


[TD 61]

Càl ga ghadachd gu cailleach na fàisnich,
Dh’innseadh a’ cheirtle ’n e gasan na gràindean,
Caoilte no brachag, fear snasail na gàrlach,
’M balach bha’n dàin dhith pòsadh.

Oidhche na Callainn bhiodh balaich air ghleus,
Ag ullachadh féisd nam bannag;
Dorus bho dhorus ag agairt am feum,
Bonnach air dheagh fhuin’ is annas;
Ceannard na tapachd is craiceann mu ghualainn
Timcheall an teine, ’s le clobha ga bhualadh,
Càch air an starsaich ri gabhail an duan daibh,
Beannachd air sluagh is dachaidh.

Chuala mi luinneagan cuideachd an aoibhneis
Luadh is loinnreach air cléithe,
’G uaireadh na buille ri siubhal na seinn
Duanagan binn nan séisd-cheòl;
Té na dibhersion cur leannan sna roinn dhaibh
Càch ga bhùirt-mhagadh is faram an fhuinn ris,
‘Hi-ro bho gheallaidh’ is ‘Ho-ro-loill-o,’
’S ‘Chunna mi raoir e, m’ eudail.’

Roimh ghabhail gu séimheachd aig reugan na h-oidhch’
B’e ’n cleachdadh bhith cruinn ag adhradh,
Ag òrdachadh beannachd, is rannan gan seinn,
’S an fhacal, cuibhrionn ga leughadh;
An teaghlach air ghlùinean ag ùmhlachadh sìos,
An t-athair le dùrachd ag ùrnuigh ri Dia
E gabhail an cùram is stiùireadh an rian,
Am basgaid, am biadh ’s am feuman.

Chunnaic mi crùisgean is lámpa dubh ceàird,
Buig-sholuis sgàil is duibhre,
Lámpaichean bùtha le currac is deàrrs-ghloinn’,
‘Tilley’ ’s tu sàthadh gaoith innt’;


[TD 62]

Thàinig an dealan le lainnir gun ùilleadh
Dh’fhuadach nan tannasg ’s a bhrath luchd nan cùilean,
Dubhradh is lasadh am feartadh do lùdaig,
Garadh ann, tùrn, is soillse.

Ur-bheart gu leasachadh easbhuidhean dhaoine,
Chòmhdaicheadh m’aois is m’ uair iad;
Sanas an ‘<eng>telegraph<gai>,’ rothairean caola,
Carbaidean caothaich is luathaich;
Cainntear an ‘<eng>radio<gai>,’ fradharc-ghloinn’ ìomhaigh,
Saoghal ad chlaisneachd, ’s a dhearc air do bheulaibh;
Itealain adhair ri searradh na h-iarmailt,
Phón gu brath beul is chluasan.

Dh’ hidir mi mórchuis na h-òinnsealachd bhaoth
Thug cothrom is maoin gu feallsachd,
Tha’n diugh an fhìor-sheòmar aig leom mhnathan faoin
Mar lonaid ro naomh an teampull;
Aig ‘cùl na h-iodhlann’ tha urram na h-àrois;
Ionnlaid do chruth ann is furtaich do chnàmhan,
Airneis gu ullanadh, tubhailtean, sgàthain,
Bùrn gu do chàil a steall-stòp.

Dh’ionnsaich mi Ghàidhlig an lànachd a grìde
Mun tug iad a brìgh ’s a beus aisd,
Rinn faoin-cheannaibh fàs i le tàirmeas is dìmeas
’Na h-atharrais dhìblidh gun éifeachd;
Beurla ga breacadh ’s na leasachadh earbaill,
Eugmhais gun deas-chainnt ach easbhuidh ga dearmad;
Spéis gu cur ás dhith is eitich gu marbhadh
Eud agus earbs’ nan Gaidheal.

Theirig is dh’fhalbh na tha dealbhadh mo smuain,
’S tha mise, mo thruaigh, air m’fhàgail;
Bha uair bu chuis fhàrmad mo bhalgam gun truaill,
’S tha ana-blas gun tuar ’na àite;


[TD 63]

Ma shàbhail e casan bhith tarraing á pìob,
Tha làn ghoirt-an-ceannachd is gearain ’na lùib,
’Sann odhar tha dhath, is an-fhallain a bhrìgh,
’S cha chan mi nach mill e ’n àirnean.

Slan leat a charaid, tha’n aithris gun cheann,
Cha sgrìobhadh fear peann na dh’fhàg mi,
Mu dhòighean is cleachdaidh is beachdan na bh’ann,
Bho chuir iad mo cheann troimh ’n ghàrradh;
Mi fada nad chomain cho modhail ’s a dh’éisd
Thu tuairisgeul bodaich, ’s do ghnothaich an éis,
Tha ’n uair a bhith dol is bi togail do cheum,
Is beannachd leat fhéin an dràsda.


[TD 64]

Alasdair Uisdein

Hi-hóró ’s na hó-bhó thugaibh e,
Gille nam pòg, mo dheòin an uilleagan;
Ille bhó hu-hó hui-bhri-bho gheallaidh ó,
Gille mo rùin ’s tha sùil a’ mheallaidh ann.

Alasdair Uisdein bu lurach an gill’ ud,
E math aig a’ ghunna ’s gu cluich air an fhidhill,
Bha sgall mhais-mhullaich air ’s fluth air a bhidean,
Is meapaid ri bhus bha cho dubh ris an fhithich.

Ri danns ri puirt aighir bhiodh esan cho ealant,
Cha b’ann mar na leiristean leisge gun anail,
Ach deann ruideas éibhneach ga dhéabhadh le fallus,
Is langan na h-éibhe ri réis eadar bhalla.

Breab-chas na sunnd-chleas a dhùisgeadh mac-talla
Tre chabair-cléith shùithe, toll-stùc is gath-droma,
A thacaid-bhròg shùrdail le ùspairn a’ frasadh
Tre dhorus a’ chùlaist le smùid theine sradag.

Chìte ’na dheis e ’s bu deas air a bhonnan e,
Slìob-ola shleamhuinn ’na leadan dubh dosanach;
Grisionn chlòth-Hearach ’na sgreat-bhriogais gholph-cluiche,
’S fighe ball-bhreacain an leth-lùban osanan.

Gunna fo achlais bhiodh sradadh air luaidhe,
Bu chunnart tighinn faisg air ga sparradh ri ghualainn;
Fùdar ga bhragadh, eòin mhara is chruadhlach
Tighinn truimeach-air-shearrach ’nan carcais mun cuairt air.

Mas geòidh iad na lachan, mas arspag na ròcais,
Sùlaire, cathag, no eala no góbhlan,
Bugaire, starrag, no glas-ròn no dóbhran,
Urchair na h-amais ’s na grad-bhàis an tòir orr’.


[TD 65]

Fìdhlear phuirt-shiùbhlach a dhùisgeadh an còmhdhail,
Iompaidh a’ chiùil ri cur lùths ’na do bhrògan,
Bìgeal is bùirean is dùrdan is crònan,
Le mìlseachd a’ tùirling bho chruitear a’ cheòlraidh.

’Se cuagaire gliogach na giorsaid gun othail
Nach gluaiseadh a h-iosgaid, ’s nach crioslaicheadh bodhaig,
Nuair shlìobadh làmh iollagach sreangan le bogha,
Gu ruighleadh an cùlaist ’s air ùrlar ’s an t-sabhal.

B’ anabharra riagadh ’s e fiachainn gu thoiseach
Air cuibhleachan èasgaidh ’s e fiaradh nan oisean,
Cha deargadh a’ mhial-chu air, fiadh, no mac-mallachd
’S a chara-chas cho dian ri spoth-sìol muilinn froisidh.

Aig rèiteach no dannsan, aig bainnsean no céilidh,
Bhiodh m’eudail’ is m’annsachd ’na rann aig gach té ann,
Mar chéile na ban-diùc cho greannmhor air ghréigheadh,
A stais dhubh cho grinn is a cinn air a céireadh.

Faic e ri liùgadh gu dùil thoirt air nìonag,
Geanalachd shùgraidh an sùil-bhriob an t-slìogair,
Màileid ’na chrùigean le siùcaran sgrìobhaidh,
Gàir air a ghnùis tigh’nn ga h-ionnsaigh ga lìrig.

B’ annsa bhith ’g éisdeachd beul éibhinn na brìodail,
Sainnsearachd déidh, agus geur-chuis ’na mhiodail;
’Se sgraingeach na bréine nach géilleadh do shireadh,
Is baindeag na beus an ro-mheud dhéidh ga thilleadh.

Pluic air ri giall-mhabladh miadh-fheòil ’s na lonachd,
Bhiodh slùpraich troimh fhiasaig a’ sìoladh a’ bhrochain;
A mheòirean cha b’fhiach leis ach sgian agus forca,
Uaisleachd aig biadh nach robh riamh aig a’ chroiteir.

Leth-eòlach an subhailc, an susbaint, ’s an tàlannan,
Dheasbuid e cùisean bho chùbaid gu Pàrlamaid,
Easbhuidh a thùralachd mhuchadh a ghnàthanan,
Ceannas is ùghdarras nuair ghnùigeadh e àrd-dhorus.


[TD 66]

Bhròinein an ànraidh cha d’ fhàs thusa ciallach,
Sheòl thu ro àrd ’s thug an t-àrdan thu ìosal;
Mór-chuis a dh’fhàg thu gun ghràdh ri do chliathaich,
’S gu leòr air a bhàn a mhàin ach an iarraidh.

Ghéill thu do aotramas chaochail mar bhruadair,
’S thainig an aois a chur gaoid ’na do bhuadhan;
’Féill Chnoc an Fhaoineis tha saobh-nòsan truaillidh,
’S pàidhidh tu daor air na plaoisgean gun bhuannas.

Mar phuilmean a’ boillsgeadh a boighseadh a thuruis,
Bha suilbh ’na do chuibhrionn is soills’ ’na do rionnaig,
Ach shiubhail thu gu d’oidhche gun oighr’ air do thuinneadh
Mar shùileachan dhuinn air bheag caoidh fear gun urra.


[TD 67]

Sgìre mo Ghràidh

NIS—aosmhor mu thuath;
Slìobadh thaobh-shlios tha’n cuan;
Sìor atair-caoinidh ’na dhuan
Dìreadh ri bruaich do thràigh;
Tha strìth a’ chruaidh-chath ’na bhàrc
Gun sgìths, gun stadadh, gun tàmh,
Bleith-stealladh mun cuairt crios-sàil
Do chruaidh-chreig àird is uamh;
Nuair luaisgeas gailleann a stuagh
Ri suabadh cabhadh bho bàrr,
Sluaisreadh do chladach gu buaireant
Caithreamh na luainich ’na ghàir.

Tormanach, torrunnach, tiamhaidh,
Onofhadh, osnachail, chianail
Monmhor luaisgean an t-sian,
Mothar chinn-liath na stairirich;
Bùirich an taibh ri fàsgadh
Tuiridh an iargain tre chàirean,
Gòmadh am beul gach làdaich,
Torradh air càrn is ciar-chreag,
Sgoladh nam bàgh le riag-chleas,
Camus, mol-liath, is tràighean,
Bròn chumha-càs na h-iurpais,
Crònan sil-dheur ’na thàladh.

Ri aimsir amh na h-anuair
Feirg na mara air luaisg,
’S garg-ghleac carraid na tuasaid,
Fairge ’na gruam air Ròdh’nais;
Rubha-dubh ’s tuar na doicheall air,
Bùirich a’ chuain cha dochann e,
Smùididh e suas ma chlaigeann iad,
Bleithidh iad, ’s pronnaidh mu ghualainn;
Baisteadh na corruich ’na ghruaig,
Maistridh le suabadh is froiseadh,
Bailcean geal mollach dol suas
An glas-cheò uairibh ga fholach.


[TD 68]

Innean ghob-cinn na tìr
Toll séid na Ròidh troimh rinn,
Treabhadh sgrìob ataireachd chrìch
Eadar Cuan-Sgìth ’s Cuan Siar;
Tùr air slinnean do chliabh
Cur iùil-sholuis sìthe le leus,
Bùire do dhùdach ri fiath-cheò
Toirt rabhaidh, dìon is dìdeann;
Cur mharaich’ air cùrsa shlighe
Tre ghàbhadh nuair bhios e fiamhail,
Dha chaomhnadh bho chunnart do chìrean
Bho charraid is strìth do chliathan.

Maol-cheann gun fhasgaidh cùl-bheann
Dh’fhaochadh air achlais nan gleann,
Na craobh choill lagaicheadh srann,
Gailbhiche gheamhraidh aognaidh;
Sgathaidh speal-bhearraidh an fhaoillich
Cinneas an fheòir bho h-aodann,
Gaisidh lon buar is caora,
Seacaidh le caoil is ganntachd;
Siabadh na gainneamh le deann,
Toirt machair gu seann nuadh aosmhor,
Liathaidh an t-achadh le fann-luth
’Cur crìon-dhreach greann ’na h-aogais.

Ach clothaidh air ceannairc na garbhsaich,
Air reòtachd is caise na h-aimsir,
Bheir pòg an earraich air falbh
Ròig na seargaidh bho gnùis;
Deòghlaidh an talamh am bùrn
Fo dheò-bhlàth nan osagan ciùin,
Treabhar am fearann ás ùr
Pòr a’ shìol-curachd ri shealbh;
Thig beòthas an duilleach ’s am meanbh-lus,
An t-òg-fheur anfhann air dhùisg,
’S air còmhnard ’s bruach gu falachaidh
Bidh ’n neòinean dhealbhach ri flùr.


[TD 69]

O, Earraich is suilbhir do dhòigh
Le fallus bhraon drùiseil teò,
Ri taiseachadh fuiltean an fheòir
Le drùidheadh do dheòiribh séimh;
’S flathail do ghnùis ri séideadh
Beò anail chùbhraidh do bheul,
Blàithe luchdmhor le deagh-ghean,
Carantas nèamhaidh fo d’ sgòd;
Bog chaisteal bhaideal do sgòth
Toirt boillsgeadh sgleò bho’n ghréin,
’G ath-bheothachadh tacar is treòir
’S ag aiseag a bhòidhche do’n fheur.

Thig tosgairean lurach air sgéith
Le coireal nan iomadach teud,
A choisrig ath-thuruis o chéin
Le féisd, laoidh-mholaidh ga luaidh;
Bidh ’n uiseag gu basganta shuas
A’ tùirlinn ceòl aighir a nuas;
Smeòrach as seirmeile duan,
Lon-dubh air cluain is gheug;
Tha sògh is ceilear nan sgeul,
Orain nan sgéimh ’s nam buadh,
Coisir na h-eireachd ’s na séisd
Mar ghlòir an éibhneis bhith-buan.

Thig samhradh le snodh air a bhilean
Mar leannan ’s a h-annsachd ga sireadh,
Toirt lon do achadh is fireach
Le braon-dhealt dhìlinn fo sgéith;
Thig faitealan fuireadh chur sgiamh
Air fearann, glasach, is sliabh,
Ri dreachadh na machraichean siar,
Le ùrlar-bhrat ’s briagha grinneas;
Iomadh dhath nam flùr air fhighe
’Na shàr-bhrat, cinneas na fial,
Ceòl mara le fàilt air a bhilean
Toirt tàladh milis bho shìos.


[TD 70]

B’ aighearrach gluasad mo chré
Maduinn, ám uanach nan spréidh,
Duibhre chaineal ri tréigsinn
Roimh òr-bhall na gréine dìreadh;
Sòlas is deagh-ghean am chridhe
Meòmhrach air sgeadas na tìr,
Mèilich ionaltraich innis,
Og-uan mireag air réidhlean;
Neamhnaidean drùchd na séimheachd,
Lann-shoills gach geug is bhileag,
Canntaireachd itealach eunlaith
Co-fhreagairt a chéil’ le ’m brìodail.

Ri còrsa na mara bidh tuinn
Gun cholg na caise fo suim,
Flodraich ri stalla ’s mol-cruinn,
’S a’ ruideas air druim tràigh bhàn;
Eòin cladaich ri beul an làin
Air iteig palla, ’s ri snàmh,
Sùlaire solar a thràth
Gu h-àrd, ’s a bhior-shùil ri faoigh;
Sùrdail astar ’s a loinn,
A gheal-chruth gu doimhne tàrr,
Gum buail e ’n aigeann mar bhoillsg,
Ga sgaradh le still bho bàrr.

Tha nàdur na maise riut suairc
Le màlldachd a’ snasadh do ghruaidh,
Dealbhadh ’s a’ dathadh do chruadhlach,
Bealaich, is bruaich is raoin;
Ulaidh is stòras na faoilt
Culaidh a móralachd chaomh,
Ionmhas mór bheartas a maoin,
Tiodhlac tha saor mar dhuais;
Mar òigh a sgeadaicheas suas,
Fa chomhair a luaidh ’s a gaol,
Tha oirdhearcas seud do chluain
’Na mórchuis cuannmhor riut sgaoilt.


[TD 71]

Air barran an Alaidh ’nam fhianuis
Na bailtean a’ snàigeadh ’s a’ sgiathadh,
An taic cùl-àraich an iunntais
Aiteach, iasgach is mòine;
Fàbhar tha riaghladh am fóghnadh
’S an làmhchar a’ dìoladh an còmhnadh,
Connadh is riatanas beò-shlaint’
Ag iadhadh ’s a’ còmhdach do chliathaich;
Sàr-fhonn an torrachas shìolmhor
Toirt làine le riadh a phòr-chur,
Pàirtichidh ’n t-sàile ri iasgair,
Bàt’ agus lìon an stòras.

Cill-Pheadair air grunnd na comraich;
Lom-làrach Teampull Thómais;
Fàs-bhunait Eaglais Rónan,
’S seann Teampull mhór aig Maol-Uidh;
Eachdraidh tha folaicht’ ’nan ùir
Taisbeanadh oideas nan naomh
A nuas tre fadaich nan linn
Chuir solus air duibhr’ ain-eòlais;
Soisgeul an aoibhneis dha chòmhraig
Ri aineolas dhòbhaidh is daoi,
Aidmheil ri tagairt a còrach,
Is foghluim ri togail a chinn.

EISDEAN—dùn-daingneachd is àr-ghlaodh
Clann ’Ic Mhoire nan àrmuinn;
Cnoc-Chaisteal a’ Bhreitheamh an Tàbost,
Ceann-cinnidh is stàite na dùthch’:
Eilean-nan-Luchruban rùisgt’
Ri Rògh nan carragh ’s na smùid,
Eachdraidh beul-aithris toirt cunntais
Troich-dhaoin’ aig ám bhith tàmh ann;
Seann Tobair Rònain na fàbhair
Ri seulachadh chàraid ’nan aont;
Cnoc-Chroich, ’s Bruid-Fhraingeas mar sgàile
Borbhachd na làithean a dh’aom.


[TD 72]

Tha beachdairean gnè-chruth na cruinne
Ag aideach nach d’fhuaireadh cho seannda
An cearcall iomlan an t-saoghail
Ri glas chreag aodann do chrù’laist;
Faodar na mheasar ’nan crùn-ghlòir
Iomraiteach ainmeil ’s gach dùthaich
’N cinn a chromadh gu cubhaidh
Le ùmhlachd ’s urram do’n aois;
Mar dhìon uchd-eidich laoich
Gun fhiamh, gun saobh ach dùbhlan,
’Nan cruaidh stac-bhalla gun aom,
Gun ghaiseadh ri gaoir nan dùilean.

Sgafarra seirceil do shluagh,
Caidreach teisteil is stuam,
Fuil chlannail nan Ceilteach cur smuais,
’Nam pearsa, ’nan gluasd ’s ’nan dealbh;
Ath-neartachaidh eile ’nan sealbh,
Fuil Lochlannach chuantach nan carbh,
Chuir arrantas uallach ’nan tairgs’
Gu marachd air fairge cuain;
Ban-altrum ana-cneasda na cruais
A’ cagair ’nan cluais gun fhalbh,
Gan tàladh gu marcachd nan stuagh,
’S gu h-allaban gruamach garg.

Sgapte tha fuigheall de’n iarmad
A tharmaich ’s a thuinich ad chrìochan,
An àlach am bunait an ciata,
An togradh, an iarrtas, ’s an deòin;
Air uchd màthair liontachd an treòir,
Ach och! tha spìontag ’nan lòn,
Rinn olcas, ar riaghladh, is fòirneart
A fògradh, ’s an sgaradh o’n ceud-fhàs;
Ach beòthas a fola ’s am freumhan
’S bannaibh nach crìon ’s nach breòth,
Ni’n tarraing air ais gach bliadhna
Gu dachaidh am miann ’s an eòl.


[TD 73]

Chunnaic mi ’n cùrsa mo lò
Faochadh bho chuing dhroch-sheòl,
Caochladh air daoine ’s dòigh,
Saorsa bho bhòcan na dìth;
Ach maitheas gun chosdas cha bhì,
Tha meighean ar tomhais aig Tìm,
Gu cothrom ar cearb ’s ar brìgh,
’S gu barail is binn thoirt oirnn;
’S ma mheal sinn earras is stòr,
Tha falair ar sògh ri caoidh
Mar thruaill sinn blàth chainnt ar n-òig,
’S dh’fhuaraich tròcair is aoidh.

Beannachd is rath gu robh làmh,
Ri fad agus farsaing do phàirt,
Biodh oilean is earral ar fàis
Ar n-acair, ar stàth is iùil;
Biodh acarachd bàidh is fiù
Is macantas tlàth ruibh dlùth,
’Na sgàthan seallaidh d’ ur sùil,
’S ri cas-ruith ur cliù gu bràth;
M’athchuinge ’s m’ ùrnuigh an dràsd,
Nuair chreachas am bàs mo lùths,
Bhith paisgte ri tuiridh an t-sàil
An talla na sàmh ad ùir.


[TD 74]

Dranndan Teallaich

A chaillich bu tu ’n t-àilleagan,
’S gu bràth cha laigh an aois ort;
A Rìgh! gur mór as fheàirrde fear
Ri oidhche ghràineil aognaidh,
Bhith tighinn a shireadh d’ fhàbharan
Fo choibhneas blàth an aodaich;
Thoir dhomh-sa rùm a ghràidh, is
Mi gu fàiligeadh le daoraich.

’S a bhodaich na tig faisg orm
Mu ’m baist mi do dhroch cliù ort,
’Se pòiteireachd na drama
Chuir an ladarnas ort, Uisdean;
’S mu phòs thu mac na braiche
’Sann as airidh thu do sgiùirseadh,
’S chan fhaigh thu blàths mo leabaidh
Gu dibhersion innt’ no sùgradh.

Ud! ud! a chaillich, coma leat
Dhan doicheall mhosach fhuar sin,
’S a liuthad oidhche shona
Bha mi toileach air do chluasaig;
’S cha b’ ann, a ghràidh, ri trod a bhiodh
Ar togarradh an uair sin,
Ach inntinneach gu sòlasan
A’ phòsaidh bhith gar gluasad.

A dhréinein, bhrothaich, bheulanach,
A shiachaire na bréine,
’Se ròpa ga do bhreugan
Rinn an t-srian a thug bho’n fhéill mi;
’S a cheangail gu là sìorruidh mi
Ri Uisdean liath nam bréidean,
Is b’fheàrr dhomh thu bhith tiodhlaicte
Mus d’ dh’iarr thu mi mar chéile.


[TD 75]

Cha tug mi déidh no furan dhuit
A luidealaich na dórainn,
’Se dh’fhàg fo spòig na trusdachd mi
Aig sgluitseach ga do sheòrsa;
Cailleach ruadh nan uirsgeulan
Rinn buidseachd dhomh am òige,
An t-iongnadh ged a thuislich mi—
Bha dubh-sgoil air mo thòir-sa.

Ma labhair thu cho tàireil
Chan e fàbhar bha gad sheòladh,
’S cha chleith mi teist nam plàighean
Measg na dh’àraicheadh ad òig thu;
’Sann bhuineadh sliochd do phàrantan
Do àlach Mhic an t-Srònaich,
Le goin air son na thàrradh iad
Air càch le braid is fòirneart.

Ma gheuraich thu do dhubhan dhomh
Chan urrainn dhomh bhith sàmhach,
Bho t’òige bha thu ullamh air
Mo chumail fo do smàbadh;
Ach glòir do’n Tì a chruthaich mi,
’Na t’urras cha do dh’fhàs mi,
’S ge b’oil leat cha bu shealgair mi
Bhiodh anmoch leat feadh bhàthach.

Mas fheàrr am portan tuathalan
Na bi falamh fuar ás eugmhais,
Gu bràth na tigeadh tuaireapadh
Cho suathaid riut air t’éile;
’S ma bha e ’n dàin gun fhuair mi thu
’Se ’n cruaidh-fhortan a sheulaich,
E m’fhàgail air dhroch uallachais
Aig buamastair gun chéille.


[TD 76]

Chan fhacas gin cho gioireach riut,
No idir te cho spàgach,
Cliabh mònach agus iris ort,
Is binneag air le fàdan;
Còta drògaid ’s filleadh air,
Le crios de shìoman Theàrlaich,
Bu fasant thu le polca ort,
Dà osan, ’s toll-a-tàillear.

O fear do dhréin, a dhaolaire,
Tha craos mar Sgor nam Biast ort,
’S bho thug thu déidh dhan daoraich
Thainig aogasg a’ mhuir-tiachd ort;
Tha sròin ort mar sgeir fhaochaig,
Ri sguab fhraoich is samhail d’ fheusaig,
Is dh’fhàg a’ ghort cho faobharach,
’S cho aog ri corra-ghridheach thu.

A chaillich bi nad thosd,
’S na bi cho crosda ’na do chòmhradh;
Tha cumhnant sìth sa’ bhotul seo
Gun fhosgladh ’na mo phòcaid,
’S mo làmh-sa dhuit mun cosg e dhuinn
Gun teid an trod gu còrdadh,
’S do shlàinte ghràidh, ’s tu choisinn i,
Sud neogan agus òl i.

Sud mo làmh dhuit Uisdean,
’S na biodh diùmbadh ort-sa m’eudail:
Do chàineadh cha bu diù leam,
Is cha liùgainn thu aig t’éile;
Cluinn a ghràidh, am bùirn a th’ann,
Dean rùsgadh ach do léine,
Thig innt’ gun dàil, ’s gun crùb mi leat,
’S cion sùgraidh air mo léireadh.


[TD 77]

Sud Far an Robh a’ Bhanais

An oidhche phòs am Bolla Corc
am Bonnach Bois aig Glaoiceis,
Bha Ròigean, Gùig is Moigean air
a’ chomhailteachd, is Louden;
An Tòrlach, Coinneach Tocsaig,
Iain MacGhoilligean ’s ’An Gabhsunn,
Bòthan, Boss, ’s am Blous,
’s Coinneach Cloudach ’An Bhàin.

Goisdidh, Ainnigean, is Pàdruig,
Ailean Geàrr is Réaban;
Seoc, A’ Challainn, Dais is Dàibhidh,
Cràisgean is a Léibheach;
Pòl is Domhnull Mór an Tàilleir,
Pàircean is am Béiceir,
Codé, Ceos is Créig,
Coinneach Néill ’s Uilleam Bàrd.

Bhlaoideach, Nighean Mhór ’An Oig,
a Cheòsach ’s Màiri Mìcheil;
Tugasaig, a’ Bheurach, Gòmag,
Sgleòtag ’s Mór a’ Ghìobain;
Isbel Eachainn, Anna Sheòrais,
Toineag agus Ineag,
Magaidh Mhór is Sìne,
Mòr Chìleach ’s a Chràg.

Fuaim is iolach feadh nam bailtean
thug mac-tall’ air Mùirneag;
Luaidhe, fùdar, smùid is bragadh,
langanaich pìob-chiùile;
Chuala Lathamor * ’s an t-Ard,
’n ‘<eng>Coastguard<gai>’ is Tigh MhicDhùghaill,
Deic am Baile Gloum,
agus Fionn ’s a’ Chnoc Ard.


[TD 78]

Foileadh riaslach beul na h-oidhche,
“Siùil oirr,” thuirt na cailleachan;
Dh’fhàg crois-iarna, càrd is cuibhle,
eòlann cloimh is dealgan;
Bonnach lice, lite laoigh,
an teinntean ’s a’ phrais chalgan,
Sgionn nach tilleadh arm orr’
ri falbh chun na sràid.

Braisich robach, ’s bodaich bhrogach
crògladh obair gnìomhach;
“Thoir a’ chroich ort,” thuirt iad còmhla,
“sabhal, snòt, is sìoman,
Tigh MhicConnachaidh, ’s ’An Ghròt,
an loth, a’ bhó, ’s am piatan”
Thàrr a mach ’nan ceudan
a leud ceithir cheàrn.

Chan fhaca Nis a shamhail sud
de shealladh air a’ chabhsair
Bho phòs am Breitheamh Anabal
Chramanais anns an Teampull;
Bha còrr is fichead caigeann ann,
a’ ghealach dhaibh ’na lámpa,
’S àireamh bha gun chunnt ann
de chlann air an sàil.

Boroghenses † Adabrocaich, Crosagan
is Ciarain ‡,
Dail-o-Thuathaich agus Portaich,
Rossagan an t-siabuinn §
Uigich shuathaid Shuaineboist,
am Polis, ’s na bha Lìonal,
Sgiogarstaich ’nan ceudan,
is triall bho’n Chnoc Ard.

Glòir na sgìre, rìgh nan creach!
’se farum na cùis-uamhais;
“Mas beò na chì thig seo bho theach,”
sud iorram nam ban ghruamach;


[TD 79]

“Rinn Coinneach luaidh air seo ’na fhàisneachd,”
feala-dhà roimh’n chruaidh-chàs,
Abhachdais an uamhraidh,
thig thruaighe ’na phàirt.

Ach till air ceum do bhuille trot,
’s thoir ort gu tigh na cuirme,
Nigh thu féin, dean d’ fheusag snog,
’s cuir ort do dheise suiridhe;
Sugh an eòrna, ’s leòr stuth làidir,
’se bu chàir dhuit iomlaid,
Ri suidhe stigh a’ durghan
ri guilbhean gun smàl.

Ubhan i, cha ghabh mo shùil
air sgùirdean geal nan òighean,
Liagh ’nan làimh a’ toirt an dùil
á sùgh nam praisean feòla;
Glag is straillich anns a’ chùlaist,
cur nam bùird an òrdugh,
Tudain de gach seòrs’ orr’
’s chan fhóghnadh ach càis.

Buig-lasair na cluiche-chleasachd,
breab-chainean á crùisgean;
Braisdeal smùideach teine deasaich,
slabhruidh, prais is bùlais;
Deathach dhùmhail dhubh nan dall-shùil,
ceann sgrath chabar sùithe,
Stall is leabaidh dhùinte,
le cùrtair is pàm.

Sguab air cagailt, brag air fàdan,
làmhagan is cuachail;
Spiris chearc is plac is gràchd,
’s gog-gàg aig na bha shuas oirr’;
Luath is itean, ’s gireag phàisd
gan sàthadh do’n tigh fhuaraidh
Mus gànraich iad na h-uaislean
le buachar am màis.


[TD 80]

Sùil aig grioban ruith gu staran
fadachd falamh bhrù air,
Sùil air pigidh brisg is cragan,
faire fear na drùdhaig;
Sùil a bhriob aig spiteig spaideil
achlasan an t-sùgraidh,
Aisling fear nan cùiltean
an connlach na h-àth.

Bhioraich claisneachd iomadh cluais
nuair chual’ iad nuallan pìoba,
Sud air ais iad, cabhaig shuas,
brot suagaraid air truinnsear;
“Gud” is “Laigh,” ’s mo chreach an uair
cur suas no h-asaid shìthne,
“Càit’ eil miodar ìm
’s gheibh thu mìr air a’ chlàr.”

Nochd am Bolla steach le rùn
’s e dùinte dubh ’na fheusaig,
Crogain mhógain, crot is flùr,
is stiùp-ad mhollach bian air;
Briogais chrotal glogach glùine,
lùb-osain bhall liath-ghlas,
Lùraichean bhròg ghreusaich,
is ciar chòta geàrr.

Snasail, eudail, tha bhean òg
le bòa ’s putan ìbhridh,
Braidse fiadh-cheann cabar cròic,
mu h-amhaich ròpa ghrìogag;
Mar cabhadh fèath bha stiap lìon pòsd
ri seòladh ás a cìrean,
’S i còmhdaichte le sìoda
bha slìobadh an làir.

Meal-an-naidheachd, fàilt is furan,
làmh is busan iarmaid,
Sanas shàmhach gràisg na fuid,
’s nach sàsaidh guth an eudaich;


[TD 81]

Le “Chlann a ghràidh nach e tha dubh,”
’s “Cha tugainn bonna-sia air,”
“Nach mairg tha dol ri chliathan,”
’s “Nach iargalt a’ phlàigh.”

“Làmhan oirnn,” thuirt Mòr ri Mùirneag,
“Siùdaibh, siùdaibh, suas sibh”
Spàin gu òl mus reòdh an uileag
làn ar bù ’s ar luaghainn.”
Chàraid òg an ceann a’ bhùird,
mo dhiùmbadh air an fhuaraich;
Sùrd air fear na cuaich
cur mun cuairt gloine làn.

Sud air slàinte fear is bean,
Ath-leasaich i ’s cuir suas i,
A h-uile là chì ’s nach fhaic
biodh esan aic’ na bhuaipe;
Bha tuinn nan gàire sgàin nan cléith
bho mhàs an tigh gu uachdair
Aig taghagan bhuamastair
is buatham ceann fàs.

Dh’ éirich Coinneach Néill thoirt sgeul—
gun bhreug mar thuigeadh muinntir,
Mar thug e fhéin fad ré na bliadhna
fiachainn chun na maighdinn;
“Ach mhol mi’n FHEILL is ghléidh mi srian,
’se gad gun iasg mo chuibhrionn,
’Se leigheis do mo chaoidh
gun thoill i na b’fheàrr.”

Gabh gu glamadh bhad na truileis
sùlachd gille geòcadh
Miadh fheòil reamhar chearc is thonnag
bloinig sult is ròic shaill;
Aran eòrna ’s corc le liacradh,
ciabain, sgarrach, sgròbain,
Liam-bhrochan tiugh teòiceadh
le pònair is càl.


[TD 82]

Dh’òl na fir air Sìne Cheòsach,
Màiri Tòthan, ’s Gìorag,
Mór nan Gillean, Isbel Dòdaidh,
Magaidh Mhór, ’s a’ Chraosach;
Bhàb NicCummaraid, a Ghròbag,
Gòrag, Fuitheag, Claonag,
Màiri Mhór a’ Mhaoraich,
Mòr Chaol ’s Isbel Bhàn.

Sheinn a’ Ghuanag ‘Duan Niall Odhar,’
Sgleothaidh le ‘Bràigh Rùsgaidh,’
Tormod Dubh thug fliuchadh dheòir le
‘O gur mi tha tùrsach’;
Dòmhnull a’ Choire sheinn ‘Beinn Dórain,’
Ròsag ‘Calum Crùbach,’
Tómas, ‘Màiri Uisdean,’
’s a’ Mhùig, ‘Fear a’ Bhàt.’

Shìos mu’n teintean cha bu léir dhuit
beulaibh bho a chùlaibh,
Làn na beinge, stùil is cléibh,
ag iadhadh teine smùideach;
Falbh is tighinn nam ban riarach
suas is sìos á cùlaist,
Cliatraire ’na chrùban,
’s fear giùgach air fàd.

Igirig le poca shiùcar
briobadh shùil gan tairgsinn;
Negro ’na shuidh air sgùil
an cùil le Mòr a’ Mhanachain;
Dòmhnull nan Cailleach gur ri Lìsidh,
Ailean T. ri Barabra;
Fidhlear leis a’ Bhòroghaich,
’s a’ Chòrobach aig Gàa.

Fuaim mar onofhadh cuain re reòdhadh,
tàrnaich torrunn balbh-theas;
Dùdach conocaig la ceòthaidh,
ròdhanaich damh dearga;


[TD 83]

“Buail mun talamh fo do bhròig e,”
bòidean Aonghas Fhearghuis,
’S e ’g innse sanas folachaidh
do charabhaidh ’s e làn.

Suas dhan t-sabhal—sgleog ma phalaid,
ard-dhorus na dórainn;
Luath chas charrach chám gun stàth
nach cùm an àrd an còrr dhiot;
Suathadh bhois ri ploc do mhàis
bho ghànrachadh an òpair;
Arc á Mac-an-Tòisich,
làn beòil ás air fàth.

Urlar dannsa, cas ga searradh,
mach ’s a steach air fiaradh,
Null ’s a nall iad, car mu char,
air tharsainn, agad ’s dhiot iad;
Sgalairt, sgriachail, sgèamh is ceòl
duib-òrdaig, breab is sprèadhadh,
Clodaire a giagaich le sia casan ceàrr.

Luath lùths-anail, fallus-éigin,
séit-phooh phluic is chuinnean,
Gruag an asbhuan meallag reubain
feadh a chéil’ ’nan toinntean;
Bualadh bhois ri port a beul
nuair dh’fhàiling séid air gaoithean,
Hó-ró gheallaidh, ’s hoi-ri-bhó
’n oidhche ’na màl.

Giorag gàire, gàgail ghòrach,
òinnsichean na faoineis,
Spiorachadh spleuch-spàg gun stòladh,
pòiteire chinn aotram;
Gòruisg shaor nach saobhadh pòg
aig sgeotalan ga taoisneadh;
Oigh an toisich gaoil
ag òl á aodann fear gràidh.


[TD 84]

Glug na strùpaig, sruth á botul,
moit air slugan slaoipte;
Och-ó-hu-ó rùchd na sgochraidh
crocadaich bó-laoghain;
Hooch gan tùchadh, suilbhir sogan,
geop-ghodail an aoibhneis,
Mar lothagan gun bhraighdean
ri giongail air blàr.

Dh’ith is dh’òl iad làn an sàth,
shàraicheadh a’ danns iad,
Dhìobair ceòl dhaibh ’s òrain Ghàidhlig,
dh’fhàs an spionnadh mall orr’,
Breislich dram is ceann gu sgàineadh,
dh’fhàisg a’ chluich gu dabhdail,
Cugallach air cabhsair
le cám ruidean geàrr.

Deireadh dólasach na féisd,
droch eucair na mì-stiùireachd,
Nuadh fhear-pòsd gun bhròg gun bhréid
aig reubaltaich ga ionnlaid,
Sguiltrich sùith is slaopraich léig,
stuth bréin na poit gun strùp oirr’,
Spuaichd iad a’ Chuis-bhùirt
’s bu neo-chùbhraidh a chàs.

Splogaich truillich cruth mo liadh
le riapas trusgan seòmair,
Sgiobair ùr a’ giùlan dreuchd,
na Iarla leabaidh phòsda,
Còta croisidh toll-a-tàilleir,
bódhaig shnàth is cleòca,
Gag-osain is dórnain,
it-bhòa ’s ad shràbh.

Suainte carthannach fo phlàta,
surrag bhlàth a’ chrùbaidh;
“Saoidhl’ air magaidean nam plàigh,”
thuirt Ceann an Aigh ri Shiùcar;


[TD 85]

Coltas call air, ’s fadachd bàis
gun eadar àrd a’ shùgraidh
Ach fadadh smàl a’ chrùisgean
is rùm falamh fàs.

Feuch an nis gum bi sibh solt
’s an leabaidh shop cho fuaimeil,
Gun durra-bhig no hurt-no-ho
mus cluinn am bodach shuas sibh;
Chuir Fogalaidh ugh maothaig bhuig
le ‘Thugad seo’ air uachdair,
’S e ’n crochadh air a stuamachd
nach gluaiseadh e h-àit.

Banais mhór gun mhórchuis mhialach
sòradh crìon na trannaidh,
Bha chòrr oirr’ ’s mealamas nan ceud
’s na riaraicheadh le dràm dheoch
Alair Eireannach phìob chriadhaidh
ìocshlaint iomadh bangaid,
Tiachdadh bothan geamhraidh,
no adhlacadh ceàird.

Faire shaoghail, sgaoil an còmhlan,
comunn còir na ciata,
Caochladh obann thainig oirnn’
fo chòmhail ruith nam bliadhnaibh;
Dh’fhalbh na daoine faoilt ’s an dòigh
’s cha bheò ach radh na sgeulachd,
Na làithean fad o chian,
soraidh chianail ’nan dàil.


* Lathamor = Sgiogarstaidh.
† Boroghenses = muinntir Dail-o-Dheas.
‡ Ciarain = muinntir Thàbost.
§ Rossagan an t-siabuinn = muinntir Eòropaidh.


[TD 86]

Tiodhlaiceadh an ‘Admiral’

’Se Elson a bha againn anns an tigh uasal aig obair <eng>Baxter<gai> am Pabail. ’Se ‘tiodhlaiceadh an <eng>Admiral<gai>’ a theirte ri bhith deanamh slochd agus ga fhalamhachd. Bhiodh gòmadh an cois seo agus is e ‘<eng>Elsonites<gai>’ a theirte ris a’ ghalair gun ùidh.

An cuala sibh mu’n ‘<eng>Admiral<gai>’
tha maille ruinn am bliadhna,
Rinn lùchairt bheag do dhachaidh
shuas air glas-fheur Phabail-Iaraich;
Chan fheàirrde balaich <eng>Baxter<gai>
a bhith fagus air an t-siad ud,
Gun càs a thig ’na éigin orr’
nach fheum thoirt air a bheulaibh.

Chan fhóghnadh an cur fàilte leis
do làmh gud cheann a lùbadh,
B’e riaghailtean a’ ‘Qhuarter Deck’
gun deidheadh do mhàs a rùsgadh,
Bha dìon-ruith ’s fosgladh bàididh ann
gach maduinn tràth air Sùthan,
’Sann theab e galair bàis thoirt ás
’s gun àicheadh air no diùltadh.

Mu robh e còmhnuidh fad againn
gun dh’fhairich e droch eucail,
Gun ìocshlaint idir againne
do ghearain no do chréineadh;
Am pian a bha toirt fallus air
le stamaig mar a shéid i,
Gun nì a bheireadh faochadh
dhan a laochan ’s e ’na éigin.

Chaidh léigh a thoirt á Stéornabhagh
’s am bodach mór a rùsgadh,
A thrìsligeadh le òrdagan
bho sgòrnan sìos gu ghlùinean;


[TD 87]

Ach dh’aindeoin sgoil is eòlas
bho ’n cuid leabhraichean is ùghdair,
Bha ’m breithneachadh gun stà dhaibh ann
mu shàraich blagh na cùis orr’.

Mu dheireadh dh’eug an t-Admiral,
tigh-faire bheagan caoidh air,
’Se fios a thàinig dhachaidh
gur e ’n t-anshocair thug bhuinn e;
Tinneas tearc is annasach,
is ainneamh tre na linntean
A lorg fear anns a’ Ghearmailt,
’s gum b’e ainm dha ‘<eng>Elsonites<gai>.’

’Se là mor a bh’againne
ga thasgadh air a’ ‘phrairie,’
Bha mhòralachd ag agairt
gun deidheadh bratach uime réileadh;
Bhon Arm bha’m Puilean aice leis,
Dòmhnull Chaipse bhon an <eng>Air Force<gai>,
Is dh’earb iad an t-àrd urram
ris a’ Bhuideal bhon an Néibhidh.

’Se Sùthan aig ceann-crìoch
a bha cur rian dhuinn air an adhradh,
Rinn Tormod tuireadh iargaineach
is cianail leis an t-séid-phìob,
Ach ’sann tha cùis na deuchainn ann
mu bhodach liath na h-éigin
Nach luath a theid a thiodhlaiceadh
na dh’iarras e gu éirigh.


[TD 88]

‘Pullovers’ nam Boban

FONN:
Tha muinntir nam boban nam boban, nam boban
Tha muinntir nam boban an tòir orr’,
Tha muinntir nam boban am bliadhna ’nan doirinn
Ga solar gu deanamh ‘<eng>Pullovers<gai>.’

Bobain na deuchainn tha gonadh nan ciadan
Nach fhaigh iad gu sìorruidh an leòr dhiubh,
Chuir déidh agus miann orr’ am pobull gu mìothlachd
Le conas is eudach is comhstrith.

Tha àmhailt gu maoin ’n diugh aig àlach measg daoine
’Se snàth chuir an caoch air na h-òighean,
Cha chàs mar a sgaoil e gun tàlaidh e thaobh mi
Gu fàs mi cho faoin ris a’ chòrr leis.

Bhiodh draoidheachd nan cnocan tre linntean nan droch ruid
Ri cluinntinn mu sgoil nam ban-aonar,
’Se bainne chruidh laoigh dheanamh cuidhteas a thoraidh
Troimh ’n oidhche dubh-oific an t-seòrs’ ud.

Na bana-bhuidsich bhreun ud le dubh-sgoil na h-éiginn,
’Se Piullaidh e fhéin bha ga spreòtadh,
Cur dubhan na h-eucail an duine ’s an creutair,
Le fuigheagan cléigeach an clòithtean.

Nuair shaoil leinn a dh’fhalbh iad le cnocain is dealgain
A chlaoidh muinntir Tholastaidh le’n dò-bheart,
Bu diomain an tearbadh ’s iad dìleas dhan ana-bheus-
Tha innleachdan falachaidh aig Dòmhnull.

’Sann thill iad gar buaireadh le fàbharan truaillidh,
Snàth fighe-dhuail a’ chlòth-mhóir ac,
’S le foill thug iad buaidh le ’m ball-draoidh air na gruagaich
Cur cluigean dheth suainte ma meòirean.


[TD 89]

’Sann shaoileas tu sùrd a th’air òighean na dùthcha
A’ spàrn gu cùl-cinn chur ri’n stòras,
Cho geallmhor mu’n cùisean le bioran is lùban
Gun tug iad an dùil ás a’ phòsadh.

’S na fir dheanadh tarbhachd air fearann is fairge
Tha nis aig na cailleachan fo’n spògan,
Ri toinneamh le dealgain mu choinneamh a’ ghealbhain
Mar chleasaiche balbhan le ‘<eng>Yó-Yó.<gai>’

’S ged dh’fhalbhainn a chéilidh le taige gu éisdeachd
Cha luaidh iad air sgeula no spòrs rium;
B’fheàrr leam iad éisdeachd na m’aigne ga cheusadh
Le malairt is féill nam ‘<eng>Pullovers<gai>’.

Sireadh is pàidheadh a’ phrìs a tha’n dràsd orr’
Nach bochd nach robh snàth ann gun fhóghnadh,
An crochadh an nàire gu bobain a thàrradh
Bho luchd nam beart-spàl ma bhios còrr ac.

Cloimh agus coupans, muillnean is bùithtean,
’S an dùil ort a fàg fear a’ chlòth gin?
Bleid te nan turuis is seid te an trusaidh,
’S am meaban nach tugadh fear dhomh-sa.

Bha uair a bha caoile bheag duais anns an t-saothair,
Cìreadh is taosnadh le òlann,
Càrdadh is snìomh ’s ga chur air crois-iarna,
Prais dhathadh, ’s air sìoman ga cheòthadh.

Ach dhìobair na làithean ’s an dìleab a dh’fhàg iad,
An dìlseachd, am bàidh, is an còrdadh,
Tha’n diugh air am margadh air féill an neo-earbsa,
Thug sulachd gu airgiod an deò asd’.

Ach fàilt air na bobain, b’e ’n t-àgh iad ’s an t-sochair,
Do’n àite thug cosnadh is beò-shlaint,
’S ged dhi-mhol mo dhàn iad cha mhithich dhomh’n càineadh
’Nan inneabh an dràsd mar an còrr dhiubh.


[TD 90]

Am Pòsadh Sona

FONN:
Hi-hó-ró-ó mo bhuan tomain
’S fhad o chuir mi ùidh ann am fear mo chomuinn.

Bhean an tighe ghràdhaich ’sann ort tha ’n cumadh,
’S mi rinn do thàrradh ’s bu chàs an turus,
’S cinnteach gur e fàbhar ’s an t-àgh a dh’ullaich
Te cho geanail gàire chur ’na mo chuideachd.

Mhic a’ bhodaich ghuanaich bha uair nach b’annaid
Fear do chor ’s do bhuadhan tigh’nn cuairt gam fharraid,
B’ àilliseach a’ ghruagach le uaill nach canadh,
“B’ fheàrr gu robh thu luaidh air mo chluasaig fhalamh.”

Bhean an tighe m’eudail tha beusach foinnidh,
Bha thu banail éibhinn is gleusda cosant,
Chan e bathar spréidh na ro-mheud do thochair
Tharraing ás do dhéidh mi ach déidh mo thogair.

Mhic a’ bhodaich dhéin ris an éireadh farum,
Le do ghunn’ air ghleus ’s do shùil ghéir a’ faire,
Chriothnaicheadh na sléibhtean aig beuc do bhagair,
Chuireadh tu ’na sléibhtrich daimh-fhéidh nan cabar.

Bhean an tighe ghaolaich tha aobhach ealamh,
Cha b’e speireag fhaoin thu no gaothach fhalamh,
T’eireachdais is d’ fhaoilteach is t’aodann mhaiseach,
Bheirinn oirre saoghail is d’ aonta geallaidh.

Mhic a’ bhodaich annsant is m’annsachd fhearaibh,
Càit’ an robh do shamhla an rann na’n ceathramh,
Air an ùrlar dannsa le dràm air banais,
Ruidhleadh oidhche geamhraidh o ceann gu deireadh.

Bean an tighe, shiùcair, ’s a shùgh mo chridhe
Deimhinn bha thu ùidheil an sùil nan gillean,
Measail aig fir sùgraidh an dùil do shireadh,
Ged a ghràidh a rùnaich thar aon dhiubh mise.


[TD 91]

Mhic a’ bhodaich bhoinneant’, mo dheòin air thalamh
Bha do leadan òr-bhuidh an glòir do mhaise,
Thainig glaise reòidht’ ann ’s do threòir tha fannadh,
Ach cha reicinn còir ort air òr no earras.

Bhean an tigh, mo cheud ghaol, mo chéil’ is m’ ulaidh,
B’e mo roghainn féin thu an dé ’s an uiridh,
’S gus an sgar an t-eug sinn aig ré an turuis
Sochairean is sàimh dhuinn a làimh-an-urra.


[TD 92]

Telebhision Tì-Bhì

Telibhision Tì-bhì,
Innleachd tha tighinn a fasan,
Uinneag-seallaidh troimh’n a chì
Thu gach nì ’na do dhachaidh.

Far am bithte roinn nan sgeul
Aig luchd céilidh mu’n teine,
’Sann tha’n aire ’n diugh gu léir
Air a’ chéis leis a’ ghloine.

Far an deanainn brìodal blàth,
Feall-dhà is dibhersion,
Tha mo bhilean gu dol bàs,
’S fear as fheàrr na mi labhairt.

Dol cho greannach ris a’ bhéisd
Ri na dh’iadhas mu’n chagailt
Ma thig dreamadh ás am beul
Fear-nan-crìoch bidh ’nan caramh.

’Na mo bhidean aig a’ bhòrd,
Modh is stòladh rium dhealaich,
Car am amhaich ’s m’air’ an tòir
Air bhith ’g òl, ith, is amharc.

Ga mo ragadh leis an fhuachd,
Nach fhaigh gluasad gu garadh,
Goid an t-seallaidh air a’ chòrr,
’S air do bheò ort na caraich.

Cha toir aire ga mo nòs,
Tha mo spòrs ’na cuis fhanoid,
Balaich an cur air an dòigh
Hud, is Logan, is Harry.


[TD 93]

Toirt mo thogair tur a thaobh
Glaodhaich a guth ’s e tagair,
Ga mo tharraing air an taod
’S cur mo shaorsa fo ghlaise.

Deasbud de’n a h-uile gnè,
Iomadh creud eadar dhealaicht,
Sealladh air na tha fo’n ghréin,
Muir is speuran is talamh.

Naidheachdan an t-saoghail mhóir,
Oraidean, cluich is aighir,
Srannail air a h-uile ceòl,
Connsachadh ’s toirt am barail.

Breith is beachd an casaid ghleusd
’S air am beul-ràdh le ealain,
Tachartas a’ chruinne-cé
’N diugh ’s an dé fad is farsaing.

Sud an t-inneal le chuid fuaim,
Ghoid e suaimhneas om’ dhachaidh,
Cur gach lide thig rim’ smuain
Truimeach-tuathal-thar-thearraich.

Soraidh leis an nì a bha,
Soraidh slàn le na dhealaich,
Leis gach beannachd a chaidh bàs,
Fois is sàmhchair nach maireann.

Chan eil leasachadh mun chùis,
Chan eil ùmhail dom’ ghearain,
Mi mar leth-chiallach chuis-bhùirt,
’Na mo chrùban ri faire.

Chan eil math ach a bhith balbh,
’S cluiche dhealbh air a’ ghloinne,
Furachail mun caill mi dùrd
Mar fhear gaoil gur air leannan.


[TD 94]

Cumha-cuimhne bho charaid air Tormod Macleòid, ‘Am Bàrd Bochd’.

Chan ath-leasaich ionndrainn caoidh na h-àiridh,
Cha charaich an creachadair gaiseadh na beàrna;
Esan le’m b’annsa leam sloinn ’na charaid
Thug lom-sgrìob a sgaraidh gu aisridh an tàmh e.

Na beusan bha sìor riut, an dìleab is beartaich’,
Dìllseachd, is feartan do chaidreamh ’s do chàirdeis
Aig sàmhchair na crìche ged dhìobair an taisdeal
Bheir tìm an tigh-tasgaidh uaip’ clachan do chàrnain.

Soraidh leat a Thormoid, ’s tu dhearbh a bhith fiùghail
Mu eachdraidh do dhùthaich, a cùisean ’s a cànain;
Cha robh thug a seargadh, ga marbhadh, ’s ga mùchadh,
Ach dearbhte ga sgrùdadh, ’s ag ùrach a blàthan.

Nuair dh’fhoillsichear anabarr is iomadadh a shaothair
Bidh cuimhneachan caomh ort nach caochail, neo bhàsmhor,
’S an cuideachd nam foirbheach bidh t-ainmealachd daonnan
’S bidh soills’ ’na do thùisear an cùirtean nam bàrdaibh.


[TD 95]

Ciod E? (1970)

Nuair shluigeas beul a chiaraidh a’ ghrian lasrach
’S a dhruideas duibhre na h-oidhch’ ma bathais,
Thig ban-dia eadar-shoillse le laoidh cagair
Thàladh a tigh-tasgaidh; flaitheas cruinne.
Ailleagain a h-altrum gu latha dìlinn,
Seudan glòir a h-aisridh, maise h-ìomhaigheachd,
Deiltreadh céis a cearcaill le slat-draoidheachd,
Neamhnaidean a rìgh-choran ’s e fallain,
Uinneagan na neimh ’se leus ri fadadh
Reultan tha so-mhaireann ri fad tìmeil,
Rìomhachadh nan speur air leud is farsainn
Leugan a dubh-bhrat ’na lainnir fìor-ghlan.

O, ar n-iomraill ’s ro-bheag cuimse ar gliocais
Có ’na uamhrachd dheanadh uaill á fhiosrachd.
Imchéin na bi-bhuantachd air nach ruig sinn
A thoimhsean a chrioslachadh na chrìochadh,
Neo-bhrigh, neo-nitheachd làn bois ar dioghlaim,
Tighinn fa chomhair riochdaileachd co-shìorraidh,
Glòir na mórachd mheòmhrachadh le ciallachd.
Airde, fad is leudachd tha do-thuigsinn,
Suim na tha do-rannsaicht’ an an-fhios dhuinn,
’M boillsg ar beatha dhiomain, mionaid iasaid,
Iteal luath ar bith ’n co-ruith ri tìm
Falamhachd is dìth ar strìthean dìomhain.

Ceistean sgrùdail, ùghdar mo chion-fàth-se,
Có, carson na cuime, cuin na càite,
Ciod e Cumadair, làmh-chruth ma Ard-fhlath,
Ulaidh uile-làthaireachd na ceannabhrat.
Teagamhan ag agairt air mo dhearbh-bheachd,
Creideamh m’oilean ann a slochd ana-ceisd,
Rùdhraich far nach coisich mo mhac-meanmna,
Cuimseachadh air dealbh nach tog mo sgàthan,


[TD 96]

Dìomhaireachd nach criathar m’uile thàlann,
Toiseach, iùl is fàs, is tàth na gineamhain,
Tòimhseachain nach ruig ach iomaill tràigh dhomh,
Farsuingeachd thar fàire ruigheachd eanachainn.

Socraich aidmheil, strì is barail dhaoine,
Eud is roinnean, an-iùl ’s aire an smaointean,
Beud an ceannais, raige an easaonachd,
Sal a sannt gu maoin ’s an claoin gu aimhreit,
Dian ’na ruith gu aois is aog an tàimh,
Air smùirnean stùr de Shaoghal an co-shamhl’,
Ri anabarr tùr do-mhùint gun tùs gu cheann,
Tha ’g iathadh na ro-aibheil air gach taobh dhinn,
Sinne ’n iorpais-gleac an near tar saobh-ghlòir,
Srian ar beachdan faoin air thaoid gun cheannsail,
Dian ri beartadh gràbhalachd na daorsa,
Fiamh is fuath tha caochladh gaoil gu gamhlas.
