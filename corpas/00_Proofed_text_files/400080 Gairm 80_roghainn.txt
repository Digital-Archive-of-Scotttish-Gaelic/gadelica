[TD 301]

AN REULT
le CAILEIN T. MACCOINNICH

BHA iomadh bliadhn’ fhada on bha Pàdruig aig an eaglais mu dheireadh. ’Sann an aghaidh a thoile a thug Calum dha’n t-seirbhis fheasgair e air an t-sàbaid ud, ’s a dh’innse na fìrinn, nuair a thàinig iad a-mach, cha robh e idir cìnnteach gun do chòrd an t-seirbhis ris—gu h-àraidh a’ searmon.

Air a rathad dhachaidh, ’sann a thuirt e ri Calum, “Bheil thu fhéin a’ creidsinn na bha e ’ràdh mu spioradan na feadhainn a dh’fhàg a’ saoghal—gu bheil iad ri faire mun cuairt dhinn, ged nach eil sinne ga faicinn?” Thug a chompanach sùil air.

“An tà,” ars esan, “’Se tha sin ach dìomhaireachd mhór, a charaide. Cha bhithinn idir ro bharaileach mu’n chùis, taobh air thaobh. Eil cuimhn’ agad a’ rud a thuirt an duine glic eile, ‘’S iomadh rud a tha air nèamh agus talamh nach eil sinne tuigsinn.’”

Chaidh an argumaid air bhonn mar a b’àbhaist eadar na companaich, ’s bha i ’na teas nuair a ràinig iad cidhe Lìte, far an robh ’m bàta aig Calum am port. Ach mar a b’àbhaist dhealaich iad gu càirdeil, bàigheil.

“Mar sin leat a nàbaidh,” arsa Calum, “’Sann agam tha farmad riut, a’ dol air ais dha na h-Eileanan air son na Bliadhn’ Uire. Bidh tu gabhail nan dram còmhla ris na bodaich aig an taigh, ’s mise eadar seo agus Buenos Aires.” Rinn Pàdruig gàire: “’S nach eil an t-ám agam—tha cóig bliadhna fichead nach robh mise na b’fhaide tuath na Glaschu. Chan eil beò a bhoineas dhòmhsa sna h-Eileanan an diugh ach Mairead, piuthar m’athar, ’s aig an t-sealbh tha fhios dé chuir ’na mo cheann a dhol air ais an turas so.”

Chrath am fear eile a cheann: “Mar a bha mi ’ràdh riut, ’s dìomhair dòighean a’ fhreasdail, ’s có aig tha fios nach lorg thu bean as na h-Eileanan mun tìll thu.”

Dh’fhàg iad slàn aig a chéile, chaidh Calum air bòrd, agus thìll Pàdruig chon an taigh-aoidheachd sheòldairean sa robh e fuireach.

[TD 302]

Tràth madainn latharna-mhàireach, bha e air an trèana dhan a’ Chaol ’s e cur aghaidh air na h-Eileanan an Iar.

Chaidh e air bòrd a’ bhata còmhla ri fear na dithis eile b’aithne dha a-measg na mór chuideachd a bha air a rathad dhachaidh airson na Bliadhn’ Uire. Chuir e iongnadh air cho beag ’s a b’aithne dha measg a luchd-siubhail. Ach dé’n t-iongnadh, smaoinich e leis fhéin.

Bha latha eile ann, nuair a dh’aithnicheadh e cha mhór gach mac màthar a bh’air ais ’s air adhart eadar Steòrnabhagh agus Caolas Loch Aills. Ghabh e gréim bidhe, ’son bha latha ciùin, shuidh e muigh air an deic-àrd ’s las e phìob. Ged a bha shùil air aghaidh a’ chuain, sealladh eòlach gu leòr dhasan, chan e tonnan a’ Chuain Sgìth a bha e faicinn, ach an clachan beag os cionn a’ chladaich an Eilean Shùlaidh. Cròileagan beag do thighean-tughaidh mun cuairt a’ bhàigh, ’s na bruthaichean àrda air cùl, a’ cumail fasgaidh orra o’n ghaoith tuath. Am bothan san do rugadh ’s do thogadh e air gualainn a’ chnuic, pìos math os cionn nan tighean eile, ach a dh’aindeoin sin anna lagan fasgach dha fhéin.

Chuimhnich e mar a b’àbhaist dha mhàthair a bhi ’cur làmpa an uinneag an fhosgalain, far a faiceadh e fhéin agus Murchadh a bhràthair a’ solus nuair a bhitheadh iad a’ tilleadh anmoch o’n iasgach. ’S iomadh oidhche dhorcha gheamhraidh a stiùir am boillsgean ud gu cala iad. Athair, ’s a ghualainn ri tacsa ceann an tighe, feitheamh gus an cluinneadh e fuaim na ràmh a-stigh san acarsaid. Deich bliadhna fichead a nis o chàireadh fo’n fhòd an dithis aca. Murchadh pòsda ann an Astràilia, Màiri air ceann tighe ’s teaghlaich ann an Canada. A’ chuid mhór a b’aithne dha air a sgapadh a Sear ’s a Siar air feadh an t-saoghail, agus sluagh an eilein air crìonadh gu fichead anam. Cha do sheas Pàdruig air an eilean o’n latha a thiodhlacadh athair, ’s bha faisg air deich bliadhn’ fichead o’n uairsin. ’S iomadh atharrachadh a ghabhas àite san ùine sin.

Bhiodh Mairead, piuthar-athar, a nis dlùth air a’ cheithir fichead ’s a deich, ged ’si a b’òige de’n teaghlach. Lean i fhéin agus Seòras a fear ris an eilean, ged nach robh sin ro ghoireasach dhoibh, ’s iad gun mhac na nighean. Ach dé bh’air an eilean có dhiubh ach seann daoine: ’s gann a bha dh’òigridh air a fàgail na dheanadh sgioba dòigheil airson an aisig.

Bha Pàdruig glé mhath dh’an t-seann fheadhainn. Chuireadh e airgead agus annasan beaga thuca cho tric ’s a gheibheadh e cothrom ach seo a’ chiad uair a chuir e roimhe dhol gan coimhead o chaochail a phàrantan. Dé ghluais e gu tuath, cha b’urrainn e ràdh.

[TD 303]

’S bha na dealbhan neulach seo a’ tighinn ’s a’ falbh air sgàthan na h-inntinn ’s na cuimhne gus an do ràinig am bàta cidhe Steòrnabhaigh. ’S air a’ chidhe bha gach aodann cho coigreach dhà ’s a bha iad air a’ bhàta—duine air chuairt an tìr aineol.

Lorg e bus a bha ruith cho fada ri Caolas Shùlaidh, ’s an deidh na dàil àbhaisteach, chaidh iad air ghluasad. Ag éisdeachd ris a’ chòmhradh a bha dol air adhart mun cuairt dha, chuir e fìor iongnadh air gur ann air Nollaig a bha iad a’ tighinn, ’s nach ann idir air a’ Bhliadhn’ Uir. Gun teagamh, ’se Oidhche Nollaig a bh’ann, ach bha cuimhn’ aige gu robh uair ann ’s nach robh guth air a leithid sna h-Eileanan.

“Bheil thu dol gon a’ Phàrtaidh Nollaig san Talla Ur, a Pheigi?”

“Tha Dannsa Nollaig an Gearraidh a’ Chùbair an nochd.”

“Dé thug e dhuit airson na Nollaig am bliadhna?”

“Tha iad a-stigh ’son na Nollaig an dràsda.”

’Ne seo aon de na h-atharraichean ùra bha gabhail àite sna h-Eileanan? Ged nach do dh’aithnich Pàdruig anam air a’ bhus, chuir an còmhradh seachad an ùine dha gus an do ràinig iad an ceann-uidhe. Bha’n tràth a’ ciaradh nuair a stad iad aig laimhrig Chaolais Shùlaidh. Bha bàta beag ochd-troighe diag ris a laimhrig, ’s thug e togail do chridhe Phàdruig nuair a dh’aithnich e fear de’n cheathrar a bh’air bòrd. Cha bhiodh san triùir a b’òige ach na leanabain nuair a chunnaic esan an t-àite mu dheireadh, ach cha tug na bliadhnaichean uimhir a dh’atharrachadh air Tormod. Bha’n ceann beagan na bu luime air a’ mhullach, bha’n fhiasag a’ fàs car geal, ’s na guaillean a’ teannadh ri cromadh, ach mar a chanadh am facal, “Dh’aithnicheadh Pàdruig a cheann air a’ chladach.” Chuir e fàilte chridheil air Pàdruig ’s rinn e sloinneadh air na h-òganaich a bha còmhla ris. Thòisich iad air cur gnothaichean air bòrd: poca postachd, pasgan de phàipeirean-naidheachd, bocsaichean-bhrioscaid agus annasan eile nach fhaca Pàdruig a’ dol dhan eilean ’na latha-san. Bha cuimhn’ aige na sgothan fhaicinn luchdaichte le bollaichean mine, barailltean sgadain, pigeachan parafin, cuibhlichean ròpa, pocanna siùcair, agus goireasan eile dheanadh cobhair air daoine fad droch-shìde a’ gheamhraidh.

Bha i dubh dorcha mar a thog iad a-mach o’n chladach, ach cha robh sin a’ cur uallach mór air na seòid ud; soilleir na dorch i, bha iad cho eòlach air a’ chaolas ’s a bha iad air a’ chagailt a-stigh. Chuir na gillean suas a seòl, ’s shuidh am bodach san deireadh le làmh chìnnteach air an fhalmadair. Chuir Pàdruig a dhruim an ri tobhta-chroinn ’s las e phìob; bheireadh beagan is uair a

[TD 304]

thìde null iad, ’s ged nach robh solus ri fhaicinn air an eilean, bha e cìnnteach gun toireadh Tormod gu cala iad ’s a shùilean dùinte.

Ach mar a chanadh Calum, “Tha e cho math nach eil fhios againn dé th’aig a’ Fhreasdal san dàn dhuinn.” ’S gann a bha iad air an cladach fhàgail nuair a chaidh a’ ghaoth mun cuairt chon an tuath, cha mhór dìreach ’na stròin. Bheothaich i suas, ’s an ùine nach robh fada bha faoileag gheal air a’ chaolas, soilleir ri faicinn eadhoin san dorchadas. Leag iad a’ seòl agus ghabh iad tac chon an iar, ach cha robh iad a’ deanamh a bheag dheth; cha robh rionnag air adhar, ’s cha robh comharra ri fhaicinn bheireadh cuideachadh do’n fhear-stiùrach. Ach a dh’aindeoin sin, bha Pàdruig cìnnteach gun deanadh am bodach a chùrsa gu port. Mur a tigeadh i na bu ghairbhe, ’se sin e. Agus na bu ghairbhe thàinig ì.

Bha brag aig a’ mharcachd-shìne air a’ chanabhas, ’s i togail na mara gun fhois a dh’fhuaradh orra. Mur bitheadh cho cinnteach ’s a bha làmh an t-seann mharaiche air an fhailm, bha i air uisge ghabhail uair na dhà. Shaoileadh tu gu robh Tormod a’ faicinn san dorchadas, leis cho sgiobalta ’s a chuireadh e stròn gu fuaradh mun dòirteadh am bàirligeadh orra. Tac as deidh tac ghabh iad, gun a bheag a bhuannachadh, cho fad’s a dheanadh iad a-mach. Ach bha e doirbh a ràdh dé cho faisge ’s a bha iad air Sùlaidh. Mu dheireadh thall, dh’aidich am bodach gu robh e gabhail fadachd nach robh iad a’ togail fearainn.

“Tha sinn fada ’n Ear air Sùlaidh; sin mo bharail-sa,” thuirt fear de na h-òganaich. “Chanainn-sa gu robh sinn an Iar air,” thuirt Eachann Iain ’s e roimh’n t-seòl. Cha robh fear dhiubh na b’eòlaiche air an t-seòlaid na Pàdruig, ’s a dh’innse na fìrinn, cha robh e cìnnteach cà robh iad. Aon rud a bha e cìnnteach ás, agus ’se sin, ma bha iad ro fhada ’n Iar, gu robh iad an cunnart a dhol air Sgeirean a Chàib, na lùib Bancaichean Mòra Shùlaidh. Bha struth a lìonaidh a’ ruith bras, car na bu luaithe na shaoileadh tu mas ann air doimhne an taobh an Ear a bha iad.

“Dé do bheachd fhéin, a Thormoid?” dh’fhoighneachd e dh’an bhodach. “Tha mi smaoineachadh gu bheil sinn caran an Iar, a Phàdruig. Ach cha bhiodh sin go dragh, nam bithinn cìnnteach nach eil Sgeirean a’ Chàib leis oirnn. Chan eil sinn a’ buannachd a bheag—tha’n tac car teann agus saoilidh mi gun do thuirt a’ ghaoth beagan chon an ear.”

Thìll iad a ceann air tac eile, ’s am bodach ga cumail cho teann ris a’ ghaoith ’s a dhùirigeadh e. Bha oidhche ghailbheach ann, ’s a nis ’s gann gum b’urrainn iad a sùil a thogail ris an t-sian. An

[TD 305]

dràsda ’s a rithist, thogadh Tormod aghaidh ris na speuran, ach gealach na reult cha robh briseadh duibhre na neòil.

’S a meadhon na stoirme bha smuaintean fhéin aig gach fear aca. ’Se rud bu mhotha bha ruith an inntinn Phàdruig, creidimh Chaluim, gu robh freasdal ann a bha stiùireadh ar ceumannan a dheòin na dh’aindeoin. Saoil an e freasdal neònach seo a threòraich gu tuath e, airson a bhàthadh an Caolas Shùlaidh, an deidh a thoirt tèraruinte thairis air cuantan mór an t-saoghail, uair agus uair. Mas e, cha robh ciall na reusan air a chùl. Cha robh Pàdruig na b’eagalaiche roimh’n bhàs na’n ath-fhear, ach mas bàs a bh’ann, nach robh Cuan nan Innseachan cho math ri Caolas Shùlaidh latha sa bith? Bhiodh e móran na bu bhlàithe, co-dhiù.

Chuir an éibh aig Eachann Iain casg obann air a smuaintean: “Rionnag, a Thormaid, rionnag. Dìreach air dheireadh oirnn.” Choimhead iad uile ás an deidh, agus, cìnnteach gu leòr bha rionnag a’ deàlradh ìosail as na speuran.

“Nuas a seòl, ’illean,” dh’éibh Tormod, ’se cur mun cuairt a’ bhàta, “Tha sinn dìreach go bhi air Bancaichean Móra Shùlaidh.” Cha bu ruith ach leum leis na gillean. Thilleadh a ceann, laigh am bodach gu teann ris a’ ghaoith, ’s eadhoin os cionn fead na stoirme, chuala Pàdruig e ’ràdh ris fhéin, “Seadh, Reult Bheannaichte na Nollaig ----” ’s beagan an deidh sin, ------

“’s threoraich E do’n chala iad
’S do’n phort bu mhiannach leò.”

Ach bha bruaillean an inntinn Phàdruig oir bha fhios aige ro mhath nach do dheàlraich rionnag riamh troimh dhorchadas na h-oidhch’ ud. ’S mar a theann iad ri cladach, mhothaich càch an nì ceudna.

“Chan e rionnag idir a tha’nn ach solus tighe,” arsa Eachann.

“Uisd, amadain,” arsa fear a chàch, “dé solus tighe chitheadh tu air an taobh an Iar dhan eilean?”

“Tha sin ceart,” arsa Tormod, “Chan fhaca duine agaibhse riamh solus tighe air a’ chnoc ud,” ’s anna sin fo anail, “’s tha mi’n dòchas nach faic ---” “Seo, seo, ’illean, nuas a seòl ’s a-mach na ràimh, tha cho math dhuinn a h-iomaradh timcheall a rubha.

Bha gach neach a b’urrainn gluasad shìos aig a laimhrig gan coinneachadh, agus ’si cheud cheisd a chuir Tormod orra. “Có bh’air Cnoc Fàire leis a lainndear?” “Cha robh duine,” fhreagair a bhean, “bha’n oidhche cho olc ’a nach fanadh lainndear laiste. Cha deadh aon dhan a’ chloinn suas am bealach co-dhiù, ’s iad a’ ràdh gu robh iad faicinn teine-biorach air tobhta Phàdruig Mhóir.

[TD 306]

Thug Tormod sùil air Pàdruig, an solus nan lainndear, ’s chrath e cheann. Bha fàilte ’s furan a’ feitheamh air Pàdruig nuair a ràinig e tigh piuthar-athar. Bha’n triùir ’na suidhe mu’n teine aig uairean sa’ mhaduinn, ’s iad a’ sìor dhol thairis air daoine agus bliadhnachan a thriall.

“Bha sinn dìreach a’ ràdh an teas na stoirme, gur ann a bhiodh an t-uallach air do mhàthair a-nochd, nam biodh i beò. Bhiodh a làmpa san uinneig, cìnnteach.” ’Sann a’ bruidheann air a phàrantan a bha Mairead.

“Faodaidh gu robh e sin,” ars esan, ’s thug iad sùil air le chéile ach cha deach an còmhradh na b’fhaide.

“Tha thu sgìth, ’s feumach air cadal, a Phàdruig,” ars an seann duine, “’S fheàrr dhuit a dhol dhan leabaidh.”

“Glé mhath,” fhreagair e, “Bidh sinn a’ dol dhan eaglais am màireach.”

“Dhan eaglais,” arsa Mairead, “’Sann orsa thainig an dà latha. Tha cuimhn’ agamsa t’athair bhi gad thoirt dhan eaglais air chluais.”

Ghabh iad ma thàmh.

’Se oidhche Shathuirne bh’ann, ’s bha’n dà bhàta taobh ri taobh aig a’ chidhe am Barcelona. Bha Pàdruig is Calum a’ fàgail oidhche mhath ag a chéile aig an àradh. “’S theid sinn dhan eaglais am màireach—eaglais air choireiginn,” arsa Pàdruig. Sheall Calum gu geur air.

“Dé thachair riut, o chunna mise mu dheireadh thu? Dh’fhoighneachd e. Thainig fiamha ghàire air aodann Phàdruig.

“Cha do lorg mi bean idir, air mo thurus gu tuath, nis motha chunna mi te a thog mo shùil, ach thuig mi dé bha searmonaiche ud ann a Lìte ciallachadh—chunna mise cuideachd an Reult san Aird an Ear.

[Sanas]

[TD 311]

ROLAISDEAN DHOMHNAILL BHIG

(2) N aidheachdam éibhinn
Bho
Dhòmhnall Dòmhnallach, An Gearasdan

BHA Niall is a chompanach aon latha a’ sealg lachain. Cha d’fhuair iad fiù is ite fad na maidne agus mu mheadhon latha shuidh iad sìos gu gréim bidhe. Cha robh móran aig Niall a ghabhadh e ach pìos de dh’aran eòrna is leth bhotal uisge-beatha. Thairg e dram do a chompanach ach cha ghabhadh esan boinne air eagal ’s gum milleadh e a chuimse. Cha b’e sin do Niall. Cha robh am botal fìor fhalamh an uair a thainig lach bheag robach thairis orra. Loisg Donnachadh, companach Nill, dà urchair ach lean a’ lach gu réidh air a slighe. An sin loisg Niall is thuit a’ lach leis a’ chiad urchair.

“Nach neònach an gnothach e,” ars Donnachadh, “ Dh’fhairtlich ormsa ite thoirt ás an eun sin is mi fuar sòbarra is leag thusa e le aon urchair.”

“Ach,” arsa Niall, “Chan eil strì ann lach a leagail, gu h-àraidh nuair a thig iad seachad ’nan dròbh mar sud.”

Bha Seonaidh, mar a b’àbhaist, a’ gabhail sìos thun a’ chidhe. Air a’ chuairt, chunnaic e fear an taigh-òsda trang a’ ruithleadh togsaidean falamh sìos thun an taigh stòir. Sheas e greas ag amharc air. Thug fear an taigh-òsda an aire dha is dh’éigh e—

“Trobhad seo, a Sheonaidh, is thoir beagan cuideachadh dhomh gu car a chur do na togsaidean falamh seo.”

“Nì mi sin,” arsa Seonaidh, a’ cur dhe a sheacaid. “Is ann dhomh bu chòir. Is iomadh car a chuir iad fhéin dhìomsa.”

Bha am ministear ùr san àite, a’ latha bha seo, a’ tadhal air a choimhthional. Chaidh a staigh do’n taigh dhubh bha seo far nach robh duine ach gille beag—is bha esan a-staigh fo’n bheinge

[TD 312]

a’ speuradh ri cuilean a theich air. Cha robh a’ chainnt a bha e cluinntinn a’ còrdadh ris a’ mhinistear is thubhairt e an guth cruaidh air son gun cluinneadh an gille beag e—

“O, nach e an taigh seo tha dorcha.”

“Nam biodh tu air mac na galla fhaicinn mun do chuir sinn na h-uinneagan ann, ’sann a dh’fhaodadh tu sin a ràdh,” thainig an guth bho’n bheinge.

“Bha Dòmhnall beag a’ speuradh,” ars Iain ris a’ bhan-sgoilear.

“A robh?” ars ise.

“Bha,” ars esan. “Bha e ri droch sheanachas.”

“A robh gu dearbh?” ars ise, a’ feuchainn ri Iain a chumail sàmhach. Ach sin rud nach deanadh esan. Bha e air son innse dé thuirt a’ fear eile agus gu a thoileachadh dh’fhaighneachd a’ bhan-sgoilear dé na fìor dhroch bhriathran a labhair Dòmhnall.

“Well,” ars Iain gu toilichte. “An uair a chaidh sibhse seachad oirnn air a’ rathad do’n sgoil, thionndaidh Dòmhnall beag riumsa is thubhairt e, ‘A Dhia, nach ann innte tha an <eng>smasher<gai>.”

An toiseach a’ Chogaidh bha e ’na chleachdadh aig a’ Bh.B.C a bhi ag ainmeachadh nam bàtaichean a chaidh a chur fodha. Bhon a bha a’ chuid mhór de dh’òigfhir nan eileanan aig muir, bha ùidh mhór aig gach neach anns na bhatar ag innse air an radio. A’ latha bha seo, chaidh cailleach chòir air chéilidh air a nàbaidh aig a robh radio—cha robh <eng>radios<gai> cho pailt an uair sin ’s a tha iad an diugh—a dh’fhaighinn a-mach dé an naidheachd a bha aig fear a’ bhocsa. 

“Chan eil naidheachd sam bith agamsa dhuibh an diugh,” arsa bean an taighe. “Chaidh an <eng>accumulator<gai> sìos a-raoir.”

“O mo thruaighe,” ars a’ chailleach. “Tha mi an dòchas nach do chailleadh duine ás an eilean seo oirre sin.”

Dh’fhàs am muineal aig Seumas goirt agus bho nach robh taigh-eiridinn san àite b’eudar dha falbh gu Tìr Mór. Fhad’s a bha e air falbh bhiodh gach neach san àite a’ faighneachd air a shon. A latha bha seo dh’fhaighneachd seann chailleach do bean Sheumais ciamar a bha e faighinn air adhart.

“Tha a sìor dhol am feabhas,” ars ise. “Tha e gu math nas fheàrr bhon a thug iad ás na <eng>tonsils<gai>.”

“O mo thruaighe, an do rinn iad sin air,” ars a’ chailleach, “is esan a bhi cho titheach air cloinn.”

“Cha robh a’ Bheurla ro mhath agam an uair a chaidh mi gu

[TD 313]

muir air an toiseach,” ars Dòmhnall. “Cha robh cinnt sam bith agam dé am facal ceart a bu chòir dhomh ùisneachadh. Bha mi an oidhche cheòthail a bha seo air an drochaid a’ coimhead gu dìcheallach a-mach air an fhairge an uair a chuala mi dùdach chruaidh is dh’éigh mi le guth làidir, “<eng>One horn ahead<gai>.’ Cha robh a’ facal ceart ás mo bheul an uair a chuala mi dùdach chruaidh eile is dh’éigh mi, ‘<eng>Two horns ahead<gai>.’ Cha d’fhuair mi an còrr a ràdh an uair a thionndaidh an t-oifigeach air an drochaid rium is dh’fhaighnich e—

‘Is it a ruddy bull you’re seeing out there?’”

Thainig <eng>vet<gai> ùr do’n àite is bhon is e a h-uile rud ùr as fheàrr, chaidh fios a chur air an uair nach robh a’ bhó aig Seumas gu math. Thug a’ <eng>vet<gai> sùil air a’ mhart, ach cha robh e cinnteach dé bha ceàrr is dh’iarr e ‘<eng>liquid paraffin<gai>’ a thoirt dhi. Rinn Seumas seo ach cha deach am mart am feabhas. Chuireadh fios air a’ <eng>vet<gai> turas eile ach is e an aon bhurgaid a dh’iarr esan a thoirt dhi. Thachair seo trì neo ceithir a thurais is bho nach robh ‘<eng>liquid paraffin<gai>’ a’ deanamh móran feum, cha robh fios aig Seumas dé dheanadh e. Mu dheireadh smuaintich e gun rachadh e far a robh a shean eòlas, an gobha san ath bhaile, duine sgileil, a réir muinntir a’ bhaile, air anacair cruidh. Ged nach robh an gobha toilichte bho nach do chuireadh fios air an toiseach, thainig e co-dhiù is thug e sùil air a’ bhoin.

Dé dh’iarr a’ fear Gallda sin a thoirt dhi? ” dh’fheòraich e.

Dh’iarr <eng>liquid paraffin<gai> a h-uile turas a chaidh mi thuige,” fhreagair Seumas.

“O seadh,” an an gobha. “Mar is ann mar sin a bha, innsidh mise dhuit dé nì thu leis a’ bhoin. Cuir thusa sifeag ’na deireadh is cumaidh i solus riut fad a’ gheamhraidh.”

[Sanasan]

[TD 335]

AN TACHARAN
le EILIDH WATT

BHA an t-eathar-adhair a’ tighinn a-nuas gu talamh ann an Tahiti, far am bitheadhmaid aon cheithear-uairean-fichead, air son gum faigheadh an sgioba an anail agus cothrom cadail, oir tha an t-slighe bho <eng>New Zealand<gai> gu Breatann fada, sàrachail. Ged b’e fireannach mór, làidir mi an uair-ud, air tighinn gu inbhidheachd bho chionn bhliadhnaichean, cha do chuir an dàil seo diomb sam bi orm air son dà reuson. Anns a’ chiad àite bha mi air a bhi ri obair shàrachail, a bha mi air toirt gu crìoch chliùiteach. Oir leam gun do choisinn mi làithean saora. Anns an dara àite, ged bha mi air a’ chuid mhór de’n t-saoghal a thadhal, cha do chuir an sealbh riamh mi gus am bad seo ged b’ioma an t-iomradh a chuala mi air a mhaise. Mar sin, chan e mhàin gun robh mi am beachd Tahiti fhéin fhaicinn—chan eil an t-eilean ro mhór co-dhiù—ach bha mi am beachd fuireach latha na b’fhaide na càch, oir bha mi air cur rotham dol gu Moorea, eilean iomraiteach a choimeasaich móran ri Pàrras fhéin.

Chionns gur math leam bhi leam fhéin, is nach gearan mi air aonaranachd, cha d’rinn mi taobh ri neach a bha air an eathar-adhair, is nuair a stad e cha d’rinn mi cabhag air bith gu teàrnadh ás. Bha mi air fear de’n fheadhainn mu dheireadh a bha a’ teàrnadh gu h-athaiseach is a’ toirt sùil mun cuairt. Rotham, a’ teàrnadh, bha boireannach caol, is cho àrd is gun robh i aig mo ghualainn an uair a sheas i aig bonn na staidhre. An uair dhi tionndadh mhothaich mi gu robh a h-aodann na bu shine na bhitheadh sùil agam a bhitheadh e—is e sin ma thug mi smaoint dhà. Aig an aon ám bha na sùilean òga, is gun ghò.

Tharraing i anail dhomhainn is thuirt i, cho sona ri pàisde, “Umm-chan eil àileadh air gaoith fhathast. Ach coma leam.”

Leis na facalan thionndaich i bhuam mar nach robh an còrr aire aice dhìom, is ged nach do fhreagair mi i mheudaich mi mo cheum gus an do choisich mi ri taobh. Mise nach do dh’iarr companach.

Fhuair mi mach gun robh sinn dol a bhi a’ fuireach anns an aon <eng>hotel,<gai> fear de na sean tighean fada, ìosal,—is mar sin cha robh aice ga ghiùlan ach baga làimhe: bha luchd an cathair a’ gabhail cùram de ar treallaichean eile. Cha robh cabhag ann; bha h-uile nì annasach dhòmhsa. Gus a’ mhionaid seo bha mi am beachd eòlas

[TD 336]

a chur air gach sealladh gun neach eile a bhi cur maill no cabhaig orm. Cha robh cuimhne air sin.

Bha sinn a’ dàileadaireachd, sheas agus shuidh sinn, bha sinn a’ bruidheann is ’na ar tosd. B’ann mar phiuthar ghràdhaichte, no mar mhàthair shèimh, no mar sean eòlach a ghluais i cho socair, monaiseach ri m’thaobh. Ann am beagan tìde oir leam gun robh am barrachd aithne agam oirre na bha agam air neach sam bith a b’aithne dhomh bho m’òige.

Dh’ainmich i dhomh na flùran, <eng>hibiscus, frangipani, oleander<gai>—is chuir an t-ainmicheadh maise a bharrachd orra. Bha sinn ’na ar suidhe agus sinn a’ coimhead a-mach chun a’ chuain nuair a thuirt i, “Sin agad thall Moorea. An t-eilean-ud.”

’Na chumadh, bha e ann an dòigh a’ toirt ’nam chuimhne bideanan a’ Chuilionn, no beanntan gorma Innis Ghaidheil. Ach bha seo ro bhrèagha, gun chorporrachd, mar chitear ann an aisling.

Dh’innis mi mo dhùrachd dhi: gum b’e mo mhiann a dhol gu Moorea seach àite. Thuig i m’iarradas is thuirt i gum bitheadh e soirbh dhomh dhol a-null nam bitheadh a sìde freagarrach. Bheireadh bàta beag mi null ann an uair no dhà a thìde. 

Bha am feasgar ann mun d’ rainig sinn an <eng>hotel<gai> is aig an dasc far an robhas a’ gabhail rinn dhealaich sinn is chaidh mise gu mo rùm cadail.

Nuair a dh’fhailc mi mi fhéin chaidh mi sìos far an robh an luchd frithealaidh anns an rùm bhidhe. Ann an cùil, beagan air leth gun a bhi ro theann air an luchd ciùil, fhuair mi bòrd air uidheamachadh airson dithis. Chaidh am balach an urras nach faigheadh neach eile e.

Fhuair mi glaine de shùgh mheasan air choireigin a tha a’ fàs anns an eilean, is e air fhuarachadh le deigh. Shuidh mi a’ feitheamh cinnteach gun tigeadh i. Ged bha a’ chuid mhór air suidhe aig am biadh cha robh cabhag no gruaim orm. Thàinig i air car aotroma, luatha, is airson briobadh sheas i a’ coimhead mun cuairt dhi. Dh’éirich mi gus a coinneachadh is mhothaich mi mar las a sùilean le toileachas nach do chleith i.

Ged thagh mi gu cùramach gach cùrsa a dh’ith sinn, is ged bha e blasda, chan eil cuimhne agam dé dh’ith sinn: ach tha cuimhne agam air ar còmhradh, cuimhne agam mar sheall i orm is i ag éisdeachd ri m’ bheachdan, cuimhne agam mar cheusnaich i no mar chuir i ’nam aghaidh. Chan eil lid air dìochuimhne.

Bha an rùm falamh, sàmhach—oir bha an luchd ciùil air innealan a phasgadh seachad—is an luchd frithealaidh a’ mèananaich is iad gu fann a’ sguabadh le ’n neapaigean na duilleagan seacte a thuit air na bùird bho na flùran a bha an teas a’ seargadh, cha do dh’éirich sinn bho’n bhòrd.

[TD 337]

Taobh ri taobh choisich sinn is ghabh sinn a staidhre: chan eil cuimhne agam gun robh <eng>lift<gai> ann. Cha robh cabhag oirnn. Sheasamaid air an staidhre an dràsda is a rithist gus crìoch a chur air ar ceann bruidhne, no gus ceist a chur, no gun reusan ach a chéile a choimhead, no chionns gun robh sinn toilichte leis an t-saoghal anns nach robh ach an dithis againn.

Cha do dh’fhaighnich neach an robh ceangal aig an neach eile ri fear no té eile. Cha duirt a h-aon co-dhiù bha gus nach robh.

Aig dorus a rùm cadail chuir i, gun stad tighinn air ar còmhradh, an iuchair ’na mo làimh is chaidh an dithis againn a-steach. Bha a h-uile ceum, a h-uile gnìomh, a h-uile facal, cho nàdurra, athaiseach, is ged bha sinn air a bhi pòsda rè fichead bliadhna.

Chionns gun robh mi cleachdte ris a’ mhoch-eirigh dhùisg mi tràth de’n mhadainn ach ged a dhùisg bha an rùm a cheana air a lìonadh le solus geal gréine na maidne a bha a’ rùsgadh ris an t-saoghal gach maise is gach meang, gun nì ceilte.

Nuair a dhùisg sinn bha sinn air tarraing bho chéile mar ni an fheadhainn a tha a’ cleachdadh cadal leotha fhéin. Bha ise fhathast ’na cadal is beothalachd, is bàighealachd a sùl am falach. Mhothaich mi gun robh an t-aodann pliuiste le cadal is le sgìtheas, an craicionn tana làn rocan. Bha i sean. Sean, seacte, seargte. B’e aodann gun inntinneachd a sgrùd mi, aodann tàcharain.

Gu sàmhach dh’éirich mi is chruinnich mi na bu leam. Aig an dorus thionndaich mi is thug mi sùil a rithist oirre. Bha an cadal air a dian is a beothalachd a ghoid bhuaipe.

Chaidh mi chun na h-uinneig a bha fosgailte, is bha mo mheòirean air ròs, dearg mar an fhuil, an uair a thuit mo shùil air flùr nach robh fhathast làn fhosgailte, ach a bha geal mar bhainne chrodh a tha ag ionaltradh air a’ mhachair. ’Na chridhe bha rudhadh fann mar a bhitheas air gruaidh mo leanaibh is e ’na chadal. Dh’fhàg mi air a cluasaig e. Gun sùil eile oirre dh’fhalbh mi.

Cha do chuir mi dhìom tìde is cha b’fhada gus an robh mi a’ gabhail mór thlachd anns na seallaidhean a bha fhathast annasach dhomh. Lìon gach sealladh mi le aoibhneas a bha ùr dhomh. Bha lannaireachd anns gach dath air an do thuit mo shùil, anns a’ mhuir is anns an adhar, anns na flùraichean is ann an aodach nam ban, lannaireachd a chuir amhluaidh ’nam inntinn a bha ro thaitneach leam. Bhithinn sona ’nam sheasamh ag amharc air aon fhlùr fad na maidne.

Ann an seadh cha robh faireachadh agam air mo bhodhaig mar nach corporrachd no cuideam unnam. Aig an aon ám bha mi a’ gabhail mór thlachd anns gach fèith is gach cuisle bh’unnam bho bhonn mo choise gu mullach mo chinn. Chunnaic mi fada bhuam le croinn àrda is le seòl ainleathan is oir leam gun


[TD 338]

[Sanas]

[TD 339]

cluinninn srann a ròpan mar cheòl ’nam chluasan. Cha robh acras no pathadh, sgìtheas no an-shocair air bhith a’ cur orm. Cha robh iarraidh agam air comunn neach eile. Bha mi air mhisg le subhachas air nach do chuir mi eòlas gu seo.

Tràth a dh’fheasgar bha mi a-measg grunnan dhaoine a’ cur seachad mionaidean gun chùram ag éisdeachd fear a’ cluich air feadan. Bha an ceòl ro bhinn ro gheur do m’chluais-sa. Thionndaich mi air falbh is anns an tionndadh thuit mo shùil air càraid òg. Cha b’e seo an ceòl air an robh an aire.

Gun fhios carson chlisg mi. Cha robh iarraidh agam air nì ach a bhi còmhla ris an té a dh’fhàg mi pliuisgte le sgìtheas is le cadal. Ge b’c cho luath is a shiùbhleadh uidheam ghiùlain, cha bhitheadh sin luath gu leòr leam. Bha mi air a’ chuthach gu faicinn a rithist.

Anns an <eng>taxi<gai> shuidh mi air oir an t-suidheachain, gun sùil air na nithean a bha ach an ceartuair fhéin a’ toirt leithid a thoileachas inntinn dhomh. Dhealbh mi mar thigeadh i ’nam choinneamh air casan aotroma, luatha. Bha fios agam air na dearbh fhacalan a theirinn rithe. Rachamaid, le chéile, còmhla, gu Moorea. ’Nam inntinn chithinn a h-aodann togte rium ann an òird bhàigheil, bhanail.

Cha do mhothaich mi de na buinn airgid a thug mi do’n draibhear, ach mhothaich mi le oir mo shùla cho làidir, geal, is a bha an deud fhiacall a leig e ris an uair a ghàir e. Bha iad glé aocoltach ri móran a chunnaic mi fad an latha is mar nì a chithinn ann an aisling chuimhnich mi cho dona is a bha fiacalan a’ chuid mhóir aca.

Aig an dasc dh’fhaighnich mi an robh lios an robh fhathast anns an <eng>hotel<gai> is mi ga h-ainmeachadh. Bu ghann a thug am boireannach òg sùil orm, ach thuirt i, “O ise. Dh’fhàg ise.”

Thug i sùil air an uaireadair a bha air cùl a dùirn is lean i oirre, gu nimheil, “Bithidh iad a nis air togail orra a-mach ás Paoeete.”

Theagamh gum fac i gun do sheas mise ragaichte, reòdhte, is balbh gu tur oir chuir i a làmh air a cruachan is sheas i mar nach robh cion tìde oirre is thuirt i, “Shuidh i air an tulafon an sin leth na maidne gus an d’fhuair i <eng>flight cancellation<gai>. Bha i coma càite, ach a seo.”

Carson a theich i bhuam? Thréig is bhrath i mi.

Nuair a bha mi ’nam bhalachan, anns a sgoil, bhàth iad cuilean orm a bha ri ruagadh nan caorach aig ám breith.

Bha mi a rithist air mo bhrath, air mo thréigsinn. Reub agus spealg aon chràdh mi, cràdh air nach aithne dhomh gum bheil leigheas.

Cha d’rinn mi oidhirp air dol gu Moorea. Shuidh mi fad an latha coimhead air an eilean nach robh ach ’na fhaileas dubh; pàrras gun bhunait; plaosg gun eiteann; cìr-mheala gun mhil.

[TD 340]

Their an saoghal gun robh an sealbh da-rìreadh leam oir phòs mi bean a tha banail, gaolach. Tha teaghlach dòigheil agam. Bho dhaoine is fiù choisinn m ’obair cuibhrionn molaidh. Ach air mo shonsa cha deach mise riamh gu cruinneachadh nach robh mo leth chluas ag éisdeachd airson guth nach cuala mi, nach robh mo shùil a’ coimhead air son aodann nach faca mi.

Ged fhuair mi an cothrom cha deach mise riamh gu Moorea.

[TD 343]

A’ SIREADH A’ BHOGHA-FHROIS
le MAIRI M. NICGHILLEATHAIN

BHA guth anabarrach bin aig Seonag Sheòrais. Bu tlachdmhor da-rìribh a bhi ’g éisdeachd rithe seinn anns an eaglais air madainn Sabaid, na ponganan fonnmhor ag éirigh ’s a’ teàrnadh gu tiamhaidh, soluimte.

’Na pearsa bha i speisealta, a sùilean donn gu sèimh, sìtheil, ’s a falt trom, tiugh cho dubh ri sgiath an fhithich—mar a their na bàird.

A-measg nam balach aig an robh déigh air a bhi ’n cuideachd Seonaig bha aon fhear sònraichte, agus b’e sin Raibeart Grannd, iasgair òg, agus gille beusach, onorach aig an robh inntinn bhreithneachail agus nàdur cnuasachd is sgrùdaidh. Nuair a bhiodh Seonag a’ bruidhinn gu càirdeil ris dhealradh aodann mar a’ ghrian gheal shamhraidh ach nam biodh i nochdadh gruaim dha, bha e mar chù bhiodh air a dhochann.

Ann an taigh geal, bòidheach, os cionn na mara ann am Bagh-a-chaolais, frith-bhaile beag iasgaich Gaidhealach, bha Seonag ’s a màthair a’ fuireach leotha fhéin. ’Se an samhradh a bh’ann ’s bha móran de luchd-turais Ghallda air saor-làithean anns an àite. ’Na measg bha Maighstir Seymour a bha ’na Fhear-stiùiridh air taigh-cluichd mór ann an Lunnainn. Chual’ e Seonag a’ seinn an àiteigin, agus chan fhòghnadh leis ach gun rachadh i staigh airson co-fharpais seinn a bha air a shuidheachadh leis a’ bhuidhinn air an robh e ’na Fhear-stiùirdh. ’Se thainig ás a sin gun do bhuannaich i a’ cheud duais.

A-nis bha iad ann a theireadh gun do mhill a màthair Seonag o chionn fada le bhi toirt dhi a h-uile rud a dh’iarradh i, agus ’s dòcha nach robh sin uile gu léir mì-nàdurra oir cha robh aice ach Seonag fhéin air uachdar an t-saoghail. Ochd-bliadhna-deug air ais ghabh caolas luasganach còir air a fear aon latha stoirmeil ’s e tighinn dhachaigh o’n iasgach. Bha a’ Bhanntrach ag altrum dòchais gum pòsadh Seonag is Raibeart Grannd, ’s mar sin gum biodh a nighean a suidheachadh faisg oirre fhad ’s bu bheò i.

Mar chearcall teine bha a’ ghrian ag èaladh gu fàilidh ás an t-sealladh air chùl nam beann nuair a bhruidhinn Seonag ri ’màthair mu’n nì a bha air a bhi air a h-inntinn o chionn lathaichean. ’Na seasamh aig

[TD 344]

uinneag a’ chidsin, an uinneag ¡a bha ’g amharc thairis air uisgeachan gluasadach a’ chaolais, chun i h-aghaidh air a màthair ’s labhair gu cabhagach, dùrachdach. 

“Tha mi ’g iarraidh air falbh ás an àite so, a mhàthair. Tha mi air fàs cho sgìth dheth ’s dhe na daoine th’ann. A h-uile duine cho cumhang san inntinn, gun a bhith faicinn nas fhaide na bàrr an sròine fhéin.”

Sheall a màthair gu brònach oirre.

“Cha b’àbhaist dhuit-se bhidh smaointeachadh mar sin, a Sheonag!”

“Mo thogair! ’S ann mar seo a tha mi smaointeachadh a nis.”

“’S càite ’m bheil dùil agad a dhol?

“Tha Maighstir Seymour ag ràdh gum faigh e obair dhomh còmhla ris a’ bhuidhinn d’am buin e fhéin.”

“Obair? Anns an taigh-chluichd?” Thog Banntrach Sheòrais a dà làimh le uabhas. “Dé ’n obair?”

Thug Seonag togail air a guaillean.

“A’ seinn. Ciod eile?”

“Chan eil fhios agad ciod a tha thu deanamh, a bhrònag Agus dé mu dheidhinn Raibeart? An do dh’inns thu dhà-san an rud ann a tha nad bheachd?”

Chrath Seonag a ceann gu tàireil mar nach b’fhiach Raibeart a bhith cosg smuain air ’s chaidh i mach ás a’ chidsin. Bha a h-inntinn air a deanamh suas; thubhairt i rithe fhéin gun robh i coma ciod a chanadh iad. Bha a sgiathan air a sgaoileadh, mar eun siubhail nan speur, ’s chan fhuilgeadh i gum biodh iad air am bearradh.

Cha d’fhuair Banntrach Sheòrais móran cadail an oidhche sin.

Chaidh a naidheachd a thoirt am follais anns a’ phaipear dhùthchail air an ath sheachdain. Bha dhà no trì fhaclan ann an litrichean móra dubha a’ taisbeanadh gun do bhuannaich Seonag an duais a dh’ainmich mi, agus bha sin air a leantainn le iomradh goirid air eachdraidh a beatha, agus luaidh air a dheanamh air an t-soirbheachadh a bhatar a’ sùileachadh dhi a-nis anns an t-saoghal mhór a-muigh.

Nuair a chunnaic Raibeart i a-rithist chleachd e na dearbh bhriathran a thubhairt a màthair:

“A Sheonag, chan eil fhios agad ciod a tha thu deanamh! Tha mar neach a bhiodh a’ sireadh a’ bhogha-fhrois—nì nach fhaigh thu. Chan aithne dhòmh-sa móran mu dheidhinn seinn ach . . . . . .”

Mar bheithir lasrach o’n spear gheàrr Seonag a-staigh gu grad: 

“Tha sin soilleir gu leòr,” agus thionndaidh i air falbh, ga fhàgail ’na sheasamh an sud.

Latha no dhà an déigh sin dh’fhalbh i sìos gu ruige Lunnainn. Thill Banntrach Sheòrais dhachaigh o’n trèan gu taigh falamh, am

[TD 345]

bruadar a bha i ’g altrum air Seonaig a bhi còmhnaidh faisg oirre ri beò a-nis mar nì faoin.

Chaidh na mìosan seachad. O ám gu ám chualas iomradh air Seonaig ’s air cho math ’s a bha i deanamh. Ach thug daoine an aire nach robh a màthair ag ràdh a bheag mu timcheall, ’s airson Raibeart bha brat dorcha neo-shona air tuiteam air aodann; brat nach gabhadh sguabadh air falbh a dh’aindeoin oidhirpean a chàirdean.

An seo chualas gun robh a’ bhuidheann ris an robh Seonag ceangailte a’ cur cuairt air na bailtean ann an Alba, agus fa-dheòidh thainig fios gun robh iad a’ dol a chumail cuirm-chiùil ann am baile mu fhichead mìle o Bhagh-a-chaolais. Bha ainm Seonaig ann an litrichean móra air prógram na cuirme. Thainig an latha mór mu dheireadh, agus tràth am feasgar sinn chunnacas Raibeart le deise na Sàbaid uime, a’ falbh anns an t-seann chàr aige, agus gu grad thuig daoine càite an robh e dol.

An ath mhadainn nuair a bha iad a’ dol a-mach anns an eathar thubhairt Seonaidh, a chompanach, ris: 

“Bha thu shuas sa’ bhaile an raoir, a Raibeart?”

“Bha,” dh’aontaich an gille, agus sgàil a’ tighinn air aghaidh.

“Am fac’ thu Seonag?”

“Chunnaic.”

“Ciamar a tha dol dhi?”

“Chan urrainn dhòmh-sa sin innse dhuit,” fhreagair Raibeart, a’ crathadh a chinn, “Nuair a chaidh mi ga faicinn an déigh na cuirme cha robh i airson a leigeadh oirre gum b’aithne dhi idir mi. Bha an fheadhainn a bha còmhla rithe cho grinn, lìomhte ’s mise cho neo-spaideil.”

Bha an gille eile sàmhach car mionaid ’s an sin spreadh e mach:

“Cha robh fhios ’am riamh gun robh ceann Seonaig cho aotrom, gun stàth.”

Thionndaidh Raibeart air falbh, an searbhadas a bha ’na chridhe a thaisbeanadh ’na aodann.

Dhùisg truas mór ri Raibeart ann an cridheachan muinntir a’ Bhàigh agus a’ cheart uiread sin de fheirg an aghaidh Seonaig airson a déiligeadh ris. B’fheàrr leotha gun di-chuimhnicheadh e i, ’s gun suidhicheadh e aigne air té eile. Nach robh nigheanan laghach san àite a b’fheàrr a fhreagradh air?

Ach a-nis thoireamaid sùil air Seonaig fhéin. Chì sinn i ’na suidhe ’na seòmar ann an tigh-fàrdaich anns an robh i fuireach, ’s i fo throm-smuaintean, a sùilean draghail, neo-fhoisteannach. An latha ud ghearain Maighstir Seymour gun robh i dol air ais anns an t-seinn, agus bha i fhéin a’ gabhail ris gun robh sin fìor. Chaidh i air ais ’na cuimhne. Anns na ceud mhìosan bha cùisean a’ còrdadh rithe gu

[TD 346]

math, oir bha h-uile rud cho ùr dhi. Bha i air a moladh a-measg muinntir nan òran ’s a’ chiùil le caithream-éibhneis is luath-ghàir. Fhuair i companaich ag an robh fiosrachadh is eòlas air an t-saoghal. Bha druidheachd àraidh ann an glòir dheàlrach an taigh-chluichd; anns an aodach rìomhach ’s anns na seudan deàrrsach. Ach thainig ám anns an do thòisich na rudan sin ri fàs falamh dhi. Thòisich i air cuimhneachadh air tìr a h-òige; air na beanntan a bha daonnan a’ gleidheadh a’ cheò mu’n uachdar; air dealt na h-oidhche ag éirigh bhàrr an duillich; air a’ ghaoith ghlain a’ co-sheirm os chionn a’ chaolais. Dh’fhalbh na sgàilean faoin a o h-inntinn ’s bhuaidhaich faireachdainean ùra air a cridhe mar a bhuadhaicheas caochladh aimsir air an airgead-bheò sa’ ghlaine-shìde. Mean air mhean chaill i a tlachd san taigh-chluichd gus, mar a thubhairt mi, an do ghearain am Fear-stiùiridh air a h-obair, ’s gun tubhairt e mar a deanadh i na b’fheàrr gum feumadh i a’ bhuidheann fhàgail.

Co-dhiù, gus an sgeul a ghiorrachadh, beagan is bliadhna o’na ám a dh’fhàg Seonag an taigh fhuair i i fhéin san trèan air an rathad a’ tilleadh dhachaigh.

Le burral ana-cneasda stad an trèan cheudna aig stéisean beag Bhagh-a-chaolais, agus thainig Seonag a-mach aisde. Sheas i mionaid a’ coimhead timcheall oirre. Bha gathan òir na gréine mar gum biodh iad air an dòrtadh thairis air na beanntan thall san iar. Shìos anns a Bhàgh bha ceò ag éirigh bhàrr a’ chaolais ’s a’ cur sgàil air a’ bhaile air chor ’s gun robh e coimhead mar àite chitheadh neach ann am bruadar. Bha fàile cùbhraidh an fhraoich a’ tighinn thar a’ mhonaidh.

Tharraing i anail fhada.

“Nach eil seo eireachdail,” thubhairt i rithe fhéin.

Chualas tartar. Sheall i mun cuairt ’s chunnaic i neach a’ tighinn ’na còmhdhail ’s bocsa fiodh aige ’na làimh, a thug e bhàrr na trèan. ’Se Raibeart a bh’ann.

“A Sheonag!” Le aon sìnteag thainig e nall da h-ionnsaigh ’s shìn e làmh dhi. Cha tubhairt i diog airson greis, ach cha b’fhada gus am faca iad a’ coiseachd còmhla a-mach ás an stéisean. Bha Seonag a’ caoineadh, ach cha b’e braonaibh duilich a bha i sileadh idir. Bha i air am bogha-frois a ruighinn mu dheireadh.

[Sanas]

[TD 355]

AIDHEACHD AOTROM
le HUISDEAN BARAN

Ann am baile beag an Srathfhaireagaig bha cailleach aig an robh cat a bha annabarrach briagh. Chaidh an cat air chall agus bha muinntir a’ bhaile a’ bruidhinn mu ’n aobhar de ’n chall. Fhuair am ministeir fios mu ’n rud a thachair agus aon Sàbaid, ’s e anns a’ chùbaid, thuirt e, “Mhuinntir mosach Mhusadaidh, tha m’ omharus oirbh; mur chuir sibh air ais an cat bithidh an Donus oirbh.”

* * *

Mu ceithir fichead bliadhna air ais bha bodach neònach a’ fuireach an Sgìre Lagain ris an canadh iad “Am Bodach Catach.” Bha e daonnan a’ dol do coinneamhan ùrnuigh agus aon fheasgar bha e ’g iarraidh cothrom a bhith aig ceann an ùrnuigh. Fhuair e cead agus thòisich e ’s chaidh e air adhart gu dùrachdach. Mu dheireadh bha e ’g innis mu Clann Israel anns na briathran seo: “a-mach á tìr na h-Eiphit, á tigh na daorsa, nuair a bha uile rud caillt’, caillt’, mar, mar a bha a’ chàil a bh’ aig na bodaich Ghallda.”

Bha dithis an Druim-na-drochaid a’ bruidhinn mu na busaichean a bha air tòisicheadh dol eadar Inbhirnis ’s a’ Ghleann. Thuirt aon gu robh e toilichte ach fhreagair am fear eile:

“Chan àill leam MacPharlain,
Chan uilig i Teàrlach,
’S e tasdan a’ falbh ro-thràth.”

* * *

Bha duine an Sgìre Mhuire a’ tathaich air nàbuidh ’s chual’ e gille òg a’ canntainn “thus” dar a bha e bruidhinn. Thuirt e ris a’ ghille. “Ubh, ubh, cha bu chòir dhut bhith canntainn ‘thus’ ri d’ athair. Fhreagair a’ ghille, “Och, nach eil sinn eòlach air a cheile?”

Là eile, thainig e do’n tigh a charaid ’s bean an tighe a’ laigh tinn ann an leabaidh. Thuirt e ris a céile nach bu mhisd’ a’ bhean air deoch uisg’. Bha ’n duine miochadaidh is seo ’m freagairt a rinn e. “Ma ni bùrn feum dhi, na caoinidh am bùrn.” Chaidh na làithean seachad ’s cha robh a’ bhean a’ dol am feobhas idir ’s mu dheireadh thuirt an duine rithe, “Cha tig thu ’s cha teid thu ’s leig thu t’ éile na t’ait’.”

[TD 356]

Sa Mhannachainn thachair bodach ri gille òg air nach robh e glé eòlach is thuirt e “An e MacCoinnich a tha annad? Fhreagair a’ ghille “’S e, ’s a’ bhrod.” Gu grad thuirt am bodach “Ma tu a’ bhrod, gu gabh truas ris an deug.”

* * *

Bean òg ’s a caraid bruidhinn mu aodach airson là a’ bhainnse—

“Gùn <eng>muslin delaine<gai>
Co-dhiubh siud bu docha leat?”

“Fa, fui, <eng>for shame<gai
’Se léine beag a b’ fheàrr leam.”

* * *

[omharus—amharus]
miochadaidh—crion (An Aird ’s Gleann Urchadainn)
deug—deicheamh (An Aird)]

[Sanas]

[TD 363]

NA TONNAN NAR N-AGHAIDH
le EILIDH WATT

SAOIL an e m’inntinn-sa a-mhàin a chì ceangal eadar achdan Chanute—an rìgh cumhachdach sin a shuidh ’na chathair rìgheil aig gob na tuinne—is eadar An-An agus Chi-Chi, is eadar Am <eng>Merchant of Venice<gai>, is màthair Shamuel, is stait mhnathan is dochairean an t-saoghail.

Chionns gum bheil draghan mhnathan is clainne, is an eucoir a thathas a’ deanamh orra air an toirt fo mo chomhair gu tric dh’aom mi cluas gheur ri deasbaireachd air an réidio an oidhche roimhe oir b’e seo am bonn deasbaid. Ach ged bha na deasbairean mar aon ann a bhi ag aideachadh gun robh dochairean ann, cha robh iad mar aon ’nam beachdan air dé bu mhàthair-aobhair de’n stait seo. Ach a rithist bha iad mar aon anns nach robh fios aca ciamar a leasaichte an stait seo.

Is e mo bheachd gur e an dìleab a thainig thugainn troimh na linn as màthair-aobhair do’n chuid mhóir dhe.

Chuimhnich mi mar bha mi air m’uabhasadh anns an sgoil nuair e leugh mi Am <eng>Merchant of Venice<gai>. Bha càch a’ gabhail Bassanio mar dhiùnlach gasda is Shylock mar eucorach. Ach bha mise a’ faicinn Bassanio ’na mheirleach ladorna a bha dol a phòsadh boireannach airson a beartas, agus a’ cur roimhe a maoin a sgapadh le làmh fhosgailte, fhiùghantach, gu bhi a’ pàidheadh a chuid fhiachan fhéin is fiachan a chompanaich. Cha robh faighneachd dol a bhi air a cead. Bha Bassanio is a chompanaich a’ meas mar spòrs smugaid a thilgeadh air Shylock chionns gum b’Iùdhach e—Shylock nach d’fhuair, fada is aithne dhuinn, roghainn a dheanamh air dé an treubh bho’n a tigeadh e. “Dé th’ann ach dealbh-chluich?” theireadh na sgoilearan eile riumsa is an fhearg orm. Air mo shon-sa mus ann mar seo a bha cùisean dh’fheumte cùisean atharrachadh.

Ach ciamar?

Oir leam, anns a’ chiad àite, gun bitheadh e iomchuidh a bhi a’ cur air shùilean do gach gileanach dé a tha ri leasachadh anns an t-saoghal. Chan e bhi ga chleth. Mus uidheamaich iad iad fhéin airosn a’ chath feumaidh iad tomhas an nàmhaid a ghabhail. Is e ar dìleab ar nàmhaid.

[TD 364]

Mar dhealbh Shakespeare anns <eng>A Mercant of Venice<gai> is ann mar sin bha cùisean aig an ám agus airson ioma linn ’na dhéidh. Chan e mhàin nach robh ùghdarras aig boireannach a beartas fhéin a roinn no sgapadh, a réir a toil fhéin, ach bha a pearsa mar bhad de àirneis tighe a h-athar, no a fir pòsda, no a bràthar. Tha iomradh air a dheanamh air fear a reic a bhean aig féill spréidh. (<eng>Life in Cornwall in Mid Nineteenth Century<gai>). Cheangail e ròpa mu meadhoin, gus sealltainn gun robh e air an fhéill leatha is ag iarraidh tairgse oirre. Bho cheàrd-staoin fhuair e ceithear sgillinn oirre. Thogadh bhuaidhe dà sgillin chionns gun do ghabh e cothrom na féille. B’e seo an t-suim a bhathas a’ togail bho neach a reiceadh muc aig an fhéill.

Beagan bhliadhnaichean an déidh sin reic fear eile a bhean airons leth-chrun: fear eile a bhean airson not. Bha a’ phrìs a’ dol suas. Dòcha gun robh gainne mhnathan ann.

Ged bha daoine caomha an aghaidh a’ chleachda bhorb seo cha robh e mì-laghail. Faodaidh e bhi gun robh an cleachda air mairtinn gus ar latha fhéin mur b’e gum faodadh cosgais airgid a bhi an ceangal ris. Dh’ fhaodadh fear a chasan a thoirt leis is a bhean is a theaglach fhàgail gun tighinn-a-stigh air bith. Dh’fheumadh an sgìreachd a bhi cosg orra. Nuair a dhrùidh e air stiùbhartan na sgìrean gun robh call orra chuir iad an aghaidh a’ chleachda.

Sin mar a bha a-measg daoine borba Shasuinn. Agus ann an Alba?

Ann an Glaschu—ged nach urrainn domh m’ùghdarras ainmeachadh an ceartuair (dòcha Strachey, <eng>The Cause<gai>)—cha robh iad nì na b’fheàrr. Reic fear a bhean. Fhuair e oirre bòrd-bidhe, cóig tasdain, agus cù. A bhàrr sin thuirt e gun d’fhuair e sìth agus fois.

Ach is e bean ann an Glaschu a bu mheadhoin stad a chuir air a’ chleachda seo. Thainig fathunn gu cluais gun robh a coimhleapach am beachd a reic. Theagamh gun robh i de’n bheachd gum b’fheàrr an t-olc air an robh i eòlach na ’n t-olc air nach do chuir i fhathast dearbhadh. Cha robh cluain ri chur oirre. Fads a bha na fir anns an tigh-òsda, chruinnich na mnathan agus rinn iad balla-bacaidh aig mullach na staidhre, leis gach bad de àirneis an tighe a rachadh aca air a thogail. Cha robh iad gun cuilbheartachd—is bha feum air. Bha làn fhios aca gun robh an latha caillte aon uair is gun robh gréim aig na fir oirre.

Mar sin fhuair a’ chiad fhear a chuir a chas air an staidhre sgleog mun bhathais le cnap guail. Cha dìreadh an staidhre ach fear an déidh fear, is cha robh iarraidh aig fear sam bi a bhi aig aghaidh a’ chath. Bha ceatharnaich gu leòr a’ gabhail math tèaruinteachd na sràide is a bha a’ sparradh nan cladhairean a bha aig bonn na staidhre.

Cha toireadh taobh seach taobh géill is làn fhios aca dé bhitheadh an cois na ruaige.

Thainig nàbaidhean iorghuilleach, is thainig gràisg a bha coma

[TD 365]

ceart no ceàrr ach cothrom fhaighinn air ceann fir-eigin. B’e an t-arm dearg a chuir casg air an aimhreite anns a’ cheann thall. Ach a rithist bha cosgais air an luchd riaghlaidh. Chaidh uinneagan is dorsan a bhriseadh, chaidh bathar a ghoid á bùthan. Dh’fheumte seo a bhacadh. ’Na lorg dh’ fheumte bacadh a chur air a bhi reic mhnathan.

Anns na h-earrannan sin de’n dùthaich far am bheil na fir a’ deanamh am beò-shlàinte ás obair throm, is far am bheil feum air neart bodhaig, is e na fir ceannardan an teaghlaich is cha chuir boireannach glic teagamh ann. Chì sinn sin ann a ceann a tuath Shasuinn.

Faodaidh e bhi gum bheil sibh eòlach air Andy Capp. Tha na <eng>cartoons<gai> a’ dealbh duine beag aig am bheil smachd air a bhean. Is e sgliùrach thruagh a tha innte-se, a’ sìor fhrithealadh dhasan leis an dòchas a chumail air a dhòigh. Is ann do sgìreachd teann air a’ Chaisteal Nuadh a bhoineas a fear a tha a’ tarraing na <eng>cartoons<gai> seo agus á sgìreachd far am bheil na fir a’ buinnig an teachd-an-tìr le obair chruaidh, shalach. Chionns gun tuigear co air a thathas a’ bualadh tha meas mór air na <eng>cartoons<gai> seo anns an earrann seo de’n dùthaich. B’ann anns an Chaisteal Nuadh a thug breitheamh a-mach binn—agus sin ri mo chuimhne fhéin—air taobh fear a thug slachdadh air a bhean. Thuirt an duine foghlumaichte seo gun robh e ’na chleachdadh riamh aig muinntir na dùthcha na fir a bhi cumail smachd air mnathaibh. B’e siud an oighreachd a fhuair iad bho’n sinnsear. Cha deaach an cleachda ás. Is e am fear ceannard an tighe. Is cinnteach mar sin nach eil e ach a réir gnàthas gun cuireadh bàillidhean a’ Chaisteil Nuaidh Charlotte Desramault fo chùram a h-athar ged bhitheadh e an aghaidh lagh na rìgheachd is an aghaidh iarradas nàduir.

[Sanas]

[TD 366]

Faodaidh e bhi gum bheil na boireannaich fhéin leagte ris an stait seo oir bha aon bhoireannach co-dhiù a-measg nam bàillidhean. Dòcha gum bheil a’ choire aig na boireannaich.

Ach ceudan bhliadhnaichean mun do thachair ni de’n tug iomradh chaidh laghan a dheanamh gus stait nam mnathan a leasachadh. Leugh sinn uile mu dheighinn an rìgh, Canute, a bha iomraiteach air son a ghliocas, ged is dòcha nach robh na leabhraichean ga dhealbh mar dhuine glic. Ach a-measg laghan is riaghailtean eile a rinn e, rinn e laghan gus mnathan is maighdeannan a theasruigeadh. Ged bhitheas muinntir an latha an diugh a’ gearan bha am barrachd feum aca air teasruigeadh na tha aca an diugh. Tuigear na cleachdan ma bheir mi iomradh ann am beagan fhacail air na laghan aige a tha fada is a’ glacadh móran nithean ’na puind.

Cha bhitheadh e ceadaichte do’n athair a nighean a phòsadh ri fear an aghaidh a toil.

Cha bhitheadh e ceadaichte do’n fhear pòsda cuibhreann am mnatha a chumail, is i fhéin a chur bhuaithe.

Cha robh cead aca boireannaich a ghabhail mar thràillean le làmh làidir.

Faodaidh mi ràdh anns an dol seachad nach boineadh na laghan seo ri beatha nam bochdan. Dé lagh a dhìonadh iadsan bho’n aire is bho ’n obair?

Is fada a bhitheas cuimhne againn mar bha ùidh aig na Ruiseanaich is aig muinntir Bhreatainn gum bitheadh àl aig An-An is Chi-Chi. Cha leig mi leas aithris a dheanamh air an oidhirp a chaidh a dheanamh gus an ceann seo a ruigheachd. Cha leigeadh ise esan teann oirre. Cha robh àl aig na <eng>pandas<gai> oir is e seo an riaghailt a-measg nan brùidean gun anam: mar eil an t-ainmhidh boireann leagte ris, feumaidh a’ bhrùid fhireann cumail air falbh, beag no mór iad, o luch gus an leóghann. Chan eil làmhan orrasan a ghlacas is chumas gréim.

Có nach cual iomradh air Sàmuel, am breitheamh ceart aig na h-Iùdhaich? Thug Elkanah do bhean cuibhrionn na bu mhotha na thug e do neach eile. Bha barrachd meas aige oirre na bha aige as fear no tè eile. Dh’aindeoin sin thigeadh e oirre leatha fhéin is deòir a’ ruith. Theireadh e: “Carson a tha thu ri caoidh, Hannah. Nach fheàrr mise dhuit na deichnear mhic?”

Chan eil e air aithris ciamar a fhreagaireadh i, is chan eil feum air an aithris oir nach robh fhios gum b’fheàrr leatha-se aon mhac na beartas Elkanah no am meas a bha aige oirre.

Cha chuidich am fios seo daoine ri laghan dòigheil a dheanamh an uair a chuimhnicheas iad nach eil móran os cionn ceud bliadhna air ais bhon bha e ’na chleachda aig fir a bhi gin chloinne gus an

[TD 367]

reic mar thràillean, Sasunnaich is Albannaich gun feàrr air fear seach fear. Gun teagamh b’e màthraichean dubha a bh’aig na leanaban. Gun teagamh chionns gum bitheadh iadsan na bu ghile dòcha nach bitheadh iadsan ri obair cho sàrachail ri tràillean eile, dòcha ri am falt a chìreadh no brògan a cheangal ann am pàileis mór-fhir. An tuigeadh an fheadhainn sin Hannah? No ise iadsan?

Ach air ais gu Canute oir is dòcha gur h-ann aigesan a tha am facal mu dheireadh. Bha e riamh a’ cur annas orm carson a rinn duine aig an robh cliù duine glic gnìomh cho faoin is a bha air aithris anns an leabhar eachdraidh agam. B’àill, a réir mo leabhar-sa, leis na daoine móra, cothromach a bha mun cuairt dha, toirt a chreidsinn air gun robh buaidh aige air dùilean an t-saoghail mhóir. Chuir iad iompaidh air e fhéin a shuidheachadh aig oir na tràgha far am bacadh e do thuinn na mara tighinn na b’fhaisge air.

Rinn an rìgh seòlta poingeil, mar a chaidh a chomhairleachadh. Shuidh Canute. Thainig na tuinn. Theich Canute.

Carson a rinn an duine glic gnìomh cho beag tùir?

Tha ioma smuaint aig neach nach fhaod e nochdadh do’n rìgh aig am bheil cumhachd thairis air beatha agus bàs, thoireamaid fo-near.

Ri linn na laghan aig Canute bha call mór air na h-uaislean ann airgead is ann an saothair dhaoine. Ach cha leigeadh eagal am beatha dhaibh cur an aghaidh Canute no cantail ris nach robh ann ach gòraiche dha a bhi dol an aghaidh nàduir le laghan. Sheall iad dha nach b’urrainn dha nàdur an t-saoghail atharrachadh. Ni motha le laghan a b’urrainn da nàdur an duine atharrachadh.

Dòcha gun robh e sean, sgìth is air a mhisneachd a chall. Dòcha gun do chuir e aont riutha. Ach aig àird a neart theasruig a bheachdan móran dhaoine.

Tha feum air Canute eile a theasruigeas daoine le geur-bheachan is le gnìomhan.

Ach càite an tòisich e?

[Sanas]

[TD 371]

An Sgeilp Leabhraichean

NA BALAICH AIR RONAIDH le Fionnlagh MacLeoid. Na deilbh le Domhnall Mac a’ Ghobhainn. Oilthigh Obar-Dheadhainn, 1972. £0.90.

’Sann mar dhealbh-chluich air son réidio chaidh Na Balaich air Rònaidh a sgrìobhadh, agus gu sònraichte do luchd-éisdeachd òg. Chualas na sia earrainnean an toiseach an 1966, agus a rithist an 1969. Mar sin, tha a’ mhór-chuid eòlach air an sgeulachd.

An oidhche a tha am <eng>fishery cruiser<gai> a’ falbh á Nis gu eilean Rònaidh leis na buachaillean a tha a’ dol a bhearradh nan caorach an sin, tha dà bhalach—Calum, á Nis, agus Murchadh, Uibhisteach a tha ’n Nis air <eng>holiday<gai>—a’ dol air bòrd gun fhios do dhuine. An ath latha, tha <eng>engineer<gai> Sasannach gan cur air tìr, is e a’ smaoineachadh gun till iad còmhla ri càch. Ach a chionns gu bheil iad sgìth, tha na balaich a’ tuiteam ’nan cadal ann am bothag agus tha am bàta a’ falbh ás an aonais. Tha an t-engineer a’ dol dhachaidh air fòrlagh sia seachdainean, ’s chan eil fhios aig duine eile gu bheil na balaich air Rònaidh . . .

Nuair a lorgas na balaich ciste làn canastairean bìdh, tha fios againne nach bàsaich iad le acras, co-dhiù air son deagh ghreis. Tha seo gar saoradh o iomnaidh, a’ toirt cothrom dhuinn sgrùdadh a dheanamh air na pàrantan, mar a tha an dòchas a’ sìoladh sìos; air na coimhearsnaich; agus air na balaich fhéin, ciamar a tha iad a’ tighinn beò is iad air an sgaradh bho dhìon na dachaidh.

Tha call agus buannachd ann nuair a théid dealbh-chluich réidio a chur ann an riochd leabhair. Mar eiseamplair, ’se call a th’anns an tosdachd—dé th’ann a bhi a’ leughadh “ (Dà fhalc a’ dol seachad)” an taca ri ’n cluinntinn? Ach ’se buannachd a th’ann gum faod duine stad, tilleadh agus a thìde fhéin a ghabhail.

’Se leabhar math a tha seo air iomadh dòigh: tha an sgeulachd air a deagh cur ri chéile, gad tharraing bho thachartas gu tachartas; gabhaidh a h-uile dad a chreidsinn; tha alt aig an sgrìobhaiche seo air cainnt làitheil dhaoine a chur sìos dìreach mar a tha i gu


[TD 372]

[Sanas]

[TD 373]

nàdurrach agus tha seo a’ cur ri <eng>realism<gai> na sgeulachd. Tha biadh de gach seòrs ann agus biathadh, agus dubhanan. Fuilingidh e a leughadh uair is uair. Ach tha na tha tachairt do na balaich fhéin air saoghal Rònaidh cho tur eadar-dhealaichte ri na tha dol air adhart ann an saoghal an luchd-dàimh an Leódhas is gur e sin a bu mhotha a ghreimich air m’inntinn-sa.

A’ chiad sealladh, tha na balaich glé choltach ri chéile. Mun aon aois, eileanaich, a’ Ghàidhlig aca mar chainnt mhàthaireil. Ach mar a tha sinn a’ fàs nas eòlaich orra, chì sinn gu bheil iad glé eu-coltach ri chéile anns an dà rud a tha gu ìre mhór a’ cruthachadh gné mhic-an-duine: ciamar a chaidh an togail ’nan dachaidhean, agus an inbhe a ràinig oideachadh am mac-meanmna.

Chan eil duine cloinne aig pàrantan Chaluim ach e fhéin, agus tha a mhàthair ga mhùchadh le gràdh, a’ deanamh piatan dheth “ . . . ’se na <eng>syrapafigs<gai> fhéin an aon chàil a dheidheadh aige air a gabhail . .” Tha dà bhrathair ’s dà phiuthar aig Murchadh, agus chan eil gràdh seach an cumantas ga bhuileachadh air.

Ach a chionns gur e aonrachdan beag balaich a th’ann, bha Calum a riamh glé mhór an taing a mhac-meanmna air son cur-seachad; troimh a bhi a’ tional stampaichean, a’ coimhead <eng>films<gai>, a’ leughadh gun sguir agus ag actadh pìosan á leabhraichean, thainig piseach mór air inntinn. Cha robh Murchadh a’ leughadh ach corra chomic; b’fheàrr leis a bhi a’ cluich <eng>football, ludo, snakes-and-ladders<gai>, a bhi am measg chuideachd. Tha sin ga fhàgail-san nas adhartaiche gu corpora, ach nas fhaide air ais ’na inntinn.

An toieach, ’se Murchadh as ìnnleachdaiche agus as sùnndaich. ’Sann ìosal a tha Calum, ag ionndrainn na “<eng>syrapafigs<gai>,” agus ’sann ’na mhionach as motha a tha an cràdh—na “<eng>pendics<gai>,” tha e fhéin ag ràdh. ’Na chadal, tha e a’ faicinn athar is deimhis air an àite casan. Tha Murchadh truasail ris gus an teirig fhoighidinn; ’na chadal-san, ’sann air <eng>iceberg<gai> a tha iad glaiste—fàsach nam fàsach ’na cheann. Chan e cùis-iongantais a th’ann gur bheil a cheann-san gort, is nach e a mhionach.

Tha Calum a’ tòiseachadh ag òrdanachadh a bheatha air ais mar a bha i—a’ tional rudan, a’ lorg phiatanan, agus ag actadh seallaidhean á leabhraichean. Agus uime sin a’ faighinn làmh-an-uachdair air Murchadh bochd, a th’air a chlaoidh le cianalas:

“Calum: ’S mise Robinson Crusoe.

Murchadh: Tha mo cheann-sa gort.

Calum: (a’ lachanaich ‘Eil fhios agad có a th’annads’? . . ’S tusa <eng>Man Friday<gai>.”

agus a-rithist.

“Calum: ’S tusa Ringo an cù.

Murchadh: Cha mhi.

[TD 374]

Calum: Ringo trobhad . . . dean <eng>woof! woof!<gai>

Murchadh: <eng>Woof!<gai>”

Anns a’ Bheurla a bha Calum ag ionaltradh, agus b’fheàirrd’ e-fhéin sin. Chan eil ann an saibhlean-inntinn Mhurchaidh na chumas cagnadh ris; chan eil e air uidheamachadh ach air son Uibhist. Saoilidh mi gu bheil an t-ùghdar a’ soillearachadh dhuinn àite anns a bheil laigse ’nar cultur an diugh.

An latha a tha an <eng>lifeboat<gai> a’ tighinn air an tòir, se fuaim aige a tha a’ sàbhaladh beatha Mhurchaidh. Bha Calum dìreach gus a mhort, air son gun leig e ás caora. ’Se caora air leth a bha seo do Chalum. Caora a ghlac iad air son a marbhadh (le deimhis a lorg iad), ach rinn Calum piatan dhith, agus nuair a thug e ainm oirre, ’se “dìreach Màthair” a thagh e:

“Leig thu ás mo mhàthair . .” tha e ag éigheach is e a’ tachdadh Mhurchaidh agus a’ gal. Carson a tha e a’ dol a mharbhadh Murchadh? Có tha Murchadh a’ riochdachadh dha, ann an dìomhaireachd inntinn? Dé <eng>really<gai>—mar a chanadh e fhéin—a tha Calum ag iarraidh aig an taigh?

Co-dhiù, tha na balaich a’ tilleadh a Nis, Murchadh air a dhòigh, còmhraiteach làidir a rithist am measg chuideachd, Calum diùid, sàmhach agus an deimhis aige ’na dhòrn.

Saoil a bheil Calum Mhurchaidh sam bith ann, air Rònaidh sam bith?

Tha na dealbhan math dha-rìribh, a’ cur loinn air an leabhar agus a’ cur neart ris an t-seanachas ann an àiteachan. 

Bithidh an leabhar seo feumail anns na sgoiltean air son a chur air stéids, no air teip—ach dheanadh e film cumhachdach—cuin fo shealbh a ni na Gaidheil film?

IAIN MOIREACH


Moll is Cruithneachd. (Bàrdachd a’ Phuilein).
Le Aonghas Caimbeul. Gairm. 1972. 90sg. (le còmhdach cruaidh), 60sg. (le còmhdach pàipeir)

Bha mi air earrannan do’n bhàrdachd aig Aonghas Caimbeul a leughadh cheana anns a’ leabhar Bàrdachd á Leódhas, a chaidh a dheasachadh le Tormod Mac Leòid, mun tainig leabhar Aonghais fhéin gu m’ làimh. Phiobraich na h-earrannan sin m’inntinn gus tuilleadh do dh’annas a làimhe fhaicinn agus a leughadh, agus tha sin mu m’ choinneamh an seo—Moll is Cruithneachd.

Tha a’ chuid mhór do’n bhàrdachd seo tur eadar-dhealaichte bho bhàrdachd sam bith a chuala sinn á Leódhas bho chionn greis air ais. Tha i eadhon eadar-dhealaichte bho bhàrdachd a bhràthair fhéin. Aonghas Caimbeul eile, nach maireann (Am Bocsair). Chan

[TD 375]

eil sin idir a’ ciallachadh nach e fìor smior na bàrdachd a th’anns a’ leabhar seo. Cha chanainn gu bheil Aonghas còir uile gu léir idir fo bhuaidh nan seann bhàrd agus an t-sean nòs bàrdachd, ach aig an aon ám cha mhotha tha e fo bhuaidh an nòs ùir. Tha sgrìobhaidhean Aonghais suidhichte mar gum bitheadh eadar an dà nòs, ach neo-ar-thaingeil bho aonan seach aonan.

Letheach troimh ’n dàrna leth do’n fhicheadamh linn, chanainn gum bheil e eu-comasach do bhàrd sam bith smaointinn ann a sean nòs na h-ochdamh linn deug. Gun teagamh, tha tomhas math de bhuaidh aig an t-sean nòs seo air roinn do bhàrdachd an latha ’n diugh, ach tha tarraing mhór aig a nòs ùr oirre. Chì sinn seo gu soilleir anns an dàn mu dheireadh san leabhar seo, “Ciod E? (1970)”. Tha smaointinn air leth domhainn agus drùidhteach anns an dàn seo, agus tha am bàrd ga fhoillseachadh fhéin ’na fheallsanach barraichte ann a bhi cnuasachadh le inntinn gheur ann an dìomhaireachd na bith-bhuan.

Leis gun do chuir mi fhìn seachad ceithir bliadhna gu leth ann am prìosan-cogaidh Gearmailteach aig an aon ám ri Aonghas, tha tuigse agus sealladh-inntinn math agam air doimhneachd na smaointinnean a dheilbh a’ bhàrdachd ghasda sin “Smuaintinn am Braighdeanas am Poland 1944”. Anns an dàn seo tha am bàrd a’ faicinn nàdur ’na làn mhaise, air muir ’s air tìr, agus le e fhéin a bhi cìosnaicht’ fo ghlais Braighdeanais, tha dol aige nas fheàrr air a’ mhaisealachd seo aiseag dha a luchd-leughaidh. Có nach fhac a’ sealladh seo, co-dhiù á taobh an iar-thuath na h-Alba—

“Chì mi rithist na fir-chlis
oidhche phriob-rionnag reòdht’,
Dannsa, ruighleadh, ’s a’ spreòdadh
á seòmar na h-Airde Tuath,
Boillsgeadh á dachaidh an t-sìor-shneachd
uinneag na mìle lòchran,
Rìomhadh le dathan a’ bhógha
sitheadh, ’s a’ croiseadh ’nan dual.”

Có ’na bheatha, mu shiubhail e ’s gu h-àraid mu dh’fhairich e ionndrainn-dachaigh, nach do smaointich mar seo:

“O faire, faire na dh’fhalbh
thoir á tasgadh clàr-dealbh mo smuain,
Gu siubhal mi rithist na raointean
gu h-aotram an cuideachd òigh;
Gum blais mi cìr-mheala na h-òig,
gun òl mi á tobar a’ ghaoil
’S gu lùb mi meangan á craoibh
ri sireadh meas draodheachd na toil.”

[TD 376]

Tha àbhachas is aighear, bròn is ionndrainn am bàrdachd Aonghais Chaimbeil. Anns na sreathan a leanas tha bàrd a dìteadh an doilgheadas a thug an cogadh air sluagh an t-saoghail agus air fhéin, agus tha ’inntinn a’ ruith gu siùbhlach “eadar Pòland ’s Baile Chluaidh,” agus ’as a sin gu Eilean Leódhais:

“Connspoid mhì-chneasda na gaoir
Giorrad shaoghail air do thòir,
’S lòn dhut gaoid is taosgadh dheòir
doilgheas dòrainn, bròn is fuath;
Mis’ an teann ghlasan do chuing, 
braighdeanas tha claoidh mo threòir,
M’inntinn ga bloigheadh le h-òrd,
còmhnadh m’ an-shocair le smuain;
Togail cuibhrichean mo dhaorsa
dol ma sgaoil air thaod mo dheòin,
Réiseadh steud-each air nach clòth
Eadar Pòland ’s baile Chluaidh,
Cur mo bhàta bharr nan caol,
m’ eilean fraoch aice fo sròin,
Dh’fhàilteachadh mo phàisdean òg
càirdean eòlach, ’s bean mo luaidh.”

Chan eil bàrdachd sam bith fìor choimhlionta gun gaol a’ brùchdadh am bàrr thall ’s a-bhos mnte. Chì sinn seo aig a’ bhàrd sna sreathan seo—

“Fhir luasgaidh nan aignidh a thainig gun iarraidh,
Cuir saighdean fiatach ’nam phàirt
Na bàirig le leath-bhreith, ’s na beagaich do thiodhlaic
Thoir cuibhrionn fa leth dhuinn, ’s na ceil a bhi fialaidh
Le tochradh nach crion gu latha-bhàis.”

Saoilidh mise gu bheil am bàrd a’ deanamh pàirt dhe ’smaom anns a’ chànain Bheurla. Chan e droch rud a tha seo idir, agus bi mi fhéin ris gu math tric. Chan ann a’ lagachadh no a’ deoghal a-mach ás a’ Ghàidhlig a tha an dòigh-smaointinn seo idir ach a’ toirt am barrachd beairteas dhi bho chumhachdan an taobh a-muigh dhi. Chan eil cànan sam bith a’ dol a dheanamh adhartas gun dòigh-smaointinn, beachdan agus faclan ùra ga thoirt a-steach innte ’s ga mheasgachadh air feadh a litreachais bhon taobh a-muigh. Tha dòigh-smaointinn do’n t-seòrsa seo aig Aonghas Caimbeul ann a feadhainn dhe na dàin aige agus cha mhisd’ ’s chuid bàrdachd idir e. Cha mhotha is misd’ a’ Ghàidhlig e.

“Moll is Cruithneachd.” Sin ainm leabhar bàrdachd Aonghais. ’Se glé bheag dhe’n mholl a tha ri fhaicinn an seo, ach tha tomhas mór dhe’n chruithneachd ann. Ceannaichibh e. Tha móran a

[TD 377]

bharrachd air luach na 90 sgillinn eadar a dhà chòt uachdair.

DOMHNALL IAIN MAC DHOMHNAILL,
Peighinn nan Aoirean,
Uibhist-a-Deas.


A’ Leth Eile. Le Caileam MacCoinnich. Roinn nan Cànan Ceilteach, Oilthaigh Ghlaschu. 1971. 75sg

Bu toil leam mealadh-naidheachd a chur air A’ Leth Eile, an noibheal a sgrìobh Cailean MacCoinnich agus a tha ùr o’n chlò. Bha feum air a leithid agus tha Ghàidhealtachd uile fada fada an comain MhicCoinnich air son a shaothrach.

Tha an noibheal a’ toirt cunntas air mar a thog Daibhidh MacLiuthair air aon latha mach air a’ rathad mhór, gun dad aige san t-saoghal ach seachd notaichean agus am paca a bh’air a dhruim. Ach, mar a thachair, bha e uidheamaichte gu leòr air son an turais a bha ’na bheachd. An deidh bliadhnaichean san oilthaigh cha robh Daibhidh sàsaichte leis na fhuair e de ionnsachadh. Bu mhath leis cosnadh is còmhradh a dheanamh cuide ri daoine de gach seòrsa agus suidheachadh. Mar a chuireadh e ’m barrachd eòlais air a cho-chreutairean bha e ’n dòchas gun tigeadh am barrachd gliocais is féin-fhiosrachaidh uige agus, ma dh’fhaoidte, fuasgladh air iomadh ceist a bha bruthadh air inntinn a chionn greise.

Mu dheireadh fhuair Daibhidh smear na “dachaigh” cuide ri Rob, an seann iasgair agus obair chunabhalach cuide ri Seoc Beag ann an Cas Lannain, beagan a deas air Inbhir-àr. Fhuair e cuideachd eòlas air an Diùc, aig an robh oighreachd faisg air làimh agus air Barabal, a nighean a bha cumail taighe—na cumail caisteil—dha h-athair. Thuit e fhéin is Barabal an trom ghaol a dh’aindeoin ’s nach robh taobh sam bith aige ri “na daoine móra” agus aig deireadh na sgeulachd tha iad air thuar pòsadh.

Nis, shaoil mi gun robh cruth is blas Gallda air an noibheal seo, rud nach gabhadh a leasachadh, tha mi cinnteach, a thaobh ’s gur ann mu Ghoill a tha an sgeul. Shaoilinn gum biodh e na b’fhasa do fhear-sgrìobhaidh Gàidhlig a bhi deanamh luaidh air a dhaoine fhéin agus is dòcha—ged nach rachainn an urras air—gum b’iomachaidhe dha sin a dheanamh. Mar is trice, ged tha, tha an fheadhainn is comasaiche air sgrìobhadh na Gàidhlig a’ fuireach ’s an ceann an cosnaidh air Ghalltachd agus tha mar sin barrachd aithne aca air na Goill na th’ aca air an fheadhainn nach fhaic iad ach corra uair. Agus chan eil teagamh nach eil MacCoinnich comasach air sgrìobhadh. Bha uairean a bha e toirt a chreidsinn


[TD 378]

[Sanas]

[TD 379]

orm gun robh Rob is Seoc is eadhon an Diùc fhéin cho Gàidhealach ri na Barraich ged nach fhac a h-aon aca, tha mi cinnteach, taobh an iar a’ Chuan Sgìth. Ach ’se chòrd gu h-àraidh rium an cunntas a rinn MacCoinnich air an iasgach—nuair bha Daibhidh is Rob còmhladh a’ togaiI chléibh ’s a’ cur na lìn-chaoile. Tha cuan is cladach is eunlaith na tràghad cho math air an dealbh dhuinn ’s nach eil cuimhneam cuin a leugh mi, am Beurla no Gàidhlig, dad a thug uimhir tlachd dhomh. Gu dearbh ’sann gu math farmadach a bha mi uair no dhà ’s mi leughadh a’ leabhair seo. Tha Gàidhlig MhicCoinnich fìor ealanta agus ’sann aige fhéin a tha ’n comas air suidheachaidhean a chur air dhreach dhuinn ann an cainnt a tha sìmplidh, freagarrach.

Cha bhiodh e ciatach no onorach dhomh mura h-aidichinn gu robh gu leòr san leabhar seo nach do chòrd rium. Bha uair is uair nach do chòrd Daibhidh rium air aon fhear. Tha ’n duine òg seo cho fiosrach, cho dìcheallach, cho tur ghasda agus, a dh’aindeoin nam buaidhean ’s nam beusan de bheil e cho loma-làn, cho iriosal ’na nàdur ’s gun do shaoil mi gur ann a-measg nan aingeal bu chòir a chuairt a bhith ’s chan ann a-measg dhaoine. Ma bha Marc ’na thrusdar—agus nach eil corra fhear dhiubh san t-saoghal—chan ann tric a gheibhear iad cho tur aingidh ris an fhear seo agus nach b’annasach nach robh duine ann a chanadh, facal aithreachais nuair a fhuaireadh marbh e. Tha mar sin Daibhidh ’s a chàirdean gun mheang agus Marc truagh gun ann ach am meang gu léir.

Ach a dh’aindeoin gach gearan a dheanainn fhìn no fear eile, ’se tha seo ach leabhar a tha math an airidh air a leughadh ’s air a mholadh. Tha an sgeul a’ tighinn siùbhlach, deònach bhar na duilleig agus tha mi ’n dòchas nach fhada—mur do rinn e sin mu thràth—gus an tog MacCoinnich a pheann a-rithist. Gu dearbh thug e tlachd dhòmhsa air an turas seo. Ma leugh thu seo, a charaid, tha mi guidhe riut thu cheannach A’ Leth Eile cho luath ’s a th’agad.

POL MAC AONGHAIS.


Sràidean is Sléibhtean. Le Iain MacLeòid.
Gairm 1971. 50sg.

Tha iomadach latha bho nach do leugh mi leabhar a chòrd rium cho math ris a’ leabhar ùr seo aig Iain MacLeòid, Sràidean is Sléibhtean.

Mar a tha an tiotal ’s dòcha a’ toirt a-steach ort tha na sgeulachdan anns a’ leabhar seo mu dheidhinn daoine bho’n t-sràid is bho’n t-sléibh. Daoine Gallda ’s daoine Gàidhealach

[TD 380]

agus na tachartsan aca ’nam beatha. Mura bitheadh an t-àite sa bheil na sgeulachan a’ gabhail àite chan aithnicheadh duine an e Gàidheal no Gall bha bruidhinn no a’ smaoineachadh anns na sgeulachan.

Anns an t-seòrsa sgeulachd seo chan eil seo gu diofar. Chan ann idir a’ coimhead an ann a’ bleoghan bó no ag obrachadh “<eng>computer<gai>” a tha an t-ùghdar a’ coimhead air luchd na sgeulachd ach ’sann a tha e a’ coimhead air na smuaintean agus na faireachdainn aca agus na ceangalaichean aca ri daoine eile.

Chan eil e mar sin ga chall fhéin ann an “<eng>science fiction<gai>” nuair a tha e sgrìobhadh mu na Gaill mar a tha móran de sgrìobhadairean Gàidhlig a’ latha diugh. Agus air a’ làimh eile chan eil na sgeulachdan Gàidhealach làn de fhàileadh an fhraoich agus an inneir.

Tha an t-ùghdar a’ dol a-steach do dh’inntinn na daoine agus mar sin ’se sgeulachdan domhainn a chanadh sinn ris na sgeulachdan seo ach chan eil iad cho domhainn agus nach gabh iad tuigsinn. Fada bhuaithe.

Tha feadhainn aca mar “Latha an Léir-sgrios” agus “Tormod X”—tha gu dearbha a’ mhór chuid aca caran coltach ri sgeulachdan Aesop. Tha a’ sgeulachd air innse ann an dòigh bhlasda, furasda

[Sanas]

[TD 381]

thuigsinn agus an uair sin aig deireadh a’ latha chì sinn am “<eng>moral<gai>.”

’Se a’ sgeulachd a b’fheàrr leam fhéin anns a’ leabhar an té “Sràidean,” far a bheil duine a’ tilleadh gu sràidean òige agus ga chall fhéin a’ sealltainn air ais nuair a bha e fhéin òg. Làithean saorsnail òige nach fhaic e a-chaoidh a-rithist. Agus a’ smuaintinn cho beag ’s a bha de chuimhne aca air uair aig deireadh a’ latha. Agus dìreach nuair a tha e gu falbh nach ann a tha sgaoth chloinne a’ nochdadh gun guth air uair no uallach no rud sam bith ach cluich. Dìreach mar a bha clann a h-uile linn a chaidh seachad. Tha mi glé chinnteach nach eil duine beò, a tha a-nis air fàs ro aosda air son a leithid a rud ri “Falach Fead” agus cleasachdan de sheòrsa, nach eil a’ caoidh nach robh iad òg air son greiseig bheag eile nuair a chì iad clann gan cluich fhéin.

Air mo shon-sa fhuair Iain MacLeòid greim air faireachdainn a seo a dh’aithnich mi a dh’fhairich mi fhéin.

Tha na sgeulachdan uile math. Tha an dòigh sgrìobhaidh aig an ùghdar furasda a leughadh agus a thuigsinn, agus tha blas math ùr mu’n t-seòrsa sgeulachd seo. Chan e an t-seann t-seòrsa no an fhìor ùr a tha ann. Tha na sgeulachdan aig Iain eadar na dhà—an t-àite tha mi smaoineachadh far an fheàrr leis a’ mhór chuid de luchd na Gàidhlig an cuid leughaidh. Ged is ann air son leughadairean òga tha a’ leabhar, ’s aithne dhòmhsa fear no dhà nach fhaic dà fhichead a-rithist ris an do chòrd iad glan. Tha iadsan de’n aon bheachd riumsa gur e seo leabhar cho math ’s a chaidh a chlò-bhualadh air son greis mhath.

MURCHADH MACSUAIN,
An t-Eilean Sgitheanach.


Saoghal an Treobhaice. <eng>The Autobiography of a Hebridean Crofter<gai>. Le Aongahs Mac Ill’Fhaolain. Deas. le Iain Latharna Caimbuel. Lochlann, Leabhar V. Olso. 1972.

’Se leabhar annasach seo ann an grunn dhòighean. ’Se seo a’ chiad eisneis-beatha a chaidh a sgrìobhadh, cho fad ’s as aithne dhomh, le croitear á Gaidhealtachd na h-Alba. Ach tha mi ceàrr: cha deach a sgrìobhadh leis-san, ach chaidh a labhairt, agus sgrìobh Fear Chanaidh an leabhar. Agus chaidh a chlò-bhualadh ann an Oslo, far a bheil fhathast daoine aig a bheil ùidh mhór ann an Gàidhlig na h-Albann, leithid Magne Oftedal, a tha ’na Fhear-deasachaidh air Lochlann, agus a bha glé dheònach an leabhar a

[TD 382]

thoirt am follais. Chan eil sinn cho cinnteach an còrd e cho math ri luchd-leughaidh Lochlann ann an dùthchannan eile.

Tha an sgialachd air a h-innse, a’ mhór-chuid dhi, mar thainig i bho’n teip, uaireannan le mabladh beag de Ghàidhlilg ’s de Bheurla—cainnt a tha cho cumanta an diugh ann an tìr na Gàidhlig. Tha Oftedal ag ràdh gur h-e rud prìseil tha seo, a’ Ghàidhlig fhaighinn mar a tha i air a bruidhinn, agus gun còrd seo a luchd-sgrùdaidh chànanan. Bithidh feadhainn eile ann a chuireas gnùig orra nuair a leughas iad leithid seo:

“Cha do rinn mise ach leum ’na broinn ’s heaveadh suas taobh na stìomair i, ’s as a’ mhionaid dh’iarr e air dithis dha na gillean a dhol sìos, <eng>sling<gai> a chur oirre. Thogadh suas i; ligeadh as air an deac i, dìreach ri taobh a’ <eng>rail<gai> . . . .”

Agus uaireannan tha e a’ cleachdadh facail Bheurla le nas lugha a dh’ aobhair na tha e an seo. Ach tha Oftedal ceart ’na dhòigh fhéin, ged a tha luchd nan gnùig ceart ann an dòigh eile.

Bithidh móran de ar luchd-leughaidh a leugh no a chuala mu’n leabhar seo mar thà, oir nochd eadar-theangachadh dheth, fo’n ainm <eng>The Furrow Behind Me<gai>, an 1962. Bha sin ceithir bliadhna mus do chaochail an t-ùghdar, an 1966. Tha Aonghas Beag ag innseadh sgialachd a bheatha ann am briathran ’s ann an dòigh shìmplidh. Cha b’e beatha air leth annasach a bh’aige, ach tha e ag innse mu òige an Uibhist-a-deas, am <eng>Militia<gai> (no am Milisi), agus na bliadhnachan a bha e ag obair air fearann an Siorrachd Pheairt ’s an Rowardennan, le beagan mu Uibhist-a-deas an deidh dha tilleadh ann. Tha a’ chuid as motha de’n leabhar a’ tighinn air na bliadhnachan a chuir e seachad air a’ Mhórthir, agus tha an cunntas seo luachmhor do luchd-eachdraidh na tuatha aig deireadh na 19mh linn. Tha tùr agus eirmseachd, gun mhóran doimhneachd anns an eachdraidh. Chan eil móran sam bith ann de dh’eachdraidh inntinn an duine. Ach tha sgialachdan ann a tha air an innse gu h-aighearach, suigeartach, leithid “Cailleach Iain Dick” agus “Uilleam agus na Bòcain” agus “Mar a thug mi’n Gual as a’ Phuffer.”

Còrdaidh an leabhar ri iomadach fear: ris an sgoilear a tha a’ déiligeadh ris a’ Ghàidhlig mar a thà ’s mar a bhà, ris an Uibhisleach, agus ri duine sam bith a tha a’ gabhail tlachd ann a bhi a’ leughadh a chànain fhéin.

Tha sinn an comain Fear Chanaidh a ghabh saothair ris a’ leabhar seo, agus a chuir nòtaichean agus faclair ris.

R. McT.
