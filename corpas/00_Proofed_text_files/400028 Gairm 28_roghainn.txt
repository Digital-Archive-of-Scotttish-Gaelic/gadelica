[TD 299]

Air An Spiris

LEUGH sinn rud ann an Gasaet Steòrnabhaigh (12/5/59) a thug smaoineachadh oirnn. Gu h-àrd os cionn dà cholbh anns a’ phàipear ud bha na facail Gairm an earraich, is bha dùil againn gu robh sinn a’ dol a leughadh sgrùdadh air an àireamh mu dheireadh de Ghairm. Bha sinn am mearachd.

An àite an sgrùdaidh sin air Gairm ris an robh dùil againn, leugh sinn sgrùdadh air aon dealbh a bha anns an àireamh ud (air duilleig 262)—dealbh a bha cur an céill beachdan mu’n Chomunn Ghaidhealach agus mu’n Ghaidhealtachd. Cha bhi móran ann nach can gu robh cuid de na beachdan sin eirmseach—searbh is ga robh iad do chuid.

Is fheàrr dhuinn beagan leudachaidh a dheanamh air a’ chùis. Cha b’ ann a chum an Comunn a mholadh a chuireadh Gairm air bhonn, ach chan eil leisg oirnn a mholadh. Tha sinn de ’n bharail gu bheil e airidh air moladh am bliadhna. Tha e air dà leabhar cloinne a chur an clò o chionn ghoirid, is tha e gus pàipear cloinne, le deilbh, a dheasachadh. Tha dùil ri leabhraichean sgoile eile cuideachd a bheir taic do ’n luchd-teagaisg, an Siorrachdan Inbhirnis agus Rois, nuair a theid iad an sàs anns an obair ionmholta a tha rompa a dhèanamh, airson ar cànain agus airson fòghlum nan Gaidheal. Tha dùil cuideachd aig a’ Chomunn ri Comunn na h-Oigridh ath-bheothachadh.

Cha b’ann anns an sgàthan sin a bha Calum MacFhearghuis a’ faicinn obair a’ Chomuinn. Ach có a chanadh nach fhaca e sealladh de ’n fhìrinn cuideachd?

Tha sinn a’ leigeil cead am pinn le ar luchd-sgrìobhaidh. Ma tha duine a’ lorg beachdan fir-deasachaidh Ghairm, gheibh e iad air an duilleig so. Ach ma bha Dòmhnall Donn a’ lorg a’ cheartais ann an dealbh Chaluim, cha deach e ro fhada mach air a thòir anns a’ Ghasaet. Ma bha Calum lethoireach, dé their sinn mu Dhòmhnall Donn?

Anns an dà cholbh sin anns a’ Ghasaet, chan eil nì air ainmeachadh de na bh’ ann an Gairm an earraich ach aon dealbh. Nach bu chòir dùil a bhith aig Gairm, corra uair, ri sgrùdadh a bhiodh araon farsaing agus domhainn? A robh na sgeulachdan math no dona, agus carson a bhà? A robh brìgh anns a’ bhàrdachd? A robh na Naidheachdan Eibhinn éibhinn? A bheil dad againn ri ionnsachadh bho Dhùthaich nan Iomadh Cainnt? Sin ceistean anns a bheil beagan brìgh. An ann air sgàth a’ cheartais a dh’ fhàg Dòmhnall Donn gun fhaighneachd iad?

Chan ann le còmhradh a ghlacas an Comunn ùidh nan Gaidheal, ach le gnìomharran air an dèanamh air a’ Ghaidhealtachd agus anns na h-Eileanan. Ach a thaobh litreachais, tha còmhradh prìseil.


[TD 301]

B’e Na Radain a Spuill I
DOMHNALL R. MOIREASDAN

AIG ochd uairean oidhche Di-luain bha Màiri NicShìthe a’ sguabadh a’ bhothain bhig anns a robh i a’ gabhail còmhnaidh gu comhfhurtail blàth ri fasgadh nan crann a bha rùiste fo bhuaidh a’ gheamhraidh is geòiread na tuath-ghaoith. Gidheadh ged a bha na croinn rùiste bha na slatan is meud nan craobh a’ cumail fasgadh nach bu bheag air a’ bhothan aig Màiri. Bu bhrèagh na craobhan fo bhlàth an t-samhraidh, shaoileadh tu, ach bha iad brèagha an oidhche so cuideachd—oidhche Di-luain a bha Màiri a’ sguabadh a’ bhothain—bha na croinn brèagha agus sneachda air an geugan, agus iad ’nan seasamh mar fheachd shaighdearan a’ cumail fasgadh air bothan Màiri.

Cha deach Màiri amach air an oidhche-sa. Nuair a fhuair i am bothan air a sguabadh chuir i teine mór mòine air a’ chagailte. Las Màiri a crùisgean. Shuidh i ri taobh an teine a’ figheadh. Bha i ’na h-aonar.

Shaoil leatha gun cuala i fuaim neo-àbhaisteach timcheall a’ bhothain. Dé a bh’ ann cha robh fhios aice. Chuala i fuaim mu aon-uair-deug—thug i sùil air an uaireadair bheag a bha aice air an sgeilpe ri taobh an teine an oidhche ud. Aon-uair-deug! Ach dé am fuaim a bha sud? Bhuail an t-eagal i. “Ach,” ars ise rithe fhéin, “theid mi amach gu faic mi.”

Chaidh i mach is thuig i nach robh ann ach sgal gaoithe a bha bualadh crainn reòta a bha cuartachadh a’ bhothain. Rinn i chùis na bu chinntiche na gum b’ e sgal gaoithe a bh’ ann. Dé a bh’ ann ach a’ chraobh mhór a bha gu tuiteam bho chionn trì bliadhna air ais nise air tuiteam fa-dheòidh gu talamh.

Thill i stigh gu saoirsneil. Thòisich na smuaintean aice a’ falbh gu ionad an sud agus an so, ach bhuail iad an turus so air a’ phasgan phàipearan agus an fhàinne a thug Dòmhnall dhi mun do dh’ fhalbh i sheòladh—Dòmhnall a bha suirghe oirre ged a bha e an uair ud air taobh eile an t-saoghail.

Nise b’ ann air a’ phasgan phàipearan agus air an fhàinne a bh’ air ùrlar na ciste an ceann shuas an tighe a bhuail na smuaintean aic an tiota-sa. Bha smuain an déidh smuain ’ga bualadh. B’ e an ath smuain gun deidheadh i suas a dh’ amharc air na pàipearan a fhuair i bho Dhòmhnall, agus leughadh i na litrichean a fhuair i bhuaithe bho chaidh e nunn mu dheireadh air turus-cuain gu taobh eile an t-saoghail. Chaidh i suas, suas chon na ciste an ceann shuas an tighe, a dh’ amharc ——. Dh’ fhosgail i a’ chiste. Thòisich i a’ sporghail air a h-ùrlar ach cha robh i lorg nam pàipearan no na litrichean, ’s cha robh sgeul air an fhàinne. “Mo chreach,” ars ise rithe fhéin, ’s chuir i a làmh air a cridhe. Theab i fanntaigeadh.

Thug i mach a h-uile dad as a’ chiste agus bha so fìor: cha robh na pàipearan, na litrichean no an fhàinne air a h-ùrlar. Dé a nis a dhèanadh i? Bhuail tùirse i.

[TD 302]

An déidh sin fhuair i spionnadh nuadh agus rinn i dìreach air Bocsa a’ Ghuthain, <eng>“Phone Box”<gai> mar a their luchd na Beurla. Cha robh aon fhacal Beurla an ceann Màiri. Is e Bocsa a’ Ghuthain a bh’ aig Màiri air <eng>“Phone Box”<gai> is co aige tha fhios nach e sud a’ Ghàidhlig a tha air.

Bha Màiri comasach ann an Gàidhlig.

Chaidh i ’na ruith is ’na deann-ruith gu Bocsa a’ Ghuthain, ach bha i cinnteach gu robh am bothan air a dheagh ghlasadh mun d’ fhàg i e.

Ràinig i Bocsa a’ Ghuthain agus a h-anail ’na h-uchd. Chaidh i steach gu cabhagach dh’ an bhocsa.

Thog i an adhairc—adhairc a’ ghuthain mar a theireadh i fhéin. Thog i an adhairc is chuir i r’a cluais i.

“Naodh, naodh, naodh,” ars ise. Cha b’ fhada gus an d’ fhuair i freagairt anns a’ chainnt choimhich—a’ Bheurla—ach cha do thuig ise facal de’n a’ Bheurla-sa a bha fear air choreigin a’ bruidhinn air ceann eile a’ chapuill, mar a theireadh ise.

An ceann greiseig fhuair i freagairt ann an Gàidhlig bho Ghaidheal còir ’ga freagairt bho cheann thall a’ chapuill am Baile-an-Lòin.

“Có a tha bruidhinn?” ars am fear so ann an Gàidhlig bhlasda.

“Màiri NicShìthe,” arsa Màiri. “Tha mi ’n amharus gu bheil luchd-spùillidh air choreigin air nithean luachmhor a bha agam ann an tasg a thoirt leò. Thig sibh cho luath is a ghabhas dèanamh gu rannsachadh a dhèanamh. Tha mi an so a’ bruidhinn am bocsa a’ ghuthain, mìle bho’n bhothan agam fhìn—an Coille an Fhàsaich; is e ainm bocsa a’ ghuthain Coille an Fhàsaich, aon, dhà, trì,” arsa Màiri. “’S e aon de na ‘Polasgain’ ris a bheil mi bruidhinn?” (Is e ‘Polasgan’ a bh’ aig Màiri air <eng>‘Policeman’<gai> anns a’ Ghàidhlig.)

“Is è,” ars am polasgan air ceann eile a’ chapuill, “agus bithidh sinn a’ dèanamh air a’ bhothan agad gun dàil.”

“Cuiribh fir-rannsachaidh” (fir-rannsachaidh a bh’ aice air <eng>‘detectives’<gai>).

“Chì sinne a h-uile càil” (’s e leigeil cudthrom air an fhacal sinne) “air dòigh cho math ’s as urrainn dhuinn.”

“Glé mhath” arsa Màiri.

“Slàn leat an dràsda, a Mhàiri.”

“Slàn leat,” ars ise ’s i cur sìos na h-adhairce air an ionad anns a robh clais anns a robh i socrachadh ann am bocsa a’ ghuthain.

Dh’ fhosgail Màiri dorus a’ bhocsa agus thainig i mach as agus dhùin e as a déidh air lùdaigean. Bha snàthalan putaidh <eng>(‘spring’)<gai> ri lùdaigean an doruis a bha ’ga dhùnadh leis fhéin.

“A h-uile càil a nis air aithris do ’n pholasgan ud. A h-uile càil,” arsa Màiri rithe fhéin, agus i dèanamh ball-dìreach air a’ bhothan air ais.

Bha e nis pìos math an deaghaidh mheadhon oidhche. Nach beag a bha dh’ fhios aig Màiri nuair a bha i a’ sgioblachadh agus a’ sguabadh an tighe an toiseach na h-oidhche gum biodh i air a leithid so a rathad air a leithid so a dh’ oidhche.

Màiri bhochd!

Ràinig Màiri a bothan fhéin air ais a bha dìreach mar a dh’ fhàg i e mun do dh’ fhalbh i, ann a lùib nan crann gu snasail dìonach.


[TD 303]

Dh’ fhosgail i an dorus. Bha i air an solus a chur as mun do dh’ fhalbh i. Las i an crùisgean air ais. Bha i starachd air feadh a’ bhothain. Chuir i teine air. Cha b’ fhada gu ’n cual i gnogadh aig an dorus agus srann carbaid-ola.

“O, na polasgain, na polasgain,” bha ise ràdh le fann ghuth. Stad i — thug i ceum gu ’n dorus — dh’ éisd i — stad i rithisd. Chuala i gnogadh a rithisd na bu treise. Sguir fuaim na carbaid-ola. Dh’ fhosgail i an dorus.

Bha na polasgain an sud—fiamh a’ ghàire gu dhà chluais air a h-uile fear aca. Ise—ise neo-gheanail. Abraibh fir-rannsachaidh. Ceithrear an deaghaidh tighinn an tòir air na pàipearan is na litrichean agus an fhàinne a bha aig Màiri air ùrlar na ciste agus a bha nis air an toir air falbh.

Thòisich na fir a bha so a’ ceasnachadh Mhàiri.

“A Mhàiri,” ars a’ chiad fhear (’s leabhar beag aige ’na làimh is peann), “Dé an uair aig an d’ ionndrain thu na pàipearan, na litrichean agus an fhàinne?”

“Dh’ ionndrain aig aon-uair-deug.”

“Dé an aois a tha thu, a Mhàiri?”

“Tha mi,” ars ise, “dà bhliadhna ar fhichead.”

“Faisg air an aon aois rium fhìn —— e—e—e— (Anns a’ Ghàidhlig a bha e bruidhinn. B’ e Beurla a bha aig an triùir eile a bha an cuideachd an fhir so).

Is e nighean eireachdail bhrèagha a bh’ ann am Màiri.

“Dà bhliadhna ar fhichead.” Sgrìobh am fear so aois Màiri sìos ’na leabhar.

“Có thug dhut an fhàinne?” ars an dearbh fhear a rithisd.

“Thug Dòmhnall mo leannan.”

“Dòmhnall do leannan,” ars am polasgan.

“Seadh” ars ise.

“Cuin a thug e dhut i?”

“Thug” ars ise, “an t-àm a bha e anns an tìr so mu dheireadh.”

Bha am polasgan a’ sìor sgrìobhadh mar a bha Màiri ag innseadh dha.

“Bha gaol agad air?” Abair ceist.

“Cha fhreagair mi a’ cheist so idir idir dhuibh.”

Dé nach deachaidh fhaighneachd do Mhàiri. Cuin a bha i ciallachadh pòsadh. Ceist eile nach do fhreagair i.

Bha na fir a’ cuartachadh an tighe, a’ falbh ameasg nan craobh a bha cuartachadh an tighe gus a faigheadh iad comharra air soilleireachd fhaighinn mu dé mar dh’ fhalbh na pàipearan, na litrichean agus an fhàinne. Thugadh a’ chiste aig Màiri amach as a’ bhothan. Rinn na fir-rannsachaidh amach mar a dh’ fhalbh na pàipearan, na litrichean agus an fhàinne. Ann am fìor oisean na ciste bha toll a bha air a dheanamh le rodan, agus bho nach robh e comasach do Mhàiri a’ chiste a thogail cha robh e idir furasda a thuigsinn gun deanadh na rodain leithid a nì agus toll ann an àite cho falachaidh, air a’ chiste a bha de fhiodh annasach lìomhte, mar fiodh a thigeadh á tìr chéin.


[TD 304]

Rinn na fir-rannsachaidh amach cuideachd gu robh comharraidhean air an ùrlar mar dhearbhadh gum b’ e rodan no rodain a thug leotha na pàipearan, na litrichean ’s an fhàinne aig Màiri.

Ach càit an deach iad leotha? So rud nach do lorgar idir. Dhealaich na fir-rannsachaidh ri Màiri. Thuirt iad rithe mun do dh’ fhalbh iad gum biodh iad a’ tighinn ’s a’ tighinn ’s a’ sìor rannsachadh gu ’n tigeadh iad gu fìor chodhunadh mu ’n chùis, agus gu faodadh iad a lorg amach càit an toireadh na rodain iad.

Bha tlachd mhór aig a’ pholasgan òg a bha ceasnachadh Màiri mu bhith bruidhinn ri Màiri. Thuirt e rithe an là so gun tigeadh e air chéilidh oirre. Bhiodh e a’ dol air chéilidh gun amharus air Màiri o fhuair iad eòlas air a chéile.

Tacan an déidh so, an déidh na pàipearan, na litrichean agus an fhàinne a bha aig Màiri a dhol air chall, thainig Dòmhnall, leannan Màiri, dhachaidh bho sheòladh. Chaidh e a choimhead air Màiri. Thug e iomradh rithe mu ’n an fhàinne. “Chaill mise an fhàinne,” arsa Màiri; “dh’ fhalbh na rodain leatha.”

“Dh’ fhalbh na rodain leatha,” ars esan.

“Seadh” ars ise. Dh’ innis i a naidheachd bho tùs gu h-éis.

’S ann a tha e coltach gu robh na rodain mar mheadhon air an co-cheangal a bha eadar Dòmhnall is Màiri a bhriseadh, agus gun do phòs Màiri am polasgan a bha a’ cur nan ceistean oirre agus a bha an tòir air na pàipearan, na litrichean agus an fhàinne.

[Dealbh]
Cailleach leis a’ chnatan
(Calum Mac Fhearghuis)


[TD 305]

Ile: “An t-Eilean Crom”
MAIREAD NICASGAILL

[Dealbh]
Bogha-mór (Domhnall Bell)

THA e air a mheas gu bheil mu chóig mìle duine an diugh a’ fantail anns an eilean thorrach ghorm so, anns an do chuir iomadh gaisgeach treun lorg a choise. Tharraing e thuige féin gaisgich mar Ghoraidh Chròbhain, Lachlainn Dhubhairt is na Dòmhnallaich mhóra. Bhuilich e air an t-saoghal Iain Og na Féinne, Donnchadh MacIain agus Uilleam MacDhunléibhe.

Tha an t-eilean air a roinn ’na sgìreachan: Cill mh’ Eithne <eng>(Kilmenny),<gai> Cill mhael Rubha <eng>(Killarrow),<gai> Cill Dhaltain agus Odha <eng>(Kildalton and Oa)<gai> agus Cill Chomain <eng>(Kilchoman).<gai>

Buinidh dara leth an eilein do bhodach, am Màidsear Moireasdan, a th’ ann an Tigh na Pàrlamaid airson siorrachd Shasunnach, ’s a thig gu Ile, e fhéin ’s a theaghlach, mìos no mìosan san fhoghar, nuair a tha a’ bhreac ’s am bradan reamhar, am fiadh san fhireach, ’s a’ chearc-fhraoich air iteig.

Anns an ear-thuath de ’n eilean tha an earrainn Lossit, a bhuineas do Bharan Schroeder; eadar Bhogha-mhóir is Phort-eilein tha talamh a’ Mhàidseir Clapham; anns an Odha tha an Comanndair Montgomery, ’s tighean nan tacan a’ tuiteam ’nan làrach, ’s esan a’ cur an talaimh fo chaoraich; ann an sgìre Chill Daltain tha Clifton is Gall no dhà eile. Chan e mhàin gum buin an talamh dhaibh, ’s gum feum an t-Ileach na h-uiread màil a phàidheadh air a’ pholl-mòna, ach mur e Sasunnaich a th’ annta ’s e Gearmailtich.

Tha talamh air leth math anns an eilean agus tha sin a’ fàgail móran thacannan air fheadh gu léir—cuid ag àrach chaorach, cuid crodh-bainne, agus cuid eile mart.


[TD 306]

Ach ged a tha an tuathanas math, tha na bailtean-fearainn a tha so an diugh ag iathadh talmhainn anns an do thuinich bailtean chroitearan a dh’ fhàg, ’nan imrich, an carragh-cuimhne: tobhtaichean fuara falamh a’ fàs nas maoile le feur, agus làrach na spaide is na casa-croma an sliabh an aonaich. Chithear sin an Ile ro bhitheanta .i. Maolantraigh, Dùn Bhoraraic, taobh Loch Fhionnlagain.

A’ chuid as motha de na tacaichean so cha bhuin do dh’ Ilich fhéin. Beachdaich air fearann a’ Mhàidseir Mhoireasdain aig a bheil a thigh mór fhéin aig Beul an Ath <eng>(Bridgend)<gai>—“An Tigh Bàn.” Co-cheangailte ris an Tigh Bhàn tha mu 34 tuathanais. Ann an cuid dhiubh sin tha daoine a tha pàidhte gus an taca oibreachadh; feadhainn eile dhiubh a tha ri ’m faotainn air mhàil bhliadhnail.

Ma bhitheas an t-Ileach freasdalach, agus beagan airgid aige, is math a dh’ fhaoidte gum faigh e taca air mhàl bhuapa-san, no bho Chomunn nan Croitearan. Ach chrìonaich Baile an Abaidh an creideas anns a’ bhuidheann sin! Bha Baile an Abaidh gu bhith air a roinn ’na chroitean, ’s e gu robh, ach thainig e roimh ’n sùil ’na cheithir “bheag” thuathanais, agus ’nam measg-san a shealbhaich iad cha robh ach aon Ileach. Bha an còrr bho Tir-mór. Agus ’s e so fear de na Comuinn a tha gus a’ Ghaidhealtachd ath-leasachadh!

Chuir e iongnadh ormsa, á eilean far nach eil meas air bith air talamh, ’s e ’na cheap-starraidh iomadh uair, faicinn cho déidheil ’s a bha uiread de ghillean-na-sgoile air tuathanachas, agus tac fhaotainn dhaibh fhéin uair no uaireigin. Air an aobhar sin tha móran ag obair air tacannan co-cheangailte ris an Tigh Bhàn. ’S e Cranston, Sasunnach liath eile, a tha os cionn gnothaichean an Tigh Bhàin—“am factor,” ged a tha iomadach ainm eile air nach tuigeadh e fhéin. Tha tighean-còmhnaidh airson nan luchd-oibreach co-cheangailte ris an Tigh Bhàn.

Tha tighean-còmhnaidh gu tric air feadh nan tacannan a bhuineas do ’n Tigh Bhàn, agus tha e ri ràdh, ma thàrlas fear aca tighinn falamh, nach e ’n deòin a bheir orra oidhirp sam bith a dhèanamh gu daoine fhaotainn a thuinicheas ann. Mar a thuirt deagh dhuine eòlach as Port Sgiobaidh (Port Charlotte): “Tha na Gaidheil an diugh air am fuadach amach as Ile, a cheart cho cinnteach ’s a bha iad san linn a dh’ fhalbh—ach chan ann le caoraich—ach le dìth suim nan Sasunnach.”

Ged a bhuineas an talamh do Shasunnaich, ’s ann air spiorad an Ilich as mò a tha sin a’ dìoladh. ’S beag an t-iongnadh a réisde an t-Ileach a bhith cho ceangailte ri Ile.

’S e uisge-beatha (no “drama” mar a their iad an so) prìomh obair eile an eilein. Tha na tighean-staile ann am Bogha-mór; Port Eilein; Lagphròaig; Lag-a-mhuilinn; An t-Ard Beag; Port Sgiobaidh; Caol Ile agus Bun-na-h-abhainne. ’S e obair airgeadach a tha so, tha e coltach, agus nas mò na sin, tha tighean ’nan cois far am faigh am fear-oibrich sgàth do theaghlach. Ach tha na tighean-staile dhiubh fhéin, a thaobh tighean a bhith ’nan cois, a’ tarraing choigreach asteach cuideachd.

Tha an tigh-staile ag iarraidh fear-riaghlaidh, agus chan ann glé thric a tha e sin as Ile, agus gàidsear, no dh’ fhaoidte dithis. So far a bheil na daoine le beagan fòghluim a’ tighinn do ’n eilean, agus a’ dol a mheasgachadh ri sluagh an eilein. Ach tha dòigh eile air a bheil


[TD 307]

[Dealbh]
Port Sgiobaidh (Domhnall Bell)

[Dealbh]
Ceàrdach Dhomhnaill ’Ic Dhùghaill, ann am Port Eilidh.


[TD 308]

coigrich an diugh a’ tighinn gu Ile. Tha móran Ilich a’ pòsadh mhnathan bho Tir-mór, gu h-àraidh taobh Ghrianaig ’s na h- àiteachan sin. Tha an R.A.F. cuideachd dìreach air Ile fhàgail, ’s tha fear no dhithis de na phòs clann-nighean san eilean air fuireach ann.

’S ann a rèir an dòigh smuaineachaidh a bhitheas buaidh nan daoine a thig asteach ameasg slòigh eile. Tha iad, anns a’ bhitheantas, de dhà sheòrsa—math is dona! ’S e sin iadsan a tha ag aideachadh gu bheil iad a’ tighinn ameasg dhaoine aig a bheil dòigh-beatha agus cànan eadardhealaichte riu fhéin; agus iadsan a tha de ’n bheachd gur iadsan clann taghta Israeil, a’ tighinn asteach a thàmh ameasg fhine aineolaich bhuirb. Mar as trice, tha a’ chiad seòrsa nas gainne, ’s an dara seòrsa ro phailt! So an seòrsa a bhios a’ cumail bhaile air ghoil, a’ gearain nach fhiach am maighstir-sgoile, nach eil fhios aige dé a tha e a’ dèanamh, gu bheil cus Gàidhlige air a teagasg san sgoil sin, gu bheil ise dol a thoirt a cloinne gu sgoil a’ bhaile eile, nach eil i dol ’gam fàgail an sud. Sin am fear a bhitheas ag ràdh gun tug esan sùil air “Riaghailtean nan Sgoil,” ’s nach eil còir aig a’ Ghàidhlig a bhith air a teagasg san sgoil bhig, ’s ma bhitheas aig inghinn-sa ris a’ Ghàidhlig a ghabhail san sgoil mhóir, gun sgrìobh esan a ràdh nach gabh!

Ach ged a tha iad sin searbh, tha iomadh duine a’ tighinn ’na choigreach a tha a’ cur cuid de luchd-labhairt na Gàidhlige gu rughadh-gruaidhe, leis cho eudmhor ’s a tha iad air a’ Ghàidhlig a sheinn ’s a ionnsachadh ’s a bhrosnachadh.

’S e ’n t-imrich sin a dh’ aobhraicheas gum bi clann gun Ghàidhlig a’ dol do ’n sgoil còmhla ri cloinn le Gàidhlig, agus a chionn gu bheil e nis luaidhte ann am fuil an eileanaich, gur h-e an rud a tha bho thir-mór as fheàrr, ’s i a’ Ghàidhlig a ghéilleas, ’s a’ Bheurla a bhuannaicheas.

Chan eil, mar gun canadh tu, prìomh-bhaile ann an Ile idir. B’ e obair an fhearainn am prìomh bith-beò gus an tainig obair na drama. Far an do dh’ éirich na tighean-staile dh’ éirich ’nan cois tighean a tha air an togail ’nan sreathan, ann an dòigh a’ bhaile, is trannsa no clobhsa eadar na tighean. Air an dòigh sin dh’ éirich Bogha-mór, Port Eilein, Lagphròaig, Lag-a-mhuilinn, An t-Ard Beag, Port Sgiobaidh agus Bruaich a’ Chladaich, ach gu h-àraidh a’ chiad dhà, ’nam beag bhailtean air an càradh air fuidheall thuathanasan. Mar nach eil prìomh-bhaile ann, tha an t-urram air a roinn eadar na dithis. ’S ann là mu seach gu Port Ascaig agus Port Eilein a tha am bàta a’ tighinn, agus mar sin gheibhear air a’ bhus gu Bogha-mór gach là, agus Port Eilein an dara là, as a h-uile h-àite ach ceann a tuath Chill Chomain, Caol Ile agus Bun-na-h-abhainne.

Air dhòmhsa thighinn an toiseach gu Bogha-mór, b’e ’n culaidh-iongnaidh bu mhotha bh’ agam a bhith a’ faicinn treud chruidh a’ siapadh amach sa’ mhadainn troimh chlobhsaichean nan tighean ’s a’ coiseachd air an staran-sràide sìos an t-sràid. San fheasgar an nì ceudna. Dhòmhsa, gu ruig sud, cha bhiodh crodh ’gam faicinn ach air glasach ’s dìgean ’s boglach a’ dol asteach do bhàthaich air croit no air tuathanachas. Ach an so, tha am fearann sin a bhuineas do na croitearan a tha a’ tàmh sna bailtean sin a dh’ fhàs ri linn nan tighean-staile, air falbh bho ’n bhaile. Mar a thuirt Léodhusach eile, ’s e coimhead a’ chruidh sìos rathad-mór tearra Sràid-na-Sgoil Bhogha-


[TD 309]

[Dealbh]
Port-na-h-Abhainne (Domhnall Bell)

mhóir, suas an staran-sràide, ’s asteach sa’ chlobhs gu cùlaibh tighe mu nach robh cairteal de dh’ acair de thalamh, “Chan eil fhios ’am fo Dhia dé seòrsa àit tha so!”

Caol Ile agus Bun-na-h-abhainne, air taobh an ear-thuath an eilein, an dà bhaile as ùire a th’ ann, agus tha iadsan gu tur an urra ris an drama airson am bith-beò. Chan eil barrachd air deich tigh ar fhichead anns gach fear dhiubh, agus leis gu bheil luchd-oibreach gu tric a’ tighinn bho thir-mór, ’s gu bheil cuid aca pòsda aig Goill, tha mu thrian de na teaghlaichean gun a’ Ghàidhlig ’ga bruidhinn san tigh.

Tha sin a’ fàgail Port-na-h-abhainne, am baile as fhaide deas anns na Roinn Ileach, agus ’s ann an so a gheibhear na croitean as coltaiche ris na croitean beaga a th’ againne mu thuath, agus ’s ann ris a sin, ’s beagan iasgaich a tha bith-beò nan daoine so an urra. ’S e so am bad de Ile as fhaisge air Eirinn, agus bha là mór ann nuair a b’ e Port-na-h-abhainne port iasgaich air leth, as am bitheadh na bàtaichean a’ falbh ’s a’ tighinn as Eirinn. Dh’ fhàg sin luchd-àiteachaidh a’ bhaile ealanta air an dà sheòrsa Gàidhlige. Tha fear ann am Bogha-mór a tha ag ràdh rium gum bu mhath a bhruidhneadh a sheanmhair-san, is chan eil cho fada bho shiubhail ise. Ach an diugh, ged as e Port-na-h-abhainne as Gaidhealaich, ’s ged is ann ann tha barrachd Gàidhlig na ann an àite eile, chithear spiorad na h-eudòchais a’ caogadh amach troimh leòsan thighean geala ’s buidhe ’s gorma a tha fàs, falamh fad na bliadhna gus an tig na coigrich a thàmh annta greis san t-samhradh. ’S ged is ann as an àite so fhéin a thug na daoine an casan leotha cha dean iadsan a bhith tilleadh san t-samhradh beòthas sgìreachd. B’ i a’ bhochdainn a bhuail an saoghal anns na bliadhnachan bho 1920 a chuir


[TD 310]

sgrìob nimheil sna bàtaichean-iasgaich aca. Thog na h-iasgairean sin orra, ’s tha e coltach gum bu mhór an t-imrich as bho ’n uair sin. Tha an t-aon cheangal acasan a tha air fhàgail ris a’ mhuir, agus ’s ann am Port-na-h-abhainne, no ameasg nam “piùcaidh” (mar a their na h-Ilich eile riutha) a gheibhear a’ chuid as motha de sheòladairean.

Cho math ri bhith ’gam far-ainmeachadh “piùcaidh” (ainm éisg ris an can sinn liùgh) their na h-Ilich cuideachd gu bheil Gàidhlig Phort-na-h-abhainne eadardhealaichte ri Gàidhlig àitean eile an eilein, agus tha cuid a’ cumail amach gur h-i buaidh na Gàidhlig Eireannaich a tha so. Co-dhiùbh an è no nach è, ’s ann aig a’ chloinn aca as fheàrr agus as motha a tha a’ Ghàidhlig, agus gur tric iad a’ cumail mo chridhe rium.

Agus a nis cor na Gàidhlig ann an Ile fhéin? Theirinn-sa nach eil an cor sin glé fhallain, ach dh’ fhaodainn-sa bhith ceàrr, ’s bu mhath gum bitheadh. Bha uair ann ’s b’ e a’ Bheurla a bha dhìth air a’ Ghaidhealtachd, ach an diugh ’s e chluinneas tu, ann am Bogha-mór, le beagan urraim anns a’ ghuth, <eng>“He’s good at speaking the Gaelic.”<gai> ’S ann nuair a bhios cànan is luchd-bruidhinn a’ fàs tearc a bhithtear a’ luaidh a leithid sud m’ a deighinn.

Tha Comuinn Ghaidhealaich anns gach baile, ach chan ann glé lùthmhor a tha iad, ach dìreach Bogha-mór agus Port Eilein fhéin. Chaidh ràdh rium barrachd air aon uair nach fhaigheadh iad làn talla dhaoine a dh’ éisdeadh ri òrain, nan deanadh iad cuirm-chiùil a bhiodh gu tur anns a’ Ghàidhlig; dh’ fhaodadh gur h-e sin as aobhar gu bheil a h-uile seinneadair Ileach a choisinn bonn òir no airgid, de na chuala mi fhathast an so, a’ seinn co-dhiùbh an dara leth de a chuid òran anns a’ Bheurla chruaidh, anns nach do sheinn e ann an co-fharpais.

An uair a bha dà dhealbh-chluich Ghàidhlig ri ’n cur air beulaibh an t-sluaigh, ’nam measg-san a bha a’ monmhur bha ball de ’n Chomunn Ghaidhealach! Bha ise a’ meas nach b’ fhiach dealbh-chluich Ghàidhlig éisdeachd ris.

Gabhamaid an toiseach a’ Ghàidhlig anns na tighean: aig a’ chuid as motha de na daoine a chaidh an togail ann an Ile, ged is i a’ Bheurla as trice a chluinnear, tha amannan ann air an cluinn thu a’ Ghàidhlig gu math làidir. Ach thoir deagh shùil air aois an duine tha labhairt. Cha chluinnear ach tearc duine fo aois còig bliadhna fichead a’ bruidhinn na cànain air an t-sràid. Ann am Bogha-mór abraidh na ceannardan-teaghlaich nach robh ach a’ Ghàidhlig aig a’ chloinn acasan, agus gur ann bhon chaidh iad do’n sgoil a chaill iad i, agus an uair a bhruidhinneas iadsan riutha, gur e am freagairt Beurla a gheibh iad.

Air an tuath gheibhear barrachd Gàidhlig ameasg sean is òg, ach ma leanas na tuathanais a bhith air an gleidheil le Goill mar a tha iad an dràsda, chan fhada gus an tòisich i crìonadh an sin.

Thubhairt mi gu robh e mar fhasan aig fir an eilein so, aig a bheil a’ Ghàidhlig, a bhith taghadh mhnathan bharr Galldachd, agus tha sin gu tric a’ fàgail teaghlaich gun Ghàidhlig, mas ann an urra ris an tigh aca fhéin a tha iad gu bhith. Tha a’ chlann còmhla ri am màthair gu aois na sgoile, agus an uair sin anns an sgoil, agus gu tric ruigidh iad an dà bhliadhna dheug gun ach corra fhacal Gàidhlige. Na cailean,


[TD 311]

[Dealbh]
Port Wemyss (Domhnall Bell)

[Dealbh]
An cidhe, am Port Asgaig (Alistair Ailpein MacGriogair)


[TD 312]

stadaidh an eòlas san sgoil, ach a rèir obair a’ bhalaich tha cothrom aige eòlas a mheudachadh. Ma tha e a’ dol a dh’ obair air fearann còmhla ri athair, ’s a’ dol a bhith ’na chuideachd, no ma tha e dol a dh’ obair do ’n tigh-staile, no ameasg còmhlan fhear san Tigh Bhàn, no an àite air bith far a bheil na h-Ilich ag obair còmhla, an sin togaidh e a’ Ghàidhlig gus a dhìon fhéin, oir chan fhaic mi fir a’ bhaile so, a tha ag obair san tigh-staile, uair air bith nach ann anns a’ Ghàidhlig ni iad conaltradh. Agus ’s e sin an dearbh fheadhainn leigeas le ’n teaghlach am freagairt sa’ Bheurla. Ann an tigh-staile Bhogha-mhóir, cho mór ’s gu bheil iad leis a’ Ghàidhlig a bhith aig a’ chloinn—anns an sgoil—tha iad a’ tional mu leth-chrun an duine san t-seachdain, gu leabhar a chur an làimh na feadhna as fheàrr anns gach bliadhna, bho chóig gu cóig-deug.

’S an déidh na dìchill sin, ma thadhaileas tu air céilidh a’ Chomuinn Ghaidhealaich ’s gann duine aca a chì thu ameasg na dòrlach a bhitheas an làthair, agus gun tighinn air stiùireadh no riaghladh a’ Mhòid dhaibh.

Tha na h-Ilich air daoine cho gasda ’s a luthaigeadh tu coinneachadh; coibhneil, gasda agus clis gu gàire. Tha seanfhacal ann a tha ag ràdh: “Bheat am Muileach an t-Ileach, ach bheat an t-Ileach an Deamhain.” ’S e ’n deamhain a tha mise ’g ùrnuigh gum beat iad a rithis An Coigreach aineolach uaibhreach ’s a’ Bheurla bhuadhach!

[Sanas]


[TD 314]

An T-Amadan
AN TARAN

RIAMH o rugadh mi—co-dhiùbh cho fad ’s tha cuimhne agam—bha ùidh agam ann a seann nithean. Nuair a bha mi ’nam bhalach bha móran dh’ an donas annam—chan eil mi falamh dheth fhathast, ’s mì nach eil. Cha mhór as fhiach balach mur eil cuid mhaith de ’n donas ann.

A dh’ aindeoin sin nuair a bhiodh mo choimh-aoisean ri cluiche is fealla-dhà an tigh-céilidh, no air a’ bhlàr-amuigh, is tric a chanainn ri fear bu shine na mi fhéin, “Tiugainn a thigh Cailleach Sheoc ach am faigh sinn seann bhàrdachd is seann fhacail Gàidhlig aice.” Bhiodh mo charaid a’ fanaid orm. A nis thog mise na ceudan facail nach eil am faclair a chunnaic mi riamh uaipe. Tha mo charaid an diugh ’na mhaighstir-sgoile Gàidhlig agus o chionn ghoirid choinnich mi ris aig Mòd. Thuirt mi ris, “A bheil cuimhne agad air Cailleach Sheoc?” Thuirt esan, “Is tusa bha glic an uair sin ’s cha bu mhise.”

’S iomadh cleas neònach a bhithinn a’ dèanamh air sean is òg, agus chanadh na bodaich,” Chì an duine bhios beò gun dean am fear ud call.” ’S dòcha nach robh iad fada ceàrr. Bha iad là a’ dol a dh’ iasgach agus thuirt fear aca rium, “Ma theid thu air ceann-turuis dhomh leigidh sinn leat a dhol còmhla ruinn.” Bha amharus maith agamsa gun deanadh fear aca uile-dhìcheall air mo chumail as an eathar. ’S i a’ falbh o ’n laimrig, rug mi air beul an eathair ’s mi airson leum innte. Dh’ fhiach am bodach air a robh an t-amharus agam ri m’ ghréim fhuasgladh ’s mo leigeil amach air a’ mhuir. Leig mi as mo ghréim leis an dara làmh is rug mi air feusaig a’ bhodaich. “Mur faigh mise dh’ an eathar, cha bhi thusa air neo d’ fheusag innte,” arsa mise. Leum mi asteach is thug mi toiseach an eathair orm—cho fada o an bhodach ’s a ghabhadh dèanamh. Bha am fear dha ’n do rinn mi an ceann-turuis ri mo thaobh, agus “is fheàrr caraid sa’ chùirt na crùn san sporan.”

Coma leat co-dhiùbh, air an rathad thòisich càch a’ tarraing á fear dha na bodaich, is e a’ suirghe air nighinn òig. Bha mo nàmhaid fada pòsda ach cha robh teaghlach aige, agus thuirt e ris an fhear air a robhas a’ deanamh fealla-dhà, “Dé, an trusdar, a dheanadh esan ri boireannach ged a bhiodh i cho gòrach ’s gun gabhadh i e?” Thuirt mi ris, “Nach dèanadh a fàgail seasg, mar a rinn thu fhéin.”

’S iomadh àmhailt a bhios aig balaich nach eil inbhich a’ tuigsinn. Bhiomaid ’nar balaich a’ leum far bearradh nan creag gu tràigh a bha shìos fodhainn. Bhiomaid a’ deanamh tòrr de ’n ghainmhich far an robh sinn a’ leum, gun fhios nach rachadh ar luirgnean a bhristeadh. Nuair a bhiomaid sgìth de ’n obair sin, is tric a rachamaid a lorg nead. Là dha na làithean, chaidh mi fhéin agus am balach a dh’ ainmich mi aig toiseach mo sgeòil, a chùl a’ bhaile, far am biodh eòin mhara dha gach seòrsa a’ neadachadh. Bha creagan cas, ceudan troigh a dh’ àirde san àite ud. Chunnaic sinn fulmair ’s e ’na shuidhe air nead an aodann fear de na creagan. Thuirt mi ri mo charaid, “Chan fhaca mise ugh fulmair riamh, agus tha mi dol ach a faic mi co ris tha e


[TD 315]

coltach.” “Chan eil, chan eil,” ars esan; “is gann a gheibh eun adhair an sud, gun luaidh air duine.” Mar a thuirt mi a cheana, bha móran dh’ an donas annam, agus an rud a chuirinn romham, chuirinn am dhéidh. Rinn mi air nead an fhulmair.

Bha sròn na creige a’ gorradaireachd air a’ phalla air an robh an nead, agus thainig orm cromadh sìos agus dìreadh suas air sheòl eile mun d’ fhuair mi ’na còir. Dìreach nuair a bha mi gu bhith aice, ghluais sgolb mhór de ’n chreig fo mo chasan, is dh’ fhalbh i leam. Bha mi mar Arabanach air brat-seunta, eadar an talamh ’s an t-adhar ach cha b’ ann air mo shocair a bha mi a’ dol sìos. Mar a chunnaic Sealbh iomchuidh, cha do bhuail an sgolb air an robh mi aodann na creige móir gus an do ràinig i a h-ùrlar. Nuair a thug i a’ chiad ghlag, ’s am fear deireannach, thilg i mise dhith mar gun deanadh each air marcaiche, ach cha do dh’ éirich càil dhomh. Nuair a fhuair mi air mo chasan, bha mi mar Abraham aig Betel, ach a mhàin nach robh fàradh agamsa. Smaoinich mi, nam fanainn far an robh mi, gus an tigiste g’ am iarraidh, gum bithinn bàthte, ’s an làn a’ tighinn asteach. Cha robh ach fiachainn ri dìreadh ged a shaoil mi gu robh bàrr nan creag anns na neòil. Nuair a thug mi amach a mullach, bha mo charaid air chrith leis an eagal, is thuirt e, “Bha dùil agam gu robh thu cho marbh ri sgadan, is ann a bha mi a’ smaoineachadh mi fhéin a thilgeil sìos as do dhéidh nuair a chunnaic mi thu a’ gluasad air ùrlar na geodha. Tiugainn dhachaidh.”

Cha robh sinn fada air falbh bho bhearradh na creige nuair a thuirt Ailean, “Do leònadh thu? Tha ceum annad.” Choimhead mi air mo chasan agus bha reubadh caol ’s an craiceann air trusadh eadar m’ aobrann ’s mo ghlùin. Co-dhiùbh a thachair sin san tuiteam no san dìreadh, chan eil fhios agamsa.

Fad bhliadhnachan an déidh sin cha mhór gu robh oidhche nach biodh an drum-laighe orm. Bhithinn ’gam fhaicinn fhéin a’ dol le creig, ’s a’ bristeadh mo choise. Nuair a bheirinn gladhar air a h-ùrlar, dhùisginn is dh’ fhiachainn an robh mo chas briste. ’S e a bha a’ cur an iongnaidh orm gum biodh goirteas innte. Leugh mi uaireigin nam faiceadh duine aisling dh’ an t-seòrsa so, gum marbhadh an t-eagal e mur dùisgeadh e man ruigeadh e talamh. Na creid guth dheth. Có an duine marbh a dh’ innseadh càil de ’n t-seòrsa?

Tha mi a nis ’nam bhodach—co-dhiùbh tha mo theaghlach m’ an teine—agus mar bu shine a bha mi a’ fàs, is ann a b’ ainnimhe a chithinn an aisling. Tha an fheadhainn a bhios a’ rannsachadh inntinn an duine a’ deanamh dheth ma ghabhas duine dearg-eagal a bheatha, gur e an aon rud a bheir faochadh dha, an dearbh seòrsa eagail sin a chur air air ais. Ri linn a’ chogaidh thainig orm cruinn-leum a thoirt á itealan, ’s i anns na neòil. Cha b’ e sgolb creige a bha ’gam shàbhaladh ach sgàil-bhalgach. O an chiad là a rinn mi leum de ’n t-seòrsa-sa, cha d’ fhairich mi an drum-laighe riamh tuilleadh.

Cha do dh’ fhàg na bha annam dh’ an donas riamh mise agus is tric a bhios e a’ cur tàmailt orm nach eil fhios aig na daoine as eòlaiche orm, cuin a bhios mi am fealla-dhà no an da-rìreadh. Nuair a bha mi san Oilthigh bha seise eadar sinn fhéin is oileanaich Dhun-Eideann. Chluich sinn sa’ mhadainn ach am faiceamaid na Cuimrich is na


[TD 316]

h-Albannaich a’ cluiche aig Murrayfield feasgar. Nuair a bha cluiche nan raointean seachad, thòisich sinn air cluiche eile agus tha eagal orm gun do leig sinn strian fhuasgailte leinn fhéin. Bha fealla-dhà is òrain is seanchas is òl gu leòr againn an tigh-cuideachd Oilthigh Dhun-Eideann. Cha robh sinn idir cho glic ma mheadhon-oidhche ’s a bha sinn ma mheadhon-là. Chaidh sinn sìos chon na trèana a bha gus ar toirt air ais ma thuath. Bha sinn a’ deanamh cus fuaim agus thug fear-nan-tiocaid droch bheul dhuinn is dh’eubh e “famhairean amh, aineolach a’ Chinn-a-tuath” oirnn. Cha do chòrd so idir riumsa, agus thuirt mi ri Cuimreach mór, làidir a bha sa’ bhuidheann againn, “Tiugainn amach is dà mhionaid mam falbh an trèana.” Chuir mi mo làmh ma bheul an fhir a bha a’ trod is chuir an Cuimreach a làmhan fo iosgaidean, is chaidh sinn leis eadar an dithis dh’ an trèana. Thug sinn dheth a h-uile snàile aodaich a bha air, agus nuair a ghluais an trèana air falbh chuir sinn e dìreach mar a rugadh e amach air an uinneig gu àrd-ùrlar a cheann-uidhe. Cha bhiodh e ’na shùgradh a bhith dearg-rùisgte san àite ud am meadhon an t-samhraidh gun luaidh air teis-meadhon a’ gheamhraidh.

Tha na daoine glice a’ cumail amach nach eil annam ach an dearg-amadan is co aige tha fhios nach e a’ mhór-chuid tha ceart? ’S e amaideas nan daoine glice is gliocas nan amadan tha a’ cumail dhaoine gun a dhol as an rian, agus a tha a’ cumail an t-saoghail gun e a dhol druimeach-air-earrach.

[Sanas]


[TD 323]

Sgeulachd Bharrach
bho RAOGHNAID NICLEOID

Am Barp Mór Mac Rìgh Lochlainn.
Sgeir Ghigheig is Tràigh Iais.

AIG an leasan Ghàidhlig anns an sgoil is minig a thug sinn greis air a’ cheist, “Ciod e a tha ainm an àite so am Barraidh a’ ciallachadh?” Ma bha sgeul co-cheangailte ris an ainm, is e sin a b’ fhìor fheàrr.

An uair a thainig am Barp Mór, Mac Rìgh Lochlann, á Lochlann le a bhirlinnean ochd-ramhach làn Lochlannach, chuir e cath air muinntir nan dùn, is a’ chuid nach do mharbh e strìochd iad is chuir e iad fo chìs.

Ghabh e còir air na dùin is leasaich e Dùn a’ Bharpa is rinn e a chòmhnaidh ann.

Chuir e Lochlannaich le an cuid bhogha is shaighead air gach dùn.

Bha gach dara dùn am fianuis dùin eile—Dùn a’ Bharpa am fianuis Dùn Bhuirghe agus mar sin. An uair a chitheadh muinntir Dùn a’ Bharpa an nàmhaid a’ tighinn thar na mara lasadh iad teine is chitheadh muinntir Dùn an t-Sléibhe e, is mar sin suas leis na teinntean air gach dùn, a’ toirt sanais d’ a chéile a bhith deiseil airson nan nàimhdean.

Co-dhiùbh, an uair a fhuair am Barp Mór a chòirichean an òrdugh, dh’fhalbh e leis an t-sia-ramhaich gu ruige Lochlann a dh’ innseadh d’ a chàirdean gun d’ fhuair esan eilean d’ a féin anns a’ chuan siar.

A nis bha piuthar òg aige air leth brèagha, is bha i anns an t-Suain airson a slàinte còmhla ri a muime.

Is ann a thubhairt am Barp ri ’mhàthair gur ann a bheireadh e leis Gigheag gu ruige Barraidh, is gur ann math-dh’ fhaoidte a gheibheadh i a slàinte. Dh’ aontaich a mhàthair leis, is dh’ fhalbh am Barp do’n t-Suain a dh’ iarraidh Gigheig, is thug e leis i fhéin is a muime gu ruige Barraidh anns an t-sia-ramhaich.

Chuir e air tìr iad air an tràigh ris an can sinn an diugh Tràigh Iais, is thubhairt e riutha iad a dh’ fhantail an sud tacan beag gus an tilleadh e, gu robh e a’ dol sìos gu Dùn Sgurribhal is nach biodh e fada gun tilleadh. Dh’ fhalbh e, ach cha do thill e cho luath is a bha dùil aige, oir bha iorgaill aig Dùn Sgurribhal eadar na Lochlannaich is muinntir an eilein.

Bha an là cho teth is chaidh Gigheag is a muime, on bha an tràghadh ann, do ’n sgeir tha faisg air an tràigh. Thuit iad ’nan cadal is iad sgìth air tighinn thar cuairt mara. Thòisich am muir-lìonaidh is chaidh an sgeir a chuartachadh leis a’ mhuir-làn is Gigheag is a muime ’nan cadal. Chaidh am bàthadh. An uair a thill am Barp, fhuair e air an sgeir iad agus an deò ’gan dìth, is a measan aig Gigheig ’na h-achlais. Ged bu treun an duine am Barp Mór, thòisich e ri bas-ghuil is thubhairt e, “Bitheadh Sgeir Ghigheig air an sgeir sin mar chuimhneachan air Gigheig is Tràigh Iais air an tràigh oir is e Ias m’ ainm-sa. Feumaidh mise tilleadh air ais do Lochlann a dh’ innseadh na sgeul bhrònaich do mo mhàthair gun do bhàthadh Gigheag ann am Barraidh.”

Bha caoineadh is tuireadh ann an Lochlann mu bhàs Gigheig.


[TD 324]

An Eilbheis

Anns a’ cheathramh iomradh so tha HANS WEBER a’ toirt tarraing air “Croitearan nan Alps.”

NAM faiceadh sibh na h-Alps as na speuran chan fhaiceadh sibh ach fàsach gheal; binneanan sneachda agus sruthain reòdhta; raointean deighe deiseil gu struchdadh sìos na leathadan. Beagan nas h-ìsle chitheadh sibh uisge bho’n deigh leaghte a’ brùchdadh troimh ghilean anns na creagan, agus, anuairsin, na ciad chomharra air beatha—lus tapaidh an sud ’s an so, iolaire, no chamois, no marmote. Agus, anuairsin, feur. Nas h-ìsle buileach chitheadh sibh craobhan a’ crùbadh fo iargailt na t-sìde, agus, mu dheireadh thall, talamh air an tig duine tapaidh beò. Ach eadhoin anns na h-ìslichean sin, chitheadh sibh àiteachan anns an tainig bàs obann air gach beatha; far an do thuit taobh beinne, no far an do phrann raoin deighe an deò as a’ bhileig feòir mu dheireadh.

Ach nan sgrùdadh sibh an saoghal greannach so chitheadh sibh, an sud ’s an so, tigh a’ liùgadh mar gum bitheadh e fo eagal. Oir tha daoine a’ tighinn beò ameasg a’ chunnairt mar a thainig daoine beò anns na h-Alps bho linn nan creach. B’ iad sin na daoine a chuir rompa gun deanadh iad dachaidh far an leigeadh Nàdur leotha. Daoine aig an robh spéis do chumhachd Nàduir agus a chum caoidhteas cùrsachan na deighe agus sligheachan an uisge. Bha na glinn ro bhog, agus bha na beanntan ro àrd. Mar sin thogadh na tighean agus na clachain air na sliasaidean bu shocraiche agus anns na h-achlaisean bu tèaruinte. Ach socair agus tèaruinte gu robh iad cha robh am fonn ach tana agus am feur gann.

Ciamar a thainig sluagh beò anns na badan sin?

Chan eil feur pailt anns na h-Alps ach tha na th’ ann dheth math. Chan fhàs arbhar ach far am bheil fasgadh, ach tha fiodh pailt. Mar sin b’ i croitearachd an dòigh beatha a chaidh a roghnachadh; croitearachd air a stéidheachadh air crodh bainne. Cha tig beò ach daoine a tha treun thar tomhais. Daoine nach strìochd ma dh’ éireas an tubaisd. Daoine a thòisicheas aig an toiseach a rithist ma sguabas an tuil no an deigh-ghluasadach air falbh gach nì a bhuineas dhaibh. Ach tha a’ bhuil ann. Tha muinntir nan Alps treun-inntinneach agus treun-chorparra agus cha ghabh iad gu coibhneil ri maighstir ach iad fhéin.

Mar a dh’ fhàs an sluagh dh’ fhàs an talamh ro bheag dhoibh ged a bhuilich iad gach ceàrna anns am fàs bileag fheòir. B’ fheudar do mhóran na dachaidhean fhàgail. Anns na seann làithean b’ e an t-arm a tharraing balaich thapaidh nan Alps agus is iomadh uair a bha an Eilbheis ’nan comain airson an cruadail. Ach anuair a sheulaich iad saorsa an dùthcha fhéin cha robh ann dhoibh ach seirbhis a ghabhail ann an airm dhùthchannan eile, agus, an sin cuideachd, dhearbh iad iad fhéin. An diugh chan eil a’ feitheamh air an luchd imrich ach obraichean nam bailtean móra.

Chan urrainn gun do dh’ atharraich beatha a’ chroiteir anns na h-Alps thar mhìltean bliadhna, oir tha a bheatha cho dlùth cheangailte ri Nàdur nach eil ag atharrachadh ann. Tha a thigh fhathast sìmplidh. Bothan fiodha air a thogail air bonn creige; am mullach sgliat air a chumail ’na àite le ultaichean móra cloiche.

Tha àireamh bheag no mhór de mhairt, de ghuibhre, no de chaoraich


[TD 325]

aig gach teaghlach. Ach cha dean math dhuinn a bhith a’ bruidhinn air an teaghlach. Is e an clachan no an comunn a tha a’ cùnntas, agus, ann am móran àiteachan fhathast is ann aig a’ chomunn a tha seilbh air na rudan a tha riatanach do ’n t-sluagh gu léir. Fiachaidh mi r’ a shealltainn dhuibh ciamar a tha so mar so.

Tha a’ bhliadhna a’ tòiseachadh anuair a ghabhas an crodh cur amach gu feur. Chan eil móran àiteachan ann far an gabh fodar geamhraidh dèanamh, agus mar as luaithe a théid an crodh a thogail chun an ionaltraidh as àirde ’s ann as fheàrr. (B’ iad na bìdeagan ionaltraidh sin air an tugadh an toiseach an t-ainm “alps”; cha deachaidh móran de na beanntan fhéin ainmeachadh gus an tàinig luchd siubhail agus streap á dùthchannan céin.

Is e latha mór a th’ ann an latha a théid an crodh gu àirigh. An toiseach beannaichidh fear eaglaise an treud agus na daoine a tha a’ dol ’na chois. An déidh sin gluaisidh na daoine agus na mairt leis “a’ bhànrigh” air thoiseach—a’ bhó a thug buaidh air gach boin eile anns a’ chlachan agus aig a bheil, ri linn sin, an glag as motha mu a h-amhaich. Tha na fir agus an crodh air an sgeadachadh gu rìomhach, agus tha iad le chéile a’ giùlan uidheaman na h-àirigh: chì sìbh bó le tuba fiodha air a ceann, no stòl bleoghainn air a malaidh!

[Dealbh]
An crodh air an àirigh.


[TD 326]

[Dealbh]
Eallaichean ’gan toirt chun na h-airigh

An déidh siubhal fada agus turus riaslach ruigidh iad an ceann-uidhe pìos mór shuas taobh na beinne. Theid an t-ionaltradh a bheannachadh. Tòisichidh an crodh agus na guibhre air ithe, agus tòisichidh na fir air obair.

Tha a dhreuchd fhéin aig a h-uile fear. Bithidh fear an urra ri deanamh a’ chàise. Bithidh fear an urra ris a’ bhiadh a thoirt anuas an t-slighe chorrach as a’ bhaile. Bithidh fear a’ buachailleachd.

Gu tric is iad a’ chlann a bhios a’ buachailleachd. Ann an àiteachan fhathast tha na sgoiltean dùinte cóig mìosan fad an t-samhraidh gus gum faigh an òigridh chun na h-àirigh.

Chan ann aotrom a tha obair na cloinne, oir tha aca ris an spréidh a dhìon air eagal ’s gun téid iad ri creig no gun tuit iad ri bruaich aibhne, no gun glacar iad le aon de na stoirmean a bhuaileas cho aithghearr ris an dealanach. Chan eil móran gleidhidh air na h-ionaltraidhean móra agus tha an crodh buailteach a dhol air seachran; is ann air an aobhar so a tha glag mu amhaich gach beathaich. Ach tha feum fhathast air a’ chloinn.

Is ann ann an dèanamh a’ chàise a tha a’ mhórchuid de mhuinntir na h-àirigh an sàs, agus cumaidh so fhéin trang gu leòr iad. Ma tha leth-uair gun chabhaig tha sgialachdan gu leòr a’ dol—mu na sìthichean a tha cho coibhneil ma gheibh iad an cuid fhéin de’n uachdar, ach a tha cho guineach mar a faigh! Agus feumar na dachaidhean shìos anns a’


[TD 327]

ghleann a chumail a’ dol; agus feumar rudan a thoirt sìos far na h-àirigh. Agus bhon tha an airigh an crochadh air a’ bhaile feumar móran a thoirt air ais an àird. Ann am móran àiteachan thàtar a’ fàs sgìth de bhith a’ roinn an t-sluaigh eadar dachaidh agus àirigh fad an t-samhraidh agus, gu tric, thàtar a’ togail a’ bhaile gu léir suas chun nan ionaltraidhean.

Aig deireadh an t-samhraidh feumar an imrich a dheanamh air ais sìos. Tha na h-eallaichean nas truime air an turus so, tha na càiseachan móra ri ’n giùlan air ais. Ach tha an crodh trom, reamhar. Anuair a ruigear am baile tha na mairt air an tilleadh chun an fheadhainn do ’m buin iad agus tha an càise air a roinn eadar na dachaidhean a réir a’ bhainne a thug gach bó.

Is e oidhche mhór a tha ann an oidhche a thilleas luchd na h-àirigh, agus is ann anuairsin a chluinnear na seann òrain agus a chithear na seann dannsachan. Bithidh lùth-chleasan ann aig an nochd na fir an neart a’ gleachd no a’ cath na cloiche.

Tha móran r’ a dheanamh mus laigh cruas a’ gheamhraidh air a’ chlachan. Feumar am foghar a dheanamh air na réidhlein a dh’ fhàs fhad ’s a bha an crodh air falbh. Tha na réidhlein sin cho beag agus ann an àiteachan cho corrach agus gu feumar am feur a thilgeil sìos ann am pocannan; no feumaidh an croiteir a dhol an cunnart a bheatha ’ga tharraing sìos air slaodain. Feumar gach dachaidh a lìonadh le biadh airson nam mìosan anns nach fhaigh daoine fada bho ’n dorus. Feumar na tighean a neartachadh an aghaidh an t-sneachda-ghluasadaich.

Anuairsin thig an geamhradh le sneachda cho trom agus nach fhaigh duine taobh seach taobh fad sheachdainean. Ach ged a tha dachaidhean agus clachain ann an gréim an t-sneachda tha obair gu leòr a’ dol air adhart. Tha fighe agus fuaigheal a’ feitheamh air na mnathan. Tha na fir agus na mic air an cumail a’ dol a’ cartadh an t-sneachda far nan ceuman no a’ coimhead as déidh a’ chruidh anns na bàthchannan; agus ré nan oidhcheanan fada bithear a’ snaigheadh

[Dealbh]
Tha’n spealladh so trom.


[TD 328]

fiodha no adhairc agus ag innse sgialachdan. Tha na sgialachdan sin uile a’ nochdadh cho faoin agus a tha an duine agus cho glaiste agus a tha e ann an dòrn a’ Chruthaidhear. Chan dean duine fanaid, air có aig tha fios an gabh an sneachda-gluasadach cùrsa ùr troimh ’n oidhche agus anns a’ mhadainn ’s dòcha nach bi sgial air a’ bhaile.

Ach, luath no mall, thig an t-Earrach le gaothan fiadhaich blàth bho’n deas a sguabas rompa an sneachda ann an tiotan.

’Ga ghabhail thar a’ chéile ’s fheudar nach do dh’ atharraich beatha anns na h-Alps móran bho thòisich daoine a’ còmhnaidh ’nam measg an toiseach. Ach tha atharrachaidhean eile ann. A dh’ aon rud, airgead. An toiseach bha obair an t-sluaigh air a dèanamh leis an t-sluagh fhéin; a nise tha an clachan a’ cur a chuid oibreach ann an làmhan contractor a tha, anuairsin, a’ cur muinntir a’ chlachain a dh’ obair air thuarasdal! Càit as an tig an t-airgead leis am pàidh iad iad fhéin, mar gum b’ eadh, agus leis am pàidh iad profaid a’ chontractor? Cha dean cìsean agus màil an gnothaich, agus, mar sin, feumar cuideachadh iarraidh bho ’n Stàit ann an riochd subsididh. Gheibhear sin, ach saoilidh mi gu bheil an clachan a’ call móran de a shaorsa agus de ’ionracas cuideachd.

Tha an aon rud a’ tachairt do ’n chroitear fhéin. Chan eil a roinn de chonnadh a’ chlachain gu leòr dha a nise. Feumaidh e airgead ’na phòcaid. Faodaidh e a chuid càise agus bainne agus spréidh a reic ach feumaidh e a phrìsean a chumail cho ìseal ri prìsean an fheadhainn a tha ann an àiteachan as goireasaiche. Nì e sin. Ach chan eil guth air prìsean nan rudan a tha e a’ ceannach a leagail; is ann a tha iad nas daoire dhàsan na tha iad do mhóran de a cho-Suissich. Gus gliog

[Dealbh]
A’ cath na cloiche.


[TD 329]

[Dealbh]
A’ dol do’n sgoil anns a’ gheamhradh.

a chumail anns an sporan feumaidh e a dhol a dh’ obair. ’S dòcha gu lorg e obair faisg air an tigh—còmhla ri luchd an dealain ’s dòcha—no faodaidh gun tig air a dhol gu factaraidh anns a’ bhaile mhór. Bithidh iomadh fear a’ gabhail slighe a’ bhaile nach till.

Gun teagamh sam bith tha cùisean anns na h-Alps air a dhol am feabhas gu ìre bho thoiseach na linn so.

Ach tha croitear na beinne a’ tuigsinn glé mhath nach do shoirbhich a chaitheamh-beatha-san mar a shoirbhich caitheamh-beatha a cho-chreutair air a’ chòmhnard. Tha fios aige nach eil ann dhà-san ach an imrich a dheanamh chun nam bailtean móra anns am faigh e obair, no a bhith ’na bhleideire a’ sireadh tuilleadh subsididh bho ’n Stàit.

Thàtar a’ strì ri creideamh agus uaill a thoirt air ais dha. Thàtar a’ strì ri ionnsachadh dha ciamar as fheàrr a dh’ oibricheas e a chroit, agus ciamar as fheàrr as urrainn dha sochairean ùra a chur gu buil gus am barrachd fhaighinn as a chuid talmhainn agus as a chuid cruidh. Mur a géill e tha àite dha anns an t-saoghal an diugh, agus cuidichidh an Eilbheis uile e. Tha an dùthaich a’ tuigsinn gu bheil feum air croitear nan Alps.

(A’ chrioch.)


[TD 331]

“Robag”
DONNACHADH MACDHUNLEIBHE

DUINEACHAN beag tiugh, le ceann mòr agus aodann mór. Cha robh móran ann dheth, ach bha na bha ann diongbhalta, cruaidh agus tapaidh. Agus ma bha ceann mòr air bha nì eile bu mhoth air, is bu e sin tart. Bha e latha a’ tighinn amach as an tigh-dibhe is thachair am ministear air, is deir am ministear: “Amadain, am bheil thu am beachd gun caisg sin t’ ìota?” Thug Robag sùil mhi-cheudach air is fhreagair e: “Nar a leigeadh Dia.” Ach chan òladh e leann ach nuair a bha na peighinnean gann, bu e an stuth cruaidh a bu àille leis, agus nuair a gheibheadh e a shàth dheth sin cha robh nì ’na aire ach tuasaid. Agus bha e sgiobalta san tuasaid, fiù ged bhiodh an dearg dhaorach air. Bha e cho math is a chunnaic mi de a uiread.

Ach chan eil sin ag ràdh gu robh e daonnan buadhmhor, is esan nach robh, o chionn, mar bu trice, is ann a bhiodh e an sàs an daoine a bha dhà uiread ris fhéin. Bha sealladh de pholaisman dha mar bhrat dearg do tharbh is ’ga chur air an dearg chuthach. Bu ainneamh oidhche Shathurna, is e mu rèir, nach do chaidil e an cillein, air a shlaodadh an sin le luchd an earraidh ghuirm; agus bu ann ainneamh nach fheumadh e triùir no ceithrear dhiubh sin a thoirt “dhachaidh,” oir bha e mar chat fiadhaich nuair a dheanar gréim air.

Aig an àm ud bha roinn mhór de a cho-aoisean a’ dol gu muir, an àireamh bu mhotha dhiubh air na soithichean eireachdail sin a bha air an ainmeachadh air lochan Albann. Agus bu ann air muir bu trice a bha Robag a’ cosnadh a lòin, ach cha bu ann air muir dhomhainn. Is ann a bhiodh esan air aon de na bàtaichean a bha ag aiseag gainneamh á eilean Arainn do Ghlaschu, no mar a theireadh e fhéin e, air bàtaichean an t-siùcair. Bhiodh e gach dàrna ceann seachdain an Glaschu, agus ann an loidsean saor le, mar bu trice, spuaic air a mhala. Ach nuair a bhiodh obair togalaich no a leithid sin anns an bhaile againn fhéin bhiodh esan a làthair mar fhear saothrach le sluasaid is piocaid no a’ saothrachadh do na clachairean a’ giùlan cloich is aol dhaibh.

Bha aon de na clachairean ionadach a bha glé dheas air ranndach àbhachdach agus bhiodh e fhéin is Robag a ghnàth a’ bearradaireachd air a chéile, aon an rosg is aon an rann. Is so trì roinn de òran, anns an robh iomadh rann de an ghnè cheudna, a rinn is a sheinn an clachair do Robag, rann ùr aige gach uair a thigeadh Robag le cloich no le aol. Agus bhiodh grìosadh searbh o Robag.

Tha seacaid ghorm is crabhat air,
Is briogais gheal is <eng>leggings<gai> air,
Is ceann an reithe Ghaidhealaich
Air nàbhai bheul-na-bruaiche.

Tha aodann air ’s is nàrach dha
Bhith dol mun cuairt gun sgàile air,
Is slugan a’ mhic-làmhaich air
Is tha a bhlàth air Niall MacGuaire.


[TD 332]

Tha caoil a dhùirn air fàilneachadh
’S cho tric ’s a bhios glas-làmh orra,
Is Beatai bhochd do mhàthair
Is i gach Sàbaid dol g’ad fhuasgladh.

Bha bùth aig Niall MacGuaire, an duine còir, ach chaidh an gnothach ’na aghaidh is bhris e. Bha an clachair a’ cur an choire air a shon sin air slugan Robaig. Tha cuimhne agam air feasgar àraidh a bha dà pholaisman ’ga shlaodadh do an phrìosan agus glas-làmh aca air agus an rathad a thug iad e bha aca ri dhol seachad air tigh a mhàthar. Air cho beag is gu robh e, is air cho mór is gu robh na polaismain, is bhà iad sin, shlaod e an dithis aca astigh do thigh a mhàthar ’gan aindeoin, ach bha mi am beachd aig an àm mur tug Beatai a mhàthair cobhair do na polaismain nach rachadh aca air a thoirt amach. Bha Beatai cho tapaidh ris fhéin.

An Glaschu a bha e an uair mu dheireadh a chunnaic mi e, goirid mun d’ fhàg mi Glaschu a dhol do Lunnainn. Bha còmhlan de an aos òg de ghillean a’ bhaile againne a’ dol sìos chun an Bhrumalà air feasgar Sathurna agus co air an tàinig sinn ach Robag is sgaoth de na <eng>“keelies”<gai> an sàs ann. Thugar leum gu a chobhair agus cha b’ fhada gus an robh na <eng>“Keelies”<gai> astigh sna clobhsaichean mar radain am frògan is abhagan air an tì. Ach nuair a thainig an chobhair cha do lean Robag an ruaig. Nach ann a sheas e air ais agus, a’ tionndadh ri fear a bha san làthaireachd, ars esan: “A dhuine, nach e na truaghain a thachair ris an droch sgeap, blagairdean Thobarmhoire.”

[Dealbh]
Balach nach robh aig faing a’ bhearraidh
(Calum MacFhearguis)


[TD 339]

An Cyprus a bha
TORMOD MACLEOID

CIAMAR a laigh a shùil oirre ameasg nam ficheadan a bha air an t-sràid ’s ann aig sealbh nan dùl a bha fios. Stad e an <eng>“jeep”<gai> airson sùil eile fhaighinn oirre. Bha e dearbhte gur i bha ann agus bha e pailt cho cìnnteach gun do dh’ aithnich ise esan; cha b’ urrainn dha bhith ceàrr, ’s gun ach mu thrì seachdainean (an t-seachdain a ghairmeadh an t-sìth) bho chunnaic e i, ’s i ’na suidhe fad chairteal na h-uarach mu ’choinneamh anns an <eng>restaurant<gai> . . . .

Cha robh fhios aige dé thug air a dhol amach an oidhche ud; cha robh còir sam bith aige a bhith muigh leis fhéin, ’s ged a bhitheadh cead air a bhith aige, cha robh còir aige bhith far an robh e. Gidheadh cha robh fiamh no eagal air, eadhoin nuair a nochd e steach ’s a chunnaic e triùir bhalach òg ag òl fìona ann an oisean an <eng>restaurant,<gai> ’s iad ’ga dhùr choimhead gus an do shuidh e aig bòrd leis fhéin. Nuair a thainig am fear-frithealaidh thuige le <eng>menu,<gai> an àite a gabhail bhuaithe ’s ann a dh’ iarr e botul làgar.

A bharrachd air an triùir òganach, ( ’s iad a’ toirt sùla air an dràsda ’s a rithist) cha robh stigh ach aon chàraid air taobh thall an t-seòmair agus aon chaileag ’na h-ònrachd a’ gabhail a suipeireach. Gu dé a’ ghodail a bha air na balaich cha robh fhios aige, ach shaoil e gur i Greugais a bha aca.

Chuireadh an làgar mu ’choinneamh agus sheall e air a’ chop thana bha air a h-uachdar—bha i air a deagh lìonadh. Thug e làn a bheòil aiste agus leis an t-sàmhchair a thainig air an t-seòmar chuala e an glug-glug aig an làgar a’ gabhail sìos seachad air a sgòrnan. Dh’ fhairich e ’na fheòil gu robh sùil air choireigin air ged nach robh fhios aige có i. Chan eil suidheachadh air an t-saoghal as luaithe bheir ort do mhisneachd ’s do thapachd a chall na sàmhchair agus tosd far am bu chòir cainnt agus gleadhraich a bhith. Ghnog e le chorragan air a’ bhòrd gus an cuala e am fuaim a rinn iad. Dé nis a dheanadh e? Chan urrainn dhut a bhith aig fois ’s tu call do mhisneachd—chuir e làmh ’na phòcaid a lorg a phacaid <eng>cigarettes<gai> agus las e té. Luibh nam buadh! Cansar ann no as tha i feumail nuair nach eil fhios aig duine dé a nì e! <eng>“Escapism!”<gai> Nach iongantach na bha de <eng>“isms”<gai> anns a’ Bheurla ’s gun càil coltach riutha anns a’ Ghàidhlig—feumaidh nach robh nàdur teiche idir anns na daoine mu thuath mar a bha anns na deasaich.

Chuir e as i. Sheall e an taobh a bha na balaich agus cho luath ’s a thog e a shùil chrom gach fear aca a cheann agus thòisich iad air sanas ri chéile. Thòisich a mhisneachd a’ dol am meud a rithist. Thog e an làgar ’s cha do dh’ fhàg e ach a treas cuid anns a’ ghloinne. Bha a’ chàraid air an taobh thall ag éirigh airson falbh ’s cha tug iad sùil an taobh a bhà e.

Sheall e air a’ chaileig agus sheall ise airsan an clàr an aodainn gus am b’ fheudar dha tionndadh air falbh. Saoil an robh i ’ga aithneachadh? Cha robh esan ’ga h-aithneachadh-se co-dhiùbh. Thug e sùil a


[TD 340]

rithist oirre ’s bheireadh e ’mhionnan gu robh rudeigin aice ri ràdh ris, agus bha deagh fhios aige nach leigeadh an t-eagal leatha dhol a bhruidhinn ri saighdear ameasg na cuideachd a bha stigh. Dh’ éirich i airson falbh agus cha do sheall i taobh seach taobh gus an do ràinig i an dorus, ach anns an dùnadh a bha aice air an dorus choimhead i an taobh a bha e aon uair eile, ’s bheireadh e shaoradh gun do bhriob i air.

Cha bu luaithe bha an dorus dùinte na chuir e crìoch air a’ ghloinne ’s thog e air. Bha i a’ gabhail air a socair suas an t-sràid, ach mun tug e leth dusan ceum sheall i as a déidh, agus mar gum faiceadh i e ’ga leantainn chuir i sgoinn oirre.

Cha robh fhios dé an ùine choisich iad mar so, ach nuair a shaoil e gur dòcha nach robh e glic dha bhith cho fada bho na h-àrd-shràidean—bha e car fadalach—cha robh fhios aige dé an dearbh cheàrn de’n bhaile anns an robh e. Fhad ’s a bha e meòrachadh ach gu dé an rathad a thainig e ’s ann a dh’ aithnich e far an robh iad. Shìos faisg air ceann na sràide bha tigh agus lianag bheag uaine mu choinneamh far am bitheadh na saighdearan a’ deanamh norrag bheag cadail na h-oidhcheanan a bhitheadh iad air patról. An teas-meadhon na lianaig bha post soluis agus cleoc mór air. Fhad ’s a bha e deanamh cìnnteach gur e so am bad a ràinig iad mhothaich e gu robh cuideigin air streup suas far an robh an cleoc agus bha dithis neo triùir eile gu h-ìseal agus fear dhiubh a’ sìneadh rudeigin thuige. Bha droch amharus aige nach robh bhuapa ach an t-olc.

Mun tainig an smuain ach gann asteach air chunnaic e ise a’ deanamh as ’na deann gu dorus tighe a bha air a làimh chlì agus i a’ sgiamhail ’s a’ sgreadail. Ach ma chunnaic, mach a ghabh esan.

Chuala e stùirn-stàirn shìos far an robh na balaich agus sheulaich e gu robh iad as a dhéidh. Cha robh fa-near dha ach faighinn amach á solus na sràide—co-dhiùbh an toiseach. Bha a’ chiad shràid gus an tàinig e air a làimh chlì dubh dorcha agus sìos a ghabh e, ach cha robh e air fichead ceum a thoirt nuair a mhothaich e nach robh rathad amach aiste ach an rathad a thàinig e. Bha balla cloiche mu ochd troighean a dh’ àirde mu choinneamh an tighe a bha aig ceann na sràide, ach bha craobhan anns a’ ghàrradh agus bha na geugan aca a’ sìneadh amach os cionn na sràide. Rug e air aon dhiubh ’s thog e e fhéin suas.

Shuidh e air geug le ’anail ’na uchd ’s a chridhe a’ plapadaich, agus dh’ éisd e. Fhad ’s a bu léir dha cha robh duine air an t-sràid ach chluinneadh e cainnt mar gum bitheadh iad anns an t-sràid eile. Cha robh teagamh aige nach robh iad a’ deanamh suas ciamar a gheibheadh iad gréim air. Bha e ann an cùil aca—cha robh gunna neo càil eile aige—ach bha sgian bheag aige ’na phòcaid. Thug e mach i agus dh’ fhosgail e i a chum a bhith deiseil nan tigeadh air.

Chaidh a dha no trì mhionaidean seachad ’s cha robh sgeul air duine. ’S ann a shaoil e gum b’ fheàrr dha feuchainn amach. Chrom e air a shocair as a’ chraoibh agus dh’ èalaidh e sìos gu oisean na sràide. Ma bha na balaich an sud cha robh iad ri ’m faicinn. Dè am math a bhith a’ feitheamh! Rinn e as mar geàrr. Chuala e ceum air a chùl ach chùm e air ’s cha do stad e gus an do thòisich a chasan air call an lùths.


[TD 341]

Aig dà uair dheug an oidhche sin spreagh an cleoc agus chaidh e fhéin agus am post-soluis ’nan smùr. Ach gu fortanach bha na saighdearan air falbh agus air lianag eile fhaighinn dhaibh fhéin . . .

Agus bha ise an so fhathast. Thionndaidh e rithist ach am faiceadh e i ach cha robh sgeul oirre. Chuir e roimhe gu lorgadh e i agus gum faigheadh e mach carson a thug i leatha e. An ann airson a chuideachd (mar a bha dùil aige an toiseach)? An ann airson gum faiceadh e dé bha dol a thachairt aig a’ chleoc no an ann airson a thoirt air falbh o na h-àrd shràidean gus am faigheadh na balaich gréim air? Co aig an robh fios?


[TD 345]

Gnothaich Bhoireannach
MURDAG NICCOINNICH

[Dealbh]

THEIREAR RUINN nach eil e ach nàdurrach gu bheil an earrainn as motha a’ cur a’ bheag no mhór de shult air an cuirp rè a’ Gheamhraidh. Seallar dhuinn na creutairean beaga, bhios a’ cadal fad mór a’ Gheamhraidh, ’s mar sin air adhart—ach chan eil iadsan a’ coimhead, mu ’n coinneamh anns an sgàthan, cruth mar so.

Chan eil iadsan ag ithe mar am beatha fad a’ Gheamhraidh, agus tha cuid dhiùbh cho seang ri crodh caol Phàraoh roimh Earrach; agus chan eil acasan ri iad fhéin a sparradh asteach do dheise no do dhreasa an t-Samhraidh a chaidh.

’S dòcha nach eil cuspair idir, air bheil uimhir de eadar-dhealachadh bheachdan a’ dòrtadh amach an clò ris an reamhrachd, agus tha mi fhéin de ’n bheachd nach eil móran air domhain a tha dol gu blonaig gun a bhith ag ithe cus. Co-dhiùbh no co ac, tha iomadh dòigh againn a nis air ar beachdan a chur an òrdugh mu ’n ghnothaich so. Tha fios deamhnaidh math againn, nach fad a leanas an tè a dh’ fhàsas tana le sgur a dh’ ithe, car àm, san riochd sin; oir, cho luath ’s a tha i ri blasd air na nithean a rinn an call a cheana, bithidh i cho dona ’s a bha i riamh. ’S e an tè ghlic a chumas sùil gach latha, ’s a bheir an aire nach eil i ag ithe cus siùcair an cor sam bith, no cus stailc. Is e buileach dìtidh gur h-e, mar is trice, an tè aig a bheil miann a cridhe air an seòrsa annlan-sa, an tè bu chòir cumail bhuapa.

Ach faodar togail inntinn, oir tha pailteas anns na bùitean a nise, a dh’ fhaodar ithe. Tha <eng>ENERGEN<gai> air a bhith ’nar measg bho chionn greis mhath. Chan e a mhàin gum faodar sia dhiubh a ghabhail airson aon ùnnsa de aran, ach cumaidh iad an t-acras air falbh.

Their cuid nach eil iad blasda, ach, mur eil, tha <eng>GRANOSE ROLLS<gai> càileir gu leòr, agus gu math nas fheàrr air an t-acras a chumail sìos. Gheibhear nàdur bhrioscaidean cuideachd, ris an abrar <eng>TEABREAK<gai>—theid trì gu aon ùnnsa arain.

Tha pùdar, le blas lìomaid <eng>(lemon)<gai> a ghabhar, mar dheoch, roimh ’n bhiadh. Tha so glé thlachdmhor ri òl; tha e a’ beagachadh càil, agus aig a’ cheairt àm a’ cur an lughad comas nan annlan gu dhol gu saill.

Ma tha so ’na chus dragha, gheibhear gràineanan blasda, a tha ’nam biadh leotha fhéin, le bainne ’nam measg. Agus, mar dean sibh a’ chùis gun rudeigin, an dràsda ’s a rithist, fiachaibh pìos de <eng>SORBICHOC,<gai> no <eng>SLIMSO CHOCOLATE,<gai> no <eng>BISKS.<gai>


[TD 346]

[Sanas]


[TD 347]

[Dealbh]

Tha móran a’ creidsinn ann a bhith a’ cumail caol le taosgnadh cuirp <eng>(massage),<gai> no le saothair corporra, no eadhoin le <eng>TURKISH BATHS.<gai> Gun teagamh, tha na dòighean-sa, car àm, clisg agus ’nam foghainteas, ma chumar a’ dol iad; ach, a bheil an tìde, no an t-airgead, aig a’ chuid as motha, na dòighean-sa a chleachdadh, eadhoin ged bhiodh iad tac an doruis? Mur eil ach punnd an sud ’s an so r’ an tilgeil, gheibhear seacaidean beaga de rubair, is de phlastic tana, a shuathas so air falbh, gun móran dragha. Tha <eng>PLAYTEX<gai> a’ cur amach iomadh seòrsa a tha earbsach, taitneach, ach nuair a ruigeas sibh clach, no leth-chlach, thar na còir, tha sibh ag ithe gu h-ana-measarra, no gu mearachdach. Beachdaichibh air cho mi-dhèonach ’s a bhios sinn air clach no dhà a shlaodadh mar eallach á bùth, agus air cho tric ’s a tha grùnn math againn ’gan slaodadh ’nar cois a latha ’s a dh’ oidhche. Chan ann a mhàin grinn a tha an corp seang, ach fallain.

Tha i so caol gu leòr, ach nach i tha crùbach! Is e am priomh nì air as feumaich ise, leithid a’ bhrassiere so shìos. Ach is iomadh tè, air an robh cudthrom gu leòr, a bha gu mór nas grinne na an tè-sa. Is iongantach, da-rìribh, cho éifeachdach is a tha gìulain a’ chuirp, ann a bhith toirt riochd taineid.

[Dealbh]

IS ann a tha sinn uile seachd seann sgìth de bhith a’ glanadh, no bhith a’ faicinn àit-eigin làn de dhùs is de shalachair, an déidh cho sgreataidh ’s a bha an Geamhradh dorch a chaidh. Le sin dheth, cha toir mi mór iomradh air na gnothaichean sin san ràith-sa. Leis na tha stuthan anns na bùitean, is ann a tha e cho doirbh ar n-inntinnean a dheanamh an àirde gu dé an gnè ghlanadh a nì sinn, ris a’ ghlanadh fhéin a chur air chois.

Bho chaidh a’ chiad chraiteachan, saor ’s an asgaidh, de <eng>FLASH,<gai> a chur asteach thar an ùrlar shaoil mi e math da-rìribh; ’s e sin, aon uair ’s gun thuig mi nach bu chòir a bhith a’ cleachdadh móran deth idir. Chuala mi bean-tighe ag ràdh gum b’ éiginn di cuid de ’n tigh a pheantadh as ùr, agus i air an fhiodh a nighe leis a’ phùdar-sa. Thachair an dearbh rud rium! Chaidh mi ’nam òinnsich agus chrath mi tioram e air sgeilp. Nach ann a dh’ éirich am peant air a’ chlùd! Ach, chan e coire an luchd-dèanaimh a tha an sin. Tha iadsan a’ toirt rabhaidh, gun ach beagan a chleachdadh. Mo bhriathran gu bheil e clisg air clàbar fhuadach. Cha chreid mi

[Dealbh]


[TD 348]

nach tug mi luaidh air 1001 ameasg nan ciad bhriathran a sgrìobh mi do Ghairm, agus is e meud éifeachdachd nach eil aon stuth eile fhathast nas fhèarr, no cho math ris, a dh’aindeoin na spàirn leis a bheilear ri dòrtadh fheadhainn ùra thugainn. Tha bliadhnachan bho ’n àm sin, agus cha robh e r’a fhaotainn ach ann an aon bhùth an so, no an Glaschu. Tha làn nan uinneagan an sud ’s an so dheth a nis, agus tha e ceairt coltach ri Gairm ann an dòigh eile—cha deachaidh sgillinn air a’ phrìs bho ’n àm sin.

MA tha smuaintean gaoil a’ tadhail nan uchdan òga car Earraich, tha plàigh eile an cois an Earraich cuideachd. ’S e sin biuceanan is guireanan air an aodann. Ged a tha fios math againn gur h-e glanadh bhon taobh astigh as foghaintich air na tràillean mi-fhàbharach-sa a ruaigeadh buileach, tha <eng>CLEARSKIN<gai> mìorbhuileach da-rìribh air a’ chraiceann a ghlanadh; tha e taitneach a chleachdadh is chan eil e daor.

Mu ’n àm-sa, cuideachd, as déidh gach ceann a bhith air a chòmhdach troimh fhuachd a’ Gheamhraidh chithear gu minig an sgealpach ghrànnda air na guaillean . . . Tha i leanmhainneach agus tha i a’ toirt treallaich mhath de bhriseadh craicinn ’na cois. Is iomadh là is bliadhna bho chuala mi lighiche, a bha ainmeil air leigheis ghalairean craicinn, ag ràdh, nan tuigeadh an sluagh cho cronail ’s a bha an sgailc-mullaich, agus cho tric ’s a bha e eu-comasach an còrr de’n chraiceann a ghlanadh, cho fad ’s a bha rùsg sgailc ’na laighe, nach leigeadh iad tàmh no fois dhi idir. Feumaidh mi aideachadh nach d’ fhuair mi aon nì a bha buadhach car aimsir, a bha tlachdmhor ’ga chleachdadh, is furasda fhaotainn, gus na cheannaich mi botul de <eng>SELSUN-in-SUSPENSION.<gai> Bithear a’ cur so an sàs as déidh a’ chualain a nighe, ’ga ruinnseadh dheth, ’s ’ga shuathadh air a rithist, ’s ’ga fhàgail an sàs fad chóig mionaidean, mun teid a ruinnseadh dheth gu buileach. Cuiridh mi geall gun glan so, ann an seachdain no dhà, an ceann as reasgaich.

RINN sinn co-ghàirdeachas ris a’ bhean-uasal NICDHOMHNAILL á STEORNABHAGH, a choisinn duais ann am mìosachan, cho math ’s a tha dol an clò, le comhairle-sgrìobhte thairgsinn gu brioscaidean fhuine. Thug e gu ar n-aire feasgar bho chionn greis mhath, agus sinn air cupan té agus brioscaid a thoirt do thè aig an robh, am beachd an t-saoghail, brod an fhòghluim. Thuirt i, “Is cìnnteach nach b’ e thu fhéin a rinn iad so? Cha robh dùil agam gu robh iad ag ionnsachadh càil mar so anns na h-eileanan as an tainig thusa.”

Nach bochd cho fiata ’s a tha sinn air fios a leigeil do ’n t-saoghal mhór, gur h-aithne dhuinn nì sam bith, a nì tè eile, air Deas, a dhèanamh, a cheairt cho math rithe—agus gu tric nas fheàrr.

Cha do chuir am mìosachan an clò dòigh fuine brioscaidean bean Steòrnabhaigh, ach chuir iad comhairle an clò, a fhuair mi glé mhath. So e. . . .


[TD 349]

<eng>MAPLE BISCUITS.

6 ozs. plain flour.
1 oz. rice flour.
1 oz. ground almonds.
4 oz. butter.
3 oz. Caster sugar.<gai>

Cuiribh a h-uile càil a tha an so air bòrd fuine; gearraibh an t-ìm ’na phìosan beaga, agus taosgnaibh so, gu léir, ameasg a chéile, gus a bheil e a’ leantainn ri chéile mar thaois. Rolagaibh e, gus an tiughad as miannaich leibh; gearraibh e an cruthan sam bith as toil leibh, agus ni fichead mionaidean anns an àmhuinn, meadhonach teth, a’ chùis dhaibh. Tha sibh, a nise, a’ dol a chur dhà dhiùbh air muin a chéile, le so eatorra;

<eng>BUTTER SCOTCH ICING.

2 ozs. soft brown sugar.
3 ozs. icing sugar.
1 oz. butter.
1 teaspoonful cold water.
Little orange juice or squash.<gai>

Cuiribh an t-ìm agus am bùrn air teine, gus an leagh e; thoiribh dheth e agus measgaichibh an siùcar donn gu math troimhe; cuiribh an siùcar eile ann an soitheach, agus dòirtibh so ’na mheasg. Gabhaibh air gu math, gus a bheil e sleamhainn, rèidh, agus cuiribh eatorra e.

Is ann á ALBA, cuideach, a bha an tè a chuir so thuca, ged nach eil mi ri tuigsinn carson a thug i an t-ainm-sa orra, mura tug i sgrìob do CHANADA uaireigin.

MA tha uachdair a’ bhùird-iarnaigidh ’na chùis sàraichte dhuibh, cuiridh so gàirdeachas oirbh. Tha brat-chòmhdaich ùr air tighinn amach—<eng>PRESS ON AIR<gai>—air a dhèanamh de <eng>FOAM RUBBER.<gai> Cha dearg an t-iarunn air, gu làrach a dhàthadh, agus nach ann air a bha am mór fheum! Cha teid e ’na loircean; chan eil e duilich a chur an sàs; tha an t-iarunn a’ ruith thairis air gu clisg; chan eil e doirbh a chur an àirde; agus, an goireas as motha idir, ma dh’ fheumar ball aodaich a fhliuchadh, gu dheanamh nas snasail, rèidh, cha ruigear a leas ach am brat-còmhdaich a fhliuchadh. Tha e furasda a nighe, agus tha e a’ sàbhaladh an dealain, oir tha e a’ gleidheadh an teis, agus le sin dheth cha ruig an t-iarunn a leas a bhith cho àrd gu teas math fhaighinn. Faodar gach taobh dheth a chleachdadh agus tha e glé fhurasda a nighe.

BHO chionn dha no trì sheachdainean fhuair mi litir á ceann a deas SHASUINN. Chan eil mi buileach cinnteach fhathast ciamar a thàinig i thugam-sa, ach co-dhiùbh, is ann an tòir air Albannaich, a cho-cheangaileadh iad fhéin ris a’ bhuidheann ris an abrar <eng>KELGH KELTEK<gai> a bha i . . . .

Is ann air sgàth nan cànanan CEILTEACH a chumail am bitheanas sgairteil a tha na bhuineas do ’n bhuidheann-sa a’ sgrìobhadh gu cach a chéile, gach mìos, agus is e am prìomh rùn, cho math ri barrachd co-eòlais fhaotainn air a’ chànan, no na cànanan, anns a bheil iad an


[TD 350]

sàs, cùisean a bhuineas do chaitheamh-beatha nan ceàrnaidhean anns a bheil na cànanan Ceilteach fhathast ’gam bruidhinn, a chraobh-sgaoileadh, agus, le sin, càirdeas is fòghlum a chumail ri guaillean a chéile.

Tha na buill-chuirp uile air an eadar-sgaradh ’nan seisearan, a bhios a’ sgrìobhadh gu’n fheadhainn as freagarraich riutha-san, gach mìos, ann an aon sam bith de na cànanan sin, a tha aca, no anns A’ BHEURLA, mas fhèarr leotha sin.

Tha mi làn chinnteach gum faigheadh móran do luchd-leughaidh GHAIRM riarachadh, agus cur seachad tìde, anns na tha de chùisean CEILTEACH ’gan cur air chois gu daonnan anns a’ bhuidheann-sa.

Chan e sin a mhàin, ach tha campachan air an cumail gach bliadhna, anns A’ CHUIMRIGH, anns a’ CHORN, agus ameasg nan AMHORACH (anns AN FHRAING).

Is e so seòladh-litreach na mnà-uasail, a tha a’ cumail chùisean <eng>KELGH KELTEK<gai> air chois;

<eng>Miss JOAN E. PETCHLY,
17 PYDAR STREET,
TRURO,
CORNWALL.<gai>

Tha e mar fhasan aice a bhith cur GAIRM gu luchd na GAIDHLIGE sa’ bhuidheann, agus tha i fhéin ’ga h-ionnsachadh. Tha i cuideachd ag ràdh rium gu bheil i an dùil oidhirp a thoirt air tuilleadh de ’n luchd-sgrìobhaidh a tharraing gu GAIRM a leughadh. Is bochd an eachdraidh, da-rìribh, gur h-ann á ALBA as lugha a tha de bhuill-cuirp anns a’ bhuidheann.

[Sanas]


[TD 351]

[Dealbh]

Fear Na Fiasaig Ruaidh

(B’e Pàdruig Mac Neacail, Sydney, Alba Nuadh, a thug dhuinn an t-òran so a rinn Donnachadh MacLeòid, agus an t-iomradh goirid mu’n bhàrd)


BU mhac Donnachadh MacLeòid, am bàrd, de Raibeart Mac Leòid, a bha ’na mhuillear an Eas Clais an Easa, an Cataibh, agus b’ e Donnachadh Rob bu trice theirte ris. Bha e faisg air inbhe duine nuair thainig e air imprich còmhla ri mhuinntir do Cheap Breatoin, an 1836; agus thog iad fearann an St. Ann’s.

Ri òige, raghainnich Donnachadh an t-seòladaireachd mar dhreuchd, agus chaith e chuid mhór d’ a bheatha air a’ chuan. Oidhche bha ’n sud, chaidh e troimh ghàbhadh mór an doineann sam fac e ’n sgiobair air a sguabadh do ’n fhairge o chlàr na luinge. B’ fheudar dha fhéin cùisean a ghabhail os làimh, agus shàbhail e na bha fo ’chùram gu teòma; ach mar chuimhneachan air an oidhche bh’ ann, bha a ghruag air tòiseachadh ri liathadh roimh mhadainn. Nuair thainig an t-àm dha an fhairge thréigsinn, chaidh maor a dheanamh dheth; agus bha e ceithir fichead ’s a sia a dh’aois nuair a chaochail e.

Bha Donnachadh daonnan ri bàrdachd, ach cha mhór dh’ a shaothair a th’ air chuimhne ’n diugh. Ach tha ’n so duanag éibhinn a rinn e uair a bha e aig baile. Thachair gun do thadhail e am bùth a’ chlachain, a bha fo chùram nighinn a bhuineadh do ’n àite. Gu nàdurra, shaoil leatha-se nach robh smid Gàidhlig aig a’ choigreach; agus, ars ise ri bana-chompanaich, “Nach bu ghasda ghabhadh fiasag an fhir ud teine!” Tha dòchas nach do ghabh i ro-dhon’ e nuair a chual’ i ’n t-òran aig càirdean MhicLeòid.


[TD 352]

FEAR NA FIASAIG RUAIDH

Chaidh mise Di-màirt do na stòraichean,
Chunna mi té ann air nach b’ eòlach mi,
Ribeanan ’na gruaig
’Ga teannachadh suas,
Fighe nan trì dual
Mar an ròp oirre.

Bha fàineachan grinn air a meòirean,
Bha paidearan de ghrìogagan òmair oirr’,
Thuirt mise rium fhìn,
“Ged gheabhainn Ceann Tìr,
’S ged gheabhainn na mìltean
Cha chòrdamaid.”

Chunnaic mi Di-Dòmhnaich sa’ chòmhlan thu,
Bha <eng>top gallant<gai> shuas air an sgòd agad——
’S e ’n t-ìosad a bh’ ann
Fhuair i o ’n mhna ghalld’
A chaidh cheannach thall
Ann an Tròitearnais.

Bean-cheannaich a’ Chinn Shuas, saoil nach neònach leat,
Chunnaic i fear ruadh, agus feòsag air,
Labhair i ’na cainnt,
’S i cur car ’na ceann,
”Nam biodh agam annsborag
Ròsdainn i.”

Labhair i sa’ chànain sam b’ eòlach i,
Shaoil i gum b’ e Gall a bha còmh rithe,
“Fear na fiasaig ruaidh
Eadar a dhà chluais,
’S mór gum b’ fheàrr i luath
A chur còmh rithe!”

Cha do ghabh mi fearg no droch nòisean riut,
Ged thuirt thu, gu dearbh, nach bu bhòidheach mi;
Ach nam biodh tu fhéin
Cho taitneach d’ a réir,
Chuirinn thu do ’n treud
Sin bu mhóralaich.

Ged labhair thu tàireil measg t’ eòlaich orm,
Dheanainn riut nas fheàrr na tha còir agam:
Chuirinn thu do ’n Spàin
Do <eng>nunnery<gai> a’ Phàp’
Far am biodh na pàisdean
Bu bhòidhche dol.


[TD 353]

Dh’ ionnsaicheadh tu seinn air na h-òrganan,
Dh’ ionnsaicheadh tu danns’ air na h-òrdagan,
Dh’ ionnsaicheadh tu gach nì
Tha buileach ’gad dhìth,
’S bhith modhail ris na daoin’
Air nach b’ eòlach thu.

Cha chan mi dad ri d’ mhàthair, cha b’ eòlach mi,
No idir ri t’ athair, ’s duine còir a bh’ ann,
Ach canaidh mi riut fhéin
Gu bheil thu ’nad bhéist
Nuair chuireadh tu éibheal
Air feòsaig fir!

Nam faighinn thu leam fhìn ris an t-seòl’daireachd
Chumainn ris an fhuaradh an còmhnuidh thu,
Chumainn thu ’nad dheann
Greasad bhos is thall
Gu rachadh do cheann
Ann am bòilich ort.

Chumainn thu ri haoiseadh is lòbhraigeadh,
Chumainn thu ri hìbheadh nam bombaichean,
Chumainn thu aig an ailm
Gus am biodh an stoirm
Cur an stigh na fairge
’Na dòrtaidh ort.

’S ann ’s fheàrr do chur air falbh le Ricòbhan
Seachad air an fhairge gu Steòrnabhaigh
Far ’m bheil bathar saor
Ribinean is cìr—
Sud an rud tha dhìth
Air na h-òinnsichean.

[Sanasan]


[TD 355]

Dundeagh
RUAIRIDH MACFHIONGHUIN

AM bitheantas bithear a’ toirt cliù àraidh air gach baile a réir a ghnìomh no dhaoine. Bidh sinn mar sin a’ bruidhinn air fialaidheachd Ghlaschu, àrdan Dhun-éideann agus gléidhteachd Abaireadhain. Ach gu dé a theirear mu Dhundèagh—baile tomadach Beul na Tàtha, ceathramh baile na h-Alba, anns a bheil 180,700 sluaigh?

Ma tha cliù sònraichte sam bith r’ a thoirt air Dundèagh ’s e cliù na h-adhartachd, oir is e so baile cho dèanadach, gnìomhach ’s a tha am Breatunn. Chan e chuile baile anns am faighear lìonmhorachd nan oibrichean a gheibhear an Dundèagh: an togail bhàtaichean tha an Abhainn Tàtha a’ gabhail an dara àite o Abhainn Chluaidh, agus bhon a shuidhicheadh iad còrr agus leth-cheud bliadhna air ais, tha gàrrannan-iaruinn Chaledon air fàs ainmeil air feadh an t-saoghail gu léir agus tha am bàtaichean a’ seòladh chuantan an domhain.

Tha daoine air fàs cho eòlach air pocannan is snàth is ròpan Dhundèagh ’s gur gann a chreideas iad gu bheil feadhainn a mhuinntir a’ bhaile aig a bheil cuimhne air toiseach-tòiseachaidh obair an diut. Fhuair an obair so tilleadh nuair a chuir Pakistan a muilnean fhéin air bonn, ach cha robh Dundèagh màirnealach anns an t-suidheachadh ùr agus bhagarrach so. De ’n trì muillean not a thainig do ’n rìoghachd á Pakistan airson innealan-diut, fhuair Dundèagh a dhara leth. Agus ged a tha obair an diut air beagan fannachaidh a dheanamh anns na bliadhnachan a tha air ùr dhol seachad, tha na Dundèaghaich an sàs gu misneachail, gramail an oibrichean eile—a’ snìomh aodaich de gach seòrsa; a’ deanamh reothadairean ’s ’gan cur a Chanada ’s a dh’ Ameireaga; a’ deanamh uaireadairean is chlocaichean, innealan-cùnntais is innealan-sgrìobhaidh. Tha clò-bhualadh de gach seòrsa an déidh gréim daingeann fhaighinn ameasg nan Dundèaghach, agus tha na tighean-obrach aig Keiller, a chaidh a stéidheachadh an toiseach sa’ bhliadhna 1797, nas trainge ’n diugh na bha iad riamh, a’ deanamh marmalaid is silidh is shuiteas, ’s a’ greidheadh mheas. Agus ged a tha barrachd ’nan tàmh an diugh an Dundèagh ’s a tha am baile sam bith eile an Alba ach an Grianaig a mhàin, chan eil imcheist no mì-mhisneachd sa’ bhaile bheòthail so; tha tighean-obrach an diut ’gan ath-uidheamachadh ’s gan ùr-bheairteachadh cho luath ’s a ghabhas dèanamh, agus tha oibrichean ùra ’gan sìor chur air bonn.

Tha suas ri da fhichead bliadhna bhon a thubhairt na Dundèaghaich an toiseach ri Pàrlamaid Lunnainn gu robh drochaid a dhìth orra a bheireadh an rathad mór thairis air an Tàtha ach, air nòs a tha fasanta o 1707, cha tainig diog á Lunnainn ach leisgeulan is goileam. Ach a nise, mu dheireadh thall, an déidh móran iarraidh ré móran bhliadhnachan, tha drochaid rathaid a’ tighinn thairis air an Fhoirthe, agus tha daoine gleusda Dhundèagh an ùr-dhòchas nach bi Drochaid na Tàtha fada air a cùil; agus tha deagh mhisneachd aca gun cuir na drochaidean móra sin spionnadh nuadh an oibrichean Dhundèagh agus deagh airgead am pòcaidean nan Dèaghannach. Chan eil duine a thig a


[TD 356]

[Dealbh]
An Ard Shràid

Dhundèagh gu Mòd no gu margadh nach bu chòir dha sùil a thoirt air tighean-obrach a’ bhaile bhòidhich so.

Agus, a dh’ aindeoin dé chanas muinntir bhailtean eile, ’s e baile bòidheach a tha ’n Dundèagh; tha an t-ainm sin aige agus is glan a thoill e e. Gun teagamh, chan fhaighear an Dundèagh sràidean farsaing Dhun-éideann no togalaichean móra Ghlaschu. Gidheadh, tha maise nàdurra air a buileachadh air a tha gun choimeas am baile sam bith air fad is leud na dùthcha. ’S ann gu h-àraidh o a shuidheachadh a tha Dundèagh a’ faighinn a’ chuid as motha de a bhòidhchead: sìnte mach fad ochd mìle air taobh a tuath Beul na Tàtha, tha e an taice ri tulaichean Fhìobh gu ’n taobh deas, agus a’ faighinn fasgaidh gu ’n taobh tuath o bhruthaichean gorma nan Sìdhbheann. M’ a choinneamh, tha uisgeachan réidh na h-aibhne móire, a’ sgaoileadh amach gu farsaing lainnearach agus a’ giùlan cabhlach na mara air an uachdar—bàtaichean-aiseig gu dian dùrachdach air cheann an gnothaich a’ tarraing bathair de gach seòrsa eadar am baile mór ’s am t-Urphort, ’s iad air ais ’s air adhart amach ’s astigh ameasg bhàtaichean-smùide ’s bhàtaichean-sheòl, a tha gun lasachadh sìos is suas air an t-sruth.

A’ tòiseachadh aig Dundèagh tha drochaid mhór na Tàtha a’ ceangal Siorrachd Aonghuis ri Siorrachd Fhìobh. Chaidh a fosgladh sa’ bhliadhna 1887, agus le dà mhìle is tri fichead slat ’s a trì, ’s i so aon de na drochaidean as fhaide air an t-saoghal. Gu taobh an ear


[TD 357]

Aiseag Bhrothaig, tha mìle an déidh mìle de ghainmhich bhàin, far am bi àireamh mhór de luchd shaor-làithean a’ cruinneachadh gach bliadhna an tòir air toil-inntinn is fallaineachd.

On a dh’ fhàgas e oir an uisge, tha Dundèagh ag éirigh uidh air n-uidh gu ruige mullach an Lath, cnoc cruinn fradharcach, 572 troigh os cionn na mara, a cheannaicheadh leis a’ bhaile ann an 1878. Tha rathad farsaing a’ cearcladh a’ chnuic gu a mhullach, far a bheil Càrn-cuimhne na feadhnach a chailleadh sa’ chiad Chogadh Mór. Tha sealladh da-rìreadh taitneach o mhullach a’ chnuic, chan ann a mhàin air Dundèagh, air an abhainn ’s air na bailtean mun cuairt, ach mar an ceudna air stùcan móra a’ Chuirnghuirm: chithear cuideachd bidean cruinn Sìdhchailleann, agus, air latha soilleir, bidh beanntan garbha an taoibh an iar ag éirigh am fradharc. Eadar an Lath agus móran phàircean eile, tha uile gu léir 1682 acair a bhuineas do Chomhairle a’ Bhaile, agus tha na h-acraichean sin uile air an cur saor agus an asgaidh an tairgse luchd-cuairt agus muinntir a’ bhaile. ’S i Pàirce Champerdown, anns a bheil 1035 acair, as motha agus as breagha de na pàircean sin uile, agus cha bu chòir do dhuine sam bith am baile fhàgail gun tadhal oirre.

A thaobh meadhon a’ bhaile, chan eil Dundèagh a’ tagradh urraim airson greadhnachas nan togalach, ach tha togalaichean ann as fhiach an ainmeachadh. An teis meadhon ghàrrannan brèagha tha trì eaglaisean móra a’ bhaile, air chumadh croise, agus fo ’n aon mhullach, a dhà dhiubh a chaidh a thogail mu mheadhon na naoidheimh linn deug,

[Dealbh]
An eala bhàn air <eng>Dens of Mains.<gai>


[TD 358]

agus an t’ éile, Eaglais an t-Seann Stìopail, a thogadh anns a’ bhliadhna 1788. Tha an t-Seann Stìopal fhéin air aon de iongnaidhean a’ bhaile: tha e mu 160 troigh an àirde, air a dheanamh air ballachan garbha a tha ochd troighean air leud aig am bonn. Tha e air aithris gun deachaidh a dhealbh gu bhith ’na earrann de eaglais a chaidh a stéidheachadh ann an 1190, ach tha daoine fiosrach ag ràdh nach eil an togalach so móran nas tràithe na ’n cóigeamh linn deug. Co-dhiùbh, tha e fosgailte do dhuine sam bith a thogras a dhol g’ a choimhead; faodar dìreadh gu mhullach, far am faighear sealladh farsaing air a’ bhaile agus air an dùthaich mun cuairt; tha seann chlachan snaighte an aon de na seòmraichean agus tha gad ghlag, a tha fìor bhrèagha, anns an turaid.

Tha Caisteal Bhrothaig ’na sheasamh air roinn creige am Beul na Tàtha. Chaidh an caisteal, mar a tha e an diugh, a thogail aig deireadh na naoidheimh linn deug, air an dearbh làraich far an robh an t-seann Dhaingneach, a ghabhadh le cabhlach Shasunnaich sa’ bhliadhna 1547, agus a thugadh air ais uapa le cabhlach Albannaich is Fhrangaich sa’ bhliadhna 1550, séisd a chuir crìoch air a’ chogadh mu dheireadh eadar Alba agus Sasuinn (gus an do thòisich cath nan drochaidean!).

Mur cuir muinntir a’ Mhòid eòlas air togalach sam bith eile ré an turuis do Dhundèagh, tha sinn cinnteach nach bi e soirbh dhaibh Talla Chaird a sheachnadh. B’ ann an 1914 a thug Seumas Caird £100,000 do ’n bhaile airson Talla Baile agus Seòmraichean Comhairle a thogail. Air an 10 mh de ’n Iuchair sa’ bhliadhna sin, leag Rìgh Seòras V agus Bàn-righ Màiri clachan-stéidhe an Talla. An déidh sin, thug a’ Bhean-uasal Marryat, piuthar Sheumais Chaird, £75,000 do ’n bhaile airson an obair a chrìochnachadh. Dh’ fhosgladh an Talla le Prionnsa na Cuimrigh an 1923. Talla mór, greadhnach, cumaidh e 3,300; tha an t-àrd-ùrlar air a dhealbh airson 75 de orcastra agus còisir anns am bi 300 guth. Tha an t-òrgan an cùl an àrd-ùrlair, agus tha e air aithris gur e so òrgan as brèagha san Rìoghachd. Air an aon urlar ris an Talla mhór tha Talla Mharryat, ’s e sgiamhach le ballachan sgàthain. Cumaidh e 550.

Am meadhon a’ bhaile tha an seann àit-adhlaic ris an canar a’ Howff, facal Albannach a tha a’ ciallachadh “aite-coinneachaidh.” Fhuair e an t-ainm ri linn ’s gur h-ann an sud a bhiodh luchd-ceàird a’ bhaile a’ coinneachadh gus an do thogadh Talla nan Ceàirdean ann an 1778. Tha an t-àit-adhlaic so ainmeil do bhrìgh ’s gu bheil e a’ toirt bàrr air gach cladh eile an Alba (ach a mhàin Cladh nam Manach Glasa an Duneideann) ann an lìonmhorachd agus annasachd nan clachan-cuimhne. Thug Bànrigh Màiri an t-àit-adhlaic mar thiodhlac do Dhundèagh ann an 1567, agus airson trì cheud bliadhna b’ e prìomh chladh a’ bhaile. Rinneadh an t-adhlaiceadh mu dheireadh ann nuair a thiodhlaiceadh Seòras MacDhonnachaidh, Ball Parlamaid airson Dhundèagh, a chaochail ann an 1878.

Ged nach eil Dundèagh a’ gabhail air fhéin a bhith Gaidhealach gu chùl, ’s ann ann a tha fear de na Comuinn Ghaidhealach as sine an Alba. Stéidhicheadh Comunn Gaidhealach Dhundèagh sa’ bhliadhna 1818, agus ged a fhuair e iomadh deuchainn o ’n latha sin, tha e fhathasd a’ cumail air adhart gu buadhach treun, agus a’ giùlan uallach a’ Mhòid aig an àm so gu dìchiollach comasach.


[TD 359]

[Dealbh]
Talla Chaird, far am bi na cuirmean móra.

Dh’ fhaodamaid móran eile a chantainn mu Dhundèagh—baile toirteil, anns a bheil daoine fialaidh, fosgarra, gun uaill gun mhórchuis—agus daoine aig a bheil deagh ainm airson càirdeis is onair is neo-eiseamaileachd. A dh’ aindeoin dé chanas muinntir Ghlaschu, gheibh an coigreach agus am fear-cuairt fàilte agus di-bheatha an Dundèagh, cho blàth carannach ’s a gheibh iad am baile sam bith san Roinn Eòrpa. Tha bùthan an Dundèagh cho tlachdmhor ’s a tha ’m Breatunn agus, mar as trice, tha na prìsean nas ìsle annta na tha iad an àitean eile. Am fear nach eil cìnnteach càit an téid e air shaor-làithean, a shamhradh no gheamhradh, cha leig e leas a bhith an imcheist—fiachadh e Dundèagh.

(Na deilbh le cead Muinntir Valentine, Dundèagh)

[Sanas]


[TD 361]

[Dealbh]

An Coimisean Mu Ath-Bheothachadh na Gaidhlig Eireannaich
DONNCHA O LAOIRE
(Rúnaí, Comhdháil Náisiúnta na Gaeilge)

AMEASG nan daoine a tha ag aideachadh gu feumar a’ Ghàidhlig Eireannach ath-bheothachadh ma tha an nàisean Eireannach dol a mhairsinn beò, tha móran ann nach aontaicheadh gur h-i an obair bu deatamaichte a bha an comas an Riaghaltais a dhèanamh, Coimisean stàite a stéidheachadh “gu beachd agus comhairle a thoirt seachad air ciamar a chuireadh an sluagh agus an Stàit cabhaig” ris an ath-bheothachadh sin. Tha e glé shoilleir do dhuine sam bith a bha gabhail ealla ri cùisean ann an Eirinn o chionn deich bliadhna fichead is còrr, nach b’ e dìth comhairle a bha cur air luchd an ath-bheothachaidh. Tha nise còrr is deich bliadhna fichead bho thug Coimisean na Gaeltacht seachad am beachdan. Cha deach a mhìneachadh dhuinn a’ riamh carson nach do ghabhadh ri comhairle a’ Choimisein sin. Anns na deich bliadhna fichead eadar 1927 agus stéidheachadh Roinn na Gaeltacht—’s bu phrìseil na bliadhnachan iad—chaill Eire na ceudan mìltean de luchd Gàidhlig dhùthchail, agus sheac a’ Ghaeltacht gu mór. Bha e air a bhith fada na b’ fhasa oidhirp a dhèanamh gus a’ Ghaeltacht a chur air bhunait daingeann ann an 1927, no an 1932, no an 1948, na tha e an diugh.

Anns a’ Chéitein, sa’ bhliadhna 1947, chuireadh air beulaibh an Riaghaltais (’s ann aig Fianna Fáil a bha làmh an uachdair an uair sin) plana airson a’ Ghàidhlig ath-bheothachadh—plana a b’ fhiach fhiachainn co-dhiùbh. Mun tainig bliadhna na tìde sin chaidh an dearbh phlana air beulaibh an ath Riaghaltais, a’ chiad Riaghaltas eadar-phàirtidheil. Gu ruige so tha am plana sin ann an gleidheadh aig an Stàit. Nan robhas air gabhail ris ann an ùine iomchuidh bhiodh mu 3,000 leabhar Gàidhlig a bharrachd ann an clò; bha a’ Ghàidhlig air


[TD 362]

a h-àite fhaighinn ann an tigh-nan-dealbh; bhiodh iomadach iris agus ràitheachan Gàidhlig a nis air a stéidheachadh gu daingeann; bhiodh na h-Oil-thighean a’ deanamh obair mhór air sgàth na cànain; bha e air a bhith cho riatanach do ’n àrd sheirbheiseach-stàite ’s a tha do ’n ghille-bùthadh deagh chothrom-labhairt a bhith aige sa’ Ghàidhlig; bha an Riaghaltas air an comhairle a chur ri luchd na h-eaglaise ach a lorgadh iad dòigh air an oibricheadh an Eaglais agus an Stàit ann an co-bhuinn a chum leas na Gàidhlige.

A dh’ aindeoin sin uile, agus a dh’ aindeoin ’s mar a chaidh iomadach beachdachadh le coimiseanan eile a thilgeil a thaobh ’s a leigeil air dìochuimhne, chan eil mi airson amharus a chur ann an deagh-rùn an Riaghaltas a chuir an Coimisean so air bhonn. Nuair a leigeas Mgr. de Valera dheth a dh’ aithghearr a bhith ’na Phrìomhair air an Riaghaltas, am bi buaidh aig so air mar a ghabhas an Dáil ri beachdan a’ Choimisein? Tha e air a chur as a leth gur h-è bu mhotha bha ag iarraidh a’ Choimisein, agus tha feadhainn ann a chanas nach fheàirrde a’ chùis e nuair theid e air chluainidh. Ach tha feadhainn eile ann a their gur h-e Mgr. de Valera an t-aon duine a bha air Ath-bheothachadh na Gàidhlig a thoirt gu buil, nam b’ e sin a mhiann fhad ’s a bha e air ceann an Riaghaltais.

Mar fhear-na-cathrach, ’s e an aon duine a tha aig a’ choimisean so ’s a bh’ aig Coimisean nam Bun-sgoilean, o chionn beagan bhliadhnachan. B’e co-dhunadh a’ choimisein ud gu robh cùisean gu dòigheil mar a bhà iad, nach robh feum air atharrachadh. A thaobh Rùnaire, cha bhiodh e furasda na b’ fheàrr fhaighinn anns an stàit-sheirbheis: duine a bha dà uair ’na cheann-suidhe air Connradh na Gaeilge, agus aig a bheil deagh aithne air dé tha dhìth air a’ chànan.

De ’n deich duine fichead eile a tha air a’ Choimisean (chaochail aon duine bho chaidh am buidheann a stéidheachadh), tha cuid ann a dh’ oibrich gu dian air sgàth na Gàidhlig. Tha gach seòrsa luchd-teagaisg ’nam measg; tha iad bharr Gaeltacht is Galltachd; tha luchd-gnothaich agus luchd-ealadhain ann; Caitligich is Pròsdanaich; tha iad bharr gach taobh de ’n Chrìch; tha luchd-obrach ann is feadhainn tha toirt obair seachad; sean is òg; luchd-bùthadh is mnathan-tighe; tha iad ann á tuathanachas agus á factoraidh. Ged a chòrdas e ri móran gu bheil an Coimisean air a stéidheachadh air a leithid so de dhòigh, faodaidh sinn smaoineachadh nach bi e furasda aonta a lorg a thaobh gach cuspair a tha a’ buntainn ri ath-bheothachadh na cànain. Ach biodh sin mar a bhitheas e, chan eil aobhar aig a’ Choimisean gun aontachadh ri comhairlean a bhios an dá chuid sìmplidh agus so-dhèanta, ged a bu shuarach taca riutha a h-uile cobhair a fhuair a’ Ghàidhlig fhathast bho na Riaghaltasan Eireannach bho ’n bhliadhna 1922.

Tha aig coimisean sam bith ri criathradh gu math cùramach a dheanamh air an fhianuis is air na h-iarratasan a chuirear air am beulaibh le buidheannan is le daoine fa leth. Chan e sin am fàsach dhe ’n turus so. Ach faodaidh sinn a bhith cinnteach gum bi móran de na buidheannan Gàidhlig as adhartaiche agus as dèanadaiche a’ tairgse fiosrachadh agus comhairle a rèir an eòlais fhéin agus an rannsachadh a rinn iad. Is fhada bho chaidh móran de ’n fhianuis sin a thrusadh is a chur


[TD 363]

[Dealbh]
Seán Mac Gearailt, rùnaire Coimisean Ath-bheothachaidh na Gàidhlige

air beulaibh an luchd-riaghlaidh, is tha e aca ann an oifisean na Stàite, is cha tig orra an dràsda ach an leth-bhreac carbon a lorg. Ach theid iomadach comhairle eile a thoirt dhaibh. Bithidh luach aig a’ bhreith a bheir an Coimisean a rèir is mar a chriathras na buill gach fianuis a bhios an sin.

Dé cho fada ’s a bheir iad a’ cur crìoch air an obair-sa? Nuair a chuimhnichear gu bheil duilgheadasan ùra a’ tighinn f’ ar comhair daonnan, ’s ann is dòcha nach teid an Coimisean a sgapadh idir. Roimh ’n chogadh cha leigte a leas guth a thoirt air telibhisean ann a bhith a’ toirt beachd air ath-bheothachadh na Gàidhlig. Ach an diugh chan eil dol as bhuaithe. Bhiodh e eu-comasach do choimisean sam bith an diugh fios a bhith aca air dé na duilgheadasan ùra a thogas ceann mar a bhios nas motha is nas motha de Ghàidhlig air a labhairt anns an Dáil, no nuair a thig na sgoiltean gu bhith làn de phàisdean a tha a cheart cho fileanta anns a’ Ghàidhlig ’s a tha iad anns a’ Bheurla. Co-dhiùbh, bheir an Coimisean grunn bhliadhnachan mus rannsaich iad gach ceist a tha ag iarraidh freagairt an diugh, bho phàipearan-éibhinn ann an Gàidhlig airson na cloinne gu ruig leactoirean ann an Gàidhlig do lighichean a tha air an dreuchd a thoirt amach cheana. Bithidh dòchas againn gun tig air a’ Choimisean aithisgean a thoirt


[TD 364]

dhuinn bho àm gu àm, gun tìde a chall ann a bhith a’ cur ’nar tairgse na seirbhisean as deatamaiche agus as feumaile, air a bheil adhartas a thaobh na cànain an crochadh.

Tha cead-beachdachaidh gu math farsaing aig a’ Choimisean. Tha sin iomchuidh. Ach tha briathran ann a ghabh luchd-riaghlaidh Eireann gu tric mar leisgeul gun an dleasdanas a dheanamh a thaobh na Gàidhlig. Tha e air a ràdh gum bu chòir do ’n Choimisean “beachd agus comhairle a thoirt air dé bu chòir do’n t-sluagh a dheanamh ——.” Tha sinne a tha feadh bhliadhnachan air a bhith a’ sparradh an dleasdanais air Riaghaltas bho Riaghaltas, eòlach air a bhith a’ cluinntinn nach eil an sluagh deiseil—chan eil iad deiseil airson Gàidhlig ann an tighean-nan-dealbh, chan eil iad deiseil airson tuilleadh Gàidhlig air an ràdio, chan eil iad deiseil airson barrachd leabhraichean a leughadh ann an Gàidhlig, no airson searmoinean Gàidhlig a chluinntinn, is mar sin air adhart. Tha iad mar a bha am pàrant nach leigeadh le a phàisde a dhol faisg air an uisge gus am biodh comas snàmha aige.

Cha dean an sluagh an obair so idir. Cha ghabh i dèanamh gun chomhairle is gun riaghladh bho ’n Stàit.

Cha bhi brìgh ann an obair a’ Choimisein mur a faigh sinn bhuaithe ach comhairle a bheir sinn seachad do chruinnichidhean dhaoine gun diù, no briathran a dh’ aithriseas luchd-polataics nuair a thig àm an taghaidh. Dh’ aontaicheadh gum biodh a’ Ghàidhlig air a h-ath-bheothachadh eadhon mus do chuireadh an Stàit air bhonn. Chan e gnothaich an t-sluaigh a th’ ann sin a thoirt gu buil nas motha na ’s e an gnothaich e cìsean na rìoghachd a thogail, no an t-arm a chur air bhonn, no lagh na dùthcha a stéidheachadh. Tha e an urra ris an Riaghaltas ath-bheothachadh na Gàidhlig a thoirt gu buil, is bithidh e an urra riutha as bith dé a’ chùilteireachd ris a sìn iad.

So a nis mar a tha mise a’ faicinn na cùise: tha stéidheachadh a’ Choimisein so ’na aobhar dòchais cho mór ’s a bh’ againn bho thòisicheadh a’ teagasg Gàidhlig anns gach sgoil san dùthaich. Tha móran fiosrachaidh againn air fhaotainn ann an obair an Ath-bheothachaidh anns na deich bliadhna fichead a shiubhail. Chan eil teagamh nach fhaod an Coimisean brath a ghabhail air an fhiosrachadh sin. Mar sin tha dòchas againn gu bheil sinn aig ceann na h-obrach mì-thorraich anns an Ath-bheothachadh. Ach ma dh’ ionnsaich an Coimisean, agus an Riaghaltas, nach robh làn bhrìgh aig na chaidh a dhèanamh as leth na Gàidhlig bho ’n bhliadhna 1922, cha bhi an obair sin gun tairbhe.

[Sanas]


[TD 365]

Sean Eolas-Luibh

(8) AN DROMAN NO AN RUIS

Le ALASDAIR MAC’ILLEMHAOIL

[Dealbh]

THA an droman glé chruadalach oir fàsaidh e ann an ionadan a tha ro fhuasgailte do ghaillinn, fuachd is siaban mara.

O shean bha a’ chraobh air a meas mar lus anns an robh iomadh éifeachd. Gu dearbh bha léigh anns an Olaind, còrr is dà cheud bliadhna air ais, a bha toirt a leithid de ghéill do ’n droman mar chungaidh leighis ’s nach rachadh e seachad air craoibh de ’n t-seòrsa so gun ad a thogail mar urram di.

Ma thionailear a duilleagan air a’ chiad latha de ’n Ghiblean ni iad seun an aghaidh àmhailtean nam buitseach. Chan e a mhàin gun toir an dearcag dath dearg, ach nithear fìon dith agus cuideachd de ’n fhlùr.

Uaireigin, dheanadh na cìobairean feadan-ciùil de dh’ fhaillean dromain, agus ’nam beachd bha na feadain a b’ fheàrr ri ’m faighinn far nach cluinnteadh gairm choilich.

Bha am fiodh ’na leigheas air déideadh, dhìonadh e an fhàrdaich bho mhèirlich agus nathraichean, chumadh e air falbh cuileagan guineach is foinneachan, agus esan a chuireadh craobh dromain bha e cinnteach dha bàs fhaighinn ’na thigh fhéin.

Bheireadh sùgh na rùisg ìochdraich, air a chur ris na rosgan, comas an ath-sheallaidh do neach baiste, agus air seasamh dha air Oidhche Shamhna fo sgàil an dromain chitheadh e a’ bhan-shìth agus a lùchairt a’ dol seachad sa’ chamhanaich.


[TD 366]

Ionnsachadh Og Agus Cocaireachd Mhath
Le J. S. NAIRN

THEIR iad anns a’ Bheurla gun dean cus chòcairean an dólas air a’ bhrot, ach an déidh a’ bhidh a bhlais mise ann an tigh-òsda ann an Inbhirnis bho chionn ghoirid chan eil mi a’ creidsinn guth dheth.

Dh’ fhiach mi minestrone a rinneadh le dithis chaileag—té á Ceann Loch Ghilb agus té á Uibhist-a-Tuath; bradan air a dheasachadh le balach as an Eilean Sgitheanach; gréim milis air ullachadh le caileig as na Hearadh. Chaidh sin uile a chur air mo bheulaibh le caileig á Muile agus bha i cho sgiobalta ri bean fhrithealaidh air an do thachair mi riamh.

Agus bha barrachd orra sin an sàs anns a’ bhiadh ud oir chaidh a h-uile dad a bh’ ann a chur air dòigh le triùir thar fhichead de chaileagan ’s de ghillean a bha ag ionnsachadh òsdaireachd aig cùrsa a shuidhicheadh le Comhairle an Fhoghluim ann an Inbhirnis.

Ghabh a’ Chomhairle seilbh air aon de thighean-òsda a’ bhaile, agus abradh sibhse gu robh an tigh-òsda ud air a dheagh làimhseachadh leis an òigridh.

Bha na h-oileanaich ag ionnsachadh gach nì eadar còcaireachd agus tigheadas, agus bha a h-uile cuspair air a theagasg le cuideigin a bha làn uidheamaichte gus sin a dhèanamh. Dh’ éisd mi ri leasan no dhà agus tha mi an dùil gun do dh’ ionnsaich mi fhéin móran! Bha na gillean ’s na caileagan an sud fad ochd seachdainean agus bithidh feadhainn aca a’ tilleadh an ath bhliadhna a rithist. Latha de na làithean bithidh iad uile ag obair ann an tighean-òsda am bad-eigin

[Dealbh]
Fo shùil bhiorach Chef Ely tha Brenda Ros á Ceann Loch Ghilb agus Mór NicDhòmhnaill á Uibhist-a-Tuath a’ cur an spaghetti anns a’ phoit.


[TD 367]

[Dealbh]
Deiseil gus na bùird a fhrithealadh. Iseabail Stevenson á Arcaibh; Catrìona NicDhòmhnaill á Uibhist-a-Deas; Ealasaid Denny á Muile; Mairead NicDhòmhnaill agus Mairead NicFhearghuis á Uibhist-a-Tuath.

[Dealbh]
Mairead NicDhòmnhaill á Uibhist-a-Tuath a’ frithealadh air a co-oileanaich. Is iadsan Jasmine NicMhaoilein á Arasaig; Cathobel NicDhòmhnaill á Uibhist-a-Tuath; Sìne NicDhòmhnaill á Uibhist-a-Deas.


[TD 369]

Litir Bho Dhomhnall Mac Carmaig D’a Charaid Calum
(DIREACH MAR A SGRIOBHADH I)

<eng>Sunday, 16 Decr.<gai> 1907.

Tha mi ’n dochas a Chalum gu ’m faigh ’n litir seo greim ort ann ’n ait-eigin oir si seo ’n treas turas a sgriobh mi ugad, air dhomh a thuigsinn gu ’n a dhatharraich u Bilaid. Chaidh mi go T-Athair fiach am faighinn sgial ort air dhomh sin fhaotainn tha mi uair eile airson a dhearbhadh dhut nach eil mi deanamh di-chuimhn na dearmad ort.

Cha neil moran agam a ’s ur re gratha tha Iasgach mòr ’n Loch-Bhoisdil ach tha ’n t-side ro fhiadhaich. Bhasaich Tearlach Ghearraidh Bhailteis o cheann ghoirid agus Raonaill Nighean Ruairi mhic Alasdair ’S Bean Fhearchair mhic Uileam. Thainig litir o Mhichal tha slan agus fior thoilichte tha iad a g-obair ’s ’n t-Srom dhearg a la sa dh-oiche, ’S cha d-fhuair a’d m fior ghrunnd fathast.

Tha obair na ’n Stamh air toiseachadh air a chàoch Tha Tuath ùr air ’n Suigheachadh ann Cille Bhride tha ’m Baile sin air a roinn na dheich cruitean, fichead acaire ann ’s gach cruit le sia notaichean do Mhàl. Siad na Cruiteirean Nial mac Catriana Gearraidh Sheille Uileam mac dhonuill Mhoir Ruairidh Walker Dalabrog Iain Mc Ruairidh mhoir Kil Iain Moirason mac Chalum Bois (dail) Donul mac Neil ic dho-il mhic Chalum Boisdal Alasdair Johnson garina mona Dughal Morrison mac Aonais Bhain Gara Sheile Aonas mac Lean muilleir san Garenamona Agus Coinneach Mac Thormaid Dalabrog.

Sguiridh mi nis dhe ’m Ropaireachd ’n dochas gu ’m faigh ’n litir seo u Slan agus fallain mar a tha mi hin T-Athair ’s do chairdean uile.

le guidhe gu laidir Gach Sonas agus Solas na Nollag ’S na Bliadhn ùire dhut

S mise do charaid

DONALD MAC CHARMICK


(’S ann bho Fhear Chanaidh a fhuair sinn an litir so. Tha e ag ràdh, “’S e Maor-sgoile a bha ann an Dòmhnall Mac Carmaig. Dh’ ionnsaich e e fhéin Gàidhlig a sgrìobhadh agus rinn e cruinneachadh de dh’ òrain-luadhaidh agus cruinneachadh eile de sheanfhaclan. ’S ann an Uibhist Ceann-a-deas a bha e còmhnaidh.”)

[Beurla]


[TD 370]

Leabhraichean Luchd Turuis

<eng>Easter and Wester Ross and the Island of Lewis; Sutherland
(Mearns Publications, 7 Union Row, Aberdeen.<gai> 2/6 am fear).

Tha <eng>Mearns Publications<gai> air dà leabhran grinn a chur amach a bhios feumail chan ann a mhàin do ’n luchd-turuis a thig do ’n dùthaich so á Ameireagaidh agus á Canada, ach mar an ceudna dhuinn fhìn a tha a’ fuireachd ann an Albainn. Tha còrr air ceithir fichead duilleag anns gach leabhran, is tha iad loma-làn de dheilbh is de shanasan, de chriomagan eachdraidh is de sgeulachdan.

’S ann gu feum luchd-turuis a tha na leabhraichean, is mar sin tha iad ag innseadh dhuinn na h-àiteachan as fhiach tadhal orra, agus na tighean-òsda anns a faod sinn fuireachd mur eil an sporan ro ghann. Gheibh an t-iasgair comhairle air dé na lochan is na h-aibhnichean a fhreagras air a chàil.

Chan eil ainmean an luchd-sgrìobhaidh air an toirt dhuinn air fad, ach bha sinn toilichte cunntas gasda mu Leódhus a leughadh bho pheann Sheumais Ghrannd. Thugadh cead dhuinn dhà de na deilbh a chlo-bhualadh as ùr, agus chì sibh iad an so.

[Dealbh]
Loch an Inbhir aig bonn Shuilbheinn.


[TD 371]

[Dealbh]
Tursachan Chalanais
(Le cead bho <eng>Mearns Publications<gai>)


[TD 373]

An Sgeilp Leabhraichean

<eng>Transactions of the Gaelic Society of Glasgow, vol. V.<gai>
Deasaichte le IAIN A. MACDHOMHNAILL,
(clò-bhuailte le A. Learmonth ’s a Mhac, 9 Sràid an Rìgh, Struighlea, 12/6).

THA Comunn Gàidhlig Ghlaschu a nis air cóig leabhraichean a chur an clò. Chuir iad amach a’ chiad leabhar sa’ bhliadhna 1892, an dàrna fear sa’ bhliadhna 1895, agus dhà eile ann an 1908 agus an 1934—<eng>The Old Highlands<gai> agus <eng>The Active Gael.<gai> Tha an cóigeamh àireamh dìreach air a’ bheart fhàgail agus bu mhath leinn fàilte chridheil a chur air. Chuir bliadhnaichean a’ Chogaidh bacadh air obair a’ Chomuinn agus is iomadh cnap-starra a bh’anns an t-slighe air chùl sin. Cha b’ ann gun iomairt a chuireadh an leabhar an clò ach is math is fhiach e an t-saothair a ghabhadh ris fo stiùreadh chomasaich Iain MhicDhòmhnaill, Rùnaire a’ Chomuinn.

Tha seachd òraidean air an toirt am follais agus ’s iad an luchd-sgrìobhaidh an t-Ard Ollamh Aonghas MacMhathain, Mgr. Alasdair MacNeacail, an t-Ollamh Dòmhnall Patton, an t-Ard Ollamh Raibeart A. MacFhraing, Mgr. Ruaraidh MacThómais agus an t-Urramach Tómas M. MacCalmain.

Tha àireamh mhór de na seanchasan a bh’air an aithris mu Alasdair mac Cholla Chiotaich air an toirt am follais le Aonghas MacMhathain: <eng>Traditions of Alasdair Mac Colla.<gai> Tha iad uile air an tarraing o làmh-sgrìobhainnean Caimbeulaich Ile a tha taisgte an Leabhar-lann Nàiseanta na h-Alba. Bha Alasdair mac Cholla air aon de na ceatharnaich a b’fhoghaintich san t-seachdamh linn deug, agus bha alt air leth aige ann a bhith a’ brosnachadh nam fineachan Gaidhealach agus ’gan aonadh ri chéile. Ged bu shaighdear gleusda e cha robh e idir cho tùrail mar cheannard-feachd agus dhearbh e fhéin sin an uair a dhealaich e ri Montròs sa’ bhliadhna 1645. Gheibhear sealladh o bheul-aithris air a’ ghéill a bha e a’ toirt do shaobh-chràbhadh, agus annasan eile nach eil air an togail anns an litreachas air a bheilear nas eòlaiche.

Ameasg sàr lighichean na Gàidhealtachd cha robh na b’ainmeile na Clann ’ic Bheatha a bha ’nan lighichean o’n cheithreamh linn deug gu ruig an ochdaimh linn deug, agus is ann orra-san a tha Alasdair MacNeacail a’ dèanamh iomraidh: <eng>The McBeths—Hereditary Physicians of the Highlands.<gai> Tha cunntas cothromach againn cuideachd air làmh-sgrìobhainnean nan lighichean a tha sgapte thall ’s abhos, cuid an Glaschu ’s an Dun-éideann agus cuid eile an Lunnainn. Anns an fhear as tomadaich dhiùbh sin <eng>(Lilium Medicinae)<gai> tha còrr is seachd ceud


[TD 374]

[Sanas]

t.d. Tha cuspairean eugsamhail air an togail annta agus sin le farsaingeachd eòlais agus géiread inntinn. Tha criomag an sud ’s an so a bheir fàite gàire air an neach a bhitheas a’ ruamhar ’nam measg, agus corra uair gheibhear geàrr-shealladh air aignidhean an sgrìobhaiche fhéin aig an àm: “Och, a Mharsalaidh, is fada a ta thu gan techt air chuairt chugam 7 gan agam ach mi fein.”

Anns an òraid a liubhair e air <eng>The Flora of the Highland Mountains<gai> tha Dòmhnall Patton a’ labhairt mu na lusan ris an abrar <eng>“Arctic-Alpines.”<gai> Tha iad air an cuingealachadh ri ceàrnaidhean àraidh mar tha Norbhaigh, cladaichean an Arctic agus Beanntan Ailpeineach na h-Eilbheis. Cuin a thog iad ceann air Gàidhealtachd na h-Alba agus ciamar a chinnich iad idir ann? Gheibhear an eachdraidh an so gu cuimir. Tha mearachdan sna sreathan bàrdachd air t.d. 113 ach gabhaidh so leasachadh.

Ged is ann ’na fhear teagaisg <eng>Mathematics<gai> an Oilthigh Ghlaschu a tha Raibeart MacFhraing tha spèis aige do ’n Ghàidhlig cuideachd agus fhuaras òraid uaithe air Oran Na Comhachaig a tha da-rìribh ionmholta. Rinn e mion sgrùdadh air an litreachas a bhuineas do ’n òran mar a gheibhear e an làmh-sgrìobhainnean, leabhraichean is irisean, agus an cois sin tha toradh a shaothair fhéin air Bràighe Loch-abair. Tha an fhianais a thrus e air a criathradh gu h-ealanta agus gheibhear an so foillseachadh as ùr air iomadach puing a tha ’gar cur gu mór ’na chomain an lorg na sgrìobh e mu ’n chuspair anns an do chuir e ùidh air leth.


[TD 375]

Tha Ruaraidh MacThómais a’ beachdachadh air meur de litreachas nach do rannsaicheadh a cheana ach gu ìre bhig: <eng>Bogus Gaelic Literature<gai> c. 1750—c. 1820. Mar tha fios aig an luchd-leughaidh tha e air leabhar a sgrìobhadh mu thràth a tha cur mór-sholus air modh deasachaidh Sheumais MhicMhuirich. <eng>(The Gaelic Sources of Macpherson’s ‘Ossian’).<gai> Bha caoraich dhubha eile anns an treud oir bha an galar a bh’ ann gabhaltach agus cha b’fhada gus an do leudaich e. ’S ann gu sònraichte air an fheadhainn a bha ag atharrais air MacMhuirich a tha e an dràsda toirt breith, am modh-deasachaidh agus an seòl-sgrìobhaidh a chleachd iad agus a’ bhuaidh a bh’aca air an litreachas air an tug iad ionnsaigh.

Tha cunntas fiosrachail againn bho Thómas MacCalmain air An Eaglais anns a’ Ghaidhealtachd anns an Ochdamh Linn Deug. Tha e a’ dèanamh geàrr-iomradh air trì nithean sònraichte anns an deachaidh Eaglais an h-Alba an sàs agus b’ iad sin searmonachadh an t-soisgeil, goireasan fòghluim a chur air bonn agus leasachadh a dhèanamh air cor aimsireil an t-sluaigh. Chan ann air beul-aithris a tha beachdan an fhir-sgrìobhaidh air an stéidheachadh oir tha e air leabhraichean Cléir Gheàrrloch agus Seanadh Ghlinn-Eilge a rannsachadh maille ri làmh-sgriobhainnean eile nach eil an clò.

Anns an earrann mu dheireadh de ’n leabhar tha Aonghas MacMhathain a’ cur ’nar tairgse, ameasg nithean fiachail eile, litir

[Sanas]


[TD 376]

Ghàidhlig a sgrìobhadh tha e ’n dùil sa’ bhliadhna 1604 le Sir Seumas MacDhòmhnaill Ile: <eng>Documents connected with the Trial of Sir James MacDonald of Islay.<gai> ’S ann an 1952 a thàinig i gu solus an luib nam pàipearan luachmhor sin air a bheil iomradh breithneachail againn an so.

Tha ar taing aig an luchd-sgrìobhaidh uile agus aig Comunn Gàidhlig Ghlaschu. Chan e aon chlach a chuireadh ris a’ chàrn ach grunnan taisealach.

ANNA NICCOINNICH.


<eng>New Poets 1959,<gai> deas. le Edwin Muir (Eyre and Spottiswoode. 18/-).

Ged is ann corra uair a tha sinn a’ sgrùdadh bàrdachd Bheurla ann an Gairm, chan urrainn dhuinn gun luaidh a dheanamh air an leabhar ùr so, anns a bheil obair thriùir bhàrd air a toirt am follais fo làimh Edwin Muir nach maireann. Chaidh móran de bhàrdachd a chur gu Muir gus taghadh a dheanamh oirre, agus b’ e an triùir a thagh e Iain Mac-a-Ghobhann (Iain Crichton Smith), Karen Gershon agus Christopher Levenson. Chan eil sinn dol a sgrìobhadh an so ach mu’n chiad fhear dhiubh sin.

Tha luchd-leughaidh Gairm glé eòlach air Iain Mac-a-Ghobhann: air na sgeulachdan is air a’ bhàrdachd aige. Chan ann glé thric a gheibhear duine a tha ealanta air bàrdachd a dheanamh ann an dà chànan, oir tha gach cànan ag iarraidh saothair fa leth bho ’n fhear a tha dol a sgrìobhadh bàrdachd innte. Tha gnathas-cainnt anns a’ bhàrdachd a tha ag iarraidh cleachdadh cunbhalach, no is dòcha dìlseachd, agus chan eil e furasda a leithid sin a dhìlseachd a thoirt do dhà chuspair. ’Na bhàrdachd ’s ann do ’n Bheurla a thug Mac-a-Ghobhann a phrìomh dhìlseachd gu ruige so, ach cha do leig e a’ Ghàidhlig ro fhada air chùl, agus dh’ fhaodadh gu lorg e fhathast gu bheil nithean aige ri ràdh nach teid gu réidh dha anns a’ Bheurla.

’S e th’ anns an fhéin-fhiosrachadh ’s anns an dòigh-smuain aig Mac-a-Ghobhann rud nach eil soirbh a thuigsinn ann an cabhaig. Tha a smuain mar gum b’ ann a’ falbh air iomallan féin-fhiosrachadh dhaoine eile. Chan eil feum aige air smuaintean coitcheann no faireachdainnean coitcheann a chur am briathran. Mar gum biodh iad sin aithnichte do na h-uile, tha esan a’ deanamh nàdur leudachaidh orra, agus bithidh e dualtach gu smaoinich cuid nach e leudachadh a th’ ann, ach cuingealachadh.

Tha a’ bhàrdachd aige mar sin duilich, is tha i a’ feumachdainn móran leughaidh is cnuasachaidh. Ach is fhiach i sin: tha inntinn chruaidh, ghrinn aige, mac-meanmna làidir, agus comas-bhriathran neo-àbhaisteach. Bheir e briosgadh ort aig gach dàrna sreath, is gheibh thu sealladh ùr air nithean a shaoil thu a b’ aithne dhut roimhe. Tha fichead dàn leis anns an leabhar so, agus so cuid de na cuspairean aige: <eng>The Ladder of Experience, In Luss Churchyard, Highland Sunday, School Teacher, The Widow, Seagulls, For the Unknown Seamen of the 1939-45 War Buried in Iona Churchyard, The Window.<gai> So air aonan diubh a tha sinn a’ fàgail agaibh, is tha sinn air ar mealladh mura leugh sibh dà uair e!


[TD 377]

[Sanas]

<eng>Night walk—2

The tall lamps burn their sockets late
like ambitious men who cannot sleep at night
for thinking of a crown or of a slight
endured in inward fury.
I walk this street
also in fury (though I don’t know what
or whom to train it on). Only the light,
a sickly yellow, gathers round my feet
till they are yellow too, an incomplete
tinkle of hollow bells, neutral, not sweet.
This is the sound I make—of echoing wells
tapped by my yellow feet, as tired and late
they ring on the street’s door their yellow bells.
It is this yellowness that wakes my fury
though, to be furious with a colour is
matter for laughter, and one should be chary
of such an almost-madness, like the lilies
furiously spinning in a flat air.
Therefore, though I seem to swim in bare
and sickly yellowness, I must curb this rage
for rage is yellow too and makes a cage
of slovenly light around a parrot’s stare.<gai>

Ged nach biodh ann ach an t-sreath mu dheireadh b’ fhiach an dàn sin a leughadh.

R.McT.


[TD 378]

<eng>“The Highlands”,<gai> le Calum I. Mac’Illeathain. Clo-bhuailte le Batsford. (25/-).

Chan eil ràithe nach eil sinn a’ faotainn ultach leabhraichean mu Ghaidhealtachd na h-Albann, a’ mhórchuid dhiubh air an sgrìobhadh le coigrich a thug sgrìob a tuath le camara agus a dh’fhiach ri luaidh a dheanamh air glinn ’s air beanntan, agus air sluagh neònach aislingeach air an do thachair iad. Bithidh feadhainn de na leabhraichean sin a’ toirt gàire oirnn; bithidh feadhainn dhiubh a’ toirt na buidhich oirnn. Ach is tlachd mór a th’ ann leabhar fhaotainn air a sgrìobhadh le Gaidheal leithid Chaluim Ic’Illeathainn. No Calum Beag Ratharsach mar as fheàrr as aithne do chuid againn e.

Ged a tha leabhar mu’n Ghaidhealtachd air a sgrìobhadh le Gaidheal chan eil sin r’a ràdha gu bheil an leabhar math oir uaireannan is e am fear bho’n taobh amuigh as coimeasaiche air beachd a’ ghliocais a thoirt air dùthaich no air sluagh. Ach tha Calum air a dheagh uidheamachadh. Tha e ionnsaichte agus sgileil mar fhear cruinneachaidh òran agus sgialachdan. Chan eil e dheth fhéin leòmach no faoin Ghaidhealach.

Tha an leabhar a’ tòiseachadh le roimh-ràdh anns am bheil e a’ tearraideachadh gnè agus brìgh na dùthcha ris an can sin a’ Ghaidhealtachd agus as a sin tha e a’ comharrachadh mar a cholm eachdraidh agus gluasad nan sluagh na Gaidheil mar as aithne dhuinn an diugh iad. Tha e a’ sealltainn mar a dh’ fhàs na fineachan agus na teaghlaichean móra ann an ceàrnaidhean sònraichte de ’n dùthaich. Ann an deich duilleagan fichead no mar sin tha e a’ toirt ruith thairis air na suidhichidhean as an do shnìomhadh ’s an do shnaigheadh dualchasan nan daoine mu am bheil e a’ dol a bhruidhinn.

Tha e a’ tòiseachadh a shiubhail ann an Loch Abar oir mar a tha e fhéin ag radha ‘cha bhiodh Gaidhealtachd ann as aonais Loch Abair’. Tha e a’ toirt cùnntais air na blàran ’s air na laoich a chunnaic Loch Abar troimh na lìnntean agus tha e a’ toirt beò móran de eachdraidh an àite troimh na seanachasan a bha aige ri feadhainn de na seabhaltaich air an do thachair e leithid Iain ’IcDhòmhnaill am bàrd. Sin alt cho tlachdmhor ’s a tha aig an ùghdar so. Tha e a’ toirt an leughadair aghaidh ri aghaidh ri Gaidheal (mar Iain ’Ic Dhòmhnaill) air am bheil e fhéin measail agus á bial a’ Ghaidheil sin tha an leughadair a’ faotainn tuigse air an duine fhéin agus air an dùthaich a dh’ àraich e.

Agus chan ann leam leat a tha beachdan Chaluim fhéin.

Agus chan ann ’gam mìlseachadh a tha e ’gan cur an clò.

Tha e a’ deanamh tadhail air Mórair, Arasaig agus Mùideart ann an aon chaibidil. Air Aird Ghobhair, Aird nam Murchan agus a’ Mhorbhairne ann an caibidil eile. An uairsin Bàideanach, Gleann Urchard an agus Gleann Moireastan. An sin Strath Glas, taobh sear Siorrachd Rois, agus Inbhir Nis. Dùthaich MhicAoidh agus taobh siar Siorrachd Rois, Lathurna agus taobh siar Pheairt.

Is e an call gu bheil an leabhar cho goirid, oir dh’ fhaodadh an t-ùghdar so leabhar a sgrìobhadh mu gach sgìreachd air am bheil e a’ toirt iomraidh.

F. McD.


[TD 379]

<eng>Pastor Niemoller<gai>, le Dietmar Schmidt. Clo-bhuailte le Odhams. (21/-)

Ri linn a’ chogaidh bhiodh cailleachan cràbhach anns na Hearadh a’ bruidhinn air Niemoller leis an aon spéis agus a bhiodh iad a’ bruidhinn air ministear na sgìreachd. Bha Niemoller a’ ciallachadh da nì dhoibh. Mar phrìosanach Hitler bha e ’na chomharra air olc Hitler; mar nàmhaid Hitler bha e ’na chomharra air seasmhachd na h-eaglais an aghaidh uilc.

Anns a’ chiad chogadh mhór bha Niemoller ’na sgiobair air <eng>submarine<gai> Ghearmailteach agus bha e ainmeil anuairsin airson a chruadail agus a ghaisge. An déidh a’ chogaidh, ann an 1920, chaidh iompachadh agus thug e amach a’ mhinistearalachd, agus riamh bho’n àm sin tha a ghaisge air a bhith as leth na h-eaglais. Ann an 1933 chaidh e an aghaidh Hitler ach ged a thugadh mu choinneamh cùirt Nazi e fhuair e saor. Ach cho luath agus a thòisich an cogadh thilg Hitler do ’n phrìosan e agus bha e an sin gus an do leig na h-Ameireaganaich saor e ann an 1945.

An diugh tha e air ais anns an eaglais agus ged a tha e còrr agus tri fichead ’s a deich tha e fhathast am meadhon argumaid agus trod. Cha chuir dad air an t-saoghal glas ghuib air. Chan eil ach aon rud a’ cùnntas—dleasdanas na h-eaglaise ann an aobhar na sìth.

Chan e leabhar trom no domhainn a tha an so. Tha e a’ toirt cùnntais air Niemoller mar dhuine agus mar fhear teaghlaich. An ath turus a tha sibh ann am bùthaidh ceannaichibh e; agus an ath turus a tha feasgar saor agaibh leughaibh e.

F. McD.

[Sanasan]
