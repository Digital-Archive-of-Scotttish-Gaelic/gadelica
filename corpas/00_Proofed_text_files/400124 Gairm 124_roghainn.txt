[TD 333]

PRIOSAN NO PRANGAS
le Cailein T. MacCoinnich

“Chan eil mi smaoineachadh gu bheil còir aig duine sa bith gàirdeachas a dhèanamh ri bàs a cho-chreutair, ach, a dh’ìnnse na fìrinn, cha robh mi idir duilich nuair a chuala mi gun do chaochail Artair Dubh MacCliamhan — an Seabhag, mar a chanadh iad ris — sa’ phrìosan thall sna Stàtain. Bha e staigh fhad’s bu bheò e, ’s tha cuimhneam glè mhath a latha thug mi mach a’ bhinn ann am Baltimor; mhionnaich e gun cuireadh e às dhomh na faigheadh e chaoidh ma sgaoil. Sin aon adhbhar gun do dh’fhàg mi Stàtain, ’s gun do thill mi dhan t-seann dùthaich — cha robh mi riamh buileach earbsach às tèarainteachd nam prìosan anns na Stàtain.”

Bha an seann bhreitheamh ’s a charaid Tòmas, a bha uair e fhèin a sàs an obair-lagha mar cheannair poilis ann a Lunnainn, a’ dol thairis air seann lathaichean ’s amannan ’nam beatha ’s ’nan obair. Thug Pòl Mac-a-Mhaighstir deich bliadhna fichead a’ riaghladh os cionn chùirtean lagha sna Stàtain, agus anns an ùine sin shuath e ri iomadh seòrsa, math is olc, bochd is beartach, glic is amaideach. San dà-fhichead bliadhna chuir Tòmas Labhran seachad a’ cumail suas a cheann fhèin de obair a’ lagha, thachair e ri leithid e fhèin: daoine air an trusadh às gach àite is inbhe, de gach dath is cànan, sean is òg, fireann is boireann. Bha obair beatha an dà sheann laoch co-ionnan ann an iomadh seagh.

“Theid mi leat an sin, ceart gu leòr, a Phòil. Cha tig iad suas ruinne idir ann an tèarainteachd phrìosan — air neo tha an t-airgead nas pailte thall a sin. Bi e nas fharasda luchd-oifis a bhrath is dòighean eile a cheannach airson prìosanaich a chur ma sgaoil. O, chan eil teagamh ann nach bris fear a-mach a seo, an dràsda ’s a-rithisd, ach chan eil e idir cho bitheanta ’s a tha e sna Stàtain. Thuirt cuideigin nach do dhealbh duine riamh glas cho seòlta ’s nach rachadh aig fear eile air a fosgladh. Dè do bheachd fhèin, a Theàrlaich?”

Bha an treas fear sa’ chuideachd, am Profeasair Teàrlach MacIomhair, air a bhi ’g èisdeachd ri còmhradh a dhithis chompanach, gun mòran a chur a-steach ris an t-seanchas a bh’ann. Ged a bha e ’na chomhaoise riutha, bha e fhathast a sàs ’na dhreuchd san oilthigh, ach bha an cuspair a bha esan a’ teagasg gu math diofaireach on obair ris an do chaith càch

[TD 334]

am beatha; ’sann a’ teagasg obair-eannsaireachd a bha esan.

Shaoileadh tu gun do ghluais fiamha ghàire an t-aodann aige mar a fhreagair e, ged a bha roinn mhath dhan aodann aige fo thughadh fiasaig a bha falach aghaidh uile ach na gruaidhean ’s na sùilean, ’s iomaire beag eadar na meilidhean agus bun na gruaige. Chanaisde gu robh e ’na chomharra air na daoine glic, foghlaimte, cinn mhòra bhith orra agus bathais a’ ruith, cha mhòr, gu cùl an cinn: sin an rud nach robh idir fìor mu Theàrlach, ged a theireadh a cho-inbhich nach robh leithid na h-eanchainn aige ri lorg air taobh seach taobh dhan Chuan Shiar.

“Theid mi leat. Tha an dolair an Ameireaga cho cumhachdach ’s gun toll e ballaichean nam prìosan fhèin. Ach an do smaoinich sibh gur tròcair mhòr nach eil na daoine tha fìor eòlach a’ tionndadh gu dòibheairt — ann an cumantas, co-dhiù. Chan eil prìosan air an taobh seo na air an taobh thall den Linne a ghleidheadh fear aig a bheil eanchainn beagan os cionn na h-àbhaist. Airgead ann na às, gheibheadh e dòigh air bristeadh a-mach. An dèidh a h-uile rud, chan eil sna meirlich ’s na mortairean a thathar a’ cur am prìosan ach daoine aig a bheil eanchainnean beaga, meata — sprùilleach de chreutairean nach coisneadh am beòshlaint an dòigh sam bith eile ach le bhith goid, a’ dochann, a’ mort an co-chreutair. Bitheamaid taingeil dhan fhreasdal nach eil na h-eanchainean mòra a’ tionndadh gu dòibheairt.” Sheall e air an dithis eile, mar gum biodh a’ toirt dùbhlan dhoibh teagamh a chur ’na bheachd.

’Se am breitheamh a fhreagair e. “Chan eil thu fada ceàrr idir — ach innis seo dhomh. Bheil thu dèanamh dheth gu rachadh aig eanchainn — abair leithid na h-eanchainn agad fhèin — faighinn a-mach à deagh phrìosan Breatannach gun aon chuid brath on taobh a-staigh, cuideachadh on taobh a-muigh, na ’n dà chuid ag obair còmhladh? Bu toigh leam fhaicinn a’ fear a gheibheadh a-mach às a’ phrìosan ùr air Monadh Ardaghil — leugh thu mu dheidhinn, tha fhios.”

“Prìosan Ardaghil. Tha fhios gun do leugh; deagh phrangas airson an t-seòrsa tha dol ann, ach colach ri iomadh prìosan eile roimhe, tha e cho làn thuill ri lìon-sgadan a bh’air grodadh air na sparran o linn mo sheanar — eil fhios agad gur ann ris a sgadan a bha mo sheanair? Thog e seachdnar chloinne air an iasgach an Ceann Phàdraig: sin agad a-nis far an robh prìosan, a bhalaich.”

“Prìosan Sàile Cheann Phàdraig! Bheil thu ’n dùil gu robh e mar a bha iad ag radha — gu feumadh na prìosanaich a bhith taomadh a-mach an uisge às na prangais aca gun stad, air neo gum bàithte iad. Chan eil mi creidsinn guth dheth.” Chrath Pòl a cheann; ’s an sin rinn e seòrsa de ghàire tioram — rud cho faisge air gàire chithisde air a ghnùis uair sa bith. “Aon rud, ma bha iad aig a’ phìob-taosgaidh gun fhois, chan eil e colach gu robh mòran ùine aca gu bhi dealbh dhòighean air briseadh a-mach.”

Ach a-rèir cholais, chan ann air Ceann Phàdraig, na air a’ phrìosan

[TD 335]

ainmeil a bh’ann, a bha smuain a’ phrofeasair a’ ruith idir. Thug e sùil air an dithis eile a-mach eadar preasan na meilidhean agus coille na fiasaig aige. “A bheil duine agaibh deònach geall a chur rium nach rachadh agam bristeadh a-mach às prìosan sa bith am Breatann, dìreach le eagnaidheachd na h-eanchainn a chleachdadh — tha mi ciallachadh gun airgead a thairgse airson cuideachadh on taobh a-muigh, na luchd-oifis a cheannach on taobh a-staigh? Na dòighean meallaidh is brath àbhaisteach air an robh sinn a’ bruidheann.” Chuir e ghlainne bhranndaidh cha mhòr a falach eadar a mustais agus an fhiasag.

Bha a chompanaich eòlach gu leòr air a dhòighean ’s air a ghnàthas: ma bha laigse idir ’na nàdur, ’se cho dèidheil ’s a bha e air cur gheall. Na faiceadh e dà chuileag a’ dìreadh balla, chuireadh e geall cò chiad tè a ruigeadh a’ mullach, na rachadh air sgèith an toiseach. Na faiceadh e am posta sìos an t-sràid, chuireadh e geall riut a robh litir aige dhan ath taigh na nach robh. Na robh i ’sileadh, chuireadh e geall cuin a thigeadh a’ghrian a-mach. Agus bha e cho amasach aig na gill, co-dhiù ’se thuigse chumhachdach na tuairmeas an fhortain a bh’ann, ’s gur ann ’na phòca a rachadh an geall mar bu trice. Mar sin, bha na goistidhean aige caran beag faiceallach cho luath ’s a chluinneadh iad am facal geall aig Teàrlach còir; mar theireadh am facal, loisg càl teth roimh’ iad.

Rinn Tòmas casad. “Bu toigh leam na cùmhnantan a chluinntinn an toiseach. ’S iomadh plàn gleusda dh’fhaodadh fear a dhèanamh na robh fhios aige ro làimh gu robh e ‘dol-a-staigh’, mar a their sinn. Man cuirinn geall riut a Theàrlaich, dh’iarrainn nach toireadh tu facal air a seo ri duine a-mach air an triùir againn a seo; nach rachadh duine a-steach a choimhead ort fhads a bha thu staigh; nach biodh cothrom agad litir fhaighinn na chur a-mach fad’s a bhiodh tu an grèim, ’s nach biodh fhios agad dè am prìosan dha robh thu dol gus an deadh an doras mòr a ghlasadh air cùl do mhàis.” Bha Tòmas, ’na inntinn, a’ ruith air na tuill sa’ lìon, troimh an do theich iasg agus iasg orra, feadh nam bliadhnaichean a bha e fhèin san t-seirbhis.

“Rud eile, nach biodh fhios aig oifigeach na eile sa’ phrìosan air d’ ainm na cò thù — nach biodh annad dhoibh ach prìosanach a thugadh às prìosan eile ’s a chuireadh fon cùram-san airson a bharrachd tèarainteachd. Nach biodh cothrom agad air fear-lagha na eile fhaicinn — na mar a thuirt Tòmas, duine beò a dh’fhaodadh dad a thoirt a-steach thugad na mach bhuat.” Theannaich a’ seann bhreitheamh na cùmhnanatan eadhon na bu chruaidhe.

Rinn am profeasair lasgan, an fhiasag, a mustais, na meilidhean air chrith còmhladh. “Chan chanainn fhèin Cothrom na Fèinne ris a sin idir; tha cheart cho math dhuibh binn mo chrochaidh a thoirt a-mach a’ làrach nam bonn, ’s an dul a chur air m’amhaich an latha ’n dèidh dhomh dhol a-steach. Ach glè mhath, ma tà. Mar sin bitheadh e; agus còig latha deug airson faighinn a-mach. Aon rud, gu tà, a dh’fheumas mi iarraidh

[TD 336]

agus sin, a bharrachd air na cùmhnantan a leag sibh, chan fhaodar sùil a bhith orm dad nas cruaidhe na tha e nàdurra do oifigich a’ phrìosain a chumail air prìosanach cumanta eile. Gabhaibh ris a sin, agus ’se geall e.”

Chaidh a’ chùis a shuidheachadh gun an còrr argamaid. Leth-cheud not an ceann mar airgead-geall; an gnothach a chur air dòigh air fhàgail aig Pòl ’s aig Tòmas; agus an t-àm ’s an ceann-latha air a shuidheachadh aig saor-làithean na Càisge, nuair a bhiodh am profeasair dheth airson trì seachdainean. Dheadh innse dhan oilthigh gu robh e ’dol a-null dhan Ghearmailt na dh’Albania fad na saor-làithean. Cha robh e pòsda ann, ’s bha am beagan chàirdean a bh’aige an ceann a tuath Alba, far nach robh e ga faicinn ach glè ainneamh. Cha robh e dualach gun cuireadh e neach sa bith suas na sìos ged a rachadh e à sealladh sùilean an t-saoghail airson dhà na trì sheachdainean — cleas Tòmas Fìor a’ Ranndair.

“Eanchainn a’ phrofeasair an aghaidh prìosanan tèarainte Bhreatainn. Cha chuirinn sgillin ruadh an geall nam b’e na Stàtain a bhiodh ann a Phòl, ach prìosain Bhreatainn, ’s na cùmhnantan a th’ann — tha ’n t-airgead ’na mo phòca.”

Bha am breitheamh còrr is cinnteach às a’ chùis. Ach air cùl inntinn Thòmais bha cnuimh bheag an teagaimh a’ cuachail. Bha na prìosain math dha-rìribh, na h-oifigich dearbhta, cinnteach (ged bha e sa’ chùmhnant nach dèanaisde oidhirp sa bith duine bhrath na cheannach a-muigh na staigh), ach a dh’ aindeoin sin uile, bha an eanchainn ris an robh iad a’ dol a ghleac cho fìor anabarrach ’s nach b’urrainn an seann oifigeach còir gun smuain na dhà an-shocrach altram ’na inntinn. Chuimhnich e air ceisdean ’s air tòimhseachain a dh’fhuasgail am profeasair an dèidh dhoibh dùbhlan a thoirt do sgoileirean mòra ’s luchd-lagha ainmeil an t-saoghail. B’fheàrr leis gum b’urrainn e bhith cho cinnteach ris a’ bhreitheamh gu robh a leth-cheud not aige cho sàbhailte.

Chaidh suas ri mìos mhòr seachad mun d’fhuair Tòmas agus a charaide cùisean a chur an òrdan. An toiseach, bha na h-ùghdarrais an aghaidh an t-seòrsa dearbhaidh a bh’ann. Cha robh iad airson turas a ghabhail ris; bha an cunnart daonnan ann gu faigheadh na pàipeirean-naidheachd grèim air, ’s na rachadh aig a’ phrìosanach air bristeadh a-mach, bha droch amharas aca nach biodh na prìosain ’s a luchd-coimhead ach ’nan culaidh-mhagaidh ann a sùilean an t-sluaigh. Bha barrachd is airgead-geall Thòmais is Phòil an crochadh air. Air a làimh eile, mur rachadh aig a’ phrofeasair air, dh’ fhaodaisde a’ chùis a leigeil ma sgaoil, agus ite mhòr, fhada chur am bonaid seirbhis nam prìosanan. ’S bha e air leth doirbh an gnothaich a chumail dìomhair, a-staigh air cearcall beag de luchd-ùghdarrais ris am faodaisde earbsa na bha fhios aca air a chumail aca fhèin.

Ach, a-rèir cholais, a-measg na buidheann bheag, shòmhraichte ris an do ligeadh ris an cleas, bha barrachd airson fhiachainn na bha air taobh an fhaiceil, ’s chaidh cùisean a dheasachadh gu fàth fiata, gun barrachd air

[TD 337]

dusan duine uile gu lèir a-staigh air a spòrs a bh’ann. Bha ’n fheadhainn nach robh buileach leis, a’ faireachadh gu robh e mar fhiachaibh orra a’ chùis a chumail gu math falachaidh, air sgàth an dreuchd, an oifis, na ’n inbhe fhèin. Aon uair ’s gun do chuir iad meur a sàs ann, bha iad an grèim san aon bhogaich ri càch. Chaidh an gnothaich air adhart.

Chan ann am prìosan Cheann Phàdraig, na idir am Prìosan Ardaghil, a lorg Profeasair Teàrlach MacIomhair e fhèin nuair ghabh e comharran.

Sin ri radha, nuair a tharraing e am bòrd beag a bha sa’ phrangas a-null fon uinneig ’s a sheas air. Balla àrd de bhriogachan ruadha dìreach mu choinneamh na h-uinneig aige, ’s os cionn a’ bhalla aon spuir de stìopall, pìos math air falbh. An còrr de ghnè togalach cha robh ri fhaicinn. Cha robh an uinneag ach cumhang agus an fhaire teann. Cha robh dòigh eadhon air dìreadh cho àrd ’s gu faigheadh e cheann a chur a-mach fiach dè bha gu h-ìosal fon uinneig. Ghabhadh i fosgladh bìdeag laghach ach dè dha sin; air oir a-muigh an t-sòbhla cloiche, bha slatan de stàilinn còrr is òirleach a thighead air a leigeil dhan chloich, ’s gun gann còig òirlich eatorra. Cha rachadh eadhon a cheann a-mach eadar na slatan. Thug e sùil aithghearr air sòbhla na h-uinneig, agus airson tiota thàinig lasair bheag ’na shùilean. Bha cuibhlichean na h-eanchainn mhòir air a dhol air ghluasad mar thà — ’s gun e fhathast an grèim ach gann cairteal na h-uaireach.

Thionndaidh e shùilean a-rithist chon a’ bhalla bha mu choinneamh agus h-àraidh chon a’ stìopall. Bha an t-astar caran fada, ach shaoil leis gu robh rudeigin mun stìopall a bha e ’g aithneachadh, rudeigin mun chumadh a bh’air agus an coileach-gaoithe bh’air a bhàrr — mas e coileach gaoithe a bh’ann: ’se rudeigin airson an àird sa robh a’ ghaoth a’ tighinn a bh’ann, co-dhiù. Bha e fo throm smuain airson greis, ’s an sin bhrist e mach a’ gàireachdaich; ’s bha e lasganaich gu socair ris fhèin nuair a chrom e far a’ bhùird ’s a shuidh e air stoc na leapa. Cha robh sa’ phrangas ach an aon leabaidh, rud a bha e taingeil air a shon. Cha bhiodh colas gun cuirisde fear eile steach còmhla ris co-dhiù.

Dìreach colach ri rud a dheanadh Pòl agus Tòmas: a chur am prìosan cho faisge air nàbachd is coimhearsnachd eòlais, ’s gum b’urrainn dhoibh a radha rithisd, gu robh e caillte dh’aindeoin cho fasige air tìr ’s ga robh e. Cha robh teagamh idir aige san stìopall a chunnaic e: nach robh e dol seachad aig a bhonn a h-uile latha rachadh e mach ’s a-steach air a’ gheata mhòr a bha fosgladh a-steach a ghrùnnd an oilthigh. Stìopall a Naoimh Thòmais on tug an oilthigh ainm. Bha e ’faireachadh a-nis aig an dachaigh, ’s chan ann mar allaban an tìr choimheach. Shuidh e ann an trom smuain, a’ cur ri chèile na bha fhios aig air, na bha ri làimh a dhèanadh feum dha, agus an ùine bheireadh e air brath fhaighinn a-mach às a’ phrìosan.

Chaidh e thairis air na cùmhnanatan. Chan fheumadh e guth a thoirt ri duine mun chùis, na ullachadh ro-làimh a dhèanamh, ach cha robh sin ga bhacadh o bhrath a chur gu duine muigh aon uair ’s gu robh e fhèin

[TD 338]

a-staigh, na o chuideachadh a shireadh cho fad’s nach pàigheadh e duine airson dad a dhèanamh air a shon. Bha chogais saor a thaobh sin uile.

Fhuair e ceud leughadh — sin a’ chiad rud a dh’iarr e nuair a chaidh a thoirt a-steach. As measg na leabhraichean a shealladh dha, thagh e dhà, seann leabhraichean caran luideach le duilleagan anabarrach tana annta. Bha iad air a’ phreasa bheag ri taobh a leapa ’s thug e sùil orra: dheanadh iad a’ chùis gasda, ged nach robh fainear dha facal a leughadh às aon seach aon dhiubh. Thagh e iad, chan ann air feabhas a litreachais, air air tanad nan duilleag ’s air àireamh nan duilleagan bàna aig an toiseach ’s aig an deireadh. ’Se uidheam sgrìobhaidh an ath cheisd; bha na cùmhnantan a’ bacadh buileach litrichean a-mach na steach. Ach bha dòigh is dòigh ann.

Thainig àm dìnneireach ’s bha e rithisd toilichte gur anns a’ phrangas aige thugadh dha a bhiadh — nach robh aige ri triall còmhla ri càch chon an t-seòmar-bidhe. Mhilleadh sin am plàn a bha gabhail cumadh is dealbh ’na eanchainn. Rinn e gàire ’s e beachdachadh gu robh am prangas aonaranach, le bhith daonnan glaiste leis fhèin, a dh’iarr Tòmas is Pòl mar chuid den bhargan, a-nis gu bhith ’na mheadhan air na sceamaichean acasan a mhilleadh.

Bha e dìreach a’ cur crìoch air a bhiadh, nuair a chual e an dùrdail air sòbhla muigh na h-uinneig. Dìreach mar a dh’innis a shùilean agus eanchainn bhreithneachail dha, bha fear a bha ’sa phrangas roimhe-san a’ cleachdadh a bhith biadhadh chalman air an t-sòbhla — tha rud sa bith ’na chur-seachad dhan duine tha gun chuideachd gun chòmhradh a cho-chreutair. Agus, mar a bha e an dòchas a thachradh, bha aon chalman geal a-measg an trì na ceithir ghlas a bha putadh ’s a’ dinneadh airson seasamh-cas air an t-sòbhla. Rinn e dealbh de sheann Fread Donn, fear-cumail eaglais an oilthigh, aig bonn an stìopaill ’s na calmain gheala mun cuairt air, cuid aca air a ghualainn na air mullach na bonaid aige. Chual e rithisd am bodach gan cronachadh mar gum biodh athair na seanair a’ toirt achmhasan do chloinn.

“A-nis, a-nis, feumaidh e sgur. Tha tè na dhà agaibh a dol a-null a sin ’s a’ measgachadh ri droch chuideachd.” Ghnog e cheann an taobh a bha am prìosan.

Cha luaithe chunnaic am profeasair sòbhla uinneag a’ phrangais aige, ’s a rinn e mach gur e stìopall caibeal an oilthigh a chitheadh e mu choinneamh, na cheangail e suas an dà rud, san dòigh iongantach sam biodh an eanchainn aige daonnan a’ cur an altaibh a chèile rudan nach toireadh daoine eile fa-near idir. Chuimhnich e gearain Fread mar a bha droch stoc a’ tighinn a-steach a-measg nan calman aige, thaobh cuid aca bhith cumail cuideachd ris na h-eòin chumanta bha cosnadh a’ lòin timcheall grunnd is uinneagan a’ phrìosain. Bha eun no dhà san treud bheag aig Fread a’ nochdadh breacadh glas na ruadh far am bu chòir na h-itean a bhith cho geal ri canach an t-slèibh. ’S a’ cuimhneacheadh sin,

[TD 339]

bha Teàrlach an dòchas gur fear de na calmain aig Fread a bha fàgail a chomharra air sòbhla na h-uinneig aigesan. Cha tug àm dìnneireach briseadh dùil dha idir. Bha dòigh air brath a chur a-mach às a’ phrìosan a-nis soilleir gu leòr.

Cha robh am peann ach luideach — bior a dhealbh e à eighe-ìongnan; cha tugadh uaithe sin idir, ged a rinn e fhèin spòrs dhan chunnart a bh’ ann gu sàbhadh e slatan-iarainn na h-uinneig leatha. Na robh iad air an eighe thoirt uaithe bha e air a’ chùis a dheanamh le cìnn bariall nam bròg aige. Chuir e gob snog air an eighe, ga suathath ri iarann cèis na leapa, dh’iarr e glainne uisge, agus leis na sgrìob e dhan dubh far nam brògan aige rinn e dubh-sgrìobhaidh colach. Sin aon ullachadh a rinn e mun deach a staigh; chuir e spleucadh math de dhubh air na brògan — brògan làidir, fraochanach a chumadh uimhir dhan stuth. Bha fhios aige nach robh peann, pàipeir na dubh ri chosnadh, a-rèir nan cùmhnantan, ach cha chuireadh rud beag dhan t-seòrsa sin dragh air a’ phrofeasair chòir. Gu faiceallach thug e duilleag bhàn às fear dhe na leabhraichean, ’s a chùl ris an doras, theann e air litir bheag shnog a sgrìobhadh gu charaide, an Dotair Niall Omaraid, profeasair chànan san oilthigh.

Phaisg e suas a litir ’s shiubhail e phòcaidean gus an tàinig e air bann rubair a-measg smodal eile bha ’na phòca — pacaid bheag shuiteis, eighe nan ìongnan, pacaid de thoiteanan, tarraing-scriubha no dhà . . . rudan nach tug ùghdarrais a’ phrìosain an dara sùil orra. ’S a-nis cha robh air ach a dhèanamh suas cuin a b’fheàrr an litir a “phostadh”. Cho luath ’s a dhèanaisde e ’se b’fheàrr, ach bha e airson nach biodh i fada air an rathad airson adhbhar no dhà.

Bha fhios aige nach biodh Fread fada mothachadh dad sa bith às an àbhaist mu na h-eòin aige, gun ghuth a thoirt air bann deàrrsach dearg air cois aon aca. ’S bhiodh a gam biathadh mu mheadhon latha, an t-àm dìnneireach aige fhèin: feumaidh gu robh na calmain a bha tathaich a’ phrìosan a’ tighinn a-nall aon chuid roimh àm dìnneireach Fread na dìreach às a dhèidh. Saoil an nochdadh fear aca aig àm breacaist? Cha robh air ach feitheamh.

Nochd dhà na trì dhe na h-eòin ghlasa aig àm tì, ach cha robh aon gheal ’na measg. Faodaidh gu robh iad aig uinneig eile ’s gu nochdadh iad fhathast ach ged a ghlèidh e smùrach arain an dèidh càch a bhiathadh, cha do nochd gin aca. Thug Teàrlach tarraing bheag air fhiasaig ’s thionndaidh e inntinn gu gnothaichean eile co-cheangailte ris a’ phlàn aige. Chaidh e chadal cho socair, sèimh ’s ged nach biodh dad ’na laighe air beairt na smuain.

Thainig àm breacaist, agus thàinig na calmain. Thog inntinn a’ phrìosanaich nuair a chunnaic e gu robh aon fhear — na tè — gheal ’na measg. Bhiadh e air a shocair iad, a’ dèanamh leth-oidhirp grèim fhaighinn air fear air choireigin aca, agus mhothaich e ged a chaidh an fheadhainn ghlasa air an iteig cho luath ’s a chuireadh e làmh faisg orra,

[TD 340]

nach dèanadh am fear geal ach gluasad caran gu aon taobh. Bha na peatain aig Fread eòlach gu leòr a bhith air an làimhseachadh; cha robh dragh ann a’ fear geal a ghlacadh agus an litir a cheangal ri chois leis a’ bhann. Eadhoin an uairsin fhèin cha do charaich an calman gus an do chriom e an smùirnean mu dheireadh far sòbhla na h-uinneig. An sin, sgaoil e sgiathan ’s rinn e air an stìopall.

Bha e trì uairean sa’ mhadainn ’s bha am prìosan uile mu thàmh — sin ri radha, cho fad ’s a tha prìosan mu thàmh uair sa bith dhen latha no dhen oidhche. Chluinneadh am profeasair ceum trom nan geàird-oidhche dol troimh nan trannsachan an dràsda ’s a-rithisd. Bha eadhoin sin fhèin air atharrachadh seach mar a bha e uair; an àite bhith dol na cuairt an ceann uimhir a seo a dh’ùine gu cunabhalach, bha ’n ùine nise diofaireach eadar cuairt is cuairt gu ìre nach b’urrainn prìosanach sa bith a bhith cinnteach cuin a thigeadh geàird mun cuairt a’ cheàrna aigesan dhan phrìosan. Dùblachadh tèarainteachd.

Ach chan ann ’na shìneadh sa leabaidh idir a bha Teàrlach, ach air mullach a’ bhùird, a’ geur amharc a-mach a dhorchadas na h-oidhche: faodaidh gu robh e car luath dùil a bhith ri brath, ach ’sann aig trì uairean a dh’ iarr e air a charaid fios fhaighinn thuige.

Bhiodh e tàmailteach nan cailleadh e an comharra, nan do thachair e gun d’ fhuair Niall am brath an dearbh latha chuireadh a-mach e.

Agus dìreach mu thrì mionaidean an dèidh na h-uaireach chunnaic e an rud ris a robh dhùil — boillsgeadh fann solais o thè dhe na h-uinneagan san stìopall. Ghrad shrad am profeasair air is dheth an lasadan beag a bh’ aige ’son na toiteanan a chur thuige — dh’fhàgadh sin aige cuideachd, ’s gun duine faicinn dè an cron a b’urrainn e dhèanamh. An dorchadas a’ phrangais rinn a’ lasadan boillsgeadh laghach, ’s gun dàil theann an solas aig uinneag an stìopaill a’ priobadh, a’ leigeil fhaicinn gu robh fear eile tuigsinn gu robh charaide ga fhaicinn.Cha b’urrainn Teàrlach freagairt, ach cha robh feum air. Gu faiceallach leugh e am brath a bha tighinn o charaide — ann a’ Laideann: bha Niall cho faiceallach ris an fhear a bha leughadh na litrichean mar a bha iad a’ teachd a-nall. Cha robh am brath fada — bha e soilleir nach robh an Dotair air son aire neach sa bith a tharraing ach a-mhàin aire an fhir airson a robh am brath. Ma tha facal fìor gun tuig fear-leughaidh leth-fhacal, bha e dùbailte fìor gun tuigeadh am Profeasair Teàrlach ceathramh-facail, rud a bha fhios aig a charaide air. Cha robh an solas a’ priobadh ach gann mionaidean, ’s an sin chaidh e às. Ach dh’fhoghainn e. Chrom Teàrlach far a’ bhùird, agus chaidh e dhan leabaidh. Bha an uidheam air ghluasad a-muigh, ’s cha robh aigesan a-nis ach feitheamh.

Bha an Dotair Niall a’ bruidheann ri Fread air a ghorm aig doras an t-seann chaibeil. “Tha thu cinnteach gur e sin a fear a bh’ann? Air son na tha dh’fhios againne, faodaidh gu bheil leth-dusan dhiubh air ais ’s air adhart chon a’ phrìosain.” Bha Niall a’ slìobadh itean a’ chalmain a bha

[TD 341]

’na sheasamh air cùl-a-dhùirn, mar gum biodh seabhag air làmh sealgair. “Deimhinn às. Seall far an do dhubh e bàrr itean an earbaill leis — leis — leis cia bith dè bh’aige sgrìobhadh. Seo an t-eun — tha mi air a bhith cumail sùil air o chionn greis co-dhiù.” Chrath e mhiar fo ghob an eòin mar gum biodh e maoidheadh air.

“Taghta. Bidh e faisge gu leòr air àm dìnneireach a-nis; fiach a-nall a’ chas aige ach a faigh mi ’m bann oirre.” Chuir Niall am pasgan beag air spòg an eòin, ’s leig Fread air falbh e, aig an aon àm a’ crathadh a dhùirn às a dhèidh.

’Si an còigeamh oidhche bh’ann an dèidh don phrofeasair a dhol a-steach. Bhiodh e mu leth-uair an dèidh a trì — am marbh na h-oidhche — ’s bha Teàrlach a’ feitheamh ’s a’ toirt sùil air an uaireadair ri solas a lasadain an dràsda ’s a-rithist. Dìreach air mionaid na leth-uair chuir e lasadan air a’ bhòrd bheag ’s thog e am bòrd gu robh e cha mhòr cothrom ri sòbhla na h-uinneig. Stad e airson tiotan, agus anns an tiotan sin chaidh am prìosan dubh dorcha, a h-uile solas ann às mar gu sèideadh duine às an aon choinneal a bha toirt solas dhan taigh. Thog am profeasair am bòrd gus an robh an lasadan dìreach mu theis meadhan na h-uinneig, ’s cha mhòr san aon prioba sùlach, thug saighead crois-bhogha brag air a’ bhalla agus thuit e air an leabaidh. Leig Teàrlach sìos am bòrd, rug e air a’ chòrd chaol a bha ceangailte ris an t-saighead ’s theann ri tharraing a-steach cho luath’s a b’urrainn e. Gann leth-mionaid ’s bha màileid aige air a toirt a-steach troimh na slatan san uinneig. Dh’fhuasgail e i far na sreinge, thug e stubadh na dhà air a chàbal, ’s cho luath ’s a thàinig e chaidh an còrd, ’s a saighead air a cheann, a-mach troimhn uinneig. Am priobadh, chaidh na solais air. An dèidh làimhe, mheas Niall ’s Teàrlach nach tug an gnothaich, eadar na solais a dhol às agus tighinn air a-rithisd, ach beagan is mionaid gu leth.

Chaidh na geàird mun cuairt nam prangas. Shealladh ris na solais, Dh’ fhiachadh gach doras is glas. Thugadh sùil fhaiceallach air gach prìosanach. Ach cha robh dad ceàrr. Dìreach rudeigin a chaidh ceàrr ann a loidhne an t-solais — bha e ’tachairt tric gu leòr co-dhiù. ’S nuair a theann an cumhachd a’ ruith troimh gach pìob is meanglan sa’ phrìosan cha do sheinn ’s cha do las eadhoin aon bheairt-caismeachd gu robh prìosanach air bristeadh a-mach. Ni motha bhà. Nuair a sheall na geàird air a’ phrangas aig a’ phrofeasair, bha e ’na leabaidh ’s a-rèir cholais suaint’ann an cadal neochiontach naoidhean na cìche.

Ach aig àm dìnneireach larna-mhàireach, feadh ’s a bha na h-eòin gam biadhadh aig an uinneig, bha na meuran a’ dèanamh barrachd agus criomagan arain a bhristeadh sìos dhoibh, ’s fhios aig Teàrlach gu robh paidhir shùilean air cùl prosbaig chumhachdach a’ leughadh na bha na meuran ag innse. “Trì oidhche on nochd. Aig an aon àm.” Chrìochnaich am brath.

Dh’èirich Pòl agus Tòmas, mar gu robh iad air suidhe gun fhiosda

[TD 342]

dhoibh air greideil dheirg, nuair a choisich Teàrlach a-steach dhan rùm.

Fhuair iad fòn an oidhche roimhe sin o chuideigin nach canadh cò e, ag iarraidh orra tighinn chon an t-seòmair aig a’ phrofeasair aig ochd uairean sa’ mhadainn. Dh’fhosgail an Dotair Niall an doras agus leig e steach iad, ag radha gun d’fhuair esan cuideachd brath e tighinn. An còrr cha b’urrainn e radha — ann an seagh cha robh aige ach an fhìrinn, ’s cha robh e mar fhiachaibh air an còrr a leigeil a-mach. Mu chòig mionaidean an dèidh dhoibh ruigheachd, dh’fhosgail an doras agus choisich am “prìosanach” a-steach. Chrom e mar gum biodh e dèanamh modh dhan dithis ghoistidhean.

“Tha mi làn chinnteach gu bheil sibh le chèile eòlach air an rud a thuirt Ruiseart Lovelace,

‘Cha phrìosan na ballaichean cloiche
Cha phrangas na slabhraidhean pràis;
’S an neach leis an toil a bhith fuasgailt
Chan eil cumhachd ann a chumas e ’sàs.’

Bheil sibh leagta ris a-nis gun do dhearbh mi fìrinn nam briathran sin?” Bha greann beag air aodann an fhir-lagha. “Tha cuimhneam air na briathran, ach ’s e m’ amharas gur tu fhèin a rinn suas an dà shreath mu dheireadh. Co-dhiù, tha thu mach a-rèir cholais gu math roimhn’ cheann-latha, ’s chan eil air ach an geall a phàigheadh”. Thug e mach an sporan. Lean Tòmas eiseimpleir, ’s a faireachadh aige nach robh ann ach an t-amadan a dhol a chur geall ri Teàrlach on toiseach — mu rud sa bith. “Agus bidh sinn air leth toilichte chluinntinn ciamar a chaidh thu timcheall air a’ ghnothaich.”

Chrath Teàrlach a cheann. “Cha robh e idir sna cùmhnantan gun innsinn sin dhuibh. Lorgaibh sin o ùghdarras a’ phrìosain. Tha mi ’n dùil gur ann ormsa bha ceann-cruaidh nan cùmhnanatan co-dhiù. Ach canaidh mi seo, cha deach sgillinn airgid a phàigheadh, cha do bhrath aon oifigeach a dhreuchd, ’s ma fhuair mi cuideachadh on taobh a-muigh, chan ann le not na dolair a cheannaich mi e, ach le m’eanchainn fhèin. Tapa leibh.” Chuir e an t-airgead seachad ’na phòcaid. Sheall e air an uaireadair. “Tha ùine gu leòr agaibh eadar seo agus ochd uairean a-nochd airson a lorg ciamar fhuair mi mach — ’s bhithinn ro thoilichte nan toireadh sibh dhomh cothrom ur toirt a-mach gu dìnneir; chan ann tric a leigeas an sporan agam leam mo ghoistidhean còir a thoirt a-mach gu dìnneir. Dè mun Ritz?”

Bha chùis sìmplidh gu leòr aon uair ’s gun do rannsaicheadh am prangas sa robh am profeasair. Bha na slatan iarainn air an gearradh gu snog, chan ann le sàbh na eighe, ach le asaid, stuth anabarrach làidir a chagainn troimhn iarann ann an dà latha mar gu rachadh i troimhn’ ìm. Ciamar a fhuair am prìosanach a làmhan air a leithid cha d’fhuaradh riamh a-mach. Bha sin eadar am profeasair, Niall a charaide, agus Eanraig Dùghlasach, fear-bogha cho sgilear ’s a bha san dùthaich. Thaobh na

[TD 343]

solais a chaidh às, chan ann a-mhàin an oidhche a loisgeadh a saighead a-staigh air an uinneig, ach an oidhche bhrist Teàrlach a-mach — sin rud cho sìmplidh ’s a bha mun chùis uile. Bha am profeasair eòlach air loidhnichean obair an dealain san oilthigh agus anns a’ phrìosan, thaobh gun do chuireadh comhairle ris o chionn bliadhna roimhe sin co-cheangailte ri obair einnsearachd a bhathar a’ cur air adhart air an àrainn. Bha fhios aige càite an gabhadh an cumhachd a ghearradh dheth an cabhaig nam b’èiginn e, agus co aig an robh cothrom is ùghdarras sin a dhèanamh. Cha do thogadh a’ cheisd riamh ciamar thachair e na carson — cha robh an cumhachd dheth barrachd air còig mionaidean air a’ char a b’fhaide — sin an oidhche thàinig am profeasair troimhn uinneig.

Dh’fhaodadh e bhith air innse dhoibh mun chàbal làidir a chuireadh a-steach thuige còmhla ris an asaid, na cròcain a bha cho feumail dha a’ cromadh o uinneig a’ phrangais ’s a dìreadh a’ bhalla muigh, an càr a bha ga fheitheamh gu thoirt air falbh mun tàinig na solais air a-rithisd. Cha deach eadhoin am prangas aige rannsachadh gu madainn — rinn e suas aodach na leapa cho seòlta ’s gun canadh duine gu robh e fhathast ’na chadal innte ’s a chùl ris an doras. Co-dhiù nuair a chrath an geàird an doras ’s a fhuair e glaiste e, cha do rinn e ach gabhail roimhe chon an ath phrangas.

“Ach gun chuideachadh o muigh, cha robh thu air dad a dhèanamh dheth — aidichidh tu sin.” ’Se Pòl a chuir a’ cheisd, ’s iad aig a’ chofaidh ’s aig a’ bhranndaidh an dèidh na dìnneireach.

“Chan aidich — ’se faighinn chon a’ chuideachaidh a’ phàirt bu duilghe dheth, agus rinn na cùmhnantan a leag sibh fhèin sin dùbailte duilich. Thaobh briseadh a-mach gun chuideachadh on taobh a-muigh, ’s gun duine bhrath on taobh a-staigh, bha co-dhiù dà dhòigh air an gabhadh sin a dhèanamh.”

“Bheil thu ciallachadh gu bheil fhios agad air dòigh san gabhadh e dhèanamh gun duine ach thu fhèin? Ma bhà, carson a chaidh thu chon na saothrach gus an deach thu? Chuir thu triùir eile a sàs sa’ ghuim a bh’ann, ged nach eil sinn buileach cinnteach às a h-uile ceum a ghabh iad, na eadhoin cò iad. Carson nach do ghabh thu an dòigh fharasda?” Bha Tòmas a’ fiachainn ris a’ phrofeasair a phiobrachadh gus an tuilleadh a leigeil a-mach: ged a bha e nis caoidhteas obair nam prìosan ’s nam prìosanach, bha e den bheachd ma bha lorg aig duine air toll sa lìon, gum bu chòir dha na h-ùghdarrais fhios a bhith ac’ air.

Rinn Teàrlach gàire beag. “An tuirt mi gur iad na dòighean eile a b’fharasda? Chan eil mi ’n dùil gun dubhairt. Cha robh duilich san dòigh a ghabh mi ach brath fhaighinn gu Niall, ’s nochd mo shùilean ’s mo mhac-meanma fhèin dhomh ciamar ghabhadh sin dèanamh. Aon uair ’s gu robh fhios aigesan càite robh mi, dhèanadh leanabh beag an còrr — na robh mi fhèin ga stiùireadh.”

Chrath Pòl a cheann. “Chan eil an droch bheachd agad ort fhèin idir,

[TD 344]

a bhalaich, ged a dh’fheumas mi aideachadh gu robh e gu math seòlta dhut mothachadh gu robh calmain a’ tathaich sòbhla na h-uinneig, ’s gu faodadh gum buineadh aon dhiubh do Fread thall aig an oilthigh.”

Sheall Teàrlach aig gu h-aithghearr. “Agus cò dh’innis dhuibhse mu na calmain? Cha tug mise guth air a’ chuid sin dheth, ’s tha mi deimhinn nach tug Niall na Fread — ’s gu cinnteach cha bhi na h-eòin a’ giùlain naidheachdan.”

“O cha bhì ach air an casan. Ach chan eil an lagh ’s am poilis cho fìor thiugh sa’ cheann idir. Fhuair sinn a-mach mu na calmain, mun phàipeir, mun pheann . . . . . chan oibrich e an ath turas ’ille, dhutsa na do fhear eile. Sin aon toll a theid a chàradh sa lìon.”

Rinn am profeasair gàire. “Agus cò tha dol ga fhiachainn an dara turas? Ach socair oirbh. Chan eil sibh a’ creidsinn na thuirt mi mun dà dhòigh eile — an fheadhainn tha fìor dhoirbh; dè mu dheidhinn a fiachainn? Abair leth-cheud not an urra sa’ gheall a-rithisd, ’s na h-aon chùmhnantan. Sheall e orra gu dòchasach, ach cha d’fhuair e freagairt ach crathadh cheann anns nach b’urrainn teagamh a bhith aige.

[Sanas]

[TD 347]

EUCHDAN MORA A DH’AOM

Criomagan bho eachdraidh
Chloinn MhicAsgaill

le Eilidh Watt

Nach iongantach mur nach d’fhàg sliochd a bha cho iomraiteach, cliùmhor, ri clann t-Asgaill fad linntean ach àite grùdaireachd an uisge bheatha, litrichean air an gràbhadh air aodainn creige a the aig an latha ’n diugh a’ cur iongnadh air luchd sreap a bha’m beachd nach deach cas a chur air an turraid chas seo gus an dàinig iad fhèin; agus ainmeachas. Ach dòcha nach eil am beachd ach gun bhunait oir às Astràilia, às Canada, is às <eng>New Zealand<gai> is farsaingeachd an t-saoghail thig daoine a theid gu seann àit-adhlaic ri taobh na mara ann an Einnort agus dòcha gun cuir iad meur theabaideach air clais ann an seann leac liath is gun lorg iad ìomhaigh curaidh fon chrotal aosda, ghlas. Coimhididh iad mun cuairt air iomadh leac a thàinig — tha mi ’m beachd — às Eilean I ceudan bhliadhnaichean air ais. Ma the na h-allamharaich seo fhathast làidir agus dlùth-thàthte ri Clann t-Asgaill theid iad gu Rubha an Dùnain far an deach clach a chur air muin cloich gu h-eagnaidh aon ochd ceud bliadhna air ais, far am bheil ballaichean fhathast ’nan seasamh, àite a chuireas iongnadh orra. Ach is ainneamh am fear a dhìreas air Beinn a’ Chuilthionn gu Càrn MhicAsgaill làimh ri Tom nan Tighearnan agus Càrn nan Trì Tormod.

Chan eil fìor chinnt air cuin a thàinig Clann t-Asgaill chun an Eilein Sgiathanaich ach ann an Eachdraidh Ulaidh tha iomradh air Asgall, Mac Thorcuil, bha ’na rìgh ann an Ath-Cliath ann 1171. Goirid an dèidh seo chaidh Asgall is a chuideachd a ruagadh às Ath-Cliath is Eilean Mhanainn. Theich iad mu thuath ach thug iad ath-ionnsaigh air Ath-Cliath an ath-bhliadhna, ach nar chaidh an ruagadh an dàrna turas sgap iad an ear is an iar. Ann an Cunntas Fearainn aig Easbuigeachd Durham tha iomradh air fear Gillebart MacAsgaill anns a’ bhliadhna 1311. Chaidh an t-srulag air feadh na h-aibhne. Tha mi ’m beachd gum b’ann an dèidh an ruag a chur air Asgaill Mac Thorcuil a thòisich na Leòidich air sealbh a ghabhail air Eilean Mhanainn.

Ach nuair a chaidh an ruaig a chur air Asgall thàinig e le cuid de

[TD 348]

shliochd don Eilean Sgiathanach is, a-rèir Seton Gordon, a rinn rannsachadh farsaing, bha iad, a mac a’ leantainn athar, ’nan àrd stiùbhartan a’ dìon Dun Sgàthaich mun d’fhuair na Dòmhnallaich còir air. B’e fear dam b’ ainm Dòmhnall a’ chiad fhear de shliochd Asgaill a chaidh don bhad ris an abair sinn Rubha an Dùnain. Bha Seton Gordon den bheachd gum b’ann airson urram a chur air Dòmhnall Dubh seo a chaidh a’ phìobaireachd, ‘Pìobaireachd Dhòmhnaill Dhuibh’ a chur ri chèile. Ach thuirt fear eòlach eile rium nach robh e ’m beachd gum b’e ’n fhìrinn a bha seo idir oir cha fhreagair na facalan a tha dol leis a’ cheòl an t-àm sin, ach gun deach an cur ri chèile gus urram a chur air gaisgeach a bha aig Blàr Inbhir-Lòchaidh. Ach nach faod an dithis aca a bhith ceart: gun do chuir Mac Criomain an ceòl ri chèile airson urram a chur air Dòmhnall Dubh an Dùnain is gun deach facalan a chur ris a’ cheòl an dàrna turas a’ freagairt duinealas fir eile?

Tha mi ’m beachd gum b’e bràthair do Dhòmhnall Dubh seo ris an canadh iad Ailean Dubh a fhuair Talasgar far an d’rinn Clann Ailein an dachaigh gus àm Ruairidh Mhòir an Dùin leis am b’àill a thoirt do mhac, Sir Ruairidh. Fhuair Eòghann Mòr, am fear mu dheireadh de shliochd Dhòmhnaill Dhuibh a bha fuireach ann an Rubha an Dùnain, cothrom air an tac seo a cheannach neo a’ chuid den aont a bha fhathast gun ruith, oir ruitheadh an aont airson 19 neo 38, neo 57 bliadhna is mar sin air adhart. Chaidh MacLeòid a-null gu Tasmania (<eng>Van Diemein’s Land<gai> aig an àm ud) a’ toirt leis ainm na dachaigh a dh’fhàg e. Chaidh Clann Mhic Ailein gu Gleann Dail far nach deach leotha. Dh’fhàg iad cliù a bha fada ’n aghaidh cliù Clann Dhòmhnaill Dhuibh oir ’nam òige is e theireadh iad ann an Gleann Dail, “Bheireadh Clann Ailean sgoil às a’ ghrèin.” Ach theireadh bodaich eile gu sùnndach nuair chluinneadh iad dè m’fhine, “O dìreach, MacAsgaill a’ bhrochain nam potagan eòrna.” Ach b’e Gleann Dail àite far an robh mòran èisg air itheadh is far an robh coirce is eòrna gann. Cha robh a’ ghainne sin ann an Rubha an Dùnain neo an Talasgar.

Bha sliochd Dhòmhnaill Dhuibh fad linntean ann an Rubha’n Dùnain a’ sabaid is a’ creachadh air muir is air tìr gus mu 1350 an robh Uilleam MacAsgaill ’na àrd stiùbhart air dìon Dhuin Bheagain. Air turas is MacLeòid fhèin air ghnothach sna Hearadh ghabh Friosalaich far Tìr Mòr an cothrom a’ chreach a thogail far dùthaich MhicLeòid. Chruinnich MacAsgaill grunnan cheatharnaich is bha e a’ feitheamh air na Friosalaich taobh thall an Atha Leathainn. Leum MacAsgaill is a chuideachd orra, mharbh e am fear a bha air an ceann is mòran eile is fhuaireadh air ais gach nì a chaidh a ghoid. Chuir MacLeòid luach mòr air an t-seirbhis seo is dh’àithn e gun rachadh leac cuimhne a chur air gach gaisgeach de chlann t-Asgaill is gum bitheadh ainm is dealbh curaidh fo armachd air an gràbhadh air na licean. Tha mi ’m beachd gun deach cùmhnant a dhèanamh ri Manaich Eilein I is an lùib a’ chùmhnant sin tha cladh

[TD 349]

Einnort ro leacach is àit’ air leth aig sliochd Dhòmhnaill Dhuibh ann.

Cha robh iad daonnan sa’ chath. Tha uamh teann air Rubha’n Dùnain ris an canar Prìosan Chàrn nan Cuilthionn, àite far an do chleachd Clann t-Asgaill a bhith cur nàimhdean gus am fuaradh fearg, gus an traoghadh àrdan. Tha e air aithris gun robh Iain Dubh MacAsgaill, is b’ainneamh am fear dhiubh nach robh dubh, a’ dèanamh air Camus-iunnaraidh còmhla ri companach. Bha banarach san Rubha dam b’ainm Ciarag is bha i trom aig Iain Dubh ann am bristeadh pòsaidh ach cha robh e airson nàire a chur oirre is dh’iarr e air a chompanach Ciarag a phòsadh. Dhiùlt esan. B’ainneamh am fear a dhiùltadh Iain Dubh ach dhiùlt am fear seo. ’Na fheirg rug Iain Dubh air is thilg e don uaimh e a’ dùnadh an fhosglaidh air. “Am pòs thu Ciarag a-nist?” dh ’eigh e. “Cha phòs am bliadhna,” thàinig an fhreagairt. Dh’fhalbh Iain Dubh is chuir e crìoch air a’ ghnothach is an ceann aon trì latha bha e air ais aig an uaimh. “Bheil thu beò?” dh’èigh e. “Tha ach beag taing dhutsa.” “Am pòs thu Ciarag a-nis?” “Cha phòs am feasd . . ” “Bhuill, cha chuirinn às do leth e. Am bheil an lùths annad a shreapas a-mach is togaidh mi na clachan an dàrna taobh?”

Chaidh an dithis fhear gu càirdeil sìos don Dùnan far an cuala Ciarag bhochd mar chaidh do na fir. Ghabh ise leithid de thàmailt is gun deach i a dh’fhuireach leatha fhèin ann an àite ris an canar Uamh Chiaraig.

Dh’faoidhte gum b’e ’m batal aig Coire na Crìche, ’s a Chuilthionn, batal cho fuilteach is a bha riamh eadar Dòmhnallaich Shlèibhte is Clann Mhic Leòid an Dùin. The e coltach gun do phòs Dòmhnall Gorm Mòr Shlèibhte nighean le Tormod an Dùin. Nuair nach robh coltas air gum bitheadh teaghlach aice dha ghabh e na dùirn dhi is an cois fhiadhaichead chaill i sùil. Chuir Dòmhnall Gorm airson sgaradh pòsaidh ach cha b’e sin a-mhàin ach chuir e am masladh a bu mhotha a b’aithne dha oirre. Chuir e am boireannach air ais don Dùn air muin eich a bha dall san leth shùil, leatha chaidh gill eich a bha fiar-shuileach is aig a shàil chaidh gala le sùil gheal. Ged bha Tormod an Dùin air caochladh cha robh Ruairidh Mòr, a mhac, dad na bu chneasta is e òg, àrdanach, dìoghaltach, is rinn e air Tròtarnis nan Dòmhnallach. Fad trì bliadhna bha fuil air a dòrtadh air gach taobh. Anns a’ bhliadhna 1602 ghabh Dòmhnall Mòr Gorm an cothrom air Ruairidh Mòr a bhith bhon taigh anns Na Hearadh gus creach a thogail. Chaidh Alasdair Mòr, bràthair Ruairidh, an tòir air le taic Clann MhicAsgaill is thàinig na ceatharnaich aghaidh ri aghaidh air Beinn a’ Chuilthionn ach is gann a chìtear an-diugh air Beinn nan Tighearnan càrn nan Trì Tormod far am bheil uaislean Chlann Leòid air an tiodhlacadh agus pìos mu dheas air tolman eile tha clachan a’ chuirn aig Clann t-Asgaill air sùghadh gu tor don talamh. Aon cheud slat bhon chàrn, a-rèir Seton Gordon, tha leacan rim faicinn a chaidh a chàradh air cuirp eile.

Chaidh an latha le Dòmhnall Gorm is a-measg nan uaisilean den d’

[TD 350]

rinn e prìosanaich bha Alasdair Mòr Mhinginish, bràthair Ruairidh an Dùin, is e air a leòn. Nis b’e Seumas an VImh a bha ’na rìgh aig an àm is b’ fhada bhon bha iarraidh aige an cothrom fhaotainn air cinn finichean na Gaidhealtachd ach gus seo sheachainn Ruairidh Mòr an ribe. B’eudar do Dhòmhnall Gorm na prìosanaich a liùbhraigeadh seachad do chumhachd an rìgh. B’ann ris an rìgh a bha gnothach Ruairidh Mhòir a-nis. Gus saorsa fhaotainn da bhràthair b’eudar do Ruairidh Mòr glùn a lùbadh don rìgh agus an cois sin gabhail ri Orduighean I Chaluim Chille. Chaidh na h-Orduighean seo a dhèanamh ann an 1609 is tha mi fhìn am beachd gun robh iad cho cudthromach ri lagh a chaidh a dhèanamh a thaobh na Gaidhealtachd. Tha cuid eile nach cuir ach suarach e. A-rèir an lagha seo dh’fheumadh gach ceann fine Gaidhealach aig an robh fiach trì fichead ceann mairt an gille bu shine neo às aonais gille, a nighean, a chur gu sgoil air a’ Ghalldachd far an ionnsaicheadh iad a bhith leughadh is a’ sgrìobhadh Beurla. Tha mi a’ tuigsinn gun do chuir Ruairidh Mòr fhèin ceathrar mhac gu Oilthigh Ghlaschu. Bhon àm seo chleachd a’ Ghaidhealtachd meas a chur air foghlam.

Air chùl sin bha na morairean air am bacadh bho bhith toirt taic do na bàird. Anns a’ chiad sealladh bha seo eucorach ach cuimhnicheamaid nach robh na filidhean a-mhàin eòlach air sloinneadh, air cliù nam fineachan, ach b’e seanachaidhean a bh’annta dam b’aithne ainreit a bhrosnachadh le bhith dèanamh luaidh air euchdan mòr a dh’aom. Aon fhichead bliadhna an dèidh Orduighean I Chaluim Chille chaidh riaghailt eile a dhèanamh: bha na h-uachdarain air am bacadh fearann a thoirt do neach air sgàth is gun dèanadh e seirbhis fo airm cogaidh dha. Dh’fheumte màl a phàidheadh le airgead.

Bha buaidh mhòr aig a h-uile nì dhe seo air Clann t-Asgaill ged nach robh an t-atharrachadh a’ tighinn ach beag air bheag oir chaidh an àrach gu bhith ris a’ chlaidheamh.

Ach dòcha nach robh clann MhicAsgaill cho tapaidh is bhathas a’ dèanamh a-mach oir nach deach an teicheadh a chur air aon ochdnar dhiubh le “aireach nam bò” is e ’na aonar. Seo mar a tha mi a’ tuigsinn a bha. Beagan bhliadhnaichean an dèidh Blàr Beinn a’ Chuilthionn far an deach sgrios a dhèanamh air Clann t-Asgaill, chaidh MacLeòid Ghèasto a chur mealladh naidheachd air MacAsgaill Eabost is a bhean, piuthar MhicLeòid, nuair a rugadh oighre dhaibh. Chaidh na fir ris na cairtean is às sin dh’èirich ainreit. Bha coimheachas air a bhith eadorra roimhe seo is tharraing MacAsgaill sgian am beachd buille bàis a thoirt do Ghèasto ach chaidh gop na sgeine an sàs ann an tarsannan ìosal os a chionn is fads a bha e a’ spìonadh oirre chuir MacLeòid a sgian ’na chridhe.Theich e dhachaigh far an do chomhairlich a bhean da e dhol gu h-athair, “aireach nam bò” mar a dh’ainmicheadh Gèasto fhèin an uair a bhitheadh e airson tàmailt a chur air a bhean. Ach ghabh e a comhairle. Thainig Clann t-Asgaill an tòir air Gèasto ach nuair chunnaic iad an duine seo, a

[TD 351]

chlaidheamh às aonais a truaill, a’ feitheamh orra, shiolp iad dhachaigh. Ach dòcha gus ceartas a thoirt do Chlann MhicAsgaill gum bu chòir dhuinn a chantainn gum b’e Dòmhnall Mac Iain ’Ic Sheumais às a’ Chuidrich, fear aig nach robh a choimeas mar chlaidheamhair ’na òige a bha seo, ged chaidh e ri “aireach nam bò” ’na aois.

Ach mar nì na maithean nì na mithean is sin a thaobh foghlam cuideach; is bha airgead aca. A-rèir leabhar-màl oighreachd MhicLeòid trì cheud bliadhna air ais bha Iain MacAsgaill ‘Rondunane’ a’ pàigheadh 110 <eng>merks<gai>, Fionnlagh am an Bolliture 100, Calum Chraicnis 100, is cha robh ach MacLeòid na Draithionaich a’ pàigheadh barrachd orra. Air chùl sin bha Clann t-Asgaill à seo a-mach a’ pòsadh a-measg nam Bèatunaich, daoine aig an robh gibhtean-inntinne mòra. Thàinig na Bèatunaich às Fiof air tùs. Mar sin bha mòran de Chlann t-Asgaill ’nam ministearan air an t-soisgeul is ’na leighichean air tìr-mòr, ann an Eige is feadh nan eileanan. Ach b’ann aig muir a rinn Ailean, a thog Caisteal Chalgaraidh ann am Muile, an t-airgead ach b’e ministear a bha ’na athair, Calum, ‘Am ministear làidir.’ (Be ‘Am ministear làidir’ a theirte ri seanair Flòraidh a’ Phrionnsa cuideachd).

Ach b’e ’n t-arm fìor cheàird Chlann t-Asgaill is cha b’e mhàin gun robh iad fhèin ’nan àrd-oifigean ann am feachdan na rìoghachd ach thog iad leotha mòran den fhine mar saigheadairean. De na h-oifigean sin b’e an General Sir Iain a bu chliùitich. Chaidh a mharbhadh sna h-Innsean ann an 1845 is b’e athair an Dr. Iain a bha ’m Bracadal, san Eilean Sgiathanach. Bha sianar chloinne aig Sir Iain, cuid dhuibh a phòs a-measg mòr-fheadhainn na rìoghachd.

B’e doctair cuideachd a b’athair do Eòghainn Mòr, am fear mu dheireadh de chlann t-Asgaill a bha dèanamh a dhachaigh ann an Rubha an Dùnain. Cha robh Eòghann seo ach bliadhn’ thar fhichead nuair a fhuair e aonta air Talasgar is cha robh e buileach ochd bliadhn’ deug nuair a chaidh athair a bhàthadh is e a’ gabhail an aiseag bho Arasaig gu Eige. B’e Eòghann a bu shine de dheichnear agus dòcha gun do chuir bàs athar uallach ro throm air oir bha e cho foireigneach ri uachdrain eile a bha fògradh tuath far fearann. Ach cha b’e sin cliù na fine seo ach a bhith aoigheil, fosgarra, air leithid a dhòigh is aig an àm sin fhèin gun do thàlaidh an giùlan Donnachadh Ruadh Caimbeul, seanair Eòghainn air taobh a mhàthair, gus an duirt e ri Eòghainn nuair a chuir e eòlas air Clann t-Asgaill, “Nuair a thig an t-àm cuir mi an uchd Chlann t-Asgaill.” Mar sin chaidh Donnachadh Ruadh a thiodhlacadh ann an Einnort an àite a bhith còmhla ri chuideachd an am Bàrr Calltuinn. Fhuair Eòghann Calgaraidh an dèidh bàis Ailean, bràthair athar; is còir air Rubha an Dùnain an dèidh Dòmhnall MacAsgaill, a bhràthair-cèile. Ged bha Eòghann pòsda cha do dh’fhàg e teaghlach is chaochail e an 1863, am fear fo dheireadh den ainm a rinn dachaigh anns An Dùnan.

Chan fhios domh dè cho fada mach bhon geil-fine bha Clann t-Asgaill

[TD 352]

a’ gleidheadh fine ach theagamh gum bitheadh e a-rèir am feum air fir chogaidh. Ach bha maithean is mithean riamh ann is b’ann de na mithean a bha mo sheanair dam b’eudar Minginis fhàgail còmhla ri mòran eile. Chan eil fios agam am b’ann troimh linn is gun robh teaghlach Sir Iain fhathast ann a Bhatarnis a ghabh iad an taobh sin ach fhuair iad cala ann an Eilean Isaidh. B’e seo an t-eilean a thathann MacLeòid don Ollamh Somhairle MacIain nuair a bha e air chuairt an 1773 nam fuiricheadh e fad bliadhna ann. Ged chòrdadh an tiotal ri MacIain cha chòrdadh an aimsir is dh’fhalbh e. Bha mo sheanair, Dòmhnall ’ic Alasdair ’ic Iain ’ic Iain ’ic Ailean, a-measg na feadhna a chaidh don Eilean seo ach a dh’fhàg mu 1858. Theireadh cuid gun do dh’àitich iad am fearann cho math is gun robh an t-uachdaran ga mhiannachadh air ais. Theireadh cuid eile nach robh connadh ri fhaotainn san Eilean is an lùib sin dh’fheumadh iad cead an uachdarain gus mòine bhuain san Eilean Sgiathanach fhèin is bha a’ mhòine ri h-aiseag gu Isaidh. Chaidh cuid dhiubh gu Ramasaig is gu Gleann Dail far an robh iad ri àiteachas is ri iasgach ach ann am beagan ùine chaidh mòran diubh anull thairis gu Astràilia, gu Ballarat (Baile’n Rathaid) agus feadhainn eile gu <eng>New Zealand<gai> far an do shoirbhich leotha. Cha do dhìochuimhnich iad an cànan is an cuideachd. Bho chionn ghoirid chuala mi òran-tàlaidh aig fear às Ballarat a chual e bho sheanair a rugadh ann an Ramasaig. Thàlaidh mo sheanmhair mi fhìn leis an aon duanaig. Theagamh gun robh cuid dhiubh ùidheil air ceòl oir chuala mi aig fear a mhuinntir Ghleann Dail gum b’e NicAsgaill às Ramasaig a rinn an t-òran ‘Cairistìona Chaimbeal’. Bitheadh sin mar a dh’fhaodas e, tha iad fhathast a’ cumail ri cliù an sinnsir.

[Sanas]

[TD 358]

SGOIL CHOLBHASAIGH
Seònaid an fhuilt throm dhualaich
le Barabra NicAlasdair

Bha falt brèagha dubh oirre, agus mar a dh’amhairceadh i ort leis an dà shùil mhòr dhonn, ’sann a shaoileadh tu gu mealladh iad na h-eòin thar nan craobhan, bruidhinn air “aon deug is barrachd” air neo “<eng>O levels<gai>”, cha do chualas riamh iomradh air na rudan neònach sin, ach airson teagasg cloinne cha robh na b’fheàrr na i ri fhaighinn anns an rìoghachd.

A bharrachd air leughadh, sgrìobhadh, cùnntas agus na rudan a bhios am bitheantas gan teagasg, gheibheadh na caileagan figheadh, fuaigheal, gearradh ’s a’ dèanadh suas aodaich agus obair ghrèis; dh’ionnsaich i cuideachd dhaibh dè mar a dhèanadh iad iomadh seòrsa biadh.

Bha na balaich a’ faotainn cladhach a’ ghàrraidh agus dè mar a chuireadh iad fras airson lusan, bhiodh a h-uile seòrsa cinntinn ann, càl, currain, buntàta, peasair agus iomadh rud math eile, bhiodh iad a’ saorsainneachd ’s a’ clachaireachd, a’ greusachd agus gu math tric a’ marcachd, o chionn bha capal bòidheach buidhe agus dubh aice air an robh an t-ainm Una, agus bhiodh na balaich ga toirt on stàbal don phàirc far am biodh i cur seachad an latha.

Cha robh dìth pheataichean oirre, bha cù aice, ’se Fionn a bh’air, mòran chait, cearcan, caora air an robh Peigi mar ainm agus crà-ghèadh air an tug i Tutankhamen.

B’ann anns an taigh aice fhèin a chois na sgoile anns an “t-seòmar” a bha am piano agus an leabhar-lann, a h-uile Diciadain bhiodh iad a’ dol a-staigh a dh’ionnsachadh mu cheòl agus mu sheinn; nuair a bhiodh aghaidh a’ bhean-theagaisg bhochd ris an inneil-chiùil bhiodh na balaich mhosach ris a h-uile mollachadh agus a’ dèanadh a h-uile rud ach a’ seinn.

’S iomadh leisgeul a rinn na caileagan a dh’faodainn a-staigh don t-seòmair seo, a chionn bha bocsaichean ann làn de ghnothaichean brèagh, snàthainnean air an robh a h-uile dath, grìogagan, putain de gach seòrsa ’s chan eil fhios dè. Dh’abradh iad gun robh leabhar a dhìth orra a bheireadh iad dhachaigh a leughadh, ach b’ann air na bocsaichean a bu trice a dhèanadh iad a shealltainn air na bh’annta.

[TTD 359]

Nuair a bhiodh na leasain seachad, gu sònraichte anns an t-samhradh rachadh i fhèin agus iadsan cuairt a siud agus an seo air feadh an eilein, agus dh’innseadh i dhaibh mu na creagan ’s na bha cinntinn orra, Neòinean Cladaich, Brògan Cuthaig agus iomadh flùr beag brèagh eile, mu na craobhan a bha cinntinn ann am meadhan an eilein, darach, calltainn, beithe-gheal, seileach, bhiodh i a’ foillseachadh dhaibh mu fheumalachd gach nì a bh’ann.

Air an lochan shealladh iad iomadh seòrsa eun, bunabhuachaillean, lachaich riabhach, coilich thràghadh, corraichean griodhach, ’s ma b’ann san earrach a bhiodh iad a’ dèanadh a’ chuairt ’s docha gum faiceadh iad nead bolachdan, no cearc-uisge anns a’ chuilc.

Creutair eil cho coibhneil bhiodh e gu math doirbh fhaodainn. Bha teaghlach shònraichte a’ fuireach ann am baile uaigeanach, chaill iad a màthair an uair a bha am fear a b’òige dhiubh ’na leanabh. Mun rachadh iad don sgoil gun phìos (cha robh biadh ga chreic sna sgoilltean san àm ud) chuireadh i a’ bhranndair air an teine ’s dhèanadh i boinnich dhaibh; nam biodh iad air an còmhdach car truagh air uairean, bheireadh i mach pìos clòidh ’s cha bhiodh i fada dèanadh briogais air neo peiteag mhuilichinnich. Dh’fhigheadh i dhaibh stocainnean cuideachd. Tha na balaich sin an diugh ’nan daoine prionnsabalach agus air amharc suas riuth anns an rìoghachd.

Chan fhaod comharradh ceàrr a bhith air a thoirt seachad, o chionn ged a bha i gu math dèidheil air a bhi ri obair a-muigh, cha robh dearmadachd air na trì R’s agus chaidh iomadh fear is tè de na sgoilearan air aghaidh chun na sgoiltean mòr ann an Dun Omhainn, no an t-Oban no Inbhir Nis agus rinn iad uile gu math.

Thachair rud gu math duilich do h-aon de na balaich. Dh’fhàg e an sgoil bheag a dhol a dh’ionnsachadh mu eòlas-leighis. Bha e faotainn air aghaidh gu math airson a’ chiad bliadhna, ach aig toiseachd an dara bliadhna dh’fhàs e glè bhochd agus chaochail e.

Chuir seo mulad air an àite, ach gu sònraichte air muinntir na sgoil bhige. Cha b’urrainn dhaibh an gnothach a bh’ann a thuigsinn, bha latha an tiodhlaicidh a’ dlùthachadh agus cha tug i fhèin iomradh air dad, ach a’ dol timcheall air a h-obair, gu sàmhach, mar b’àbhaist.

Co-dhiù, madainn an latha bhrònaich, chuir i na feadhainn a bu shine dhiubh a thruiseadh còinnteach. Nuair a thill iad, fhuair iad ise trang a’ dèanadh cuairteag. Bhon a bha gàrradh brèagh aice bha gu leòr a fhlùraichan gallda ann, ach chuir i iad air ais a dh’fhaotainn cuid dhe na feadhainn bheaga nàdurra a bha cinntinn a chois na h-aibhne, sòbhrachain, neònainean, biadh-ùr-eunachan agus mur sin.

Le cuideachadh na cloinneadh chuir i crìoch air a’ chuairteag a bha glè bhòidheach agus mun deachaidh a flùr mu dheireadh anns a’ chòinntich cha robh sùil thioram aig duine aca.

B’ann a sin a thuirt i riutha gun teideadh i fhèin agus iadsan don

[TD 360]

chladh chun an tiodhlaiceadh.

Bha balach beag eile a’ fuireach leatha fhèin anns an taigh, mac bràthar a chaill a phàrantan, ’si thog gu math e, agus bha e uabhasach gleusda air leasain; dh’fhalbh e gu fairge, bhiodh e sgrìobhadh litirean glè chumhachdach dhachaigh.

Bu toigh leatha a bhith gan leughadh a-mach do na sgoilearan, oir chòrdadh e gu math riutha a bhith cluinntinn mu na rìoghachdan fad air falbh agus na puirt aig am biodh am bàta a’ tadhal. An àm a’ chogaidh mu dheireadh, bha esan ’na mharaiche ainmeil agus tha e an-diugh ’na cheannamhard air sgoil sheòladair ann a Sasainn.

Eadar dà loch air an rathad chun na sgoileadh, nam biodh dìl uisge ann bhiodh a rathad a’ dol fodha. Bha ’n taigh-sgoil air taobh thall a loch mu thuath. Air as nach biodh casan fliuch aig feadhainn a bha tighinn air astar, dh’iarr i orra brat geal a chrochadh air pìos maide agus thigeadh i fhèin agus Una sa charbad dhan aiseig; bha a’ chlann (cha ruig mi leas a ràdh) glè thoilichte nuair a thigeadh uisge mòr, chionn bha am fealla-dhà seo a’ còrdadh riutha gu gasda.

Is iomadh latha samhraidh a choisich i fhèin agus iadsan chun an tràigh bhuidhe bhrèagh, no math a dh’fhaodte do ghleannan ailein airson feisg bheag a bhith aca anns a’ ghrèin. Bheireadh iad leotha coire, tì, siùcair, bainne, mìlsean agus aran milis de gach seòrsa. Chruinnicheadh a’ chlann birein fhraoich no fiodh thar a’ chladaich, dhèanadh iad teine, lìonar an coire le uisge fìor às an tobair agus ghoileadh e air an teine airson an tì. Nuair a gheibheadh gach duine biadh, chuireadh tòr mòr fiodh air, is shuidheadh iad timcheall ’s thòisicheadh an t-seinn. Orain mhath Ghàidhlig no cuairt no dhà anns a’ Bheurla. Bhiodh inneal ghabhail dhealbhan aice agus chuireadh i seo am feum cuideachd. Nam biodh an làn a-staigh rachadh iad gam falcaidh, agus aig deireadh a’ ghnothaich, thòisicheadh iad air na dannsaichean.

Cha bhiodh inneal-chiùil aca, ach canntaireachd. Uime sin cha robh balach no caile a dh’fhàg a sgoil sin, nach robh glè fhiosraichte anns gach ruidhle no dannsadh sam bith eile a bha fasanta san àm.

A’ bruidhinn air cur-seachad ùine bhiodh a h-uile bliadhna cèilidh mhòr aice dhaibh anns an talla dlùth don sgoil. Bha i air a cur air dòigh airson airgead a thruiseadh airson duaisean do na sgoilearan aig deireadh na bliadhna.

Bha gu leòr a dheasachadh ra dhèanadh airson na h-oidhche mhòr seo. An toiseachd chuirear fios do Ghlaschu no do Dhun Eideann airson leabhraichean dàn-cluiche. Nuair a thigeadh iad, thaghadh na sgoilearan a bu fhreagarraiche airson a’ ghnothaich agus airson mòran sheachdainean bhiodh iad ag ionnsachadh ’s a’ cur air dòigh. Bha seo fhèin a’ toirt mòran toil-inntinn, gu sònraichte an oidhche ron àm, an uair a bhiodh an ath-aithris aodaich aca.

’S iomadh uair a bhiodh am biadh airson na cèilidh mhòr seo air bòrd

[TD 361]

an Dunàra gus an latha a bhiodh e dhìth; ’sann gu math iomagaineach a bhiodh a’ bhean-theagaisg agus a’ chlann nan tigeadh smùid do ghaoth dheas a chumadh am bàta bhon chladach agus math dh’fhaodte gum feumadh iad a’ chèilidh a chur dheth airson seachdain. Bha a h-uile dad ga bhruich anns an taigh aice fhèin. Chuireadh i na balaich a mhion-ghearradh an fheòil ’s nan coineanan airson an cur eadar arain, agus na caileagan a dhèanadh nam boinnich mhilis, nan teideadh tu a-staigh don t-seòmar an oidhche ron chèilidh dh’fheumadh tu gluasad gu math socaireach, o chionn bhiodh boinnich bheag is mhòr, fada is cruinn, feadhainn dhubh agus feadhainn gheal thairis air an ùrlar.

Uime sin leis gach cnap-starra a thigeadh a rathad bha a’ chèilidh mhòr daonnan glè mhath agus chòrdadh i gu mòr ri muinntir an eilein agus glè thric ri coigrich cuideachd.

Ro fhèill an t-samhraidh, rachadh chun na sgoil, aon neo dhà de na daoine a bha riaghaladh san àite agus bheireadh iadsan seachad na duaisean.

’Se leabhraichean a bu trice bh’air an toirt seachad. Gus an latha an-diugh, ma theid thu do thaigh no dhà anns an eilein, math-dh’fhaodte gum faic thu annta leabhraichean agus air an duilleag aghaidh sgrìobhte, a’ chiad duais airson Beurla 1930 neo an dara duais airson Cruinne Eòlais 1934.

Bha an grùnnd agus na cnocan timcheall air an sgoil air an còmhdach gu math tiugh le conasg agus anns an Earrach, bhiodh mòran falloisg ga dhèanadh aig an àm dhìnnireach, ’s bhiodh a’ chlann a’ cluich anns an toit. Bha air iarraidh orra a bhith daonnan cinnteach gun robh na teaineachan uile às mum falbhadh an glag aig dà uair.

Aon Earrach shònraichte thòisich ceithir no còig de na caileagan air dèanadh “<eng>toffee<gai>” ann a sean “<eng>tin<gai>” a fhuair iad air dùnan na sgoileadh. Bha h-aon mu seach dhiubh a’ toirt siùcair, ìm, neo bainne don sgoil agus nuair a stadadh na leasain aig meadhan latha bhiodh iad a’ toirt nan cnocan orra. Bheireadh iad an toiseach greiseag a’ marcadh a rì-ghàrradh, ’s a’ leigeil orra gum b’e na h-uaislean a bh’annta dol cuairt air an eilein.

Lasadh iad a sin teine bheag agus chuireadh iad earrainn mheasgaidh an “<eng>toffee<gai>” anns an <eng>tin<gai>; cha bhiodh seo fada goil, bha iad ga fhuarachadh air seann truinnsear a fhuair iad an àiteigin. ’S a sin ga itheadh.

’S fheudar gun robh an “<eng>toffee<gai>” air leth math aon latha, chionn dhìochuimhnich iad an teine bheag a chur às agus ann am priobadh na sùilean, ghabh a’ Bhruaich Mhòr teine. ’Sann a sin a bha an èiginn ’s an ùbraid. Dhall iad orra le còtaichean is peiteanan neo rud sam bith eile a bha dlùth aig làmh, ach cha ghabhadh an teine cur às agus bha an t-àm mu bhith ann airson a’ ghlag aig dà uair.

Mu dheireadh rinn iad ùrnaigh, “O Thighearna, thig a-nuas às do nèamh agus cuir às seo dhuinn”. ’S dòcha gun d’fhuair iad freagairt o chionn ràinig na balaich iad gu math clis an dèidh sin ’s cha robh iad

[TD 362]

fada faotainn làmh an uachdair air na lasagan mòr, ach bha aon neo dhà de na caileagan bochd aig an robh ruisg, corragan agus còtaichean caran loisgte.

Gus an latha an-diugh ma thacharras aon neo dhà dhiubh air a chèile, bithidh iad a’ dol thairis air an latha seo ’s bithidh na balaich ag ràdh “am bheil cuimhne agaibh air an latha rinn sibh an ùrnaigh?”

Oidhche Shamhnadh bhiodh Cèilidh Shamhainn aice dhaibh. Rachadh iad dhachaigh às an sgoil aig ceithir uairean feasgar, ach thilleadh iad a-rithist mar a thigeadh an oidhche, a h-uile h-aon dhiubh is atharraich cruth orra, cailleachan, bodaich, sìthein agus mar sin air aghaidh.

Bhiodh iad às dèidh ùbhlan ann an tuban uisge neo ag ithidh buntàta suaite. O mhullach an t-seòmair far an robh crioman car fosgailte, aon Shamhainn chroch ise ròpa eadar na tuill agus air a seo chuir i bonnach còmhdaichte le drabhag shiùcair. Bha am bonnach air a chur mun cuairt a dh’fhaicinn cò bhiodh gleusda gu leòr a dh’fhaodainn sgrog às.

Dhìochuimhnich i an ròpa thoirt a-nuas ’s on latha sin gus an latha a shlaod na balaich a-nuas an sglaib o mhullach an taighe, fhuair iad mòran spòrs a’ sogainnich air an ròpa.

Bha sin toll glè mhòr os an ceann, ’s iomadh rud a chaidh a thilgeadh suas a sin, tha air a ràdh, o chionn glè ghoirid nuair a bha an seòmar seo ga leagail airson atharrachadh gun robh am measgachadh a bha san toll glè bhuannachdail, leabhraichean, pinn, combaistean, “rubairean”, clachan ’s chan eil fhios dè.

’N àm na Càisge bha i toirt cead dhaibh a bhith truiseadh uighean, seachdain neo dithis ron àm, latha na Càisge bhiodh feisg bheag eile aca, bhruitheadh iad uighean a-mach, dhèanadh iad foileagan, is tì, bhiodh na balaich a’ feuchainn ach cò a bu mhotha a dh’itheadh ’s cha stadadh iad gus am biodh iad, cha mhòr, tinn. Ach nach mur seo a bhios balaich am bitheantas?

Chuir i seachad pìosa math da beatha a-measg nan eileinich ach feumaidh a h-uile rud math tighinn gu crìoch. Chaidh a bràthair a leòn gu dona aon latha nuair a bha e a’ sealgaireachd agus b’fheudar dhi a h-obair fhàgail agus dol dhachaigh mu dheas ga altram.

Nuair a chualas gun robh i dol gam fàgail, chruinnich na daoine mòran airgid a-measg a chèile, chionn bha mios mòr oirre agus rinn iad tabhartas dhi.

An latha a dh’fhàg i bha, cha mhòr, a h-uile duine san àite air an laimhrig ga faicinn air falbh agus a’ toirt am beannachdan dhi; ’se chuir an duilichean orra nuair a ràinig i fhèin, Fionn, Peigi, Tutankhamen agus na cait le Una anns a’ charbad.

Nuair a fhuair i fhèin ’s an teaghlach uile air bòrd, sheas iad air an laimhrig a’ crathadh rithe gus an deachaidh an Dunàra às an t-sealladh, ’s thug fear do na balaich a charbad agus Una thùirseach dhachaigh leis.

[TD 379]

AN SGEILP LEABHRAICHEAN

<eng>Selected Poems<gai> 1955–1980, le<eng> Iain Crichton Smith (Macdonald publishers, Loanhead, Midlothian. £8.95. 1981.)<gai>

Ged a the 1981 air an leabhar seo, ’sann ann an 1982 (as t-samhradh) a thàinig e bhon chlò.

’Sann mar sgrìobhaiche Gàidhlig as eòlaiche a tha luchd-leughaidh Gairm air Iain Mac a’ Ghobhainn, agus tha e rudeigin neònach nach eil dad den bhàrdachd Ghàidhlig aige anns an leabhar seo, ged a tha rud math ann a tha air eadar-theangachadh bho Ghàidhlig (Bìobuill is Sanasan-reice, air fhoillseachadh le Gairm ann an 1965, agus Eadar Fealla-dhà is Glaschu, air fhoillseachadh le Roinn nan Cànanan Ceilteach, Glaschu, ann an 1974). Cha bu chòir do dhuine breith a thoirt air a’ bhàrdachd aige gun a bhith eòlach air obair anns an dà chànain, oir tha a obair anns a’ Bheurla a’ soilleireachadh obair anns a’ Ghàidhlig, agus an rathad eile cuideachd.

’Se taghadh a th’anns an leabhar seo — taghadh air a dhèanamh le Robin Fulton, le còrdadh Mhic a’ Ghobhainn. Bhon a tha Fulton ’na bhàrd gu math eadar-dhealaichte, is dòcha gu bheil claonadh beag anns an taghadh.

A’ leughadh an taghaidh seo bho obair chòig bliadhna fichead, chì duine nas soilleire na duail a th’innte. Tha mi ’m beachd gun tug Mac a’ Ghobhainn deagh ùine mus do lorg e fhìor ghuth fhèin, agus gu bheil e dualtach an guth sin a leigeil gu làr a-rithist corra uair, ach tha e làn aithnichte a-nis. Agus is dòcha gum faod sinn a ràdh gu robh fhèin-fhiosrachadh fhèin a’ tighinn eadar e ’s an guth sin an toiseach, tha e mar gum biodh eagal air e fhèin a chur ’na bhàrdachd, ged a bha i làn dheth, agus aig a’ cheann thall tha an t-eagal sin a’ falbh, ’s tha a’


[TD 380]

[Sanasan]

[TD 381]

bhàrdachd nas treise, agus a’ buntainn nas motha ris an t-saoghal mhòr. Chan eil e furasda do bhàrd cinnt a chosnadh.

Chì sinn an siud ’s an seo modh agus stoighle bàird eile a’ tighinn an uachdar: MacDhiarmaid, abair, ann an ‘<eng>Deer on the High Hills’ (“with great bounding leaps like the mind of God”), <gai>no Yeats (an dàn ‘<eng>Entering your house<gai>’ agus dàn no dhà eile mun àm seo, can 1965–69), no is dòcha Lowell corra uair. Chan eil sin a’ cur dragh orm idir. Chan eil mi cho riaraichte nuair a chì mi dàin Bheurla ga rùrach gu dàin eile a dhèanamh, eadhon ged a b’e <eng>Hamlet<gai> fhèin a bhiodh ann. Agus tha grunnan dhàn ag èirigh às a’ chlas Bheurla, ged a tha feadhainn dhiubh sin a tha math.

Nuair a bha e na b’òige bhiodh e a’ cleachdadh cus shamhlaidhean, ’s feadhainn dhiubh nach robh a’ cosnadh an àite anns an dàn (“<eng>clutching his coat about him like old iron<gai>”, d. 22), agus cha b’fhuilear do dhuine aig a bheil uiread de fhacail ’na cheann an ceannsachadh nas cruaidhe. Ach nach e facail meadhan a’ bhàird; nach ann de fhacail a tha e air a dhèanamh, agus nuair a tha an smachd ceart aige orra tha iad cumhachdach. Gheibh sinn an cruas sin ann an cuid de na dàin a rinn e ’na òige (‘<eng>Home<gai>’, d. 24, leis a’ ghràmair làn fhèithean, agus ‘<eng>Deer on the high hills’ — “The witty gun blazed from his knowing hand<gai>”, — no ‘<eng>Old Woman<gai>’, far a bheil na samhlaidhean a’ cur ris a’ chumhachd ’s ris an aognaidheachd an àite bhith gan tolladh).

Tha na dàin seo làn de shreathan a tha a’ tighinn beò anns a’ mhac-meanmain — “<eng>We move at random on an innocent journey<gai>” (d. 57), seòrsa de cheann-teagaisg anns an leabhar seo — agus làn de thuigse, de thruas, de chràdh (cràdh pearsanta is cràdh an t-saoghail). Tha na rudan sin nas follaisiche anns na dàin a rinneadh anns an dusan bliadhna mu dheireadh, no beagan a bharrachd, mar ‘<eng>Light to Light<gai>’ (d. 103) no ‘<eng>Return to Lewis<gai>’ (d. 129), agus na dàin-cumhaidh is na dàin-gaoil ann Earrainn VIII. Saoilidh mi gu bheil e air a ghuth fhèin a lorg ceart anns an earrainn seo. Agus gu math tric às dèidh seo, saoilidh mi gu bheil am bàrd a’ gleac, mar gum b’eadh, le fèin-fhiosrachadh an àite bhith ga fhaicinn ann an sgàthan.

Tha meadaireachd a’ bhàird sgilear, agus glè thric (mar eisimpleir ann an ‘<eng>Orpheus<gai>’) air leth sgilear, le smachd a tha a’ coimhead aotrom ach a tha ag iarraidh fìor aire an còmhnaidh.

Tha saoghal farsaing anns an leabhar seo — a’ Ghaidhealtachd, Glaschu, Alba, saoghal poiliticeach an là-an-diugh, litreachas sean agus ùr, nàdur an duine, bàs, gaol is feallsanachd. Is fhiach e tilleadh is tilleadh ann.

Ruaraidh MacThòmais

[TD 382]

Gàidhlig le Gàire/<eng>Gaelic with a Laugh<gai>, le Robert C. Owen (Clò Chailleann. 48dd. £1.50. 1983)

’Se leabhran beag air leth taitneach a tha seo, do luchd-ionnsachaidh a tha ag iarraidh bonn-stèidh na Gàidhlig a thuigsinn ann an cabhaig. Rinn an t-ùghdar leabhar eile, <eng>Instant Gaelic<gai>, a tha air a bhith againn o chionn deannan bhliadhnachan, ach tha mi ’m beachd gu bheil seo a’ toirt bàrr air.

Tha sgeulachd èibhinn ann, air a h-innse tre chartùnaichean, agus tha an t-oideachadh a’ dol làimh ri làimh leis an àbhachdas. Tha Faclair goireasach ’na chois, beagan mu ainmean àiteachan, agus duilleagan airson nòtaichean.

Bhiodh an leabhar freagarrach, abair, do chòisirean Gàidhlig a tha ag iarraidh barrachd Gàidhlig ionnsachadh ann am beagan ùine, no do sgoil-oidhche, gus gàire a thoirt do na h-oileanaich an dràsda ’s a-rithist, agus smaoinich mi feadh a bha mi ga leughadh nach eil gu leòr againn de leabhraichean snasail èibhinn den t-seòrsa seo. Tha ar taing aig Clò Chailleann a chuir an clò e, agus gu h-àraid aig an ùghdar a chuir ri chèile e. 

R. O. D.

[Sanas]

[TD 383]

Ruairidh MacLeòid, Pleunaichean na Gaidhealtachd. (Cruisgean. ISBN 0 907624 02 2. 40dd. £2.50)

Tha an t-Urr. Ruairidh MacLeòid air iomadach gleus a dhèanamh an adhbhar na Gàidhlig, gu h-àraidh ann a rathad foillseachaidh, agus seo e a-nis air splaoid eile, a’ toirt dhuinn a’ chiad chùnntas ann an Gàidhlig air na pleunaichean a tha is a bha a’ frithealadh slighean-adhair na Gaidhealtachd. Tha leth-cheud bliadhna de dh’eachdraidh air an cùl a-nis, bho thòisich <eng>Highland Airways Ltd<gai>. ann an 1933, agus tha e a’ toirt dhuinn na h-eachdraidh sin, a’ cuimhneachadh nan laoch coltach ri Caiptean Fresson agus an Caiptean Donnchadh Mac an Tòisich (Loganair).

Tha e an uair sin a’ ruith air na companaidhean a bha an sàs (<eng>British Airways, Loganair, Air Écosse<gai>) agus ag innse dè na seòrsachan de sherbheis a bha iad a’ toirt seachad, eadar seirbheisean do luchd-siubhail, seirbheisean eiridinn agus seirbheisean badhair), dè na pleunaichean a bha iad a’ cleachdadh, a’ mheudachd a bh’annta, an cumhachd ’s a leithid sin.

Tha mòran de dh’fhiosrachadh anns an leabhran seo, agus tha e làn dhealbh, gu h-àraidh deilbh phleunaichean, ach tha na h-uiread de dheilbh ann de dhaoine. Tha fhios gu bheil balaich bheaga ann (agus is dòcha caileag no dhà) a tha cho eòlach air seòrsaichean nam pleuna is a bha sinne, o chionn còrr is leth-cheud bliadhna, air na seann Fordaichean is Dodgeachan a bha a’ siubhal nan ròidean corrach anns na h-eileanan an uair sin. Bithidh an leabhran seo ’na chuideachadh is ’na bhrosnachadh dhaibh, ach bidh ùidh aig duine sam bith a tha beò air a’ Ghaidhealtachd an-diugh anns an eachdraidh a thug an t-Urr. Ruairidh dhuinn.

R. McT.

[Sanas]
