[TD 13]

Gairm
<eng>112 BATH STREET<gai>
GLASCHU, C.2.
<eng>Tel. Douglas 6137.<gai>

Aireamh 2. An Geamhradh, 1952.

AM fear a theid a shreap ri aodann creige, cha dean math dha, mus bi e ach leathach slighe, a shùilean a chumail air a’ ghrunnd. Feumaidh e a shùil a chumail air a’ mhullach, gus an toir e mach e.

Tha an Gàidheal aig a bheil ùidh ann an subhailcean a dhaoine, agus dòchas a thaobh an litreachais agus gach blàth eile a thig air an saothair, car mar a tha fear na creige. Tha a’ mhuir fodha, is ged a ruigeadh e mullach stallachan Hiort, co aige tha fios am bi duine beò roimhe an sin. Mar sin, feumaidh a dhòchas a bhith làidir agus a chridhe treun.

Mar as motha tha na Gàidheil a’ tighinn ann an luib luchd-Beurla (mar as fheudar dhaibh an diugh) ’sann as seasmhaiche a dh’fheumas an creideamh a bhith ’nan còir-bhreith fhéin. Mur a bi iad sin, ’sann is docha iad càch a mhilleadh gun iad fhéin a chuideachadh. Feumaidh iad a bhith eudmhor a thaobh an cànain, agus freasdalach air gach subhailc, cràbhach is aighearach, a tha aca mar chinneadh.

Ma tha brìgh anns an ràitheachan so, ’sann a chionn is gu bheil e a’ cur aghaidh ris a’ chreig, is a’ trusadh fhlùraichean is eile fhad ’s a tha iad ri’m faighinn.

Dh’iarr sinn, agus fhuair sinn, cuideachadh bho Ghàidheil eudmhor, agus bho Ghoill cuideachd. Tha tuilleadh a dhìth oirnn. (1) Fear-leughaidh ùr ma choinneamh gach fir a tha againn a cheana. (2) Fear-sgrìobhaidh ùr ma choinneamh gach aon a tha againn mar thà. Ma neartaicheas sibh sinn le bhith a’ cur thugainn ainmean dhaoine a cheannaicheas an leabhran, agus ma chuireas sibh thugainn nì sam bith as fhiach a sgrìobh sibh fhéin, no brath mu chuspair a bu mhiann leibh leughadh ma dheidhinn, chan eagal duinn le chéile, ged a bhiodh a’ mhuir a’ bagairt fodhainn is na faoileagan a’ magadh os ar cionn.

RUARAIDH MACTHOMAIS,
FIONNLAGH DOMHNULLACH,
Fir Deasachaidh.


[TD 15]

Mana an Nisich
le
IAIN MOIREASDAN

BHA e ’na chleachdadh aig na Nisich o linn Oisein a bhith dol a dh’eilean Shùlaisgeir, le sgothan fosgailte, a dh’iarraidh ghugannan. Tha Sùlaisgeir suas ri dà fhichead mìle tuath is an ear-thuath air Rubha Robhanais. Chan eil an t-eilean ach leth-mhìle bho cheann gu ceann, agus tha e dà cheud troigh os cionn na mara. Chan eil bàgh ann anns an gabh eathar tìr, agus is ann suas aodann na creige aig ìochdar geodhaidh a tha na h-eathraichean air an tarruing.

Buinidh an guga do dh’àl an t-sùlaire. Their cuid de Earraghàidheal ‘amhsan’ ris, agus ann an àiteachan eile is e ‘caraid-nan-Gàidheal’ a tha air. Is minig a bha e ’na charaid do Ghàidheal is do Ghall an uair a stiùir a bhualadh an t-iasgair chun a’ chatha.

Tha sùil an t-sùlaire cho geur ri sùil na fainge; tha a neart cho làidir ri fhradharc. Nan tachradh maide bhith roimhe air an fhairge an uair a bhiodh e a’ feuchainn fodha, tha e air a ràdha gun deidheadh a ghob òirleach troimh an fhiodh. Bhiteadh uaireigin a’ cur éisg ’na laighe air maide air a’ mhuir airson an sùlaire a ghlacadh.

Chan iongnadh ged a bhiodh an sùlaire làidir—nan deanadh càil e! Thilg caraid dhomh uaireigin trì rionnaich dheug, fear an déidh fir, gu sùlaire a bha snàmh faisg air. Shluig e a h-uile h-aon aca, gus mu dheireadh nach b’urrainn dhà sgeith. Bha na rionnaich ann am meud cumanta.

Tha còrr air ceithir cheud bliadhna bhon dh’innis Domhnull Rothach dhuinn gum biodh na Nisich ’na latha fhéin a’ dol do Shùlaisgeir agus a’ fuireach seachd latha no ochd air an eilean, agus a’ toirt air ais leotha làn an eathair de dh’eòin is de dh’itean.

Cha togadh iad an seòl ri Sùlaisgeir gus an cuireadh nithean aig a’ bhaile solus air cor an eilein. An uair a bhiodh am muir cho séimh air creagan àraidh ann an Nis agus gun gabhadh eathar tìr orra, bhiodh e a’ cheart cho séimh air an aon àite tìr a tha ann an Sùlaisgeir. Bha an guga ag abachadh aig an aon ám ris an eòrna. Ach bha aon rud ann nach b’urrainn dhoibh fhàisneachd—an seòrsa aimsir a bha dol a choinneachadh riutha air an t-slighe null no nall.

Is tric a ruith sgoth gu math caol ag iarraidh nan gugannan. Chaidh an dàrna té de na h-eathraichean am bliadhna a chall aig an eilean, agus an ceathrar Mhoireasdanach a bha innte fhàgail am measg nan sùlairean gus an tug eathar-sàbhalaidh Steòrnabhaigh cobhair dhaibh an ceann ceithir latha. Chothaich an t-éile—Mairi Dhonn a Beàrnaraidh—troimh fhairge air leth le ochd ceud guga gus an tug i mach Steòrnabhagh. Mus do chuir i Abhainn Ocaisgeir as a déidh, is iongantach mur robh Niseach agus Uigeach ag aontachadh le facail Mhic an t-Srònaich “Nan gleidheadh tusa beanntan Uige, ghleidheadh beanntan Uige thusa.”


[TD 16]

[Dealbh]
“Màiri Dhonn.” An déidh dhith tilleadh a Sùlaisgeir am bliadhna.
<eng>(Stornoway Gazette)<gai>

Cha robh eathar Shùlaisgeir ann an 1912 fada air fàgail an uair a thainig stoirm neo-chumanta. Bha an sgìre ann an teagamh an do ràinig iad sàbhailte. An uair bu chòir dhaibh tilleadh, cha do thill. Chaidh am bàta-freiceadain (am <eng>fishery-cruiser<gai>) a chur chun an eilein ach chan fhaca i sgoth no duine. Ann an ceann mìos, thill na Nisich gu am “bantraichean” le sgoth mhath ghugannan, agus na bailtean an déidh an tighean-faire a chur seachad.

Chaidh dhà no trì chuairtean a bhriseadh ann an sgoth eile ri fasgadh Eilean Shanndaidh agus a’ ghaillionn air breith oirre anns an Stac.

Cha tàinig call air muinntir Shùlaisgeir riamh ach aon bhliadhna agus tinneas aithghearr air fear aca thoirt a mach—Alasdair Moireasdan a Dail fo Thuath.

A dh’aindeoin gach gàbhaidh anns an robh an Niseach, cha tàinig air riamh an rud a rinn an Hiortach a dhèanamh an uair a ghlas droch shìde e ann an Stac an Armuinn; rinn e dubhanan de na sginean airson breith air iasg a chumadh beò e.

Tha cunnart agus obair ann an lorg ri beò-shlaint an Nisich. Bhiodh duine cho streapach ri Niall Beag nan Creag mus cuireadh e cas air Sùlaisgeir. Tha cuid de na gugannan cho duilich faighinn thuca ris na maidean a chuir Domhnull Domhnullach Lionail ’nan seasamh air Stac Eilean Shanndaidh. An aon uair a chuir mise cas air tìr anns an eilean, bha dùil agam nach ithinn a’ chopag mus do ràinig mi a mhullach—a’ sporghail anns na sgeirbeanan.


[TD 17]

Tha fear Shùlaisgeir ag obair dian bho mhoch gu dubh fhad’s a tha e air a’ chreig. Eadar marbhadh, slaodadh, spìonadh, dathadh, glanadh agus sgoltadh, chan eil duine dìomhain. Bhiodh uiread ri naoi cairtean mònach aig eathar Shùlaisgeir ’gan toirt leatha o chionn fhada, is cha bhiodh fàd de’n sin nach biodh air a losgadh airson an dathaidh. Bhiteadh cuideachd a’ cleachdadh closaichean nan gugannan a bha air an glanadh airson dathadh nan gugannan a bha air an spìonadh. Bha an seann duine ag ràdha gun robh mìle a shlighe eadar an Càrn Mór agus Sròn a muigh Lunnasdail a réir an rathaid chaim agus charraich air am biodh iad a’ dol. Bheireadh Iain Caimbeul Thàboist ’na latha, o mhoch gu dubh a’ giùlan fichead guga anns gach eallach troimh na bha’n sin de sgeirbeanan, is gun buille air anail aig deireadh an latha. Bu phailteas do dh’Aonghas Greum, no Aonghas Bàn, e an tréin an neirt.

Cha bu rud annasach uaireigin do dhà no trì mhìltean guga bhith tighinn do’n sgìre a h-uile bliadhna. Thug am <eng>“Pride of Lionel”<gai> ’na h-aonar dhachaidh bliadhna dà mhìle is seachd ceud guga. Is iongantach gum bheil uibhir de chluasagan glasa ann an sgìre ’san domhain is a tha ann an sgìre Nis.

A rèir coltais, bha na Hiortaich a’ dol na bu neimheile chun a’ ghuga na bha an Niseach fhéin. An uair a bha Màrtainn Màrtainn ann an Hiort, bho chionn còrr is dà cheud bliadhna gu leth, bha na naoi fichead duine bha ’san eilean ag ithe sia ceud is dà mhìle fhichead sùlaire ’s a’ bhliadhna. Nach ann aca a bha an latha dheth!

[Dealbh]
Triùir Niseach a’ streap suas cladach creagach Shùlaisgeir an tòir air gugachan. <eng>(Stornoway Gazette)<gai>


[TD 18]

Tha cuid a’ faighinn coire dhuinne an diugh airson gu bheil sinn ag ithe eun blasda. Chan eil sinne ag ithe an diugh ach am biadh a bha air bòrd an rìgh an dé. B’e sia sùlairean anns a’ bhliadhna am màl a bha air a phàidheadh do’n rìgh airson a’ Bhass Rock.

Tha an guga measail fhathast. Cha chanainn nach eil cuid aca air an eàrrlaiseachadh mus tig iad as an ugh. Có-dhiùbh, tha earrainn mhath aca air an eàrrlaiseachadh mus tig iad as a’ chreig. Cha luaithe thig eathar Shùlaisgeir dhachaidh na chithear Nisich as gach ceàrnaidh a’ falbh bho thighean an sgioba le drannag. Mìos as déidh sin, cha cheannaicheadh òr na h-Ophir spòg ann an sgìre Nis.

Tha an guga a’ dol nas fhaide air falbh air a’ phost na tha an sùlaire air an sgéith. Chan ann a mhàin eadar Tigh nan Cailleachan Dubha an Uig agus Tigh Mhic Dhùghaill an Nis a tha iad air an ithe, ach ann an tìrean céine anns am bheil Nisich a’ gabhail còmhnaidh. Is minig a dh’ fhairich cailleach uasal ann an Glaschu, fàileadh ’na tigh fhéin air nach robh i eòlach!

Tha càil an Nisich cho fosgailte do’n ghuga ’s a tha càil an Hiortaich do’n eun-chrom. Canadh coigrich na throgras iad, ach is e an guga annlan a’ bhuntàta. Chan fhaca an Niseach a’ chearc sin air truinnsear a b’ fheàrr leis na guga air asaid. Cha bhiodh féidh Dhiùra, càis Cholla, tonnagan an Rubha, no bughaidean Tholastaidh ach mar shealbhag ann an sùilean an Nisich taca ris a’ ghuga ghlas.

[Sanas]


[TD 19]

“Nollaig Chridheil”
le
FIONNLAGH DOMHNULLACH.

CHA robh fa-near do bhalaich a’ bhaile againne ach càraichean. Càraichean móra, dubha. Càraichean beaga dearga. Càraichean caola fada a dhèanadh ceud mìle ’s an uair.

A nise, cha do bhuilicheadh gliocas mór sam bith ormsa nach do bhuilicheadh air càch, ach bha—taing do’n t-Sealbh—de thùr ’s de thoinisg agam a nochd dhomh nach robh biasdan de’n t-seòrsa ud gu móran maith air an atharrais rathaid a bhuilich Nì Math agus Comhairle na Siorramachd air Scarasta Mhór. Mar sin, an uair a bhiodh càch ag aisling mu cheithir chuibhlichean, cha robh mise ach ag aisling air a dhà. Agus cha robh dhìth orm de stòras an t-saoghail mhóir gu léir ach . . . . bighsigeal!

Nollaig an déidh Nollaige, bhithinn a’ bleideachadh m’athar airson bighsigeal. Nam faighinn dad idir gheibhinn sglog an toll na cluaise, oir cha robh an duine bochd a’ dol a chosg a chuid ’s an t-saoghal air rud gun fheum a bha dà not na bu daoire na màl na croite.

Ach mur a faighinn-sa bighsigeal, gheibhinn iasad de dh’fhear.

Chaidh mi leis an drochaid dheirg le bighsigeal bràthair m’athar. Mar a rinn an Sealbh, sgailc mi mo cheann air creig agus chuir mi mi fhéin far na guailne. Cha do leig an truas le duine guth a ràdha, ged nach do rinn bràthair m’athar ach am bighsigeal a reic ris a’ cheud cheàrd a thàinig an rathad.

An atha turus, ghabh mi iasad gun fhoighneachd de bhighsigeal an duine dhuibh agus e mun cuairt a’ ceannach luideagan. Leis an eagal a bh’orm roimh’n drochaid dheirg thug mi’n tràigh orm, ach ged a chaidh ar slaodadh as a’ ghainmhich bheò cha chreid mi gun d’fhuair an duine dubh bochd na gràinneanan gainmhich as na h-aisealan riamh.

Rinn mi an ath oidhirp air feasgar brèagha samhraidh. Thainig balach Leódhasach an rathad, agus an uair a dh’iarr mi greis de’n bhighsigeal aige thug e dhomh e gun ghuth gun fhacal. Mar a rinn am mì-shealbh, bha bean a’ mhinisteir a’ gabhail cuairt shocair air druim an rathaid. Leis gun robh dùil aice ri leasachadh teaghlaich, cha robh i cho sgiobalta air a casan ’s a b’àbhaist dhith bhith, agus chuir mi fhéin ’s i fhéin car a’ mhuiltein dhinn còmhla am fianuis a’ bhaile. Cha do dh’éirich móran dhòmh-sa, ach bha bangaid anns a’ mhansa na bu tràithe na bha dùil. Mar a rinn am fortan, cha do dh’éirich dad as an rathad, ach fada roimh ám a bhaistidh-eaglais bha an leanabh ainmeil fad is farsuinn mar “Murchadh Bighsigeal.”

An t-seachdain an déidh an tubaisde so, fhuair mise fios gum faodainn a dhol air adhart gu Oilthigh Ghlaschu ann an seachdain no dhà. Ach ged nach robh aon duine ’san sgìreachd a thug dhomh an clàr an aodainn e, shaoileam gun robh fear bighsigeal an sud ’s an so a thubhairt gum b’fheàirrde am baile an cartadh.


[TD 20]

Airson a’ cheud turuis ’na mo bheatha, bha mise agus gliog ’na mo phòcaid cho luath ’s a ràinig mi’m baile. Le fialaidheachd do-thuigsinn, chùm Siorramachd Inbhirnis mo dhìol de chuid an t-saoghail rium, agus airson na bha agam ri dhèanamh anns an Oilthigh fhéin bha mi mar gum b’e duine air an dól. Gu dearbha, ’s ann a bha mi na b’fheàrr na sin, oir cha robh fiamh no eagal orm na deich nota fichead a bh’agam a chòrr a chàradh anns a’ bhanc a bha’n ath dorus.

Ach tha Glaschu daor do’n duine nach eil eòlach air cinn-uidhe nam busaichean ’s nan tramaichean. Agus, co-dhiùbh, tha iad sin le chéile a’ dol mu thàmh ro thràth ’s an oidhche. Ach ’se a th’anns an tagsaidh rud eile. Tha e daonnan an sud ri do ghualainn an uair as motha t’ fheum, agus ma tha deich nota fichead agad anns a’ bhanc dé as fhiach leth-chrun no trì tasdain.

Agus am banc fhéin! Sud far am bheil an t-sochair seach mogan no seotal. Càirich àireamh notaichean ann, agus chan eil agad tuilleadh ach t’ ainm a chur ri luideag phaipeir, agus pàidhidh tu do chuid fiachan gun dragh gun chunntais. Agus, rud eile—cuiridh an luideag ud gu mór ri do chliù seach mar a nì not ghrannda shalach a rùraicheas tu mach a measg do thombaca.

Sin, matà, na rudan a chuir gu mór ri mo bheatha-sa ann an Glaschu. Sin agus Murchadh, an deagh charaide agus an seann eòlach a bha a’ roinn a rùm ’s a leapa rium. Ghabh esan gu math ris na tagsaidhean cuideachd, agus ’s iomadh splaoid ghlan a bh’againn annta.

Ach rugadh mise le ròineag a’ ghliocais a thaobh airgid. Aon latha ’s mi shìos am baile, bhuail orm gum bitheadh an tagsaidh daor dhuinn aig a’ cheann thall, agus air dhomh beachdachadh air a’ chùis chuir mi romham nach robh ach aon rud a fhreagradh air fear mo shiubhail anns a’ bhaile—bighsigeal.

Thog mi mo lùdag ri tagsaidh agus, thar mo ghuailne, thilg mi ainm bùtha bhighsigealan chun a’ chaoilteir a bh’aig a’ chuibhill. Ann an dà mhionaid bha mi aig a’ bhùthaidh, agus ann an teis-meadhon sgaoilteach bhighseagalan cho snog ’s a chunnaic sibh riamh. Bha mi dìreach a’ dol a cheannach fear brèagha liath an uair a chuimhnich mi nach biodh e freagarrach airson na h-eaglaise, agus, an àite sin, thagh mi fear seang dubh air an robh trì gìrichean. Le suaib thug mi ordugh banca do fhear na bùtha agus dh’fhalbh mi leis a’ bhighsigeal.

An t-airgead a shàbhail sinn fad nan trì làithean an déidh sin! Cha robh dad nach deanadh tu air a’ bhighsigeal ud ach suirghe, agus cha do rinn sinn ach an t-suirghe a leigeil leis an t-sruth. An truas a bh’againn ri muinntir chàraichean ’s iad a’ strì ri sluagh ’s ri soluis sràide fhad’s a bha sinne—fear air an diollaid ’s fear air an t-sumaig—sìos is suas an t-sràid mar an teine sionnachain.

Thainig an uair sin an latha roimh’n Nollaig. Bha sinn a’ gabhail na smochd mhaidne aig an teine, ’s a’ bruidhinn mu rudan beaga a cheannaicheamaid airson nan càirdean, an uair a thàinig am post. Cha robh ann dhòmh-sa ach aon litir—luideag bhon a’ bhanc—cunntas air an riadh a choisinn mo chuid, mar a shaoil leam fhéin, ’s cha do chuir mi diù innte. Agus litir bhon tigh do Mhurchadh.


[TD 21]

An uair a chuala mi naidheachd Mhurchaidh, shrac mi ’n luideag agam fhéin ’s mi deanamh mèaran. Ach nam faiceadh sibhse an sgrìobag shuarach a bha’n sud. Litir bhon bhancair—’s cha do ghabh e fiù’s m’ainm baiste orm—ag ràdha nach gabhadh e cuid no gnothaich ris an òrdugh leis an do phàidh mi am bighsigeal na bu lugha na phàidhinn cóig nota deug dhà-san ann an trì latha—an latha a dh’fhosgladh am banca an déidh na Nollaige.

Cha robh fios ’am có’n taobh a thionndaidhinn! Mur a toireadh m’athair dhomh bighsigeal aig an Nollaig roimhe, cha phàidheadh e fear dhomh nise—seachd àraidh an déidh dhomh barrachd ’s a choisinn e fhéin fad a’ gheamhraidh air a’ bheairt a chosg air tagsaidhean! Cha robh ’na mo phòcaid ach leth-chrùn, agus sgillinn Eireannach a lorg mi air an t-sràid! Cha robh aig Murchadh ach deich tasdain, agus e air a bhith ann an làn bheachd iasad iarraidh orm fhéin! Cha robh sgamhan anns a’ bhaile gu léir air an robh sinn dàna! Cha robh air ach am bighsigeal a reic!

A nise, chan eil càil air an t-saoghal as fhasa ann an Glaschu na bighsigeal a cheannach. Ach feuchadh sibhse ri fear a reic an latha roimh’n Nollaig agus ’s e a th’ann rud eile. Ach thug sinn truiseadh air le seann neapaige agus dh’fhalbh sinn leis.

Cha tig aon rud gun dà rud! Agus an latha ud thàinig an sneachda. Chan e sneachda tioram glan air an robh sinne eòlach, ach sneachda bog glas a’ bhaile mhóir. Ann an leth-uair bha mi fhéin agus Murchadh mar gum bitheamaid a’ coiseachd ann an clais liteadh.

Bùth an déidh bùth! Abradh sibhse gun robh iad laghach. Cheannaicheadh iad bighsigeal, ’s iad a cheannaicheadh—airson trì notaichean! Cheannaicheadh iad bighsigeal aig toiseach an t-samhraidh—’s iad fhéin a dhèanadh sin. Cheannaicheadh iad càr. Cheannaicheadh iad cairt. Cheannaicheadh iad rud sam bith ach am bighsigeal againne air an latha air an robh a dhìth oirnn a reic.

An uair a thug sinn dùil thairis, rinn sinn air na bùthan-gìll, far an robh sinn cìnnteach am faigheamaid cnapach de dh’iasad mu choinneamh a’ bhighsigeal. Fhuair sinn am mì-mhodh, ach cha d’fhuair sinn an còrr! Dh’fhàg iad oirnn gur ann fo choill a bha sinn. Dh’fhàg iad oirnn gur e am bighsigeal a ghoid a rinn sinn. Cha robh dad air an t-saoghal nach do dh’fhàg na trusdair ud oirnn, agus mu dheireadh—bog chun a’ chraicinn—thug sinn an tigh oirnn.

Bha na craobhan Nollaige a’ boillsgeadh anns gach uinneig air an t-slighe—na boillsgeanan beaga air na meanglain mar gum biodh iad a’ briobadh-mhagaidh oirnn. Dh’éigh dithis bhodach ‘Nollaig Chridheil’ ruinn anns an dol seachad ’s cha do sheall sinn an taobh a bhà iad.

Bha teine brèagha air. Bha ar tea air a’ bhòrd. Ri taobh truinnsear gach fir, bha litir. Ordugh banca dhomhsa bho Shiorramachd Inbhirnis; deich notaichean do Mhurchadh bho sheanmhair!

Dh’éirich sinn agus dh’fhàg sinn an tea gun bhlasad oirre. Chuir sinn oirnn ar deiseachan agus chaidh sinn sìos am baile airson dìneir.

Agus ghabh sinn tagsaidh gach rathad.

[TD 22]

[Dealbh]
Am Bàrd—An t-Urr. Cailean MacCoinnich—aig a’ Mhòd am Baile Bhóid. <eng>(Daily Record)<gai>

Tir nan Og
le
CAILEAN T. MACCOINNICH

Cian thar an t-sléibh ’s ri cois na h-aibhne àlainn
Thar nam beann àrdghorm, sìos ri taobh a’ chaoil,
’S ri balbh-chrith ghaoth ’s ri gréin ’na laigh an sàmhchar—
Eilean fo sheun a’ chuain ’s fo chulaidh fhraoich.

Is fad an ròd nuair bhios an tràth a’ ciaradh
Tha reultan soluis toirt dhomh cuiridh ’s fàilt’;
An t-anmoch binn le guth nan eun ’s an lìonaidh
Is sruthan ruith gu uchd a’ chuain le gàir.

Mac-talla freagairt fuaim an guth ’s gach seòmar,
Is ceum an cas a’ teachd o mhuir ’s o bheinn—
A’ chuideachd ghasd’ tha cruinn an sin ri ceòlraidh,
Le sgeula gaisgeachd, fìon, is dàin ’gan seinn,

A’ lorg air beucadh tuinn ’s air monadh ùdlaidh
An ceum nach siubhail ach na suinn as feàrr;
’S troimh thoirm nan dùl thig mis’ thoirt fàilt’ is ùmhlachd
Do an cheann-fheadhn’, is suidhidh mi ’nam àit.


[TD 23]

Mealladh
le
CAILEAN T. MACCOINNICH.

Oighreachd na h-òige aig an aigne fo chìs;
foirfeachd na cruinne air ghleus,
a’ lasadh an sgàthan beò, ’s inntinn gun sgìos
a’ co-fhreagairt gach leus; ’s cha mheasar leath’ prìs
no cosgais aig tùs na réis.

Cridhe dian leum ri caochladh gach pong;
clàrsach nan ioma-ghuth binn
dùsgadh na deòin; aigne co-fhreagairt fonn,
mealladh ’s gach teud; cobhar barra-gheal nan tonn
mear chleasachd ri sìobadh gaoith.

Smuaintean gun stéidh a’ sìor luasgadh dùil,
grian maidne le gealladh làn
’g altrum gun truas dòchas an tuilleadh lùiths;
dealas ’toirt spionnaidh nuaidh ’s caithream a chiùil
’tàladh nam buadh le sàth.

Mi air sliabh chas na roghainn, ’s gun roghainn ann,
Blàthbheann le sgriodan beò
ruith le mo cheum, ’s gun an ceum ach fann;
sprùileach le leathad tìm ceapadh mo chrann,
a’ fanaid ri oidhirp mo threòir.

Mi sìor dhìreadh le togradh, togradh gun deò,
sùil dhìomhain air na h-àird;
lùth-chleas na smuain a’ faoin-shireadh seòl
’m farsuingeachd bhalbh talla na h-inntinn bheò,
imcheist a’ caochladh càil.

Ciùineas nan dùl a’ cur fògradh air smuain,
ealan na h-inntinn marbh;
cruaidh-ghleac na toile air dhubh-mhisg fo bhuaidh
dùsail neo-bheothant, ’s bheir feasgar le gruaim
ath-bhreislich le mosgladh garbh.

Cha sàsaich an dé le iùnntas a thriall,
cha leasaich e togradh deòin;
an diugh le ùr-fhaileas a’ brosnachadh miann,
ìmpidh na spéis ri cur muinghin an cian
’s am màireach nach tig ri m’ bheò.


[TD 25]

Eachdraidh an Iasgaich an Leodhas

(2) Iasgach an Lin Mhoir

Le SEUMAS MACTHOMAIS

O CHIONN ceud gu leth bliadhna air ais, cha robh bàgh fasgach neo geodha ceithir thimcheall cladaichean Leódhais nach robh làn eathraichean beaga is móra, agus cha robh oitir éisg dlùth air làimh nach ruigte aig amannan freagarrach de’n bhliadhna.

Nuair a bha iasgach an lìn mhóir aig àirde, bha corr air seachd ceud eathar air sàl, agus lean an obair-sa gu ruige toiseach a’ Cheud Chogaidh anns a’ bhliadhna 1914. O’n ám sin chrìon i gu cabhagach, ach cha b’ann gun aobhar. Thòisich na bàtaichean sgrìobaidh a’ tadhal nan ionadan iasgaich, agus a’ sguabadh leotha chan e a mhàin an t-iasg ach mar an ceudna na lìn air chor agus gum b’fheudar do na h-iasgairean againne an eathraichean a tharruing suas air a’ mhol.

Thug an cogadh leis an òigridh, agus a’ chuid a fhuair dhachaidh beò fhuair iad na h-eathraichean air sgreubhadh air a’ chladach agus na lìn gun fheum. A chionn is gu robh cùisean an iasgaich a nis cho teugmhaileach, agus acfhuinn iasgaich cho daor, leigeadh iasgach an truisg ’s an langain seachad gu buileach.

Faodar a radh an so gur e na h-aon daoine bha ’g iasgach an sgadain, agus a bha ris na lìn mhóra, ach aig amannan eadar-dhealaichte. A thaobh iasgach an sgadain, bha earrann mhór de’n chosnadh a’ fàgail an Eilein gach bliadhna, oir ’s ann as na puirt a sear a bha àireamh mhath de na bàtaichean a’ tighinn ged nach robh móran aca gun Leódhasaich air bòrd. Ach is e eathraichean Leódhais fhéin, agus sluagh an Eilein, ’nan aonar a bha ris an iasg ghlas. Mar sin, bha math na h-oibreach gu h-iomlan aca fhéin. Cha robh dìth éisg air duine beag no mór fhads a thigeadh iasg air dubhan. Nam biodh comhradh aig praisean Leódhais, bhiodh eachdraidh aca air iasgan de gach gnè, air iasgan beaga is móra, air cinn-gropaig is goileachan. Is iomadh balach is caileag anns na chuir iad sùgh is spionnadh, agus a dh’fhàg iad air neo-ar-thaing annlan bùtha agus biadh thar chuain.

Cho luath ’s a bha càradh agus beartachadh nan lìon sgadanach ullamh bha iasgach nan lìon mhóra a’ tòiseachadh fìor thoiseach an Earraich agus a’ leantainn gu toiseach an àitich. Fad na h-ùine sin cha robh latha a b’urrainn sgoth a dhol gu muir nach robh dol is tighinn eadar na tighean agus an cladach, othail is greadhnachas air gach làimh, sùrd is sgoinn gun lasachadh.

Bha tighean saillidh anns gach port, goireasach do na h-iasgairean, agus freagarrach do’n luchd oibreach a bha na ciùirairean a’ cumail an sàs a’ glanadh, a’ sailleadh, agus a’ tiormachadh an éisg mar a thigeadh e gu tìr. Cha robh carragh leacach no mol grianach ri beul muir-làin gun iasg ’ga thiormachadh, no dùintean deth a’ feitheamh ri soithichean bathair gus a ghiùlainn gu Eirinn no gu Abhainn Chluaidh. Bha na tighean saillidh air an leigeadh seachad nuair as cuimhne leamsa, ged a bha mi eòlach gu leòir air na seann làraichean aca. Ri mo cheud chuimhne bha iasg a’ chlachain air am b’eòlaiche


[TD 26]

[Dealbh]
A’ càradh nan lìon ann an Steòrnabhagh.

mise, ach na ghléidhte airson biadh an teaghlaich, air a reic an Steòrnabhagh far an tugadh a’ chairt e.

Cha robh prìs an éisg ach suarach. An langa a bheireadh eallach dhut, chan fhaigheadh i ach naoi sgillinn, agus bha an trosg a b’fheàrr air a reic air sia sgillinn. Cha robh reic idir air turbaid, dhèanadh iad lonnan de na h-easgannan, is cha togadh iad na sgaitean as an tiùrr.

Ma bha iasgach an lìn bhig, a bha ’n urra ri balaich, draghail, bha iasgach an lìn mhóir sàraichte. Bha na sgothan tapaidh, trom, oir gu bitheanta bha an grunnd iasgaich fad as agus an aimsir gu tric anradhach. Agus a chionn nach robh laimrigean freagarrach ann cha b’e sgioba meata a sheasadh ris an obair ach diùlanaich thapaidh, ghramail, fhèitheach. Ri ám fèathail, reòta bha an siubhal an urra ris na sia rèimh, agus chan ann gun bhuilg air boisean a ruigte ionad cura.

Cha b’e tarruing gu glasaich a b’fhasa, no balaist a chur air clàr. Obair shàraichte, their thu. Is è gun teagamh, obair nach roghnaicheadh fear nam biodh rian cosnaidh eile soirbh r’ a fhaotainn. Ach bha na fir daonnan toilichte ’na ceann agus cha chluinnte iad a’ gearan uair air bith. B’e an obair am fearas-chuideachd, agus an latha a b’fhaide cha robh e ach goirid airson na bha r’a dhèanamh.

Bu bhòidheach a sheòladh na sgothan Niseach. Bu luath a shiubhaileadh iad a mach ’s a steach a cala, agus bu ghasda na gillean còire a bhiodh air bòrd. Nan lìonadh gaoth na siùil bhiodh strì ach có bu luaithe air astar cuain. Bhiodh comhstri air bòrd agus farmad is eud air fonn. Arsa Domhnull MacAlasdair, agus e a’ faicinn eathar


[TD 27]

nam balach aige air a fàgail air an deireadh, “Bheir an latha an diugh peirceal teth do chuideigin.”

Gu bitheanta bhiodh an sgioba dà latha aig muir o dh’ fhàgadh iad an cladach gus an ruigeadh iad air ais e. Bha an sruth fad as, agus bha sgadan r’a ghlacadh airson biathaidh, na lìn mhóra r’an cur agus r’an tìdeachadh mus tigeadh trosg no langa air bòrd.

Fad na h-ùine sin cha robh biadh ri fhaighinn ach gréim de bhonnach tioram coirce air a thumadh anns an t-sàl, no bonnach iomaineach. Sheasadh na laoich fada ri obair chruaidh, ach dh’ itheadh iad an sàth nuair a gheibheadh iad an cothrom.

Na bliadhnachan mu dheireadh bheireadh iad leotha anns an eathar connadh mònach agus dheasaicheadh iad iasg air teine ann am prais air uachdair a’ bhalaist. Rinn so am feitheamh cuain móran na b’fhasa ghiùlain.

Sguir iasgach an lìn mhóir, ach beag, an Leódhas o chionn dà fhichead bliadhna an lorg nan aobharan a dh’ ainmich mi. An diugh, agus fada roimh an diugh, chan eil sgoth no eathar mór air mol, no lìon mór an iomadh baile ’s an Eilean. Is cianail an sealladh feur uaine fàs far an robh iomairt is othail is greadhnachas fad iomadh latha is bliadhna.

Is tric a thug Seòras Mór sùil air bun-an-uillt far am b’àbhaist sgoth a bhith taobh ri taobh nuair a bha esan ri sgiobaireachd. Is iomadh facal a dh’ fhàg e mun obair anns an robh a chridhe, agus is minig a rinn e luaidh air euchdan nan laoch air bharr nan tonn uamhrach. “Ach an diugh” ars esan “chan aithnich balaich a’ Chlachain an tùc o’n phuta.”

Mus till na Leódhasaich gu iasgach an lìn mhóir, ma thachras e, feumaidh nithean eile tachart an toiseach. A chionn gur fhiach am muir a thadhal, agus gu bheil feum mhór aig an rìoghachd air biadh fallain gun sòradh agus air maraichean làmhcharach, sgoinneil, tha e ro iomchuidh gun dèanadh an riaghaltas gach comhnadh gu bhith cur obair an iasgaich air chois as ùr anns a’ Ghàidhealtachd.

Tha eathraichean agus acfhuinn iasgaich cosgail, agus gun chuideachadh cha ruig an sluagh bochd orra. Gun calachan fasgach ri an-uair, agus laimrigean goireasach ris gach tìde-mhara chan urrainn soirbheachadh a bhith ann. Gun margadh chinnteach agus riarachail cha leig duine seachad obair tìre airson saothair neo-chinnteach. Agus a thaobh nach eil iarraidh cho mór air iasg saillte ’nar latha-ne tha feum air dòighean ùra gu bhith deasachadh an éisg a chum gu ruig e iadsan a dh’ itheas e gu h-ùrar, blasda.

Bithidh e an crochadh air an seòrsa inneal iasgaich a roghnaicheas na h-iasgairean fhéin co dhiùbh ’s ann o na bàigh dlùth air na bailtean aca no o acarsaidean fasgach mar Steòrnabhagh a leanar an t-iasgach. Ma roghnaicheas iad bàtaichean troma a ni iasgach sgadain agus iasgach an lìn mhóir chan uarrainn iad seòladh an uisge tana, ach ma chleachdar eathraichean beaga cha ruigear an t-iasg a tha fada as. Cha sgaoilear obair an iasgaich air feadh an Eilein mur bi laimrigean agus calachan fasgach air an uidheamachadh an àiteachan freagarrach faisg air làimh.

Gun chomhnadh mór o’n riaghaltas agus gun deagh-ghean araon an luchd-ceannachd agus an luchd-oibreach cha tig an leasachadh a tha feumail, no an soirbheachadh bu mhath leinn.


[TD 35]

Suil Mun Cuairt
Le T. M. MACCALMAIN

Air an treas là deug de’n Dàmhar dh’fhosgail Diùc Dhun-éideann obair-an-dealain an Gleann Afraig, agus gu dearbh is math as fhiach an là sin a chumail air chuimhne. Tha ùidh shonraichte agam fhéin anns a’ chùis, oir theab mi fhéin is dithis eile dol do’n phrìosan air tàillibh obair-dhealain Ghlinn Afraig. Agus cha b’e prìosan cumanta sam bith a bha, a réir coltais, a’ fosgladh romhainn, ach Tùr Mór Lunnainn, far an do chuir iomadh duine iomraideach seachad a làithean deireannach anns na linntean a dh’aom!

So mar a bha. Faisg air toiseach a’ chogaidh mu dheireadh dh’fheuchadh ri cead Pàrlamaid fhaotainn a leigeil le Cuideachd Dhealain ùghdarras fhaighinn thairis air uisgeachan Afraig is mun cuairt air sin. Bha móran ann a chuir an aghaidh cead a thoirt seachad. Bha Comunn Aiteachaidh na Gàidhealtachd mar an ceudna an aghaidh a’ ghnothaich. Agus car son? Bha, a chionn is gu robh eagal oirnn, nam faigheadh Cuideachd de’n t-seòrsa ud an spògan air na h-uisgeachan sin, nach i a’ Ghàidhealtachd a mhealadh a’ bhuannachd, ach Sasann is Taobh-Deas na h-Albann. B’e ar miann na h-uisgeachan Gàidhealach a chumail saor bho chuing choigrich gus an tigeadh an là anns an gabhadh Bòrd no Comhairle air chor-eigin os làimh feum a dheanamh de na h-uisgeachan sin, agus de’n chumhachd-dealain a thigeadh bhuapa, a chum maith is feum na Gàidhealtachd air thoiseach air a’ chuid eile de’n dùthaich. “Uisge na Gàidhealtachd do na Gàidheil air tùs! Dealan na Gàidhealtachd do’n Taobh-Tuath an toiseach!” B’e sin ar sluagh-ghairm.

Am measg gach oidhirp a rinn sinn gus bacadh a chur air a’ ghnothach, chuir sinn litir a dh’ionnsaigh gach aoin de na buill-Pàrlamaid. B’e rud a thubhairt sinn anns an litir sin a dh’aobharaich dragh. Dh’éirich fear an Tigh nan Cumantan agus thubhairt e, “Tha nì no dhà anns an litir so a tha mi an dùil a tha an aghaidh riaghailtean na Pàrlamaid.” Dh’aontaicheadh a’ chùis a rannsachadh.

* * * * *

Is e an Dotair Lachlann Grannd, Baile-a’-Chaolais, nach maireann, Mgr. Domhnall MacAoidh, Glaschu, nach maireann, agus mi fhéin, an triùir a chuir an ainmean ris an litir air sgàth a’ Chomuinn Aiteachaidh. Mar sin, fhuair an triùir againn fios a dhol gu Lunnainn gun dàil agus dol air beulaibh comhairle-rannsachaidh fo iùl Mhgr. Attlee. Cha b’urrainn an Dotair Grannd dol sìos, ach chaidh Domhnall MacAoidh is mi fhéin ann, agus fear eile, Mgr. Pàdraig MacThómais


[TD 36]

nach maireann, maighistir-sgoile á Dun-éideann còmhla ruinn. B’esan am fear de’n Chomunn againn a bha anabarrach fiosrach mu chuspair an dealain-uisge.

Ràinig sinn Lunnainn, ach chan fhaca sinn aon chuid Mgr. Attlee no a chomhairle-rannsachaidh. Choinnich iad mus d’ràinig sinn is dh’aontaich iad nach robh coire sam bith r’a chur as ar leth a thaobh na litreach. Mar sin, thill sinn dhachaidh. Nan robh cionta air a dhearbhadh oirnn, gheibheamaid aon chuid càin glé throm no greis ann an Tùr Lunnainn!

Ach, co dhiùbh no co dheth, dhiùlt a’ Phàrlamaid cead uisgeachan Afraig a thoirt seachad aig an ám ud. B’ann an déidh sin a chuireadh air chois Bòrd Tuathach an Dealain-Uisge—an seòrsa nì a bha sinne ann an Comunn Aiteachaidh na Gàidhealtachd ag iarraidh o chionn mhóran bhliadhnachan. Tha fhios aig an t-saoghal air an fheum agus air an adhartas a rinn am Bòrd sin anns an ùine ghoirid bho stéidhicheadh e. Tha a thaing sin aig Eideard MacColla nach maireann, a’ cheud àrd-cheann a bha air a’ Bhòrd, agus aig Mgr. Tómas MacIain, a tha ’na Cheann-suidhe air a’ Bhòrd.

* * * * *

Cheana tha cumhachd an dealain, agus na goireasan a tha an cois sin, air a chur an tairgse àireamh mhór àitean, chan ann a mhàin air tir-mór ach anns na h-Eileanan. Tha an lampa-ola air dol far an deachaidh an crùisgean, agus tha solus soilleir tioram neo-dhraghail an dealain anns na ceudan de thighean far nach robh guth air o chionn dheich bliadhna.

Far an deach an crùisgean, an dubhairt mi? Chan eadh idir. Is ann a tha luach air a’ chrùisgean an diugh, mar nì annasach a ghleidhear gu cùramach mar chuimhneachan air na làithean a dh’aom. Ach eil fhios a bheil neach sam bith a’ crochadh lampa-ola air a’ bhalla a chur dreach air an fhàrdaich is a ghleidheadh cuimhne air na seann làithean!

Chan e a mhàin gun toir oibrichean Ghlinn Afraig, mar na h-oibrichean-dealain eile, cumhachd is solus do mhór-roinn de’n dùthaich mu thuath, ach tàirngnidh iad luchd-turuis a dh’amharc air an obair a rinneadh leis na mìltean dhaoine a shaothraich gun lasachadh a chur nan uisgeachan fo smachd. Chan eil ach cóig bliadhna bho thòisicheadh air oibrichean Ghlinn Afraig. Nach iad a chaidh ris! Chan aithne dhòmhsa Cuideachd no Comhairle no Comunn sam bith a rinn a leithid de dh’obair ann an ùine cho goirid is a rinn Bòrd Tuathach an Dealain-Uisge. Guma fada a leanas iad a’ cur cabhaig ris a’ ghnothach a dh’earbadh riutha.

* * * * *

Tha feum air cabhaig! Cluinnidh tu cuid ag ràdh nach robh muinntir na Gàidhealtachd riamh cho math air an dòigh is a tha iad an dràsda. Ma’s ann mar sin a tha, is neònach leamsa gu bheil a’ mhuinntir òg fhathast a’ sìor thogail orra air falbh; sgìrean a’ dol fàs; sgoilean ’gan dùnadh. Nach eil muinntir Shòaidh a’ cur mu dheighinn an t-eilean aca fhàgail agus a dhol a dh’fhuireach am Muile. Có aige a tha fios cia meud àit is eilean air an deanar cleas Hirt is Shòaidh!


[TD 37]

[Dealbh]
Eilean Shòaidh. <eng>(Daily Record)<gai>

Is ann air oirthir siar thir-móir as truaighe an suidheachadh, bho’n Pharbh gus an Rudha Murchanach agus deas air sin anns a’ Mhorbhairne. Ach tha na h-Eileanan a Muigh a’ leantainn air an aon chùrsa, ged tha àireamh mhath sluaigh aca fhathast. Leugh mi o chionn ghoirid na sgrìobh Mgr. Calum MacMhaoilein, fear-Pàrlamaid Innse Gall, am Paipear Ghlaschu mu Uibhist a Tuath is mu Bharraidh. Cion-cosnaidh, cion-rathaidean, faraidhean troma, cion nan goireasan a tha sluagh an là-an-diugh ag iarraidh! Gu dé a thig á so uile? Có aige a tha brath? Nach iomadh éigheach is deasbad a rinneadh mu chor na Gàidhealtachd! An diugh fhéin tha Comhairle Earalach na Gàidhealtachd, Coimision nan Croitearan, is buidheann no dhà eile, an sàs anns a’ chùis, feuch an cuir iad ceart na tha ceàrr agus an cuidich iad soirbheachadh a thoirt do’n Taobh-Tuath. Gur maith a théid leotha uile!

* * * * *

Chì mi gu robh an t-Ollamh Crìstean MacRath, Sàileach èasgaidh, ag ràdh nach faighear gu bràth rian air cùisean na Gàidhealtachd a leasachadh gus an stéidhichear aon Bhòrd, aig am bi an dà chuid ùghdarras agus airgead a dhol an car na h-oibre. “Mar a thà,” arsa esan, “‘’s ann a tha buidheann an so is buidheann an sud a’ rùrach is a’ cnuasachadh. Bitheadh aon bhuidheann ann, agus leig leotha a h-uile sìon a dheanamh!” Is fada o bha feadhainn againn ag ràdh rud-eigin de’n t-seòrsa, agus tha sinn toilichte gu bheil fear an àrd-inbhe mar a tha MacRath a’ cur taic ri ar barail.


[TD 38]

An cuala sibh gu bheil tuilleadh de na féidh Lochlannach air tighinn do’n Ghàidhealtachd? Saoil nach eil féidh gu leòir againn mar thà! Chan e féidh ach crodh as còir a chur air monaidhean na Gàidhealtachd—crodh is caoraich ann an àireamh iomchuidh. Rinn e call gur e caoraich a mhàin a bha air a’ mhór-chuid de’n fheurach mhonadail o chionn faisg air ceud bliadhna. Is ann mar bhuil air sin a sgaoil an raineach gus a bheil e an diugh ’na chomhdach puinnseanta air iomadh gleann bòidheach.

Ach feumaidh sinn a bhith air ar faiceall a thaobh a’ chruidh, mar an ceudna. Is math an obair a tha Mgr. Hobbs, an Inbhir-Lòchaidh, agus Morair Shìm a’ deanamh, agus feadhainn eile. Chan fhaod sinn, ged thà, an obair-chruidh so fhàgail gu h-iomlan an làmhan nan uachdaran móra, air neo bithidh an crodh, mar a bha na caoraich agus na féidh, ’nan leisgeul gu bhith a’ fògradh an t-sluaigh chumanta bhàrr an fhearainn.

* * * * *

Nach misneachail am fear ud, Mgr. Rollo, a tha an déidh àit-oibre beag a chur suas an Inbhir-Asdail am Poll-Iùbh. Dhearbh e cheana leis an obair a thòisich e an Eisdeal gun gabh cosnadh de iomadh seòrsa a thoirt do dhaoine anns na sgìrean Gàidhealach, agus gun gabh feum a dheanamh de’n chumhachd-dhealain a chum na crìche sin. Is bochd nach eil tuilleadh de sheòrsa Mhgr. Rollo ann—daoine aig a bheil de dh’ùidh anns a’ Ghàidhealtachd agus gun dean iad rud-eigin a chum feum an t-sluaigh. Chan e airgead nam bochd a tha na Gàidheil ag iarraidh, ach an cothrom an t-airgead aca fhéin a chosnadh ’nan tìr féin. Agus nach eil làn-chòir aca air sin, a cheart cho math is a tha aig muinntir eile?

* * * * *

Is iomadh atharrachadh a rinn an carbad-ola air dòigh-beatha an t-sluaigh.

Tha sinn cleachdte gu leòir, air Ghàidhealtachd agus air Ghalldachd, ri bùth-air-chuibhleachean a bhith a’ tadhal aig ar dorus, ach tha goireasan eile air chuibhleachean a’ deanamh feum anns an Taobh-Tuath. Banc-air-chuibhleachan, leabhar-lann-air-chuibhleachan, uigheam-léigh-fhiacal-air-chuibhleachan, dealbhan-gluasadach-air-chuibhleachan! Chan eil feum againn a nis anns an Taobh-Tuath ach dìreach air rathaidean air am falbh na cuibhleachan an tomhas de chomhurtachd!

* * * * *

Is e Samhradh Sònraichte a bhios ann an ath-bhliadhna, ge bè có a chì e. Tàirngnidh Crùnadh na Ban-righ na muillionan sluaigh as gach ceàrn de’n t-saoghal a dh’ionnsaigh na dùthcha so, agus ruigidh àireamh mhath dhiubh a’ Ghàidhealtachd agus na h-Eileanan. A bheil fhios a bheil ullachadh ’ga dheanamh fa chomhair an t-sluaigh sin? Tha fhios gur math a dh’fhaodadh ceàrnan eile de’n dùthaich oidhirp a dheanamh coltach ris an t-Seachdain Sgitheanach. Gu dé mu dheighinn Seachdain Ileach, Seachdain Mhuileach, Seachdain Tirisdeach, Seachdain Leódhasach, Seachdain Uibhisteach?


[TD 57]

Cuairt ann an Canada
le
EOGHAN MAC A PHI.

CO an Gàidheal, nam faigheadh e an cothrom, nach gabhadh gu h-iollagach ealamh air chuairt do Chanada, oir is iomadh ceangal agus bann càirdeis a tha aig an tìr fad as ri ar daoine. Gu dearbh, mar a tha fios againn uile, chan eil sluagh eile a chuir uiread ri eachdraidh is saidhbhreas na dùthcha sin ’s a chuir sinne. Chan eil romham mion chunntas a thoirt air na rinn iad anns an t-seagh sin, oir saoilidh mi gu bheil aithne agaibh ann an tomhas mór no beag air mar a choisinn iad meas is cliù dhoibh fhéin is do’n sliochd eadhon gus an là-an-diugh. Chan e sgeul air thuairmeas a tha sin.

Mar eisimpleir air a sin, gabhamaid an roinn mhór fharsuin sing ris an abrar Gleann Garaidh. Tha sin ann an Canada uachdrach, mar a theirear ris, agus dìreach thar na crìche a tha Abhainn mhór St. Lawrence a’ dèanamh eadar Canada agus na Stàitean Aonaichte. Bha e air àiteach an toiseach an déidh do na Stàitean an saorsa a chosnadh, agus gun a bhith a’ dèanamh mion sgrùdaidh air na thachair, faodar innseadh gur e na Gàidheil a ghabh sealbh air an toiseach. Agus ’san dol seachad, cha bhiodh e ach iomchuidh gun tugamaid fa-near gun robh ’nam measg cuid a bha ’s a’ chòmhraig an aghaidh nan rìghrean coimheach, mar a bha iad-san am beachd, aig Blàr Chuil-lodair. Nach do sheinn MacMhaighstir Alasdair: “Do mhac an rìgh dlighich a tha uainn.” Chan eil romham ach gu bheil na h-uile coltas air gun robh am beachd fhéin aig na Gàidheil air ciod a tha ceartas agus dìlseachd a’ ciallachadh, oir cha robh na bu treibhdhiriche na iad as leth còir Bhreatainn agus a bu chalma a dhearbh an ùmhlachd do’n chrùn. Bha fulang aca air a sin agus is e thàinig as, an uair a thàinig an t-sìth, gun do chuir iad cùl ris na Stàitean agus choisich iad na h-uile ceum as a’ choimhearsnachd mun cuairt am baile New York gu Gleann Garaidh far an d’ fhuair iad fearann mar dhuais air son an cuid euchdan is an dealais.

Bha sin ’s a’ bhliadhna 1784. Nach bu chalma na daoine iad! Chuireadh gu mór ris an àireamh air do’n t-sagart mhór Alasdair MacDhòmhnuill tighinn leis na h-eilthirich eile a dh’fhàg an dùthaich so anns a’ bhliadhna 1803 an déidh sin. Is e sgeul eile a tha an sin agus sgeul as fhiach a h-aithris uaireigin eile.

Cha dèan mise an dràsda ach innseadh dhuibh gun do choinnich mi is gun robh còmhradh agam ri fir agus mnathan aig a bheil eachdraidh an sinnsridh air, mar a thogadh sin am beul-aithris ’s an tigh céilidh. Innsidh iad, mar as cuimhne leotha, mar a ghlanadh a’ chuid mu dheireadh de’n choille agus mar a b’ àbhaist do’n t-seirbhis Ghàidhlig aig ám nan òrduighean a bhith air a cumail ann an réidhlean a ghearradh as a’ choille, oir cha robh eaglais mór gu leòir ann gu gabhail ri meud a’ choimhthionail a bha tighinn do’n éisdeachd. Tha iad beò fhathast a bha aig na seirbhisean sin, is chunnaic mi-


[TD 58]

fhéin aon de na seann eaglaisean fiodha a thog iad agus tha an eaglais sin air a cur gu feum gus an là-an-diugh.

Bha gu leòir de Ghàidhlig aig na seann daoine agus abradh sibhse Gàidhlig. Is réidh, siùbhlach, fallain, a bha i a’ tighinn o’m bilean. Shìos an Dunbheagain, far a bheil bùth ’Ic Criomain, bha e air innseadh dhomh nach robh dad eile ri chluinntinn an dà chuid an reic is an ceannach, ach Gàidhlig. Agus shuas car mu dhà mhìle o’n bhùth, tha tigh Sheumais ’Ic Criomain. Ged a tha Seumas a mach air a’ cheithir fichead, chan urrainnear a ràdh gur e seann duine a th’ ann. Tha e a’ fuireach ann an aon de na seann tighean fiodha agus is e a tha seasgair blàth. Tha am baile fearainn aige mar a rinneadh e le athraichean. Cha robh ann ach coille nuair a ràinig iad-san an t-àite agus is iad na machraichean brèagha torrach ud as luachmhoire agus as maireannaiche a tha a’ cumail air chuimhne treuntas, duinealas agus cruadalas nan Gàidheal bhochda do’m b’ fheudar an teachd-an-tìr a sholar air cho beag cothroim.

Is e a’ chùis mhulaid nach eil an òigridh a’ togail na cànaine. Is gann gu bheil neach nas òige na deich bliadhna fichead aig a bheil i, agus is cinnteach mi nach bi Gàidhlig, no suim air an eachdraidh fhiachail a tha fuaighte rithe, ri chluinntinn no ri fhaighinn ann an Gleann Garaidh an taobh a stigh de dheich bliadhna. Tha e tachairt an sin mar a tha e a’ tachairt anns a’ Ghàidhealtachd againn fhéin. Tha an òigridh a’ togail orra do na bailtean móra.

Chan e sin do <eng>Nova Scotia<gai>. Ann an iomadh ceàrn agus gu sònraichte ann an Ceap Breatann ’s i a’ Ghàidhlig cainnt choitchionn an t-sluaigh. Cluinnear i gu snasmhor, cuimir, aig àrd is ìosal, uachdaran is ìochdaran. An uair a choinnich mi ris a’ Prìomh Mhinistear, an sàr Ghàidheal Aonghas L. MacDhomhnuill, cha b’ ann idir anns a’ Bheurla bhog neo-chaomhail a dh’fhàiltich e mi, ach anns a’ Ghàidhlig ghrinn, bhàidheil, a fhuair e bho athraichean a dh’ fhàg Gleann Uige ann am Mùideart bho chionn còrr gu math is ceud bliadhna air ais. B’ e a bhriathran “Cia mar a tha thu, laochain? Is mi tha toilichte d’fhaicinn.” Is e duine comasach, coibhneil ùghdarrasach a tha anns a’ Prìomh Mhinistear. B’ ann air a chùram-san a bha cabhlach chogaidh Chanada ré fad a’ chogaidh agus b’ ann an déidh sin a thill e gu dhreuchd air sgàth a dhaoine fhéin ann an <eng>Nova Scotia<gai>. Is e urram mór dhuinne gu bheil e tighinn gu bhith ’na fhear cathrach aig a’ chuirm chiùil mu dheireadh aig Mod mór nan leth-cheud bliadhna anns an Oban air an ath bhliadhna. Ach ’s e Maighstir Stanlaidh, a bhràthair, fìor fhear na Gàidhlige. Chan eil dad a chuireas mì-thlachd air-san mar a chuireas an neach sin a chuireas ann am Beurla na rachadh aige air a ràdh ann an Gàidhlig. Smior a’ Ghàidheil.

Is duilich ri ràdh nach robh teagasg sgoile aca thall an sin, thuige so, mar a tha againne. Ach a dh’aindeoin sin, tha fios againn air cho eudmhor dealasach is a tha iad, ged nach biodh ann mar theisteanas air an spéis do’n Ghàidhlig ach na rinn an curaidh sin nach maireann, Eòin MacFhionghain, leis gach paipear mór mar a bha MacTalla, agus gach iomadh leabhar taitneach a sgriobh e. Tha sinn an dòchas


[TD 59]

gun gabh ar daoine fhéin an so a’ cheart cho dealasach ri Gairm. Ma ghabhas, chan eagal dha.

Tha leasachadh ’ga dhèanamh air cùis na sgoile a nis, agus tha a’ chliù sin aig Calum Iain MacLeòid. Chan eil Calum ’na thàmh. Is e nach eil. An uair a ràinig mise, bha e is còmhlan gasda de luchd teagaisg aige ann an Ard Oil-thigh Dalhousie ann an Halifacs agus bha e soilleir ri fhaicinn ann a sin, agus air feadh na dùthcha uile, cho measail is a tha iad air Calum air a sgàth fhéin is air sgàth na tha e a’ dèanamh. Is mór an obair a rinn e mar thà, ach is ann anns na bliadhnaichean a tha ri teachd a mheasar iomlanachd a shaothrach. Mholamaid e ged nach biodh ann ach mar a tha e a’ cur an céill do na h-uile thall an sin cho luachmhor is a tha gach seann òran, gach sgeul agus gach mìr beul-aithris a tha aca, agus is iomadh seann òran a chluinnear thall an sin air nach eil lorg againne.

Tha Mòd aca cuideachd. Ach chan e Mòd mar as aithne dhuinne. Cluinnear Gàidhlig gun teagamh, agus i air a seinn leis a’ chloinn, ach maille ris a sin tha dannsadh Gàidhealach is pìobaireachd. ’S e na nithean sin as motha, mar a dh’fhaodadh dùil a bhith againn, a tha a’ gabhail aire nan coigreach agus is lìonmhor iad a tha a’ tighinn an rathad. Chan eil am Mòd ach ’na thoiseach, agus mholamaid e ged nach biodh ann ach mar a tha e a’ cur fa chomhair a’ mhór shluaigh dualchas nan Gàidheal, mar a gheibhear sin anns na h-òrain is na cleachdaidhean ionmholta eile a tha air am follaiseachadh an sud.

Is tric a chluinnear gu bheil tuille Gàidhlig ann an <eng>Nova Scotia<gai> na tha againn an so. Chan eil sin uile gu léir fìor. Anns an dùthaich so, tha àireamh an luchd bruidhne air a choimeas ri iomlanachd sluagh na h-Albainn agus leis a sin, chan eil an roinn aig a bheil a’ Ghàidhlig ach beag an coimeas ri mór shluagh na dùthcha. Chan ann mar sin a tha an <eng>Nova Scotia<gai>. Ged nach eil iad cho lìonmhor is a tha iad an so, tha tuille dhiubh ann aig a bheil a’ Ghàidhlig a réir an t-sluaigh a tha thall an sud. Ach feumar so a ràdh, gum b’ e mo bheachd-sa gu bheil no Gàidheil thall an sud fada, fada nas teòma gus a’ Ghàidhlig a chleachdadh ann an seanachas agus ann an còmhradh am measg a chéile na tha iad an so, agus mar a meallta mise ’nam bharail, sin an aon dòigh, agus an dòigh as cinntich air a’ chànain a chumail beò.

Tha am peann air ruith is gun mi fhathast air iomradh a dheanamh air an dara leth, agus mur eil agam ach sop as gach seid, le roit an sud is leum an so, tuigidh sibh nach robh an còrr comasach anns an ùine a chuireadh f’am chomhair. Theagamh an ath uair a bhios facal agam dhuibh gun seas mi is gun gabh mi m’ anail le deagh shùil a thoirt mun cuairt a chum is gum bi sgeul agam dhuibh a bhios nas mionaidiche.

Am facal mu dheireadh, tha Gàidheil Chanada measail air an dìleab agus tha iad mothachail air ciod a tha i a’ ciallachadh dhaibh. Mo bheannachd aca air son an coibhneis agus an càirdeis.


[TD 60]

CHUALA SIBH IAD.

[Dealbh]
“Ciod Bhur Beachd?” (Am B B.C.)
Saor dheasbad air an radio. Bho chlì gu deas—Niall MacGille Sheathanaich, An t-Urr. Iain MacAoidh, An t-Oll. Urr. Alasdair MacDhomhnuill, Eòghan Mac a’ Phì, Màiri Chaimbeul.

[Dealbh]
“Ruidhleadh Cailleach Eachainn Mhóir.” (Am B.B.C.)
Aonghas Mac’Ille Bhàin agus an Còmhlan Fhear. Cluinnear iad ann an “Abhachdas nam Bàrd” air an Di-Màirt mu dheireadh de’n bhliadhna.


[TD 61]

[Dealbh]
(Stephens Orr)
Iain M. MacGille-na-Brataich,
a chluinnear daonnan air an radio mar fhear an tighe, mar sheinneadair, is mar òraidiche. A thuilleadh air a sin, cluinnear e a’ gabhail pàirt ann an dealbh-chluichean Gàidhlig is Beurla. Tha e ainmeil mar ‘Alastair’ anns na Leasanan Gàidhlige, agus am bliadhna—aig a’ Mhòd—chunnacas dà uair air an telebhisean e. Tha e pòsda, le ceathrar chloinne, agus tha e a’ fuireach anns an t-seann mhansa ann am Balmaha.


[TD 63]

Bho Bhaile Bhóid gu Baile Bhóid
le
NIALL MACGHILLE SHEATHANAICH.

DA fhichead bliadhna ’s a ceithir! Is e sin an àireamh bhliadhnachan a bha eadar an ceud Mhòd a bha ann am Baile Bhóid agus am Mòd a chumadh anns a’ bhaile sin am bliadhna. Nach iomadh rud a thachair feadh an t-saoghail ré nam bliadhnachan sin agus is ann an uair a smaoinicheas mi air mo cheud Mòd a thig e fo m’aire gu bheil mi cho sean is a tha mi.

Bha Mòd 1908 air a mheas ’na Mhòd mór soirbheachail agus bha e sin, ach an coimeas ri Mòd na bliadhna so cha robh e ach mar a tha na Mòdan Dùthchail an diugh. B’e àireamh nan ainmean a bha ris a’ chlàr-iomairt 458, agus mi fhéin ’nam measg! B’ann air son a’ Mhòid sin a dh’ionnsaich mi “An Dubh Ghleannach,” aon de na h-òrain mhóra a dh’fhaodamaid a sheinn. Cha d’fhuair mi duais ach cha robh mi fada bhuaith. Sheinn Maighstir Iain á Beinn a’ Bhaoghla an t-òran sin aig a’ chuirm mhór a chumadh anns a’ Chaisteal agus bidh mi fhathast ag ràdh nan robh mi air a chluinntinn seachdain roimh an ám gun deach leam na b’fheàrr! Taobh a mach de sin is e a’ chuimhne as fheàrr a tha agamsa air Cuirm a’ Chaisteil am fliuchadh a fhuair mi a’ sealltainn do dhaoine far am faigheadh iad àite suidhe. Cha bu dhòrtadh no snidhe ach a leithid.

Bha Còisir Oigridh againn fo stiùireadh an t-seann duine chòir, Seumas MacArtair, agus choisinn iad a’ cheud duais am measg an luchd-ionnsachaidh. Lean iad air dol gu Mòd bliadhnachan an déidh sin, agus bha iad an còmhnaidh a’ deanamh gu maith.

Dà bhliadhna mun deach am Mòd gu Baile Bhóid chuir sinn Meur de’n Chomunn air bonn anns a’ bhaile, agus rinn sinn cuideachadh leis an Fhéill Mhóir a chumadh ann an Glaschu ann an 1907. Tha riadh an airgid a chruinnicheadh aig an Fhéill sin a’ cumail, ann an tomhas mór, a’ Chomuinn air a chasan gus an so. Bha céilidhean gasda againn, agus an lorg sin dhùisgeadh spéis do’n chànain agus iarrtas a h-ionnsachadh. Ré dhà Gheamhradh bha mi a’ teagasg Gàidhlig ann an sgoil a’ bhaile, aon oidhche ’san t-seachdain. Ged a b’ann an Gàidhlig a fhuair mise m’ fhòghlum cha deach a’ chànain a theagasg dhomh mar chuspair sgoile. Mar sin bha mi am feum a bhith gu math faicilleach gu robh leasan na h-oidhche agam air a dheagh chnuasachd, oir bha, am measg nan oileanach, luchd-teagaisg a chuireadh ceistean glé chudthromach orm. Chaidh dhuinn gu math ach bha mi riamh de’n bheachd gun do dh’ionnsaich mi fhéin barrachd air neach de’n chuideachd. Chumadh an sgoil so air aghaidh le Iain MacDhomhnaill an déidh dhomhsa am baile fhàgail.

An uair a tha duine òg agus speuran a’ chinn air togail le cuspair sam bith a dh’fhaodas a bhith air aire, ni e iomadh seòl air a thoil a riarachadh. A dh’fheuchainn an robh Gàidhlig aig muinntir a’phuist an Grianaig sheòl mi cairt-phostail thugam féin mar so: “Niall Mac Ghille Sheathanaich, 103 Sràid Montague, Baile Bhóid.” Chaidh


[TD 64]

latha ’s latha seachad is cha robh a shaod air a’ chairt mo ruigheachd. Air a’ cheann thall ràinig i a ceann uidhe agus sgrìobhte oirre ann an litrichean dearga—<eng>“Not for Dublin. Try where posted!”<gai>

An déidh Baile Bhóid bha Sruighlea agus fhuair mi a’ cheud duais air son leughaidh agus aithris. Fhuair mi duais an leughaidh a’ bhliadhna roimhe sin agus sguir mi dheth an déidh Shruighlea. Chuir mi aithne air Niall MacLeòid, am Bàrd Sgitheanach, aig Mòd Shruighlea—duine uasal gasda a bha an còmhnaidh a’ misneachadh ghillean òga mar bha mise aig an ám.

Goirid an déidh a’ Mhòid sin chaidh mi air cuairt-chuain gu Muir a’ Mheadhon-Tire far an do chuir sinn seachad mu ochd mìosan. Thadhail sinn ann an còrr is trì fichead baile puirt; ’nam measg bha Naples bho an deach mi gu Pompeii, am baile sin a chaidh a sgrios mu cheithir fichead bliadhna mun do rugadh Crìosd, an uair a bhrùchd Vesuvius thairis agus a chomhdaich i am baile cho tur agus nach d’ fhuaradh a mach e gu ochd ceud deug bliadhna ’na dhéidh. Ann am Venice bha <eng>gondola<gai> agam dhomh féin g’am thoirt air tìr gach maduinn a’ dol fo Dhrochaid na h-Ochanaich chun a’ mhargaidh. Bho Piraeus chaidh mi trì uairean gu baile na h-Aithne; sheas mi air Areopagus agus chuir mi mo chas, far an do chuir na muillionan romham, air làraich coise an Abstoil Pòl. Ràinig sinn cho fada ri Baile Mór an Turcaich agus chaidh an sgiobair, Ailean MacThòrcadail, is mi fhéin a dh’fhaicinn na h-eaglais ainmeil, Santa Sophia. Tha e mar fhiachaibh orrasan nach eil ’nan luchd-leanmhain air Mohamed am brògan a chur dhiubh, ach air son goireas luchd-turuis tha cuarain mhóra aca anns an teid a’ bhròg as motha agus thugadh sin dhuinn. Cha deachaidh sinn fada air ar n-aghaidh an uair a mhothaich mi fhéin buille fann air mo ghualainn agus có bha an so ach aon de’n luchd frithealaidh agus mo chuarain aige ’na làimh. Cha d’fhairich mise gun d’fhàg mi am dhéidh e! A thaobh is gun deach sinn cho fada co-dhiùbh air a’ chuairt-chuain sin chaidh sinn a mach am Bosphorus is b’urrainn dhuinn a ràdh le firinn gum faca sinn a’ Mhuir Dhubh.

Bha Gàidhlig aig a’ chuid bu mhotha de’n sgioba agus mar sin cha robh eagal gum fàsadh neach meirgeach innte. Bha earran litreachais a’ Mhòid an comhnaidh air m’aire-sa agus bhithinn a’ cur rannan ri chéile mar a gheibhinn cothrom. Bha sinn uair air acair mu choinneamh baile beag do an ainm Itea anns a’ Ghréig, am baile puirt as fhaisge air an àite iomraiteach, Delphi, far am biodh na sean Ghréigich ag aoradh do Apollo. Tha an teampull ’na seasamh an sud fhathast. Bu mhotha mo thlachd-sa, ged thà, a bhith a’ coimhead air Beinn Pharnasuis a tha ag éirigh còrr is ochd mìle troigh air cùl a’ bhaile bhig so. Bhiodh e dàna a ràdh gun tàinig mi fo bhuaidh na Ceòlraidh ach is ann an uair sin a thòisich mi air sgrìobhadh an duain, “A’ Chuairt Mhaidne,” leis an do choisinn mi a’ cheud duais aig Mod 1912. Air son Mòid 1911 thugadh dhuinn, mar chuspair, “Am Mòd,” agus b’éiginn tòiseachd as ùr air a’ chuspair sin. Shoirbhich leis an fhear sin mar an ceudna agus tha iad le chéile air an clò-bhualadh anns “An Deo Gréine.”

Air dhuinn tilleadh air ais gu Cluaidh chaidh sinn air son dà mhìos gu taobh an iar na Hearadh, gu Amhuinnsuidhe, far an do


[TD 65]

chuir mi eòlas air Dòmhnall Mac ’Ille Mhoire, ogha do’n bhàrd ainmeil, Iain Gobha.

Cha d’fhuair mi gu Mòd Dhun-éideann (1910) ach chaidh an duais air son òran ùr àbhachdach a roinn eadar mi fhéin agus Donnchadh Mac Naoimhean, Ile. Is e “An t-suirghe thubaisteach” a thug mise mar ainm air an òran agam fhéin agus bha Donnchadh air an aon chuspair fo’n ainm “A’ ruith nan gruagach.”

Goirid an déidh so bha Rùnair a dhìth air a’ Chomunn Ghàidhealach agus chuir mi m’ainm a steach. Bha mi air mo roghnachadh am measg triùir eile gu coinneachadh ris a’ Chomhairle ach cha robh e ’nam chomas frithealadh agus mar sin chaidh e seachad orm gun taghadh.

Bha mi aig an ám so ann an eilean Ruim, a’ cur seachad nam feasgar a’ sgrìobhadh rosg is bàrdachd. Bha An Comunn air tighinn gu ìre agus bha ullachadh mór ’ga dheanamh an Inbhirnis a chum Mòd na bliadhna sin (1912) a bhith airidh air teachd gu aois a’ Chomuinn. Mar thubhairt mi cheana choisinn mi duais na bàrdachd. Bha bàrd na bliadhna ri bhith air a chrùnadh ach gu mì-shealbhach cha do chuireadh fios thugam-sa mu dhéidhinn so agus chaidh an t-urram sònraichte sin seachad orm. Aon bliadhna deug an déidh sin chaidh an sàr sgoilear agus am fìor bhàrd, Seumas MacThómais, a chrùnadh aig Mòd am baile Inbhirnis. B’e so an ceud chrùnadh, is docha, ann am mìle bliadhna agus bu ro-mhath a b’ airidh Seumas air an àrd urram.

Mun deach an Geamhradh ’na dhéidh sin seachad thug Rùnair a’ Chomuinn suas an dreuchd agus air comhairle chàirdean thug mi m’ainm aon uair eile do’n Chomhairle. Chaidh mo thaghadh aig Coinneimh Araidh de’n Ard Chomhairle ann an Sruighlea air a 24mh là de’n Cheitein, 1913, agus mu mheadhon an Oig-mhìos chaidh mi an ceann na h-obrach a chùm a’ dol mi gu ruig so. Cha robh ach trì mìosan agam a dh’ullachadh air son Mòd Dhundeagh ach bha càirdean dealasach air mo chùl agus shoirbhich leinn gu math.

Chuireadh mi fhéin agus Ruairidh MacLeòid, an sàr sheinneadair, a’ riochdachadh a’ Chomuinn aig an Oireachtas a chumadh air a’ bhliadhna sin (1914) ann an Cill-àrnaidh. Sheòl sinn á Cluaidh gu Còrcaigh is chaidh leinn gu gasda ged a bha gnothaichean gu math troimhe chéile ann an Eirinn aig an ám. Bha gach ullachadh air a dhèanamh roimhe sin fa chomhar Mòd an Obain ach air do’n Chogadh Mhór briseadh a mach ’san Lùnasdal b’fheudar am Mòd a chur dheth agus chaidh cóig bliadhna seachad mun d’fhuaras cothrom air Mòd eile a chumail.

Mu mheadhon an Fhoghair, 1916, chaidh mi gu Sasunn gu aon de Réiseamaidean nan Camshronach. Cha d’fhuair mi caoidhte ’san t-arm gu toiseach an Earraich 1919 agus cha bu luaithe air ais mi na thòisich sinn air Mòd a chur air ghleus. Cha robh e comasach do’n Oban gabhail ruinn air a’ bhliadhna sin ach rinn Dun-éideann còmhnadh oirnn.

Am feadh is a bha an Cogadh Mór a’ dol air aghaidh ’san Roinn Eòrpa agus òigridh na dùthcha ach beag gu léir ’san Fhraing bha na


[TD 66]

seann laoich a bha aig an tigh a’ gleachd air son còirichean na Gàidhlige. Le còmhnadh foghainteach bho luchd-riaghlaidh nan eaglaisean cho-éignich iad a’ Phàrlamaid gu cothrom na Féinne a thoirt do’n Ghàidhlig agus chuireadh ann an Achd Ur an Fhòghluim (1918) gum biodh Gàidhlig air a teagasg ann an sgoilean far am bu chainnt mhàthaireil i do’n chloinn. Ged nach robh, is nach eil, cùmhnantan an Achd sin air an coimhlionadh gu litireil thug an t-Achd cuideachadh mór do’n Ghàidhlig agus faodar a ràdh le fìrinn nach robh riamh roimhe uiread am measg òigridh na Gàidhealtachd a bha cho comasach air a’ chànain a’ leughadh is a’ sgrìobhadh agus a tha an diugh. Tha an taing sin aig an luchd-teagaisg a tha a’ saothrachadh gu dealasach anns na sgoilean. Ach feumaidh mi a chur ris na thubhairt mi mun Achd Ur gun tugadh àite do’n Ghàidhlig anns na h-Ard Sgoilean bliadhnachan roimhe sud anns a’ cheasnachadh mar theirear an <eng>“Leaving Certificate.”<gai> An cois a’ chothroim a thug an t-Achd Ur dhuinn bha leabhraichean freagarrach ri uidheamachadh agus ghabh An Comunn sin os làimh. Fo stiùireadh an Ollaimh MhicBàtair ghabh Domhnall Mac a’ Phi, fear-deasachaidh “An Deò Gréine” agus a bha e fhéin ’na mhaighstir sgoile, os làimh sia leabhraichean a dheasachadh, agus le deagh chòmhnadh Blackie ’sa Mhic, clò-bhualadairean an Glaschu, chuireadh ann an làmhan an luchd-teagaisg leabhraichean a bha an neo-ar-thaing ri leabhraichean anns na cànainean eile. Cha chòir dearmad a dheanamh air a ràdh gun do chuir an t-Ollamh MacBhàtar an Comunn fo mhór chomain dhà ann a bhith a’ deasachadh leabhraichean gu feum anns na h-Ard-sgoilean mar a bha “Rosg Gàidhlig” (1915) agus “Bàrdachd Ghàidhlig” (1918). Chaidh an dà leabhar so a chlò-bhualadh as ùr ann an 1929 agus 1932.

Ri linn a’ Chogaidh Mhóir cha robh e comasach do mhóran de Mheuran a’ Chomuinn an coinneamhan a chumail agus mar sin chaidh iad á bith. Na bliadhnachan a bha an t-Ollamh Urramach Seòras MacAoidh, ministeir Chill-fhinn, ’na Cheann Suidhe (1919-1922) chuir e fhéin agus mise cuairtean air a’ Ghàidhealtachd. A’ tòiseachadh aig Inbhir Thòrsa cha robh sgoil no talla eadar sin agus Ceannloch Chill-Chiarain anns nach do chuir sinn rùintean a’ Chomuinn an céill. A bhàrr air tìr-mór thug sinn sgrìoban do’n Eilean Sgitheanach, Muile, Ile, Diùra agus Giogha. Chuir sinn móran Mheuran air bonn as ùr agus móran eile far nach robh Meur riamh roimhe. Bha an t-Ollamh MacAoidh ’na Fhear-gairme air Comhairle a’ Chraobh-sgaoilidh aig an aon ám agus mur an robh esan eudmhor, dealasach cha robh neach eile a bha riamh air Comhairle a’ Chomuinn.

Chuir mi fhéin a’ cheud Feachd de Chomunn na h-Oigridh air bonn ann am Baile Chaisteil am Barraidh am mìos an Dàmhar, 1934, agus bho sin gu so chuir Domhnall MacPhàil agus mi fhéin còrr agus ceud Feachd air bonn. Ghabh sinn a steach ann an Comunn na h-Oigridh uile gu léir suas ri dà mhìle dheug balach agus caileag a labhradh Gàidhlig gu réidh siùbhlach. Ma chumas iad ri am bóidean chan fhàigh a’ Ghaidhlig bàs.

Tha móran eile a dh’fhaodainn a sgrìobhadh uime, ach theagamh gur leòir so aig an ám.


[TD 67]

[Dealbh]
“Marsco.” Anns a’ Chuilthionn.
Dealbh làimhe le Iain Caimbeul.

Air Chul an t-Saoghail
le
AONGHAS MACMHATHAIN.

THA suas ri fichead bliadhna a nis bho’n a chuir mi seachad beagan ùine ann am baile beag ann an Conamara air taobh an iar Eireann. Baile beag sàmhach a bha ann, air a roinn ’na chroitean beaga. Cha robh a choltas air na tighean no air an àiteachadh gu robh an teachd-an-tìr cho math ri croiteirean na Gàidhealtachd againn fhéin. Cha robh móran eòlais air an t-saoghal mhór aig a’ chuid bu mhotha dhiubh, ged a bhiodh feadhainn dhiubh a’ falbh gu togail a’ bhuntàta agus oibrichean eile an Albainn agus an Sasainn bho ám gu ám. Bha fear dhiubh a bha air a bhith an Albainn dà uair a’ faighneachd dhomh an robh drochaid eadar Albainn agus Sasainn. Tha mi a’ creidsinn gu bheil agus drochaid, ach is iongantach mur robh e de’n bheachd gur e eilean a bha an Albainn!

B’i a’ Ghàidhlig cainnt an t-sluaigh, agus bha e bhuam gun togainn na b’urrainn dhomh dhith fhad ’s a bhithinn ’san àite. Gu mì-rathail cha robh a’ Ghàidhlig aig muinntir an tigh-òsda far an do chuir mi fodham. Ach coma, bha maighstir-sgoile còir faisg orm, agus làn a chlaigeann aige fhéin agus aig a theaghlach dhith, agus is ann ’san tigh aige-san a chaith mi móran de m’aimsir. Bha dithis mhac aige, am fear bu shine ris an lagh agus am fear a b’òige ’na adhbhar sagairt, agus e ’na oileanach an Colaiste Magh Nuadhat aig an ám. Chaidh am fear bu shine a leòn, agus e


[TD 68]

’na ghille òg, ri linn na trioblaide an Eirinn, agus bha té de na làmhan aige gun móran feuma. Ach bha e cho math air a’ ghunna ri duine a chunnaic mi riamh. Dh’amaiseadh e eun air an iteig le .22!

Bha seann armlann, no <eng>barrack<gai>, nan saighdearan Sasannach ’na thobhta dubh bho’n a chaidh a chur ri theine aig ám na trioblaide, sealladh a bha cumanta gu leòir air feadh na h-Eireann aig an ám. Is ann air faiche air beulaibh na togalach so a bhiodh Oglaich na h-Eireann, no am milisi mar a theireamaid, a’ faighinn an oileanachadh ann an lùthchleasachd an airm. Is minig a shuidhinn air balla air oir na faiche ag éisdeachd ris an t-seàirdsean, agus e aig a dhìcheall a’ cur rian air na fleasgaich: “Ean, a dhà, a trì! Ean, a dhà, a trì! Mosg a th’agad a sin ’s chan e caibe!” Thug so orm a bhith beachdachadh air cuin a fhuair saighdearan Gàidhealach na h-Alba an oileanachadh ann an Gàidhlig mu dheireadh. Is cinnteach gur fhada o nach cualas <eng>“About turn”<gai> ann am <eng>Fort George<gai> mar so: “Cuir cas an t-sùgain air cùl cas an t-siamain, is tionndaidh do shròin far an robh do thòin a chianaibh!” Anns an t-seann aimsir chanadh na Gàidheil gu robh iad “aig an <eng>ekercy<gai>!” an uair a bhiodh iad aig lùthchleasachd no <eng>drill<gai> an airm. Tha am facal air sgeul fhathast, ach tha a chiall air atharrachadh beagan: “Dé an eacarsaich a th’oirbh?” cluinnear athair ag ràdh ri cloinn luathaireach. Tha am facal a’ toirt ’nam chuimhne an sgeul a tha air innse mu Iain Buidhe Mór a Innse Mhuilt, gìomanach gunna cho iomraiteach agus a bha ann ri a linn. Anns a’ bhliadhna 1757 ghabh Iain Buidhe Mór ann an Réisimeid Mhic Shimidh, a bha air a h-ùr thogail le ceann-feadhna nam Frisealach, an Seanalair Sìm Friseal. Sheòl an réisimeid air ball gu ruige Ameireaga a chumail cogaidh ris na Frangaich. An uair a bha iad a’ teannadh ri tìr, chunncas Frangach air a’ chladach agus e mar gum biodh e a’ gabhail beachd orra. Chan eil teagamh nach robh am Frangach ’ga fhaireachdainn fhéin tèarainnte gu leòir, agus e am beachd nach tilgeadh duine e aig an astar. Thubhairt cuideigin air bòrd, “Seall air an t-slaightire!” “Mac an Diabhail,” arsa Iain Buidhe Mór, “dé an gnothach a th’aige bhith gabhail beachd oirnne?” agus thog e a ghunna agus loisg e air an Fhrangach. Anns a’ bhad thuit am Frangach air a’ bhlàr ’na chlosaich gun deò. An uair a chuala Mac Shimidh an t-urchar, rinn e air Iain Buidhe Mór agus thubhairt e, “O, Iain, Iain, cuimhnich t’<eng>ekercy<gai>! Na dèan a leithid gu bràth.” “An diabhal <eng>ekercy<gai> no <eng>ekercy<gai>,” arsa Iain Buidhe Mór, “ach <eng>ekercy<gai> an fhéidh: far am faic mise fear de na biastan, bidh mo pheilear troimh chorp!”

Latha de na lathaichean dh’fhaighnich an sagart òg dhìom am bu thoigh liom sgrìob a thoirt gu ruige Arainn, agus ghabh mi ris an tairgse le dealas. Fhuair sinn aiseag air bàta a bha dol gu Inis Mór le luchd mòna. Talamh gaineamhach a tha an Arainn, agus chan eil mòine aca ann. Bidh muinntir Chonamara mar sin a’ cosnadh beagan airgid le bhith ag aiseag mòna a null ann, agus ’ga reic ri muinntir an eilein. Sheòl sinn mu shia uairean ’sa’ mhadainn agus sinn ann ceathrar—dithis bhràithrean do’m buineadh an t-eathar, an sagart òg agus mi fhéin. Bha fear de na bràithrean


[TD 69]

agus a choltas air a bhith gu math leisg. Fhad ’s a bha am fear eile a’ stiùireadh, agus eadhon a’ dèanamh beagan iomraidh nuair a bha a’ ghaoth a’ fannachadh, bha esan shìos ’san toll toisich gun tighinn as, agus sunnd aige air tea a dhèanamh gun sgur. Bha teine mòna aige ’san toll, agus bha e a’ dèanamh na tea ann an sgeileid—a’ cur nan duilleagan ’san uisge fhuar agus an sin ’gam bruith gu math. Bha na h-Eireannaich ag òl seipeanan dhe so fad an t-siubhail, sabhs goileach puinnseanta gun móran bainne no siùcair ’na cheann gus an droch bhlas a thoirt dheth. Air eagal gun saoileadh iad gu robh mi tuilleadh is coimheach, thàinig orm cupa de’n stuth so òl, an aghaidh mo chàile, agus dh’fhàg e cràdh ’nam innibh a mhair fad an latha.

Mu aon uair deug ’sa’ mhadainn chaidh sinn air tìr faisg air ceann-an-iar an eilein, agus dh’fhalbh an sagart agus mi fhéin dh’fheuch am faigheamaid sealladh air Dùn Aonghuis, an seann dùn ainmeil a tha air bearradh nan creag cas gruamach air taobh a deas an eilein. Nam faigheadh fir a’ bhàta reic air an luchd mòna ’san àite sin, gheall iad feitheamh ruinn gus an tilleadh sinn, agus mura faigheadh bha rompa cumail orra an ear gu Cill Rònain, ceann-bhaile beag an eilein, agus dh’fhaodadh sinne coiseachd sìos troimh an eilean air ar socair agus coinneachadh riutha an sin. Is e so a thachair. An déidh dhuinn tilleadh bho ar cuairt gu Dùn Aonghuis dh’fhidir sinn gun d’fhalbh bàta na mòna agus chum sinn oirnn air an rathad gu Cill Rònain.

Air ar turus chunnaic sinn seann chaibeal agus clachan-cuimhne ann le sgrìobhaidhean orra. Bha mhiann oirnn cuid dhiubh sin a leughadh, agus thug sinn ceum a steach do’n chladh. Cha robh sinn fada an sin nuair a mhothaich sinn gu robh clann sgoile ag éigheach ruinn. Bha seann bhodach cuide riutha agus nuair a thill sinn chon an rothaid thuig sinn bhuaidhe gum b’ann air talamh naomh a bha sinn ’nar seasamh, agus gum b’e sin a b’aobhar do sgreadal na cloinne. Cha chreid mi gu robh mo charaid air a dhòigh gun do rinn e iomrall de’n t-seòrsa so, agus o’n a thuig sinn air ball nach robh am bodach còir buileach toinnte co dhiùbh, leig e air gur e Sasannach a bha ann. Lean am bodach sinn ceum air a’ cheum gu ruige Cill Rònain agus ged a bha mo charaid a’ tarraing as fad an t-siubhail ann an Gàidhlig lìomhta ealanta, cha do smaoinich am bodach riamh air faighneachd ciamar a bha Gàidhlig cho siùbhlach aig Sasannach! An uair a bha sinn a’ dol seachad air tigh àraidh mhothaich sinn gu robh am bodach a’ toirt sùl iomgaineach air agus gun chas e beagan far an rothaid agus e ’ga chroiseadh fhéin. Tha e coltach gur e fear a mhuinntir an eilein a bha so a bha air móran dhe bheatha a chur seachad an Ameireaga agus gun tàinig e dhachaidh le creud neònach air choreigin air neo gun chreud idir. Bha e air a chur as a leth gum biodh e a’ togail teine air a’ bhlàr a muigh Di h-Aoine agus gum biodh e a’ ròstadh feòil muice air an aghann am fianais an t-sluaigh!

Ràinig sinn Cill Rònain mu thrì uairean feasgar, ach cha robh na seòid air a’ mhòine a reic fhathast. Bha iad ag iarraidh deich tasdain fhichead air an luchd, ach cha robh am fear ris an robh an


[TD 70]

[Dealbh]
Na h-Eileanan Aranach <eng>(Irish Times)<gai>

gnothach an Cill Rònain deònach air barrachd air cóig ar fhichead a thoirt air. Chùm iad air a chéile fad dhà uair an uaireadair, ach b’éiginn do fhir Conamara géilleadh. Bha iad ag innse dhomh a rithist gur e Albannach a bha an athair an fhir a Cill Rònain!

Bha e mar so mu chóig uairean feasgar mus tug sinn ar n-aghaidh air Conamara. Cha robh deò gaoithe ann, agus bha sinn fada bho’n dachaidh mu ochd uairean an uair a dh’atharraich an aimsir, agus a dh’éirich doineann le tàirneanaich agus dealanaich. Mu aon uair deug thug sinn a mach fasgadh eilein bhig am bàgh Ghaillimh. Bha na tàirneanaich a’ sìor tharraing dlùth, gus mu dheireadh gu robh e, ar linn, eucomasach dhuinn tèarnadh bho’n dealanach. Thug an so fear de na bràithrean botal de uisge coisrigte a mach agus fhuair sinn ar baisteadh an ainm an Athar, a’ Mhic agus an Spioraid. Bha mise ’gam fhaireachdainn fhéin a nis car mar a bha Iòna ’san luing! Mu uair ’sa’ mhadainn chaidh sinn air tìr agus ghabh sinn fasgadh ann an tigh ’san eilean. Bha luchd céilidh an sin nach d’fhuair cothrom a dhol dhachaidh leis an stoirm agus bha sinn an sin a’ comhradh agus a’ tuiteam ’nar cadal gus an robh e ceithir uairean ’sa’ mhadainn. Bha sìde na b’fheàrr ann a nis agus chuir sinn ar n-aghaidh a rithist air Conamara. Ràinig sinn an tigh mu ochd uairean ’sa’ mhadainn agus gun fuireach ri biadh no dad eile rinn mi air an leabaidh agus chaidil mi gu cóig uairean feasgar. Là-rna-mhàireach bha mi a’ dol a steach a Ghaillimh air bus, agus bha cailleach a’ faighneachd dhomh a robh eagal orm roimh na tàirneanaich agus na dealanaich an oidhche eile. Thubhairt mi fhéin nach robh móran. “A! is mi nach eil ’gad chreidsinn,” arsa ise,” ’s gun thu dhe’n chreud cheart co dhiùbh.”


[TD 71]

Leabhar-Latha Mhgr. Ailein Domhnullaich

II

Anns an dara earrann so de’n Leabhar-latha a sgrìobhadh le Maighstir Ailean ann an Eirisgeidh ’s a’ bhliadhna 1898, tha sinn mar gum b’ eadh a’ faotainn cead a dhol a steach d’a sheòmar, agus suidhe ri a ghualainn, is esan le a pheann ealanta a’ cur a smuaintean an céill fo ar comhair.—FIR-DEASACHAIDH.

MART 2rna (Di-ciadain). Tha’n latha ’n diu aithneachadh beag na’s fheàrr, ged a tha ghaoth ’n iar a’ séideadh fhathast. Ràinig mi a’ Choilleag (1) as a’ mhaduinn. Air mo thilleadh ghabh mi suas taobh Abhainn ’ic Caoithein (no ’ic Cuithean). Chunnaic mi seana-làthrach taighe no gàraidh air a leigeil ris le tuil na h-aibhne. Thug mi deagh-shùil mun cuairt, fiach am faicinn torr shligean timchioll a dhearbhadh gum b’ e làthraich tigh còmhnuidh a bh’ ann, ach cha n-fhaca mi leithid goirid dhomh. Theagamh gun tig an torr shligean am barr fhathast, nuair a ruisgeas an sìoban an t-àite beagan na’s luime. Dh’fhaoidte nach robh ann an deaghaidh h-uile rud ach gnè de ghàradh-dìon bh’ air a thogail ri bruach na h-aibhne air eagal i bhith dianamh tuille ’s a chòir a chladhach as na bruthaichean gainmheacha.

As an lianaidh os cionn a’ Bhaile, de dh’ amais ruinn a’ snàmh ann an claisidh bhig as an robh uisge ruith, ach deala. Thug mi leam dhachaidh i, ’s chàraich mi ann am botal i. Tha e coltach nach robh sian a dh’ fhios aig muinntir an àite gu robh a leithid ri fhaighinn as an eilein. Na daoine dha’n do sheall mi i, thuirt iad nach fhac’ ’ad gin riamh roimhe dhiubh.

Thadhail mi aig Fear nan litrichean is fhuair mi dà Ordan Airgid bhuaithe, is tha e ’nam bheachd an cur air falbh am màireach a dh’ Ionarnis a phàigheadh nan leabhraichean a fhuair mi air an t-seachdainn so chaidh. ’S ann a stigh aige-san a chuala mi mu bhàs D. ’S ann ’s a’ mhaduinn Di-luain a dh’ eug e. ’S e duine tapaidh a bh’ ann thun an t-saoghail-se. Bha cothrom math aige rud a chur cruinn gu dearbh, ach ged a bha fhéin, mura biodh dòigh is eanchainn aige fhéin, dh’ fhaodadh e ’n cothrom a leigeil seachad mar a leig gu leòir a bharrachd air. Tha e ’san ainm gun do dh’fhàg e cunntais mhór mhìltean as a dheaghaidh. Thuirt e rium fhéin uair is uair gur ann ann an Eirisgeidh a rinn esan a chuid airgid air an eisg, ’s nach cumadh na bha e dianamh ann an Uibhist ris a’ mharsantachd an còt’ air a dhruim. Bha langa dianamh airgid mhóir ri linn-san, cha robh a’ phrìs a bha esa toirt oirre ach beag. Bha truas ann an déidh a h-uile rud. Tha e air a gh-ràdh nach do tharruinn e duine riamh gu cùirt air son fhiach, ’s nach robh e idir dona mu fhuasgladh a dhianamh air duine a bh’ ann an éiginn bidhe. Tha mi cinnteach gum faigh mi fiachadh an nochd thun an tòrraidh. Ma bhios latha math ann, théid mi ann, ’s mura bi, cha déid.


(1) Tràigh bheag ann an Eirisgeidh, an t-àite far na chuir Prionnsa Teàrlach cas air tìr an toiseach nuair a thàinig e a dh’ Alba.


[TD 72]

Tha ’m feasgar a’ fàs rapach, ’s tha neimh is fuachd gu leòir as a’ ghaoith fhathast, ach tha mi ’n dòchas gur ann dol am feabhas a bhios i tuillidh, ’s gun do dh’fhalbh an dubh-dhùldachd buileach.

Tha ’n fhiasag agam air dol am fiadh, ’s cha n-uilear dhomh taghadh na h-ealtainn mum fàg mi mi fhéin cho fìor-lom as a’ bhus ’s as fheudar dhomh bhith, ma thig orm a bhith ’n cuideachd urracha móra na dùthcha aig Caibeal Bhaghasdal am màireach. Nach mi leig cead ruith leis a’ pheannt’. Tha ghlagaireachd fuaighte rium co-dhiubh, a Beurla ’s a Gàidhlig, ach tha mi air dol bhuaithe buileach, an am teannadh ris a’ sgròbaireachd-sa chur sìos a Gàidhlig.

Chuir mi air falbh dà litir—té dhiubh do Raonailt bhig a bh’ agam fhéin bho chionn fhada ’s i ’n diugh ann an Ceann Loch Iall ’ga cosnadh. An litir eile chuir mi dh’ Ionarnis agus sia tasdan diag agus trì sgillinnean ’na cois. Chuir mi dh’ iarraidh an Leabhar Sgialachd a chuireadh a mach le Mac an Iarl’ Ilich (2) anns an litir chiadna. Chuir mi pàipeir a fhuaradh ann am botul air an tràigh a dh’ ionnsaigh Fear-gnothaich nan Staidean ann an Glaschu.

Fhuair mi ’ghruag a thoirt dhiom aig Eóghann còir ’s bha mi ’n làn-am a toirt dhiom. Is cianail fhéin mar a dh’ fhàsas i agam ann an ùine aithghearr.

’N Treas Latha dha’n Mhàrt (Diardaoin).

Cha robh latha idir dona. Cha robh a bheag a ghaoith ann. Beagan a bh’ ann, bha e cho gearrte ri gaoith a bh’ ann ach ainneamh. Rinn i beagan reothaidh a raoir.

Ràinig mi Poll a’ Charra eadar 10 is aon uair diag. Fhuair mi litir o’n Easbuig agus seachd puinnd Shasunnach ’na broinn a chuireadh a mach leis a’ Chuideachd a tha ’n ainm a bhith cumail air dòigh a h-uile gnothach airgid a bhuineas do’n Sgir Easbuig-sa. Tha mi’n dùil gur e deich a chuireadh a mach dhomh aig a’ choinneamh a bh’ ann mu dheireadh. ’S e sin am brath a leig an Rùn-chléireach hugam ged nach d’ fhuair mi ach £7. ’S fheudar dhomh brath a chur ’ga ionnsaigh a dh’ fhiach co dhiubh ’n e e fhéin no ’n t-Easbuig a chaidh iomrall.

Fhuair mi litir o Mhac ’Ille Mhìcheil ann an Dun-Eideann ’s tha e coltach nach urrainn da fhéin ’s no dha’n Ollamh MacEanruig sealltainn a mach an taobh-sa an dràsda. B’ e sin an call dhomhsa nach d’ fhuair mi greis dha’n seanchas.

Fhuair mi litir thiaruinnte o Chailleach bheag nam Bòcan (3) agus litir eile. Chuir i air adhart dealbh Mhr. Seòrus a Dhalabrog (4) air chùram Mhr. Somhairle (ach tha i daonnan a’ dianamh “Dughallach” ’s dh’ fhaodadh e bhith gun deach an dealbh a Bheinne-bhaoghal ri linn sin). Tha i air dol gu àite còmhnaidh eile ris an can iad <eng>Bushey Heath<gai>. Chaidh eachdraidh Mhr. Seòrus a losgadh oirre le lamp a spreadh air a’ bhòrd ’s a theab an taigh a chur ’na theine air an dìol-


(2) Iain F. Caimbeul, Ile. (Iain Og Ile).

(3) Miss Goodrich Freer. Is i sgrìobh an leabhar <eng>“The Outer Isles”<gai> agus bu mhór an cuideachadh a fhuair i bho Mhgr. Ailean. Is gann gun d’ rachadh aice air an leabhar a chur r’a chéile idir gun e fhéin a bhith ’ga cuideachadh.

(4) Mgr. Seòras Rigg, sagart Dhalabrog, a chailleadh le bhith frithealadh luchd an fhiabhruis mhóir anns a’ bhliadhna 1897. Rinn Mgr. Ailean marbhrann dha.


[TD 73]

[Dealbh]
W. B. Blaikie, A’ Bhean Uasal Moore, A’ Bhean Uasal Goodrich Freer (Cailleach Bheag nam Bòcan) agus Mgr. Ailean.
(Le cead P. J. W. Kilpatrick)

deirc. Fhuair i losgadh cuideachd, an truaghan, ’s bha i greis gun a bhith gu math as a dheaghaidh. Tha ’n litir cho laghach ’s cho caoimhneil ’s cho fosgarra. Fhuair mi buigean (?) a’ phinnt bhuaipe, ’s cha robh ioghnadh ged a gheibheadh. Bha sgrìobhadh agam cho anabarrach duilich a dhianamh a mach, ’s gu robh i faighinn dragh an t-saoghail ’ga dhianamh. Bha chùis dona gu leòir leis a’ Bheurla, ach nuair a bheir i ionnsaigh air facal Gàidhlig sam bith a bha shìos agam a sgrìobhadh, cha robh sian a dh’ fhios aice, co-dhiubh a bha i ceart no cearr. Chuir i hugam blaigh de’n phàipeir a sgrìobh i air na Lochlannaich ’sna h-Eileanan an Iar air son nan ainmnean Gàidhealach a bha air fheadh a chur air dòigh dhith.

Bha litir ann cuideachd o cheud dhotair lighiche na Siorramachd, ag iarraidh fiosrachadh mu Eirisgeidh. Tha mi cinnteach gur fheudar rann air choireigin a chur huige.

An déidh sùil a thoirt air na litreachan am Poll a’ Charra is glaine do dh’ uisge beatha a ghabhail ann an ceann uisge, ghabh Eoghann Cléireach ’s mi fhéin sìos ri bruach cladach Smercleit. B’ e sin an t-slighe nach robh tlachdmhor. Torran de bhrùig loibh is lòin bhreuna a’ sruthadh a mach bhuapa is fàileadh asda a leagadh an t-each iaruinn nam faigheadh e’n còir a chuinnleannan. Struthan de na staimh air càradh air gàraidhean ìseal de phluic air bàrr an Rodha, an dùthaich uile cho bàithte, ’s na bha ’m bàrr dhith cho mi-thuarail. Is minig (5) a tha caitheamh an saoghail as an àite robach. ’S ann a tha Eirisgeidh ’na àite uasal glan eireachdail seach an Ceann-a-Deas as a’


(5) minig .i. mairg.


[TD 74]

cheart-am, ’s gun e ach ’na aon eabar ’s na aona pholl air fad. Chum sinn romhainn gun d’ ràinig sinn taigh Iain ’ic Néill ’ic Caluim am Baghasdal, is ghabhadh romhainn gu math ann. Cha robh duin’ aig taigh ach bean-taighe ’s i tachras.

Thiot an nighean bhàn aige, Sìne, a stigh mionaid no dhà. Có nochd a staigh ’gam choimhead ach Iain MacIain ’ic Ruairidh, ’s cha robh a dad a dh’ ùine a staigh nuair a thòisich e air seanchas—air blàir, air mar a bha na daoine ’gan toirt air falbh dha’n arm—air Domhnall Gorm (Mac ’ic Ailein)—’s air ciad rud. Cha robh mi gearain dad ach nach robh a dh’ ùine agam na leigeadh leam suidhe greis ’ga éisdeachd. Nochd an tòrradh a nuas o thaigh Eachainn ’ic Aonghuis Bhàin. Ghabh sinne ’na choinneamh aig Crois Bhaghasdal. Tha e air a ràdh gu robh aon 400 duine air an tòrradh. Cha n-fhaca mise riamh a leithid. Cha chreid mi gu robh aona bhoireannach fhéin ann. ’S ann aig an taigh a bha chosgais, ’s cha robh ach duine no dithis ann aig an robh boinne a chòir na ghiùlaineadh e.

Cha robhas fada mu’n tiodhlacadh uile.

Phàidh mi £1 do Mhac R. Shaoir air son na lice a chuireadh aig ceann Mhic Iain ’ic Ruairidh. Chuala mi so durrghal bruidhne is mi ann am broinn Caibeal Fir Bhaghasdal. Cha d’ rinn mi mach dé bha ’n duine ’g ràdh. Fhuair mi Eóghann is tharruinn sinn ’s nuair a bha sinn sìos mu’n Abhainn Mhóir ’s gu math mu dheas oirre, chluinneamaid éibh o am gu am as a’ Chaibeal. Cha robh ’n ùpraid ud iomchuidh ann an leithid sud a dh’ àite, ’s gu seachd àraid dol a thòiseachadh air an leithid mun robh an uaigh cóig mionaidean air a dùnadh sìos. Chuala mi rithist gur ann mu dheidhinn an Dotair a bha ’n ùpraid uile.

Fhuair sinn sgoth air an Lùdaig, is ràinig sinn Carraig an Rodain beagan an deaghaidh dol fodha na gréine. Cha robh ach sianar a Eirisgeidh air an tòrradh ’s bha sin cho math. Ghabh mi deagh-shuipeir an taigh a’ chléirich—’s an fhiacail gu math sgaiteach.

Thug mi sùil air na pàipearan-naidheachd, ’s ann a chunnaic mi mu bhàs Alasdair Thòisich a bha pòsda aig piuthar mo mhàthar. Nach iongatach nach dug duine dhiubh fonear sgriobag a chur hugam m’a dheidhinn. Fois Dhé dha.

4mh Màrt (Di-h-Aoine).

Cha d’ rinn mi bheag sam bith an diugh ach an latha chur seachad gu diomhain. Bha Cràbhadh Slighe na Croise againn feasgar, ach cha robh móran sam bith anns an Eaglais. Thadhail am Maighstir-Sgoil as deaghaidh na seirbheis, ’s chuir e seachad greis dha’n oidhche ann an seanchas air iomadach ni.

Bha reothadh ann ann an am dhuinn a bhith dol a chadal.

5mh Màrt (Di-Sathuirne).

Bha dùil agam gur e reothadh a bhiodh againn an diugh ach ’s ann a th’againn gaoth deas agus uisge. Tha mi ’n dòchas gun cuir i fuachd air fògradh. Cha robh againn ach sìde neimheil mhosach bho’n Fhéill Brìde, ’s leis na shil i a shneachd cha n-urrainn nach bi deireadh an earraich is toiseach an t-samhraidh na’s blàithe na bha ’ad an uiridh.

Tha a’ mhòine ’ga teireachdainn. Tha dhìol aig na bha mu làthrach na cruaiche cumail ris an taigh am màireach.


[TD 75]

Bha tàirneanaich ann feasgar, ach cha robh e ro-ghoirid a làimh. Bha corra mheall de dh’ uisge trom reamhar dhith mu’n am, ach ’s e latha balbh socair a rinn i. Bha strùladh gu leòir as a’ mhuir.

Thug mi làmh air corra mhearachd facail a bha sgrìobhte anns an t-seanchas aig Miss Freer mu na Lochlannaich a chur ceart. Tha mi an dòchas gun dearg i air an sgrìobhadh agam a leughadh. Chuir mi diachainn gu leòir oirre as na sgrìobh mi huice mu dheireadh. ’S math fhéin na pinn a chuir i hugam. Tha mi an dòchas gun tig an dealbh aig Mgr. Seòrus hugam gun a bhith dol air seachran sios rathad nam Fadhlaichean gu Mgr. Alasdair Dubhghallach. ’S cinnteach gun gabh e mar sin ma sgrìobhadh <eng>Rev. McDougall<gai> air an taobh a muigh aige ’ga sheòladh hugam.

Bha i bial ri seachd uairean an nochd mun tàinig oirnn solas a lasadh. Cuiridh mi uidhireachd mhór as an fhad a tha tighinn as a’ latha—ceum fada foghainnteach a’ ghiomanaich a’ dol ris a h-uile latha, mar a bha ’n sean-duine aig an robh beachd air a h-uile rud ag ràdh:—

Mar ghiomanach a’ dìreadh sléibh’
Feasgar éibhinn earraich.

Cha tàinig a bheag dha’n éibhneas fhathast mura teann e ri tighinn a nis fhéin. Is math dùil a bhith ris, agus is math a mhisneach do dhuine fios a bhith aige gum beil a’ chuid as miosa seachad.

Dh’ fhan am Mgr. Sgoil ’s a phiuthair greis air chéilidh eadar 8 is 10 uairean.

[Dealbh]
Eaglais Mhgr. Ailein.
(Le cead P. J. W. Kilpatrick)


[TD 77]

So an Lagh

(1) TIOMNADH A’ CHROITEIR.

Le DOMHNULL IAIN MACCUMHAIS.

THA a lagh fhéin aig a’ chroitear agus bhitheadh e a chum feuma dha nan cuireadh e barrachd eòlais air. Is ann mar sin a mhàin a mheallas e gu h-iomlan na sochairean a bhuilicheadh air an uair a chuir a’ Phàrlamaid air chois lagh na croite.

Tha e dual do dhuine a bhith seachnadh an lagha mur a cuir an cruaidh fhortan ’na luib e, agus a bhith beò an dòchas nach cuirear dragh air fad a bheatha le ceistean mar a tha: “Gu dé mo chòirichean ma leigeas mi dhiom a’ chroit?,” no, “Gu dé mo chòirichean ma dh’ fheuchar ris a’ chroit a thoirt bhuam?” Ach ma tha duine deònach a dhleasdanas a dheanamh a thaobh nan càirdean a dh’ fhàgas e an uair a thig e gu deireadh a latha, tha aon cheist ann co-dhiùbh air am bu chòir dha a bhith a’ meòrachadh agus is e sin “Có a shealbhaicheas mo chroit an déidh mo bhàis?”

Aig sgàth fuasglaidh fhaighinn air an t-seòrsa ceist sin, feumar beachd a chur air meur de’n lagh a tha a’ riaghladh còirichean oighre agus dìleabaich. Faodar an cuspair a roinn ann an dà phàirt, aon phàirt a’ buntainn ris an oighre a ghabhas sealbh air a’ chroit an uair nach eil dìleabach air ainmeachadh; a’ phàirt eile a’ gabhail gnothaich ri dìleabach a’ chroiteir agus ri còir a’ chroiteir air dìleabach ainmeachadh.

OIGHRE A’ CHROITEIR:

An uair a chaochaileas croitear gun tiomnadh a dhèanamh, tha an lagh a’ steòrnadh a mach có an t-oighre as fhaisge air. Is ann am measg àl a’ chroiteir a choimheadar an toiseach air son oighre. ’Nan déidh-san, theidear a dh’ionnsaigh a bhràithrean ’s a pheathraichean agus an cuid àil; agus ’nan déidh-san a rithist, a dh’ionnsaigh cuideachd athar.

Is ann mar so a tha an lagh a’ taghadh oighre a measg nan càirdean sin:

(a) Thig na mic air thoiseach air a’ chloinn-nighean;
(b) Thig an duine as sine air thoiseach air an duine as òige;
(c) Ma tha teaghlach aig mac no aig nighinn, tha còir an teaghlaich a réir còir an athar no na màthar.

Faodar so a dheanamh soilleir le bhith a’ gabhail, mar eisimplear, croitear a dh’fhàg dithis mhac agus dithis nighean. Tha còir a’ mhic


[TD 78]

nas fheàrr na còir na cloinn-nighinn, agus tha còir an duine as sine nas fheàrr na còir an duine as òige. Is e am mac as sine, mar sin, an t-oighre as fhaisge air athair. ’Na dhéidh-san thig am mac as òige; ’na dhéidh-san an nighean as sine; agus ’na déidh-se an nighean as òige. Ma chaochail am mac as sine roimh athair, a’ fàgail teaghlaich, gheibhear an t-oighre am measg an teaghlaich—air thoiseach air a’ mhac as òige agus air an dithis nighean. Air a’ mhodh cheudna, thig teaghlach a’ mhic as òige air thoiseach air an dithis nighean, agus teaghlach na h-inghne as sine air thoiseach air an nighinn as òige.

BRAITHREAN AGUS PEATHRAICHEAN:

Mur do rugadh duine cloinne riamh do’n chroiteir, no mur eil aon de àl beò, is e a bhràithrean ’s a pheathraichean ’s an àl as fhaisge air ann an sealladh an lagha. Tha còir nam firionnach a rithist nas fheàrr na còir nam boirionnach, agus ma tha teaghlach aig duine aca tha còir an teaghlaich a réir còir an athar no na màthar. Ach am measg bràithrean a’ chroiteir, chan eil e fìor a ràdh gun tig am fear as sine an còmhnaidh air thoiseach air an fhear as òige; ma tha àireamh bhràithrean ann—feadhainn nas sine na’n croitear agus feadhainn nas òige—is e a’ cheud bhràthair as òige na e-fhéin an t-oighre as fhaisge air. ’Na dhéidh-san, thig an ath bhràthair as òige, agus mar sin air adhart gu ruigear am bràthair as òige air fad. Am measg nam bràithrean as sine na’n croitear, thig a’ cheud bhràthair as sine na e-fhéin air thoiseach air an ath bhràthair as sine, agus mar sin air adhart gus an ruigear am bràthair as sine air fad. Am measg nam peathraichean, air an làimh eile, tha còir na té as sine an còmhnaidh nas fheàrr na còir na té as òige.

Mar eisimpleir air a so, canaibh gun d’ fhàg croitear bràthair is piuthar nas sine na e-fhéin, agus bràthair is piuthar nas òige. Is e am bràthair as òige an t-oighre as fhaisge air. ’Na dhéidh-san thig am bràthair as sine; ’na dhéidh-san a’ phiuthar as sine; agus ’na déidh-se a’ phiuthar as òige. Ma tha teaghlaichean aca, thig teaghlach a’ bhràthair as òige air thoiseach air a’ bhràthair as sine agus an dithis pheathraichean; thig teaghlach a’ bhràthair as sine air thoiseach air na peathraichean; agus thig teaghlach na peathar as sine air thoiseach air a’ phiuthar as òige.

CUIDEACHD ATHAR.

Nuair nach eil duine ann de na càirdean a chaidh ainmeachadh, is e athair a’ chroiteir an t-oighre as fhaisge air. As eugmhais athar, lorgar an t-oighre am measg bràithrean is peathraichean athar, agus an àl, le bhith a’ leantainn mac samhail na riaghailtean a tha leagte a thaobh bràithrean is peathraichean a’ chroiteir fhéin. Mar sin, tha bràthair as òige na athair a’ tighinn air thoiseach air bràthair athar as sine. Chan urrainn màthair a’ chroiteir, no duine sam bith a tha càirdeach dha a thaobh a mhàthar, a bhith gabhail sealbh air a’ chroit mar oighre.

An déidh cuideachd athar, feumar a dhol a nis anns an dòigh cheudna a dh’ ionnsaigh cuideachd seanair a’ chroiteir (is e sin ri


[TD 79]

ràdh, a sheanair air taobh athar de’n teaghlach) agus mar sin air adhart troimh na ginealaich.

Bu chòir do’n oighre a’ chroit a chur ’na ainm fhéin cho luath ’s as urrainn dha ged nach eil an lagh a’ cur ùine àraid roimhe a thaobh so. Faodar a ràdh nach eil móran feuma oighre a bhith tighinn air adhart aon uair ’s gun ruith dà bhliadhna an déidh bàs a’ chroiteir ma ghabh cuid-eigin eile còir air a’ chroit ré na h-ùine sin. Ma tha teagamh sam bith ann an inntinn an uachdarain a thaobh có bu chòir ainm fhaighinn anns a’ chroit, no ma tha barrachd air aon duine ag iarraidh còir oirre, feumar an gnothach a chur air beulaibh Cùirt an Fhearainn agus nì iad-san ceartas eadar duine agus duine.

Mur tig oighre air adhart, tha ùghdarras aig a’ Chùirt a bhith cur an céill nach d’fhàg an croitear oighre idir a ghabhas sealbh air a’ chroit agus faodaidh an t-uachdaran an uair sin a’ chroit a thoirt seachad do dhuine sam bith a thogras e. Mus dean a’ Chùirt a leithid sin, feumaidh an t-uachdaran dearbhadh a thoirt gu bheil sia mìosan co-dhiùbh bho’n a chaochail an croitear, nach tàinig oighre air adhart fad na h-ùine sin, agus gun d’ rinn e a dhìcheall oighre a lorg. Agus ma bha e comasach dha aithne fhaighinn air an oighre as fhaisge agus air an ath oighre as a dhéidh, feumaidh an t-uachdaran a bhith dearbhadh gun tug e rabhadh dhaibh le chéile agus nach do dh’ iarr fear seach fear aca còir air a’ chroit.

Bu chòir a bhith a’ toirt an aire anns an dol seachad gu bheil e uaireannan comasach do bhanntrach croiteir a’ chroit a mhealadh a dh’ aindeoin còir an oighre. Tachraidh sin an uair nach eil ionmhas a fir nas motha na £500 agus nach eil duine ann de àl fhéin. Ann a leithid sin a shuidheachadh tha Achd Pàrlamaid ann a tha toirt còir do’n bhanntraich air a’ chroit agus gach nì a bhuinneadh d’a fear. Ach ma tha luach na chaidh fhàgail nas motha na £500, ged a dh’ fheumar an t-suim sin a chur an làimh na banntraich, faodaidh an t-oighre gréim a chumail air a’ chroit.

DILEABAICH A’ CHROITEIR:

Faodaidh e bhith gum bu mhath leis a’ chroitear fearann fhàgail aig an oighre as fhaisge air a réir an lagha agus ma tha sin mar sin, chan eil feum idir air tiomnadh. Ach faodaidh e bhith air a’ chaochladh cuideachd. Nach tric a thachras e anns a’ Ghàidhealtachd fhéin gun sgap teaghlach air feadh an t-saoghail ach gum fuirich aon duine—mac no nighean—aig an tigh a’ coimhead as déidh na dachaidh agus na seann daoine. Nuair a thig iad-san gu ceann an turuis is docha gur e duine de’n teaghlach a tha air falbh a mhealas a’ chroit mar oighre, agus gu bheil an duine a rinn a dhleasdanas air fhàgail aig a’ cheann mu dheireadh gun dachaidh, gun chuid. No a rithist, faodaidh e bhith gum fàg croitear banntrach agus gur e cuideigin fada as ann an càirdeas a tha an lagh a’ steòrnadh a mach mar oighre air an dachaidh. Cha bu chòir gun tachradh a leithid sin agus cha leigeadh e leas tachairt nan toireadh an croitear fa-near gum faod e-fhéin an t-oighre a thaghadh am measg a luchd-dàimh.

Faodaidh croitear ’fhearann fhàgail mar dhìleab aig duine sam bith a b’ urrainn sealbh a ghabhail air mar oighre. Is e sin ri ràdh,


[TD 80]

aig duine sam bith am measg nan càirdean a dh’ ainmich mi a cheana. A bharrachd air a sin, faodaidh e fhàgail aig a mhnaoi no aig a chliamhainn; is iad an aon dithis nach eil càirdeach, a réir na fala, as urrainn croitear ainmeachadh mar dhìleabaich. Chan fhaod e duine air taobh a mhnatha ainmeachadh.

Ged a tha e soilleir gu leòir gum faod croitear a’ chroit a chur seachad air an fheadhainn as fhaisge dha, mar a tha a chlann fhéin; agus a toirt do chuid-eigin a tha fada as ann an càirdeas, chan eil e an còmhnaidh farasda do’n oighre as fhaisge air a bhith tuigsinn gu bheil sin laghail no ceart. Ach cuimhnichidh e gu faod an croitear uair sam bith ré a bheatha a’ chroit a leigeil dheth agus luach a chodach innte fhaighinn bho’n uachdaran, agus gu faod e an t-airgead a gheibh e mar sin a thoirt seachad do dhuine sam bith a thogras e. Ma bheachdaichear air a’ ghnothach mar sin, chitear nach eil aobhar gearain aig an t-oighre nuair a chuirear a’ chroit seachad air.

Tha aon ni sònraichte eile nach fhaodar a leigeil air dhì-chuimhne, agus is e sin nach eil e laghail croit fhàgail aig barrachd air aon duine. Chan eil e ceadaichte, mar sin, croit fhàgail eadar dithis mhac no aig banntrach fhad ’s as beò i agus an déidh a bàis aig duine de’n chloinn.

Tha sin a’ leigeil fhaicinn gum bu chòir do dhuine a bhith glé fhaiceallach ann a bhith deasachadh tiomnaidh agus a bhith ’dèanamh cinnteach gun téid a stòras an déidh a’ bhàis a dh’ ionnsaigh duine ris am bu mhath leis math a dhèanamh. Tha e farasda a bhith a’ dol iomrall agus is e duine glic a dh’ iarras stiùireadh bho chuid-eigin do’n aithne an gnothach.

Cha bhitheadh e ceart, air an làimh eile, a bhith saoilsinn gu bheil e doirbh tiomnadh a dheasachadh. Cuiridh an lagh an céill toil duine a thaobh a chuid ma dh’ fhoillsicheas e a thoil ann a leithid de dhòigh ’s nach eil teagamh sam bith gu dé a bha ’na inntinn, agus ma tha e dearbhte gur e a thoil fhéin a tha ann. A’ leigeil fhaicinn an seòrsa tiomnaidh a dheanadh an gnothach, canaibh gu bheil croitear ann (bheir sinn Seumas Stiùbhard mar ainm air) a tha deònach uile stòras fhàgail aig a mhac (bheir sinn Ruaraidh mar ainm air-san). Dh’ fhaodadh tiomnadh Sheumais a bhi rud-eigin mar so:

“Tha mise, Seumas Stiùbhard, croitear ann am Baile an Dùin, Eilean Fada, a’ fàgail mar dhìleab aig Ruaraidh mo mhac m’ uile ionmhas eadar chroit is stoc is airgead is gach nì eile a bhuineas dhomh aig là mo bhàis; agus mar fhianuis air a sin, tha mi a’ cur m’ ainm ris an tiomnadh so ann am Baile an Dùin air an dara là de’n Mhàirt anns a’ bhliadhna naoi ceud deug dà fhichead ’s a dhà dheug an làthair an dithis fhianuis Uilleam Domhnullach, maighstir-sgoile ann am Baile an Dùin, agus Domhnull Caimbeul, ceannaiche anns a’ bhaile sin.”

“Uilleam Domhnullach, fianuis.”
“Seumas Stiùbhard.”
“Domhnull Caimbeul, fianuis.”


[TD 81]

Chuireadh Seumas ainm ris an tiomnadh so an làthair dithis fhianuis agus chuireadh iad-san an ainmean fhéin ris aig an aon ám, gach fear a’ sgrìobhadh an fhacail “fianuis” an déidh ainm le làmh fhéin, dìreach mar a tha sin air a dhealbhachadh ann an tiomnadh Sheumais. Ma theidear timcheall air a’ ghnothach mar sin, seasaidh an tiomnadh ann an Cùirt lagha.

Tha e comasach do dhuine tiomnadh a dheanamh gun fhianuis idir a bhith làthair, ma sgrìobhas e an tiomnadh air fad le làimh fhéin. Ach an déidh a bhàis, ma tha duine sam bith a’ cur teagamh ann an leithid sin de thiomnadh, feumar a bhith dearbhadh gur e làmh-sgrìobhaidh a’ chroiteir fhéin a tha ann.

Anns an àite mu dheireadh, gu dé a dh’ fheumar a dhèanamh an uair a chaochaileas croitear a tha fàgail a chroit aig cuid-eigin mar dhìleab? Tha Achd nan Croitear a’ riaghladh a’ ghnothaich mar so:—

(1) Feumaidh an dìleabach leigeil fhaicinn do’n uachdaran (no do’n bhàillidh) gun deach a’ chroit fhàgail aige. Feumaidh e sin a dhèanamh mus ruith dà mhìos bho là bàis a’ chroiteir, no, mur eil e comasach dha sin a dhèanamh (faodaidh e bhith tinn no air falbh bho’n tigh), cho luath ’s as urrainn dha.

Ged a bhitheadh an dìleabach fadalach a thaobh so, faodaidh nach leig an t-uachdaran leis a sin seasamh anns an rathad, ach chan eil e glic a bhith ag earbsa gum bi sin mar sin.

(2) Nuair a chuireas an dìleabach fios air an dìleab a dh’ionnsaigh an uachdarain tha sin a’ sealltainn gu bheil e deònach sealbh a ghabhail air a’ chroit.

(3) Mur eil an t-uachdaran deònach a’ chroit a chur an ainm an dìleabaich, feumaidh e rabhadh a thoirt dha air a sin mus ruith aon mhìos bho’n an latha a fhuair e fios air an dìleab.

Ma théid a’ mhìos seachad gun ghuth bho’n uachdaran, thig an dìleabach a steach an àite a’ chroiteir.

(4) Ma tha an t-uachdaran a’ cur ’na aghaidh, faodaidh an dìleabach a’ chùis a chur air beulaibh Cùirt an Fhearainn. Ma tha breth na Cùirte fàbharach do’n uachdaran, théid an dìleab a chur an dara taobh agus thig oighre a’ chroiteir a steach air a’ chroit. Ach ma théid a’ chùis leis an dìleabach, mealaidh e an dìleab.

Is ann ainneamh a chuireas uachdaran an aghaidh dìleab, agus is ann glé ainneamh a théid an gnothach leis.


Tha móran eile ann co-cheangailte ri còirichean oighre is dìleabaich air nach urrainnear iomradh a thoirt ann an cunntas aithghearr mar so. Ach nan gabhadh gach croitear air leth suim de’n bheagan a chaidh a ràdh agus na foighnicheadh e dheth fhéin a’ cheist a dh’ ainmich mi ’san dol a mach—“Có a shealbhaicheas mo chroit an déidh mo bhàis?”—is mór an t-ana-cothrom agus an aimhreit agus an t-strì lagha a ghabhadh a sheachnadh.


[TD 83]

Aithisg Bhliadhnail an Runaire
Le
DOMHNULL GRANND.

So an t-iomradh a thug Rùnaire Comunn Gallda Dhuisdeil Mhóir agus Dhuisdeil Bhig—no an t-iomradh bu mhath leis a thoirt—do na buill aig a’ cheud choinneimh bhliadhnail—agus an té mu dheireadh.

“A mhnathan agus a dhaoin uaisle, tha e a’ toirt toileachaidh, gu dearbh fìor thoileachadh, dhòmhsa, a bhith a’ cur mu’r coinneamh mo chiad aithisg bhliadhnail mar rùnaire Comunn Gallda Dhuisdeil Mhóir agus Dhuisdeil Bhig, Aonaichte. Tha mi cinnteach gun aontaich sibh uile gum bu mhath an ceum a ghabh na fògaraich a dh’fhàg Duisdeal Mhór, agus Duisdeal Bheag, nuair a chuir iad air chois an comunn ùr so an uiridh.

“Tha cuimhne agaibh mar a bha na Gàidheil eile ud, mas e Gàidheil a th’annta, ag ràdh ruinn gu robh comuinn gu leòir anns a’ bhaile so mar thà. A bheil iad a’ smaointeachadh gun dì-chuimhnich sinn mar a rinn iad ruinn aig an céilidhean-san, a’ coimhead oirnn uaireannan mar choigrich; agus uaireannan eile, feumaidh mi aideachadh, mar naimhdean? Ciamar a b’urrainn muinntir Dhuisdeil a bhith riaraichte leis a’ bhiadh—an dà chuid biadh spioradail agus biadh làitheil—a bha acasan aig an cuid coinneamhan? B’ann dìreach ’na ám a fhuair sinn cothrom a bhith a’ cruinneachadh mar so, gu bhith a’ seinn òrain Dhuisdeil—òrain a tha fada os cionn òrain eile am bàrdachd ’san ceòl, agus a bhith a’ gabhail dà chupa tea agus dà bhonnach mhilis an àite aon chupa agus aon bhonnach mar a tha aca aig na coinneamhan a dh’ainmich mi.

“Nach minig a bha sibh air ur claoidh ag éisdeachd ris a’ Ghàidhlig leibidich a bh’aca. Rinn sinne anns a’ chomunn so, gnothach mór ann a bhith a’ cumail fuaran na cànain glan réidh mar bu chòir dhith a bhith. A nise, tha mi a’ dol a dh’innseadh dhuibh rud a chòrdas ruibh. Bha mi a’ dol a sgrìobhadh òrain do’n chomunn so. Cha robh de dh’ùine agam ach na chuir crìoch air a’ cho-sheirm, ach an uair a dh’innseas mi dhuibh gun tug mi ceithir-la-déug air, aontaichidh sibh gum feudar gu bheil e math. So agaibh e—

“Deagh shlàinte Dhuisdeil Mhòir
Deagh shlàinte Dhuisdeil Bhig.
Ni sibhse othail mar as còir
Is cumaibh càch gun diog.”

“Nach e an t-àgh a chuir ’nar rathad Ceann-suidhe cho comasach ’sa tha againne ’nar ciad dol-a-mach? Tha fhios agaibh uile dé’n t-ainm a choisinn e dha fhéin mar òraidiche, agus thoireamaid meal-an-naidheachd dhà mar a rinn e an gnothach air fear-na-cathrach aig a’ chruinneachadh bhliadhnail. Ghabh fear-na-cathrach da fhichead mionaid is a trì, ach ghabh ar Ceann-suidhe leth mionaid a bharrachd. Sin agaibh ùine, tha sinn an dòchas, a ghleidheas an t-àite mullaich fad iomadh bliadhna.


[TD 84]

“Bha seachd coinneamhan aig na buill fad an t-seisein—a dhà a’ cluich chairtean; céilidh; céilidh is cairtean; cairtean is céilidh; cairtean is dannsa, agus an cruinneachadh bliadhnail. Cha robh e ’na chleachdadh thuige so a bhith a’ cluiche chairtean aig a’ chruinneachadh bhliadhnail, ach bha innleachd ùr againne am bliadhna a tha fìor ghealltanach. Thug sinn cothrom do fheadhainn a bhith a’ cluich chairtean ann an seòmar ri taobh an talla mhóir. Cha b’urrainn dhuinn ach seòmar beag a thoirt dhaibh am bliadhna, ach tha mi toilichte a ràdha nach do chuir an ùpraid anns an talla mhór dragh sam bith orra. ’S dòcha, an ath bhliadhna, gum biodh e glic an cruinneachadh bliadhnail a chur do’n t-seòmar bheag agus na cairtean a chur do’n t-seòmar mhór.

“Sin, matà, mar a tha sinne a’ deanamh ar dìchill, an tomhas beag, gu bhith leantainn dlùth ri cliù ar sìnnsrean an Duisdeal.

“An co-fharpuis nan cairtean, eadar comuinn Ghlaschu, fhuair a’ bhuidheann againne an dara duais. Nan robh barrachd de chothrom aca air cluich roimh-làimh, cha b’e an dara duais a bhitheadh aca. Bheothaich an fheadhainn a tha a’ deanamh am beòthachd air cluich chairtean beagan mì-rùin anns na coinneamhan againne mar an coinneamhan eile, ach nuair a thainig e gu sabaid, thug sinn dhaibh cho math ’s a fhuair sinn. ’S gnothach duilich a th’ann nach eil na fir cho ealanta ris na mnathan air an obair ghrinn so; bhitheadh e iomchuidh sgoil-fheasgair chairtean a chur air chois gu beagan teagaisg a thoirt dhaibh. Bho nach robh móran aig an aon chéilidh a bh’againn, is dòcha gum bu chòir duinn cairtean a chur ’na àite an ath turus.

“Tha sinn fada an comain a’ phaipeir ainmeil sin “Tìm nan Eilean” airson a’ chòmhraidh thròcairich a bh’ann mun chruinneachadh bhliadhnail againn, agus gu h-àraidh a chionn gun do chuir iad sìos àireamh air an àrd-ùrlar na bu mhotha na bha aig comunn sam bith eile; chuir fear-nan-naidheachd aca sìos móran ainmean de fheadhainn nach robh air an àrd-ùrlar idir—nì a tha a’ foillseachadh an duine choibhneil ghlic a th’ann.

“An lorg nan riaghailtean air a bheil an comunn so air a stéidheachadh, thug sinn seachad suimean airgid air a’ bhliadhna so mar a leanas.—

Comunn Gàidhlig Dhun-éidinn (N.Z.) £20
Mòd Vancouver £10
Obair-coille Lochlainn £5
Dachaidh Seann Daoine Dhuisdeil £2
Gairm £1

Dhiùlt sinn cuideachadh sam bith a thoirt do Chomunn Streupaireachd a’ Chuilthinn, a chionn gun do mhaoidh an t-ionmhasair againn aon uair eile gun tilgeadh e bhuaithe riaghladh an ionmhais nan toireamaid dhaibh £25, mar a b’àill le cuid. Tha mi deimhin gu bheil rudeigin de mhathas ann an raigead an ionmhasair, nam bitheadh ùine aig duine coimhead air a shon.

“Tha sinne cho dealasach ris na comuinn eile ann a bhith a’ sealltainn do dh’òganaich ’s do chaileagan mar a chaitheas iad na feasgair a th’aca saor, agus mar sin, chuir sinn air chois Buidheann Baidmeantan Dhuisdeil. Thaisbean iadsan do bhuidhnean eile mar


[TD 85]

bu chòir do’n chleas so a bhith air a chluich le cluicheadairean barraichte Dhuisdeil. Chuir sinn air bonn cuideachd Buidheann Ruidhlearan Dhuisdeil, Buidheanan Dràma Dhuisdeil, agus Cròilean an Dà Sheallaidh. Dh’iarr cuideigin buidheann iomain a bhith air a stéidheachadh cuideachd, ach shocraicheadh dàil a chur an so gus am fiosraich sinn tuilleadh mun chleas neònach so.

“Fhuair an comunn so cuireadh iad fhéin a cheangal an dàimh ri comuinn mhór eile, coltach ri Comunn nan Cruithneach, Comunn nan Crònan, Co-chomunn nan Comunn, agus mar sin air adhart. ’Se ar riaghailt-seòlaidh-ne sinn féin a cheangal ri comunn sam bith nach eil cheana ceangailte rinn. ’Se bhuil a th’ann gu bheil sinn ceangailte a mhàin ri Co-chomunn nan Comunn. Phàidh iadsan a’ chìs a dh’iarr sinn, dà ghini: agus phàidh sinne dhaibhsan a’ chìs a dh’iarr iadsan, aon ghini. Tha mi an dòchas gum bi ar beachdan an còmhnaidh farsuinn gu leòir gu ceadachadh dhuinn dàimh a bhith againn ri comunn sam bith air na cùmhnantan sin.

“Tha fhios agaibh uile nach d’fhuair a’ choisir a chuir sinn do’n Mhòd mhór an Dumfries a’ chiad duais ris an robh dùil againn. Faodaidh mi a ràdh, gun uaill no guth mór, nach robh duais sam bith eile math gu leòir airson seinneadairean Dhuisdeil. Tha fhios agaibh cuideachd mar a thachair anns an rannsachadh a bh’againn an déidh a’ Mhòid, mar a chuir muinntir Dhuisdeil Mhóir a’ choire air muinntir Dhuisdeil Bhig, ag ràdh gu robh blas Gàidhlig Chelbhinside air an seinn, agus mar a bha muinntir Dhuisdeil Bhig a’ cumail a mach gu robh muinntir Dhuisdeil Mhóir a’ coimhead air na breitheamhan an àite sùil a chumail air an fhear-iùil.

“Le rùn tuilleadh còmhstri agus as dòcha sileadh fala a sheachnadh tha a’ chomhairle a nis a rùnachadh gum bi dà chomunn ann an ath bhliadhna—Comunn Dhuisdeil Mhóir agus Comunn Dhuisdeil Bhig. B’ann fialaidh a bha muinntir Dhuisdeil riamh, agus chan eil e ’na annas dhuinne gun do rinn iad còrdadh càirdeil mu roinn iommhas a’ chomuinn so, gun a dhol gu lagh m’a dheidhinn. Mar sin, bithidh an crùn a bh’aca air fhàgail air a roinn, 2/9d do Dhuisdeal Mhór agus 2/3d do Dhuisdeal Bheag.

“Faodaidh mi innseadh dhuibh gu bheil a nise dà òran agam deas, òran do gach comunn. Cluinnibh an t-séisd:—

Oran Dhuisdeil Mhóir:—

Suas le Duisdeal Mhór
Sìos le Duisdeal Bheag
An strì no sìth am fagus oirnn
Cha tainig iad ’s cha tig.

Oran Dhuisdeil Bhig:—

Suas le Duisdeal Bheag
Sìos le Duisdeal Mhòr
Ge b’e raon ’sam fiach iad ruinn
Bheir sinne dhoibh an leòir.

“Bu mhath leibh, tha mi cinnteach, fios a bhith agaibh dé an comunn a tha mise mi fhìn a’ dol a leantainn. Matà, ghabh mi cuireadh a fhuair mi gu àite a ghabhail mar chiad rùnaire comuinn ùir a tha gu bhith air a stéidheachadh an ath bhliadhna, Comunn Gallda Chamuschrois.”


[TD 88]

An Sgeilp Leabhraichean

Irisleabhar Ceilteach. Toronto. $2.00 ’s a’ bhliadhna.

THA sinn toilichte fàilte a chur air an ràitheachan ùr Gàidhlig so a tha air a thighinn oirnn bho thaobh thall a’ chuain. Guma fada a mhaireas e, agus ’se ar dòchas gun teid leis anns gach dòigh.

Tha an ràitheachan so air a dheasachadh le Iain MacAoidh, Pádraig O Broin agus Iain MacGhillemhaoil, ann an Toronto, agus tha an dà chuid Gàidhlig Albannach is Gàidhlig Eireannach ann, gun luaidh air criomag de Chuimreach agus smodal Beurla! Tha e air fhàilteachadh cheana le litrichean brosnachaidh bho Mhgr. de Valera, Prìomh Mhinistear na h-Eireann, is Mgr. Aonghas L. MacDhomhnuill, Prìomh Mhinistear Albann Nuaidh, agus tha litir Chuimreach ann cuideachd, a’ guidhe gun tarruing an Irisleabhar so nas dlùithe dha chéile na dùthchannan Ceilteach. Chan eil teagamh nach b’fheàirrde sinn sin, nam biodh e air a dhèanamh ann an doigh a bhiodh iomchuidh.

Chan eil rùm an so gus móran a ràdh mu na cuspairean a tha air an togail anns an leabhran so. Tha bàrdachd agus rosg ann, ’san dà sheòrsa Gàidhlig—pàirt de’n bhàrdachd a bha an clò roimhe so, mar a tha Beatha an Sgoláire, agus tha eadar-theangachadh gu Beurla air na dàin Eireannach. Chuir Am Bunnán Buí, le Cathal Buí MacGiolla Gunna (1690-1756) ’nam chuimhe Marbhrann do Pheata Coluim le Mac Mhaighstir Alasdair, ged a tha an dàn Eireannach nas àbhachdaiche na bàrdachd an Domhnullaich gun a bhith cho tiamhaidh rithe. Chòrd Siol, dàn beag cràbhach leis an Ollaimh M. O. Síothcháin, ruinn gu gasda cuideachd.

A thaobh na Gàidhlig Albannaich, bha sinn toilichte ainm Chaluim Iain MhicLeòid fhaicinn ri sgeulachd Gealchos, Nighean an t-Sagairt Oig. Buinidh an sgeulachd do Bheàrnaraidh Bheag an Leódhas, is tha i air bilean an t-sluaigh fhathast:—

“Ged nach eil mi’m Beàrnaraidh Bheag
Na creid nach eil i air m’ùidh,
B’àill leam na magh-r’a-theach
Bhith coimhead nan clach ’san Stùigh.”

Bha magh-r’a-theach, no meadharra-theach, mar a their cuid, a riamh a’ toirt dubhshlain do’n luchd-aithris.

Tha seanachas an so cuideachd air an luing Spàintich a chaidh fodha am Bàgh Thobarmhoire, is bha an sgeulachd air a togail leis


[TD 89]

an Ollamh Coinneach Jackson bho Niall MhicGhillìosa ann am Barraidh. Chan e an sgeulachd àbhaisteach a tha so, agus is fhiach i a leughadh.

Tha e iomchuidh gum biodh facal brosnachaidh air a thoirt le Albannach cuideachd, agus tha sin ann bho Eòghan Mac a’ Phì, a chuir cuairt air Gàidhealtachd Chanada am bliadhna fhéin.

Tha earrann ann a bheir toileachas do luchd-Gàidhlig an Albainn, agus is e sin an <eng>Check-list of Scottish Gaelic Writings in North America<gai> le Charles W. Dunn. Tha so a’ cur ri àireamh nan leabhraichean a dh’ainmich Domhnull MacGhilleathain ann an <eng>Typographia Scoto-Gadelica<gai>, agus bu mhath gun dèante a leithid air son leabhraichean Gàidhlig a chaidh a chlò-bhualadh an Albainn as déidh 1914.

Chan eil sinn dol a sgur gun ghearain a dhèanamh. Bu mhath leinn tuilleadh fhaicinn ’san Irisleabhar Cheilteach de rosg is de bhàrdachd a tha air ùr thighinn a mac-meanmain an luchd-sgrìobhaidh. Tha a cheart chàs mu ar coinneamh-ne an Albainn: mur a cuir sinn ri ar litreachas agus ri ar cànain, gun stad gun abhsadh, meirgidh agus seargaidh an dà chuid fo thaiseachd an dearmaid agus fo ghaoith a’ mhì-ruin.

Guma cian an là sin, an Albainn agus an Canada.


“An t-Eilthireach, le Calum Iain N. Macleòid,
<eng>336 Charlotte Street, Sydney, Nova Scotia, Canada. 75 cents.<gai>

’Sann aig Mòd Dhùn-deagh, ’s a’ bhliadhna 1937, a chaidh Calum Iain Macleòid a chrùnadh mar bhàrd a’ Chomuinn Ghàidhealaich, ach cha deach co-chruinneachadh de a bhàrdachd a chlò-bhualadh gu ruige so. Agus a nise, ’sann an Canada a tha an leabhar a’ tighinn am follais. Thainig là bochd air luchd-leabhraichean an iomadach ceàrnaidh, ach is iongantach gu bheil móran dhùthchannan ann far a bheil prìs cho suarach ’s a tha an Albainn air litreachas na dùthcha. Cha tainig de leabhraichean Gàidhlig am follais an Albainn o chionn fhichead bliadhna na chumadh leughadh ri duine airson sia mìosan.

Ach bitheadh sin mar a bhitheas e, tha leabhar-bàrdachd againn an so as Albainn Nuaidh, agus tha sinn ’ga fhàilteachadh. Tha sinn toilichte fhaicinn ann an dàn a choisinn an crùn dha—An Cuan Siar—

“’Se sealladh do ghnùis,
’S a’ ghealach a’ dùsgadh tràth-nòin,
A chuireas lainnir ’nam shùil
Fhad ’s a mhaireas mo thùr ri m’fheòil.”

Anns an dàn so, agus cuideachd anns a’ Mharbhrann do Ruairidh Macleòid, tha am bàrd so a’ nochdadh móralachd agus snasalachd cainnte nach eil idir cho bitheanta ’nar bàrdachd ’san là-an-diugh.

Chan eil teadhair air a thaobh cuspair. Gheibhear an so cuideachd Oran-magaidh Mhic Mhaoilein, Mac na Braiche, A’ fàgail Cheap Breatainn, A’ Mhaighdeann Mhara, is Oran na Piseige. Agus is math as airidh an dàn as fhaide ’san leabhran so, Mire Chatha, a chnuasachd.

Tha fuinn air ochd de na sia òrain deug a tha ’san leabhar, agus tha sinn a’ làn chreidsinn gun còrd iad ri luchd nan céilidhean air dà thaobh a’ chuain.
