[TD 33]

AN DEIDH-LAIMH
le Eilidh Watt

Cha be sgìos am bodhaig, ged bha iad air an claoidh, a thug nach robh na boireannaich a’ bruidheann ri chèile ach ann an guth ìosal is nar a b’eudar, ach gun robh doilgheas do-labhairt geur air an inntinnean a chur bàs. A-rithist cha b’urrainn daibh a ràdh cò bu mhiosa a’ ghaoir ìosal a bha a ruigheadh gu smior am bith neo an t-sàmhchair nuair a stad a’ ghaoir. Nuair a stad i cha robh eun a’ ceilearadh, cha robh caora a’ mèilich, cha robh cù a’ comhartaich, cha robh clann a’ rànaich neo a’ gàireachdaich; bha iad uile marbh a-measg a chèile ann an riochdan neònach grànda. Bha fras phuinnseanta air tighinn bho na h-às-innleachdan a thàinig ’nan sreath deàlrach gus cur às daibh. Ghabh na pleunaichean seo rin obair gu purpasach, a’ siubhal gu h-ìosal, gach tè is a h-earrann fhèin aice, mar gun robh iad a’ cur às do chruimh ann an raointean a’ chotain.

Cha be nach deach daoine a rabhadh roimh làimh ach nach robh inntinn rianail a’ gabhail a-staigh gun robh daoine ann a bha cho an-iochdmhor is gun cuireadh iad às do dhaoine nach do dh’iarr cron a dhèanamh orra. Gun teagamh rinn cuid deasachadh mu choinneamh an sgrios a bha iad a’ maoidheadh orra, a’ dèanamh tuill dhomhainn is a’ cur biadh is gach goireas a bha iad am beachd a bhitheadh feumail annta. Bha cuid eile den bheachd nach robh leithid seo de dheasachadh gu feum, gum b’fheàrr dhaibh gach toileachas a mhealtainn fads a dh’fhaodadh iad. An lùib seo uile bha Anna is Sìne fhathast beò ged bha iad glè sgìth.

Bha Anna, a bha aon sia bliadhna fichead, is Sìne, a bha dòcha deich bliadhna na bu shine, den chuid a bha’m beachd gum b’fheàrr toileachas a mhealtainn fads a dh’fhaodadh iad, is mar sin bha iad gu tric a’ falbh a-mach às a’ bhaile. Bha ceangal eadorra chionns gun robh ùidh aca le chèile ann a bhith coiseachd air na frìthean, a’ peantadh, a’ gabhail beachd air eòin is a leithid, a’ cadal fo na rionnagan. Cha robh iad a’ creidsinn gum bitheadh e gu buannachd dhaibh deasachadh a dhèanamh mu choinneamh leithid a lèir-sgrios is a bhathas a’ maoidheadh orra. Mar sin thachair e nach robh iadsan aig an dachaighean an lath’ a thàinig sgrios iomlan air a’ bhaile. Cha robh dòigh aca air fios fhaotainn an

[TD 34]

deach an rìoghachd a sgrios gu h-iomlan, neo an deach am pìos seo a sgrios mar rabhadh do chàch. Bha iad sàbhailt far an robh iad is fad latha is oidhche dh’fhuirich iad far an robh iad a’ sguabadh mun cuairt dhaibh len glainichean. Air an dàrna latha thuirt Sìne, “Saoil thusa nach b’fheàrr dhuinn a dhol sìos gun fhios nach faod sinn cobhair a dhèanamh air cuideigin?”

“Bheir sinn daibh gu màireach,” thuirt Anna.

Ach mun dàinig am màireach thàinig pleunaichean a-rithist ’nan sreathan deàlrach, purpasach. Mun dh’fhalbh iad thuit às-innleachdan deàlrach, buidhe bhuapa is nar dh’fhalbh iad às fianais thòisich na bragan cruaidh is ceò tiugh, buidhe, ri èirigh. Ann am beagan tìde las teintean a loisg fad is farsaing fad na h-oidhche. Cha be an teine a bha ’na chuis-uabhais do na boireannaich ach an samh a dh’èirich bhuaidhe, samh chnàmhan is feòil is seicheannan is itean, ’nam mìltean, anns a’ cho-lasaich. Ged bha ’n lasair a’ cur ath-sholas air an iarmailt cha robh e coltach ri solas caomh grèine, ach, mar a thuirt Sìne, mar gum fosgladh ifreann mun comhair. Anns a’ mhadainn ged dh’èireadh lasagan iusanach cha robh annta ach ath-bhàrr gun lùths.

Buidheach de bhith ag amharc air fàsach dubh le a cheò glas-bhuidhe na dhualan fann choimhid Anna chun an taobh eile is thuirt i, “Faic, eun mara air sgèith.”

Shuidh iad airson greis ag amharc air nì a bha beò, a ghluais, a chuir caran dheth, mar gun robh an saoghal mar a bha. Ach bha ’n inntinn a’ tighinn beo is thuirt Sìne, “Is fheàrr dèanamh air oir na mara.”

Gun an còrr bruidhne chuir iad ri chèile na bha nis air fhàgail aca anns an t-saoghal. Sheall iad a-rithist air na dealbhan a tharraing iad is phaisg iad gach bruis is peant is pàipear gu teann is dh’fhàg iad iad an sin gus grodadh, ’na thorradan beag, cianail. Cha robh feum air cuimhneachan air saoghal nach robh ann a-nis. Is cha b’e seo an seòrsa dealbh a bhitheadh ’nan inntinn tuilleadh ach pleunaichean deàlrach a dh’fhàg, mar dhìleab, gaoir ghoirt, samh an losgaidh, is fàsach dubh.

Thug a bhith a’ coiseachd faochadh dhaibh. Choisich iad gu faiceallach air eagal gun cuireadh iad cas air nì anns an robh beatha ach cha do ghabh iad tlachd anns an àilleachd mun cuairt dhaibh oir cha ghreimicheadh an inntinn air; bha e cho beag brìgh is ged b’e seallaidhean an trom-laighe a bha iad a’ faicinn.

Ach thàinig samh na mara thuca is sheas iad. “An cuan,” ars iadsan mar gun robh gealladh aca air beatha.

Chaidh iad sìos a’ gabhail tlachd ann an luasgan bheothail nan tonn. Bhuapa chitheadh iad eilean fada, creagach, air nach faiceadh iad togalach sam bith ged bha eòin mhara ’nan ciadan air.

B’ann an uairsin a bha e math dhaibh gun robh dà sheòrsa daoine anns an t-saoghal oir be sin a rinn gun dàinig iad air geòla air a h-uidheamachadh airson an dearbh phurpais seo. Sheas iad greis mun do

[TD 35]

chuir iad làmh oirre, an seann lagh fhathast làidir annta.

“Ma dh’uidheamaich iad bàta is cinnteach gun robh iad am beachd cur gu muir,” thuirt Sìne.

“A-null chun an eilean-ad, dòcha.”

“Is ma bha iad am beachd dol don eilean is cinnteach gun d’rinn iad deasachadh ann an sin cuideachd.”

Thug iad sùil air na bha sa’ gheòla is thàinig iad gun a cho-dhunadh gun robh dithis, dòcha fear is bean, am beachd iad fhèin a shàbhaladh ach cha robh dùil aig na boireannaich gun tigeadh iad an rathad seo a chaoidh. Ged bha ‘<eng>motor<gai>’ anns a’ bhàta cha b’aithne do h-aon aca seo a làimhseachadh agus b’eudar dhaibh a bhith ris na ràimh. Bha iad glè sgìth nar ràinig iad cladach le mol garbh ach far an d’fhuair iad geodha beag, fasgach. Cho sgìth is gun robh iad cheangail iad a’ gheòla gu teann an dèidh dhaibh a tarraing. Cha robh an t-eilean aoidheil is cha bhitheadh an làithean ach goirid nam feumadh iad an cur seachad an seo.

“Saoilidh mi nach bi an t-àite a thagh iad fad air falbh,” arsa Sìne, “ged dh’fhaoidte gum bheil e air a dheagh fhalach.”

Mun do thuit dorchadas bha iad air an t-àite fhaotainn, seòrsa de dh’uamh gun mhòran comhurtachd air a daighneachadh aig taobh creige is canastairean bidhe is uisge air an stòradh innte. Ged bha iad sgìth chaidh iad air ais airson na ràimh ged dh’fhàg iad nithean eile sa’ bhàta. Chaidil iad gun eagal is cha bhitheadh eagal annta fads a bha ’n inntinn mairbhte len cruaidh-chàs.

Thàinig madainn nach tug beothalachd inntinn daibh ach thug iad a h-uile nì às a’ gheòla is ghiùlain iad e suas don uamh. Nuair a bha tìde aca chaidh iad feadh an eilein ach cha robh coltas ann gun robh anail bheò ann ach iad fhèin. Chunnaic iad pleunaichean is iad a’ siubhal car socair mar gun robh iad ri tarraing dhealbh ach chrùb na boireannaich ann an sgor creige mar ainmhidhean air an robh sealgairean an tòir.

Air an ath latha, gun sùnnd gun dòchas ach gus tìde a chur seachad ghabh iad ceum troimh’n eilean. Greis bhon uamh sheas Anna is thuirt i ann an cagar a nochd gun robh i air a gluasad gu mòr, “A Shìne, trobhad is faic seo.”

Thug Sìne sùil oirre is ghreas i thuice, a’ coimhead sìos far an robh a corrag ga stiùradh. “Faic,” ars Anna, “làrach coise. Fear mòr gun bhrògan. Chan eil sinn leinn fhìn. Dòcha gun cuidich e sinn.”

“Dòcha,” arsa Sìne a’ mothachadh gun do dhùisg dòchas air choreigin an inntinn na t’èile. “Cuimhnich gur e seo fireannach leis fhèin. Chan eil ann ach làrach na h-aoin choise. An d’fhàg e bean is teaghlach? Chan eil ach aon rud cinnteach, air cho taitneach is gum bi a ghiùlan, chan fheum thusa na mise dealachadh bho chèile. Cha dèan e an gnothach oirnn fhads a dh’fhanas sinn cuideachd. Boireannach leatha fhèin, is e tha ’n sin ach rud eile.”

Mhothaich Anna gu tric roimh seo gun robh Sìne amhrasach ach cha

[TD 36]

b’e seo àm sin a chur às a leth.

“Cha dealaich mi bhuat,” gheall Anna, “ach an ceartuair faiceamaid cò è.”

Choisich iad gu sàmhach, faiceallach, is ann an greiseig chunnaic iad bad aodaich air creig. Dòcha gun d’rinn iad fuaim no dòcha gun robh esan air fhaiceall oir leum fireannach rùisgte ’na sheasamh is thug e sùil orra. Is eudar nach robh e ’m beachd nach robh iad ’nan cuis eagal dha oir tharraing e air an t-aodach a bha tioramachadh ri làimh mun dug e an còrr aire dhaibh. Sheas iadsan far an robh iad gus an dàinig e cas-ruisgte ’nan coinneamh.

Cha robh an duine seo ach cuimseach àrd ach dèanta agus dòcha còrr is da fhichead bliadhna a dh’aois. B’e ’n Sealbh a chuir gun robh na boireannaich fhathast beò ach bha e soirbh ri chreidsinn gun dèanadh Fearghas, an duine seo, a rathad fhèin nan dèanadh neach idir e. Dhùisg deàlradh neo-àbhaisteach ann an sùilean Anna.

Gu h-aithghearr dh’innis e mar thàinig e don eilean; feadh na h-oidhche chaidh aige air snàmh a-nall; cha robh aige ach an t-aodach a bha air a dhruim; ged nach duirt e e bha miann mòr aige air mairtinn beò.

Ann am beagan bhriathran dh’innis Sìne an eachdraidh ghoirid fhèin.

B’e Sìne a dh’fhiathaich Fearghas chon an uamh far an robh an stòir bidhe aca is a thathann biadh air ged nach b’urrainn di ach mothachadh don atharrachadh a bh’air tighinn ann an Anna a bha air tighinn beò a-rithist. A thuilleadh air sin mhothaich Sìne nach b’fhada a mhaireadh an stòir bidhe ma bha fireannach ri bhiadhadh.

Airson Anna, mhothaich ise gun toileachadh, nach do choimhid Fearghas ach gann an rathad a bha i fhèin, ach gun robh a shùil daonnan air Sìne, ach mar fhear a bha dol a chur tairgse ann an each neo ann an taigh no leithid. Cha do dh’fhàg Sìne a taobh ach cha robh dòigh aice air faotainn a-mach am b’e eagal no eud no cùram a chum ri taobh i. Ged bhruidhinn iad cha b’ann còmhraiteach ach mar gun deach na facalan a tharraing asda is iad a’ fiachainn air facalan a chur air gnìomh airson nach deach briathran a dhealbh. Cha dug iad iomradh air dè bheireadh a-màireach thuca ach nar bha iad air a bhith fada ’nan tosd thuirt Fearghas, dòcha airson misneachd a thoirt dhaibh, “Ach dè ’s miosa a tha sinn dheth na bha sinn mun dàinig an lèir-sgrios seo? Cha robh riamh fios againn cuin a thigeadh bàs nar car, dè chuireadh an t-Agh o mhionaid gu mionaid. Cha robh againn ach a bhith a’ sgeumachadh is a’ stri mar gun robh sinn dol a bhith beò gu sìorraidh. Ann an seadh cha d’atharraich sinne ged dh’atharraich ar saoghal.”

Chionns nach robh ann ach an triùir aca is iad anns an aon suidheachadh cha robh fios aig na boireannaich cò an aghaidh a bhitheadh iad a’ cathachadh. Chaidil na boireannaich anns an uamh far an robh na ràimh is am biadh; fhuair Fearghas cùil dha fhèin.

Chaidh an ath latha seachad gu slaodach. Chuir Fearghas seachad a’

[TD 37]

chuid mhòr de thìde aig oir na tràghad. Fhuair e iasad de na glaineachan aig Anna is sgrùd e muir is tìr leotha. Ma chunnaic e nì a thog dòchas neo eu-dòchas ann cha dubhairt e. Fad an latha cha do dhealaich na boireannaich bho chèile. Tràth a dh’fheasgar ghabh iad gu fois.

Anns a’ mhadainn roinn iad an grèim bidhe a bha iad a’ ceadachadh dhaibh pèin is shuidh iad a’ feitheamh ri Fearghas. Bha a’ ghrian an àird an adhair nar a thuirt Sìne, “’S fheàrr a dhol a dh’fhaicinn dè tha cur maill’ air.” Thug i sùil air na ràimh a bha gu sàbhailt an siud.

Gun ghuth eadorra rinn iad air an acarsaid far an robh a’ gheòla.

Cha robh Fearghas na gheòla an siud. Ged nach deach acasan air am ‘<eng>motor<gai>’ obrachadh chaidh aig Fearghas is feadh na h-oidhche shiad e air falbh. Bha iadsan ’nam prìosanaich anns an eilean.

“Nach bu shuarach a rinn e,” ars Anna is lasan feirge air dùsgadh innte.

“Na cuir coir air,” thuirt Sìne. “Tuilleadh cha bhi sinn a’ meas na toirt breith mar gun robh an saoghal is a shluagh mar a bha. An-diugh nì a h-uile duine air a shon fhèin.”

“Ged tha sin,” choitich Anna, “cha do thrèig thusa mi mar a dh’fhaodadh tu. Bhitheadh e air thusa a thoirt leis nam bitheadh tu air misneachd a bu lugha thoirt dha. Mhothaich mi fhèin da . . . ”

Rinn Sìne gàire beag searbh mun duirt i, “Chan eil mi ag ràdh nach robh e air sin a dhèanamh ach thrèigeadh e mi a’ mhionaid a thuigeadh e gun siùbhladh e na b’aotruime às m’aonais.”

Bha a’ ghrian a’ deàlradh air mir a’ chuain is eòin a’ cur charan sùbailte dhiubh mun coinneamh is iad ri oir na tràghad nar a thuirt Anna, “Nach bochd gun dh’fhàg sinn na bruisean is na peantan. Chuireadh e seachad an tìde dhuinn gus . . . . . ”

Cha do fhreagair Sìne i is i a’ cagnadh bileag fheòir agus nar a fhreagair i b’e thubhairt i, “Ma shnàmh esan, carson nach snàmhamaid cuideachd?”

Thog Anna i fhèin suas far a h-uilne is las a sùilean, “’S tha na ràimh againn gus ar cumail am bàrr.”

“Ceangailidh sinn iad ri chèile.”

“Faiceamaid ciamar a tha ’n sruth a’ ruith.”

. . . . . . . . . .

[TD 38]

CUIMHNEACHAN AIR MAC MHAIGHSTIR ALASDAIR
le Ruaraidh MacThòmais

[Dealbh]

Air Dihaoine an 3mh là de <eng>September<gai>, thugadh am follais cuimhneachan air a’ bhàrd mhòr Alasdair Mac Mhaighstir Alasdair, a rugadh ann an Dail-an-lèigh ri taobh Loch Seile. Dh’iarradh ormsa am brat a tharraing air falbh, agus beagan a ràdh mu a dheighinn, agus pàirt den ‘Bhreacan Uallach’ aithris. Anns an dealbh chì sibh a’ Bh.-uasal Sìne Duffy, Rùnaire Comann nan Seumasach, a chuir suas an cuimhneachan.

[TD 39]

[Dealbh]
An taigh mar a tha e an-diugh. B’ann air an làrach seo a bha an taigh anns na rugadh am bàrd.

[Dealbh]
An clàr-cuimhne (“<eng>Erected by members of the 1745 Association to commemorate the repeal in 1782 of the De-clothing Act of 1747. 3rd September, 1982<gai>. Am Breacan Uallach”)

[TD 40]

[Dealbh]
A-rèir beòil-aithris, ’se Mac Mhaighstir Alasdair a chuir a’ chraobh-dharaich a chì sibh anns an dealbh.

[Dealbh]
Sealladh eile den taigh, pìos bhuaithe.

[TD 41]

AM BREACAN UALLACH
le Alasdair Mac Mhaighstir Alasdair

[Oran don goirear Am Breacan Uallach. Air fonn Hei an clo-dubh,/ ho an clo-dubh,/hei an clo-dubh,/b’fheàrr am breacan]

B’fheàrr leam breacan uallach
Mam ghuaillibh ’s a chur fo m’ achlais
No ged a gheibhinn còta
Den chlò as feàrr thig á Sasgann.

Mo laochan fèin an t-èideadh
A dh’fheumadh an crios da ghlasadh,
Cuaicheanachadh èilidh
’N èis èirigh gu dol air astar.

Eilidh cruinn nan cuaichean,
Gur buadhail an t-earradh gaisgich;
Shiùbhlainn leat na fuarain,
Feadh fhuar-bheann, ’s bu ghasd air faich’ thu.

Fìor chulaidh an t-saighdeir
’S neo-ghlaoiceil ri uchd na caismeachd,
’S ciatach san adbhans thu
Fo shranntraich nam pìob ’s nam bratach.

Cha mhios’ anns an dol sìos thu
Nuair sgrìobar á duille claisich;
Fìor earradh na ruaige
Gu luaths a chur anns na casaibh.

Bu mhaith gu sealg an fhèidh thu
’N àm èirigh don ghrèin air creachann;
’S dh’fhalbhainn leat gu lòghmhor
DiDòmhnaich a’ dol don chlachan.

[TD 42]

Laighinn leat gu cearbail
’S mar earbaig gum briosgainn grad leat,
Na b’ullamh air m’ armachd
Na dearganach ’s mosgaid ghlagach.

’N àm coilich a bhith dùrdan
Air stùcan am maidinn dhealta
Bu ghasda t’fheum sa’ chùis sin
Seach mùtan do thrusdar casaig.

Shiùbhlainn leat a phòsadh
’S far feòirnein cha fhroisinn dealta:
B’i siud an t-suanach bhòidheach —
An òigbhean, bu mhòr a tlachd dhi.

B’aigeanntach san choill thu,
Dam choibhreadh le d’ bhlàs ’s le d’ fhasgadh
O chathadh ’s o chrìon-chur;
Gun dìonadh tu mi ri frasachd.

Air uachdar, gura sgiamhach
A laigheadh a sgiath air a breacadh,
Is claidheamh air chrios ciatach
Air fhiaradh os cionn do phleata.

’S deas a thigeadh cuilbheir
Gu suilbheara leat fon asgaill,
’S a dh’aindeoin uisg’ is urchaid
No tuilbheum gum biodh ar fasgadh.

Bu mhaith anns an oidhch’ thu,
Mo loinn thu mar aodaich-leapa;
B’fheàrr leam na ’m brat-lìn thu
As prìseile mhìn tha Glascha.

’S baganta grinn bòidheach
Air banais ’s air mòd am breacan;
Suas an t-èileadh-sguaibe
’S dealg-ghualainn a’ cur air fasdaidh.

Bu mhaith an là ’s an oidhch’ thu,
Bha loinn ort am beinn ’s an cladach,
Bu mhaith am feachd ’s an sìth thu:
Cha Rìgh a fear a chuir às duit.

[TD 43]

Shaoil leis gun do mhaolaich
Seo faobhar nan Gaidheal tapaidh,
Ach ’sann a chuir e gèir’ orr’
Nas beurra na deud na h-ealtainn.

Dh’fhàg e iad làn mìoruin,
Cho cìocrasach ri coin acrach;
Cha chaisg deoch an ìotadh,
Ge b’fhìon e, ach fìor fhuil Shagsan.

Gu spìon sibh an crìdh asainn
’S ar brollaichean sìos a shracadh,
Cha toir sibh asainn T[eàrlach]
Gu bràth gus an teid ar tacadh.

R’ar n-anam tha e fuaighte,
Teann, luaidhte cho cruaidh ri glasan,
’S uainn chan fhaodar fhuasgladh
Gu’m buainear a fear ud asainn.

Cleas na mnatha-siùbhla
Gheibh tùilinn mum beir i a h-asaid,
An ionad a bhith ’n diùmb ris
Gun dùbaill d’a fear a lasan.

Ged chuir sibh oirnne buarach
Thiugh luaidhte, gu ’r falbh a bhacadh,
Ruithidh sinn cho-luaith’
’S nas buaine na fèidh a’ ghlasraich.

Tha sinn san t-sean nàdur
A bha sinn roimh àm an acta,
Am pearsanna ’s an inntinn,
’S nar rìoghalachd cha teid lagadh.

’S i ’n fhuil bha ’n cuisl’ ar sinnsridh
’S an innsgin a bha ’nan aigneadh,
A dh’fhàg dhuinne mar dhìleab
Bhith rìoghail. O sin ar paidir.

Mallachd air gach seòrsa
Nach deònaicheadh fòs falbh leatsa,
Cia dhiùbh bhiodh aca còmhdach
No còmhruisgte lom gu ’n craiceann.

[TD 44]

Mo chion an t-òg feardha
Thar fairge chaidh uainn air astar:
Dùrachd blàth do dhùthcha
’S an ùrnaigh gu lean do phearsa.

’S ged fhuair sibh làmh-an-uachdar
Aon uair oirnn le seòrsa tapaig,
An donas blàr ri bheò-san
Ni [’m] Feòladair tuilleadh tapaidh.

(Rinn am bàrd an t-òran nuair a bha am breacan air a chrosadh, an dèidh Bliadhna Theàrlaich. Tha dà cheud bliadhna ann (1782) bho thogadh an crosadh sin — Fear-deas.)

[Sanas]

[TD 61]

TURAS A’ BHOTAIL UISGE-BHEATHA
le Calum MacLeòid (Ratharsaigh)

“An neach a lorgas am botal, faodaidh e na tha ’na bhroinn òl”

Ann an toiseach a’ Chèitein seo chaidh, bha ’n t-àm suas airson na caoraich fhuadach den talamh-àitich gu taobh eile gàrradh nan caorach don mhonadh, far am bi iad gus an tèid am pòr a chruinneachadh den talamh-àitich — mu Shamhain.

Thaobh seo, air aon latha brèagha chaidh mo nàbaidh agus mi fhìn, gach fear le cù, a dh’fhuadach nan caorach don mhonadh. Ghabh esan mun cuairt air na bha mu na taighean agus mun talamh-àitich, agus chaidh mise a thional na bha anns a’ choille bheithe agus air monadh a’ chruidh. Nuair a dh’fhògair mi mu fhichead — na bha sa’ choille — gu ceum a bha aca troimh fhraoch mòr dlùth air bearradh chreagan àrda, chunnaic mi air mullach cnuic trì a theich air mo nàbaidh. Chuir mi an cù ’nan dèidh airson an toirt còmhla ris an treud a bha mi a’ leantainn, ach mun d’ràinig an cù far an robh iad chaidh iad à sealladh gu taobh eile a’ chnuic, agus lean an cù ’nan dèidh. An sin ghreas mi air adhart an treud a bha mi a’ leantainn mu leth-cheud slat, agus thill mi air ais agus dhìrich mi suas gu mullach a’ chnuic troimh fhraoch àrd gu mo ghlùinean; oir, an seòrsa àite a bh’ann, cha robh e air a losgadh, dòcha, suas ri leth-cheud bliadhna, a chionns, nuair a dh’fhàsadh feur òg ann, gu robh crodh agus caoraich a’ spiorachas gu bearradh nan creag agus a’ dol a dhìth. Co-dhiù, cha tug mi ach ceum no dhà ann am-measg an fhraoich nuair a chunnaic mi — far an robh mi a’ dol a chur mo chois — rudeigin a’ deàrrsadh ann am bun tom fraoich.

Ghabh mi ioghnadh dè bh’ann, agus thog mi e — botal-siola làn ann an cèis ghrinn feòdair, agus ceann den stuth cheudna air. Thaobh agus gu robh cabhag orm gus am faicinn dè thachair don chù agus na trì caoraich, cha d’rinn mi mòran beachdachaidh air a’ bhotal, ach gu robh e ’na mo làimh chlì agus bata ’na mo làimh dheis. Mar seo, ruith mi suas gu mullach a’ chnuic gus am faca mi an cù agus na trì chaoraich aige — a’ feitheamh gus an ruiginn. Ghairm mi air a’ chù “gu cùl mo chois,” agus rinn e sin; aig an aon àm, ruith na caoraich le bruthach agus chaidh iad

[TD 62]

[Dealbh]

còmhla ri càch.

An sin thug mi sùil air a’ bhotal. Bha e làn. Gus dearbhadh nach b’e uisge-adhair a bh’ann, thug mi an ceann às, agus chuir mi mu làn spàin ’na mo bhois agus chuir mi mo shròn ris. Fàileadh uisge-bheatha cho làidir, no cho taitneach, agus a dh’fhairich mi riamh. Nuair a shad mi na bha ’nam bhois air falbh, rinn an cù sreathart, oir bha ioghnadh air gu dè an rud neònach a bha mi ris, agus gun ghuth air na caoraich.

B’e seo am botal ris an abrar an stòp-cairteil. Ri linn ar n-athraichean, bha an àireamh 4 sgrìobhte anns a’ ghlainne air a mhàs. Bha seo a’ ciallachadh: ceithir chun a’ bhotail mhòir. Air an leth-bhotal bha an àireamh 2 anns a’ ghlainne air a mhàs — dha chun a’ bhotail mhòir; agus 6 air màs a’ bhotail mhòir — sia chun a’ ghalain. B’e seo tomhas deoch-làidir air a’ Ghaidhealtachd aig an àm ud. Ri àm m’òige, ’s e “coileach-beag” am far-ainm a bha aig na croitearan air an t-siola uisge-bheatha. Dòcha nach robh air a’ choileach-bheag ach an ceathramh cuid den fheòil agus a bha air a’ choileach-mhòr (<eng>woodcock<gai>)!

Co-dhiù, chuir mi an ceann air ais air a’ bhotal agus chuir mi e do phòcaid briogais thana a bha orm, agus dh’fhalbh mi leis na caoraich mu leth-mhìle gus an do chuir mi iad gu taobh a-mach gàrradh nan caorach. An dèidh dhomh geata a’ ghàrraidh a dhùnadh am dhèidh, agus gabhail suas an rathad mòr a’ fuadach nan caorach, romham, chuir mi mo làmh dom phòcaid. Ach lorg cha robh air a’ bhotal — thuit e aiste air an t-slighe. Bha mi an sin glè thùrsach, oir bha fios agam gur h-e botal

[TD 63]

luachmhor a bh’ann, a chaill cuideigin.

Tha pòcaidean ann am briogaisean an là-an-diugh air an gearradh cho spìocach agus cho eu-domhain agus nach eil eadhon sgian-phòcaid sàbhailt annta. Tha an t-aodach air a ghearradh cho gann ris na fuaigheil agus, ma mì thu grad-chromadh, gum beil neach an cunnart a mhàs a bhith ris a’ ghaoith.

Ach cha deach mi fada air adhart nuair a thachair mi air Iain MacLeòid — aon de luchd-cùraim an rathaid mhòir — agus e a’ bristeadh chlach. An dèidh fàilte a chur air, dh’innis mi mar a lorg mi botal-siola uisge-beatha ann an cèis feòdair agus e làn — ach gun do chaill mi e agus mi ruith nan caorach air sgàth ’s gun do chuir mi e do phòcaid a bha ro staoin. Fhreagair Iain, “Bha sin leibideach, oir is cuimhne leamsa pàipear fhaicinn ri uinneig na bùth anns a’ Cheann a Deas, agus bha sgrìobhte air, ‘Chaill mise botal uisge-beatha ann an cèis feòdair, agus an neach a lorgas am botal, faodaidh e na tha ’na bhroinn òl.’ ’Se duine uasal a bha air cuairt ann an Ratharsaigh a chaill e. Feumaidh tu a lorg fhathast.” “O,” arsa mise, “tha eagal orm gum beil sin eu-comasach dhomh ann am monadh cho garg, a-measg chreagan, fraoch àrd agus coill” — agus mi a’ coiseachd air falbh gu tùrsach.

Cha deach mi fada air adhart nuair a chunnaic mi Anndra MacGhillIosa le a charbad-bùrachd a’ cladhach chlach à cliathaich cnuic. Chaidh mi far an robh e, agus an dèidh fàilte a chur air dh’innis mi dha mun bhotal, agus mar a chaill mi e. “Bha sin glè thàmailteach,” ars esan. “’Se duine uasal a chaill e os cinn bliadhna air ais — feumaidh tu a lorg. Greas ort dachaigh agus faigh e, mar a thubhairt a’ chailleach Ghaidhealach an gnàth-fhacal Sasannach — ‘<eng>like a horse on fire<gai>’.”

An dèidh seo thill mi dachaigh agus dh’innis mi do mo bhean mar a lorg mi botal grinn làn de dh’uisge-beatha, agus mar a chaill mi e, agus mar a thubhairt Iain MacLeòid agus Anndra MacGhillIosa rium. “O,” ars ise, “feumaidh tu a dhol agus a lorg. Dòcha gur e tiodhlac no cuimhneachan a bh’ann mus robh e cho prìseil aig an duine uasal. Tha cuimhn’ agam iad tadhal ann an seo agus thug mi teatha dhaibh.” “Faodaidh sin a bhith,” fhreagair mise, “ach tha a cheart cho math dhomhsa snàthad-bheag a lorg ann an achadh feòir ris am botal fhaotainn anns a’ mhonadh ud.” Bha tàmailt orm gun tubhairt mi riamh facal mu dheidhinn ri neach sam bith, agus gum biodh beachd amadain orm aig na h-uile a chluinneadh mar a thachair domh — a’ lorg botal uisge-bheatha, agus ga chall.

Airson trì seachdainean ’na dhèidh seo, bha mi uair is uair ag amharc am faicinn am botal; ach lorg cha robh air. Uairean bha eagal orm gu faicinn e ’na cheud mìr far am buaileadh e air cloich no creig nuair a thuit e às mo phòcaid. Mu dheireadh, aon latha agus mi a’ toirt dachaigh na bà airson a bleoghan, agus gun dùil sam bith ris, dè a thug mi fainear ach am botal grinn an taic ri gaisde fraoich — far an do bhuail e. Rug mi air gu cùramach, agus chùm mi e ’na mo làimh gus an do chuir mi e

[TD 64]

ann an seotal mo bhòrd-sgrìobhaidh — fo ghlais.

Chuir mi an sin fios chun a’ cheannaiche ag am beil a’ bhùth ris an robh am pàipear. Thubhairt e rium gun do chailleadh am botal le duine uasal. Ars an ceannaiche, “’Se fìor dhuine gasda agus còir a bh’ann.Anns an là-an-diugh is ainneamh iadsan a bheireadh dhut ceithir làn glainne de dh’uisge-beatha math. Chan eil a dhìth air ach am botal.” “O.” arsa mise, “nan òlainn-sa, nach eil a’ cleachdadh deoch-làidir, na tha sa’ bhotal, bhiodh am fochann fo dhèis agus na caoraich air.” Rinn e lasgan gàire. Thugadh dhomh ainm agus àite-fuirich an duine uasail; agus sgrìobh mi da ionnsaigh. Tha am botal, le a làn, a’ feitheamh air air an ath thuras aige gu Ratharsaigh. Feumaidh gu robh glainne air leth tiugh no math ann nuair a sheas e ri reodhadh cruaidh a’ gheamhraidh. Dòcha gun do chùm na bha ’na bhroinn blàth e — mar a nì e air creutairean. Dìreach mar a thubhairt MacAlasdair: “Is e spiorad a tha ’n Talasgair.”

[Sanasan]

[TD 66]

AN SAIGHDEAR
le Dòmhnall Iain MacIomhair

A’ chuid bu mhotha den ùine bha Iain toilichte gu leòr anns an asaidhleam. Bha e glaiste, ’s e air a sgaradh bho amaideas ’s bho amadain an t-saoghail. Ach bha aon rud nach do chòrd ris. B’ e sin nach do leig iad a-mach e gu tiodhlacadh a mhàthar. Bha fhios aige carson nach do leig iad a-mach e, ach an dèidh sin bha fearg air.

Ged bha a mhàthair cruaidh air Iain, bha spèis aige dhi. Cha robh cùl-taic eile san t-saoghal aige. Airson athar, cha robh esan a’ sgur; cha robh e a’ leigeil mionaid le Iain. Bhiodh athair a’ càineadh nam briogaisean ’s nan seacaidean <eng>denim<gai> a bhiodh Iain a’ cleachdadh, a’ magadh air an fhalt fhada ’s air an fheusaig mholaich a bha a’ falach a ghnùise. Cha deach e às a chuimhne a-riamh an oidhche a gheàrr Iain a bhriogais ’s a sheacaid gus am biodh iad robach, ’s a chaidh athair gu tur às a chiall ris.

“Mo mhac-sa a’ falbh mar bhodach-ròcais,” theireadh athair. “Ach tha feum ann am bodach-ròcais; sin rud nach eil annadsa. Bidh na starragan a dh’aithghearr a’ dol thar a chèile ach cò ’n tè a nì nead anns an fhalt agad.”

“Chan eil thu a’ tuigsinn,” theireadh Iain. “Chan eil thu a’ tuigsinn carson a tha mise agus mo cho-aoisean mar seo. Chan eil thu a’ tuigsinn idir.”

“Taing do Dhia nach eil,” theireadh athair, “no ’s dòcha gun cuirinn boma fon h-uile neach agaibh.”

“Boma,” ars Iain. “Boma? Dè dhèanadh tusa le boma? Chan aithnicheadh tu boma bho mharaig.”

“Cuimhnich, ille, bha mise anns a’ chogadh. Chunnaic mise bomaichean gu leòr. Huh! Cha b’ ann airson do leithid-sa bha mise a’ sabaid idir, a charaid. Tha de bhaidseachan ort an sin a chumadh muileann iarainn a’ dol airson seachdain. Rudan gun bhrìgh. Rudan gun fheum. Seall ort. Seall an trusgan a tha ort. Bhithinn air mo nàrachadh sin a chur orm dhan todhar. Chan fhaigh thu obair. ’S beag an t-iongnadh nach fhaigh thu obair. Cò air thalamh a bheireadh obair do leithid sin? ’S beag an t-iongnadh gu dearbha. Chan urrainn dhut obair a dhèanamh. Chan eil thu ach a’ gànrachadh an àite. Chan eil a choltas ort gun nigh thu thu fhèin bho chionn mhìos.”

“Siuthad, siuthad. Eil an còrr ann a chanas tu?” ars Iain. “Siuthad thusa, feuch an cuir thu boma fodhainn. Dè nuairsin? Abair gu bheil mise a’ faighinn oideachaidh. Fuirich thusa . . . nuair thig an t-ar-a-mach . . . ”

“O, dùin do bheul . . . ”

’S bhitheadh a mhàthair ag osnaich.

[TD 67]

“Nach sguir sibh a throd. O, carson nach eil an t-sìth a’ riaghladh anns an taigh seo? Agus Iain, na bi thusa mì-mhodhail ri d’ athair. Bidh tusa fhathast . . . ”

’S dheidheadh a briathran air chall air anns a’ bhith a bha e a’ faicinn ann an sùilean athar. Dh’fhalbhadh e nuairsin gu a rùm a mhallachadh athar ann an sàmhchair an aonranachais.

Bha e a’ cuimhneachadh air an ullachadh, ’s a’ cuimhneachadh air an smuain a chuir athair na cheann, agus air a’ bhàrr a dh’fhàs às an smuain sin. Na leabhraichean a leugh e agus an sgrùdadh a rinn e. ’S a-nise bha e glaiste anns an asaidhleam, toilichte a bhith ann, ach duilich airson a mhàthar. Carson ise? Carson ise, co-dhiù? Cha do rinn i olc air duine a-riamh.

Gu h-àrd am mullach an t-seòmair bha solas fann a’ magadh air. Bha fhios aige gun robh an solas air a chur cho àrd mus fheuchadh e ri cur às dhà fhèin leis. Carson a bha iad airson esan a chumail beò co-dhiù, agus sin ma bha inntinn cho bun-os-cionn ’s a thuirt iad? ’Sann a bha iad a’ dèanamh leisgeil dhaibh fhèin, a’ feuchainn ri an cogaisean fhèin a shaoradh. Cha b’ esan bu choireach, ach an saoghal às nach fhaigheadh e. Nach robh e cho math dhà a bhith a’ smaoineachadh sin?

Nuair rinn Iain suas inntinn an toiseach, ghabh e eagal. Cha robh fhios aige buileach carson, ach à aon rud bha e cinnteach; b’ e sin gum feumadh e sealltainn dhaibh. Nach robh esan ann an cogadh a bha cheart cho geur ris a’ chogadh ud anns an robh athair bho chionn iomadh bliadhna? Nach robh na nàimhdean a cheart cho geur cuideachd, ged bha iad mòran na bu lìonmhoire? ’S nach biodh tubaistean a’ tachairt ann an cogadh, ged ’s dòcha nach e tubaistean a bha annta idir? Daoine a’ call am beatha airson rudeigin air fàire, ach nach fhaiceadh iad gu bràth. Chunnaic e anns na filmean iad. Carson a rinn iad uimhir de fhilmean mun chogadh? Daoine a’ marbhadh dhaoine eile, ’s iad a’ faighinn buinn-cuimhne mar dhuais. Agus sheall e ri na baidseachan a bha air a bhroilleach fhèin. Nach robh iad sin mar sheòrsa de dhuais cuideachd, mar sheòrsa de shuaicheantas air an linn dom buineadh e? Bha aon ann gu sònraichte a bha a’ còrdadh ris. Baidse mòr buidhe, agus na facail, “Seachain ceann-daoraich — fuirich air mhisg” sgrìobhte ann an litrichean mòra, dubha. Bha, bha iad mar shuaicheantas air an linn dom buineadh e. ’S nach robh an <eng>denim<gai> reubte mar chulaidh aon-ghnèithichte, gorm an àite odhar? Bha, bha Iain ’na shaighdear, ’na shaighdear ann an arm anns nach robh saighdear eile ach e fhèin. Bha iad uile ’nan saighdearan. Bha uimhir de chogaidhean ann co-dhiù.

Thug Iain greis a’ dèanamh a’ phasgain. Bha e cudthromach gum biodh e ceart, ceart ann an inntinn Iain. Chan fhaodadh an saighdear mearachd a dhèanamh. Bha eachdraidh caran ro làn de shaighdearan a bhiodh a’ dèanamh mhearachdan.

Bha am pasgan grinn. Agus bha moit air Iain. Cha robh fhios aig duine

[TD 68]

dè bha anns a’ phasgan ach aig Iain fhèin. Chuimhnich e air mar a bhiodh a mhàthair ag èigheachd ris ach ciod a bha e a’ dèanamh ’na rùm, carson nach robh e a’ tighinn a-nuas còmhla rithe fhèin ’s ri athair. Agus chuimhnich e air mar a bhiodh e ag ìnnse nam breug dhi, ag ràdh rithe gun robh e a’ dèanamh siud no a’ dèanamh seo. Ach cha tuirt e a-riamh rithe gun robh e a’ dèanamh pasgain.

Agus chluinneadh e guth athar tron làr air an robh e ’na sheasamh.

“Fàg shuas an siud e. Dè tha e a’ dèanamh? Cuin a chunnaic thu am fear ud a’ dèanamh rud sam bith? Dè am math dhut a bhith ag èigheachd ris? Chan eil fhios nach eil e a’ dèanamh boma . . . ”

Chlisg Iain. Sheall e ris a’ phasgan. Bha am pasgan deiseil agus bha am pasgan grinn. Agus chunnaic e an togalach mhòr ’na inntinn. Bha i làn de dhaoine. Daoine a’ ceannach ’s a’ ceannach. Siud far am biodh a mhàthair a’ ceannach a’ bhìdh.

Carson a chùm iad an corp aice cho fada? An ann gus am faigheadh iad air esan a ghlasadh roimh latha an tiodhlacaidh? Bha mìos mhòr a-nise air a dhol seachad. Cha robh e ceart dhaibh a bhith a’ cleith a cuirp air an duslaich às an tàinig e. Chunnaic e a’ chiste a’ dol sìos a-measg nam flùraichean ann an cladh na h-inntinne ann an àite air choreigin a bha mìle boma air falbh. Chuala e an ùrnaigh, ’s bha briathran na h-ùrnaighe a’ sgiathalaich air feadh na cogais aige. Saoil carson a bha càch anns an asaidhleam? Nach e asaidhleam mòr uabhasach a bha anns an t-saoghal fhèin, agus an cuthach air gach neach a bha a’ tàmh ann? ’S bha a mhàthair air faighinn a-mach às an asaidhleam sin. ’S cha tàinig athair a-riamh a shealltainn air. ’S dòcha gun robh e a’ faicinn cus de ìomhaigh fhèin ann. Agus air an làimh eile, chluinneadh e athair ag ràdh ri mhàthair nach robh ann, “Nach tuirt mi riut? Nach tuirt mi riut?”

“A bheil sibh a’ dol don bhùth mhòir an-diugh?”

“Chan eil,” fhreagair a mhàthair. “Chan eil càil a dhìth orm an-diugh.”

Chaidh e suas an staidhre. Thog e am pasgan, agus thòisich e a’ gàireachdainn. Liùg e sìos leis. Anns an dol-a-mach, chuala e athair ag ràdh nach robh an còrr arain a-staigh.

Ràinig e a’ bhùth. Chuir e sìos am pasgan agus choisich e air falbh. Bha e a’ crùbadh air falach air chùl seann taighe nuair chrithnich an saoghal le fuaim an sprèaghaidh. Bha fhios aige nach robh a’ bhùth ann tuilleadh. Smaoinich e air a liuthad neach a bha a’ ceannach arain nuair chuir e sìos am pasgan.

Thuit rudeigin air an talamh ri thaobh.

Pìos de ghàirdean boireannaich. Bhiodh an còrr den chorp ud sgapte air feadh na coimhearsnachd.

Dh’aithnich e an dà fhàinne a bha air aon de mheuran a’ ghàirdein.

Dà fhàinne a cheannaich athair trì bliadhna mus do rugadh e.

[TD 74]

ATH-SGRUDADH (3)

DOMHNALLACH NA TOISIDHEACHD
le Coinneach D. MacDhòmhnaill

Tha cuimhne is iomradh fhathast am beul-athris na Gàidhealtachd air Eòin Dòmhnallach mar fhear de shearmonaichean barraichte an linn a chaidh. Bhiodh na ceudan a’ cròthadh a dh’ionnsaigh na Tòisidheachd, faisg air Inbhir-pheofharain, far an robh e ’na mhinistear bho 1813 gu 1849, ’s fhuair na mìltean a bharrachd eòlas air mar shearmonaiche bha tric a’ siubhal gach ceàrn dhen Ghàidhealtachd ‘eadar Hirt is Peairt’. Feumar a thuigsinn mar sin nach eil dòigh againn an-diugh air meas cothromach a dhèanamh air a’ mhòr-chuid de shaothair a bheatha. Tha iomadh nì co-cheangailte ri searmon nach glacar fiù ’s ged a bhiodh na briathran air an gleidheadh ann an clò. Tha a buaidh an crochadh, chan ann a-mhàin air an teagasg a tha i giùlan ’s an cumadh air an teagasg sin, ach gu ìre nach beag air suidheachadh, dùil is dòchas an luchd-èisdeachd aig an àm, agus air dùrachd is dòigh-labhairt an t-searmonaiche. A thuilleadh air sin uile, theireadh an neach a tha creidsinn, mar a bha Eòin Dòmhnallach ga chreidsinn, nach eil duine sam bith ’na fhìor shearmonaiche an t-Soisgeil mura h-eil e an earbsa ri cumhachd os-nàdarra bhith an cois na h-obrach, gur e an ìre gu bheil an cumhachd sin ga nochdadh gu mòr as cudhtromaiche na ’n ealain thalmhaidh leis a bheil an t-searmon air a tàthadh ri chèile. Mar a thuirt Iain Gobha thaobh an Dòmhnallaich fhèin:

‘An uair a shèideadh an anail
Gu treun ort bhiodh t’anam cho beò,
Bhiodh buaidh leat, ’s cha b’ainneamh,
Air cluasaibh ’s air faireachadh slòigh.’

Chan eil dòigh againn air a’ bhuaidh sin fhaireachadh an-diugh.

Ach ged nach urrainnear searmon a mheas dìreach mar chaob litreachais, tha eileamaidean innte a gheibhear anns a h-uile litreachas — smuaintean air an còmhdach le briathran — ach a’ cuimseachadh chan ann air an t-sùil ach air a’ chluais. ’S ma tha na briathran air an gleidheadh dhuinn, fiù ’s fa chomhair na sùla fhèin, tha sinn a’ faighinn boillsgeadh fad às air choreigin air an t-searmon bheò a bh’ann. Cha do chuir an Dòmhnallach an clò ach aon searmon, tè a liubhair e an Inbhir-pheofharain an 1831 nuair a bha an colera ag oillteachadh a’ bhaile, ach innte sin fhèin tha sinn a’ faicinn rudeigin de nàdar an duine, de bheadhan inntinn agus an smachd a bh’aige air briathran. A’ cur ìmpidh air muinntir a’ bhaile gun “cron a

[TD 75]

dhèanamh orra fhèin” (mar a thuirt Pòl ri fear-gleidhidh a’ phrìosain ann am Philippi, tha e a’ nochdadh toinnisg is daonnachd cho math ri diadhachd. Chan eil e tòiseachadh le cùisean spioradail idir, ged a tha an t-searmon ceum air cheum a’ streap a dh’ionnsaigh sin. Tha e ’n toiseach a’ cur air shùilean dhan luchd-èisdeachd cho luachmhor ’s a tha an cuirp, ’s cho feumach ’s a tha corp an duine air ceartas is frithealadh ciallach. Tha e cur a-mach trì dòighean anns am faod daoine cron a dhèanamh air an cuirp, gu sònraichte fa chomhair a’ ghalair a tha mu sgaoil san sgìreachd, ’s tha e toirt ionnsaighean sgoinneil air na teagamhan a bha daoine ag altram a thaobh dhotairean is meadhanan-leighis. ’Sann an-uairsin a tha e dol air adhart gu taobh spioradail na cùise, a’ cur a-mach trì dòighean anns am bi daoine a’ dèanamh cron air an anam, ’s a’ cur man coinneamh na slàinte a choisinn Crìosd. Tha an t-searmon a’ nochdadh nàdar caidireach, dùrachdach, inntinn òrdail agus comas air cainnt dhealbhach a chleachdadh. Seo mar a tha e cur an cèill mar a bhios cuid a’ dèanamh cron air an cuirp:

“Tha cuid eile, tre leisg is lunndaireachd, agus ana-càil gu obair, nach saothraich mar bhuineadh dhaibh airson an arain làitheil, agus an lòin ’s an èididh a dh’fheumas an cuirp. Is ma ghabhas iad obair aig àm air bith os làimh, ciod a th’annt’ ach snàigearan is seilcheagan ’na ceann?”

Chithear, agus a thuilleadh air sin cluinnear, mar a tha na faclan air an clachaireachd ’s air an cothromachadh ann an ruith nam briathran. Eisimpleir no dhà eile air a’ chothromachadh seo:

“Tha cuid dhiubh nach tig a dh’èisdeachd an fhacail ach ro ainmig, ma thig iad idir; cuid eile a thig, ach gur beag an leisgeul a chumas aig a’ bhail’ iad.”

“Agus an do ghabh sibh riamh truas ruibh fhèin; an do chriothnaich sibh; an do stad sibh; no an d’èigh sibh ri Dia stad a chur oirbh o bhith a’ cur a’ chloidhe steach gu bhur n-anamaibh, an nì a bha sibh a’ dèanamh anns gach mionaid de ur beatha chaidh seachad? O, stadaibh tràth: air neo mur stad, soraidh le ur slàinte, soraidh le ur sìth, soraidh le ur sonas sìorraidh.”

Agus b’aithne dhan Dòmhnallach cuideachd argamaid a dhaighneachadh le sàthaidhean sgoinneil:

“Ach their thu, ‘Nì esan [Dia] an nì a chuir e roimhe.’ Nì, ach chan e an nì a chuir e roimhe fèin ris a bheil agadsa ri bhith sealltainn ach an nì a chuir e romhasda mar dhleasdanas. Chuir e roimhe fèin an t-anam a pheacaicheadh gum faigheadh e bàs, ach chuir e romhadsa mar dhleasdanas a bhith seachnadh peacaidh. Chuir e roimhe fèin am fear a thilgeas e fèin don uisge gum bàthar e, agus don teine gun loisgear e, ach chuir e romhadsa mar dhleasdanas gun seachnadh tu uisg’ agus teine.”

Duine aig an robh comas air a smuaintean a chur gu snasail ann an cainnt, ’s tha an comas sin a bh’aig Eòin Dòmhnallach an searmonaiche ga

[TD 76]

chur gu feum cuideachd aig Eòin Dòmhnallach am bàrd. Faodar a ràdh, ged nach eil againn air mhaireann ach aon searmon leis, gu bheil sùgh is brìgh a shearmonachaidh gu lèir taisgte ’na chuid bàrdachd.

Bha dualchas an teaghlach ’s an dùthaich an Dòmhnallaich a chuidich gu bhith toirt beò na bàrdachd ann. Bhiodh a sheanair ri dèanamh laoidhean, ’s bha buadhan-inntinn aig athair a bha thar a’ chumantais. B’ann do Chill-donan an Cataibh a bhuineadh e, ach bha e suidhichte mar cheisdear ann an sgìreachd Mhìoraith an Gallaibh nuair a rugadh Eòin an 1779. Tha Eòin fhèin a’ dèanamh luaidh air an liut a bh’aig athair air a theagasg a phasgadh gu snasail ann an cainnt:

“Fhuair e tàlann a bha ainneamh a bhith a’ cur an cèill a smuainte ann an tearc do bhriathraibh . . . Air Dihaoine Orduigh, gu minig, aig co-dhùnadh na seirbhis, an tràth bhiodh feum air cuimseachd an ùrnaigh, bhiodh gairm air Seumas.”

Bha Iain MacAoidh à Mughadal agus Dòmhnall MacMhathain à Cill-donan iomraideach mar bhàird spioradail an Dùthaich MhicAoidh san 18mh linn, ’s bha na dàin aig Dùghall Bochanan air an ceann-a-tuath a ruighinn. B’ann dìreach bliadhna mus d’rugadh an Dòmhnallach a chaochail Rob Donn, ’s bhiodh na h-òrain gheurchuiseach aigesan beò air bilean an t-sluaigh. Dh’fhàg iad sin uile an làrach air bàrdachd an Dòmhnallaich. Bha an ceòl cuideachd ’na dhualchas. Bhiodh e ri pìobaireachd ’na òige, ’s chan eil teagamh nach ann aig cluais an fhir-chiùil a tha a thaing gu bheil a chuid rannaigheachd cho rèidh ’s cho siùbhlach. ’S tha nì eile as math dhuinn a chumail air chuimhne thaobh oideachadh an Dòmhnallaich: nuair a bha e sa’ cholaisde an Obar-dheadhain, b’e na mathamataics an cuspair anns an robh an ceum-toisich aige air a cho-inbhich, agus chithear a bhuil sin anns a’ chumadh rianail a th’air na dàin aige.

Chan eil againn ach seachd dàin leis an Dòmhnallach uile gu lèir, ach tha suas ri ceithir mìle gu leth sreath annta (chan eil ach sia mìle sreath anns na rinn Donnchadh Bàn a dh’òrain). ’Se marbhrainn a th’annta uile ach a dhà. Bha marbhrainn spioradail air nochdadh mar thà san 18mh linn, leithid Cumha Mhaighstir Eachainn MhicPhàil (1774) le Lachlainn MacLachlainn agus Cumha do Uilleam MacAoidh (1798) le Uilleam MacCoinnich, ach ’sann an làmhan an Dòmhnallaich a tha am marbhrann soisgeulach a’ tighinn gu làn-ìre: Air Maighstir Caldair (1813); Air an Doctair Stiùbhard (1821); Air Maighstir Eòin Robison (1825); An Crìosdaidh air a Thuras, marbhrann dha athair fhèin, (1830); Air Maighstir Iain Ceanadaidh (1841). Annta sin tha sinn a’ faicinn fìor sheann stoc a’ mharbhrainn Ghàidhlig a’ cur bhlàthan ùr dheth. Bha Rob Donn mar thà air gluasad air falbh bho sheann chleachdaidhean gaisgeil a’ mharbhrainn, far am biodh an duine ga chliùthachadh airson eireachdas a phearsa agus a thapachd air chùl airm. ’Se bha fainear dhàsan sgrùdadh a dhèanamh air nàdur an duine ann an seadh moralta — am b’e duine a bh’ann a bha feumail dha cho-chreutairean, ’s an robh nithean ’na bheatha a bu mhath

[TD 77]

do dh’fheadhainn eile atharrais no sheachnadh? Ann am marbhrainn an Dòmhnallaich, tha ceum eile ga thoirt air falbh bhon t-seann ghnàthas. ’Se tha esan a’ cliùthachadh an obair a tha Dia a’ dèanamh ann am beatha duine — chan e càil sam bith a th’aige gu nàdarra ach an loinn a tha “gràs” a’ cur air. Chan e dìlseachd don fhine tha e nochdadh ach dìlseachd don “treud”, sluagh an Tighearna, ’s chan ann air cinn-chinnidh thalmhaidh a tha a dhàin a’ cuimseachadh ach air cinn-iùil spioradail. A-mach o athair fhèin b’e ministearan ainmeil air taobh sear na Gàidhealtachd dhan d’rinn an Dòmhnallach a mharbhrainn uile. Tha e togail ann am bàrdachd an seòrsa cuimhneachan air diadhairean iomraideach a bhidhte cur an clò an Sasainn mar <eng>memoir<gai> ’s anns a’ Chuimrigh mar <eng>cofiant<gai>: beatha is saothair is teagasg is bàs an duine gan cur ann an searmon, gu bhith misneachadh nan creidmheach ’s a’ toirt rabhaidh dha na h-ana-creidmhich.

Ged thugadh uainn thu bha t’fhear-iùil dhuinn,
’S nach ruig ar luaidh ort no ar cliù-ne,
Is toigh leinn fathast a bhith ’g ùrach’
A’ chliù a fhuair ’s a thoill thu.
Oir faodaidh siud bhith ’na fhàile cùbhraidh
Do iomadh anam ’n diugh tha brùite,
’S thaobh muinntir eile dh’fhaoidt’ gun dùisg
Gu cùram mun staid chaillt’ iad. (Caldair).

Chuir iad do dhuslach dlùth don àit’
San robh do sheasamh iomadh là,
’S mar bha do bheath’ tha nis do bhàs
Gach Sàbaid deanamh teagaisg dhaibh. (Robison).

Tha cuid leig tur às an cuimhne
Na chual’ iad rad linn-sa uait fèin,
’S b’fheumail chum iadsan a dhùsgadh
Bhith ’g ùrachadh fathast na sgèil’. (Ceanadaidh).

Tha marbhrainn an Dòmhnallaich a’ leantainn pàtran suidhichte. An toiseach, am bròn a dh’adhbhraich bàs an duine:

Fhuair sinn an sgeul bha dubhach brònach,
Fhuair sinn an sgeul a lot ’s a leòn sinn,
A chuir o aighear sinn ’s o cheòl
’S gach neach dam b’eòl na chaill sinn. (Caldair)

Tha Bàideanach an diugh fo ghruaim,
A teachdair’ àillidh thugadh uaip’;
’Se bhith ga chàradh anns an uaigh
Thug sgeula cruaidh ri aithris dhuinn. (Robison)

An-uairsin na gibhtean ’s na buadhan a bh’aig an duine, ach an “gràs”

[TD 78]

air thoiseach orra uile:

’S mar fhuair thu gràs a bha neo-chumant
Bha agad pàirtean bhàrr air iumadh
Is buadhan nàdair thug an t-urram
Air iumadh bho ro-ainmeil . . . .

’S maille ri buadhaibh gràis is nàdair
Fhuair thu cumadh pears’ ro-àlainn,
Is aghaidh mhaiseach fhaoilteach àill’
Bha nochdadh blàths do ghaoil-sa. (Caldair)

A thaobh do ghibhtean ’s do phàirtean,
’S do bhuadhan urramach nàdair,
Is nì tha saor dhomh ri ràdh e
Gun robh iad siud làidir is treun;
Ach fhuair iad snaigheadh ro-àlainn
Fon fhoghlam bu ghlaine ’s a b’àirde . . . . (Stiùbhard)

Bha buadhan aithnicht’ nàdair aig’
Is pàirtean beothail treun,
Ach beothail mar a bha iad siud
’Se gràs a rinn dhiubh feum;
’Se siud thug gleus is cumadh dhaibh
Is togail glan ri nèamh,
’S a chuir gu lèir air obair iad
Mar uisg’ air muileann gleust’. (An Crìosdaidh).

Tha caob mhòr de gach marbhrann a’ dèanamh luaidh air searmonachadh is teagasg an duine, ’s tha seo a’ toirt cothrom dhan Dòmhnallach fhèin brìgh an t-Soisgeil fhighe a-steach dhan bhàrdachd:

Is bha thu saothrach fad do shaoghail
A-measg chlann daoin’ a leth t’Fhir-saoraidh
A’ nochdadh mach dhaibh seòl na saors’
’S an gaol thug gin is fàs da. (Caldair).

’s tha e leudachadh air “seòl na saors’” ann an dà fhichead rann an dèidh sin. Tha an dàrna h-earrainn de mharbhrann Theàrlaich Chaldair a’ cuimseachadh air giùlan an duine aig àm a bhàis, ’s tha car an aon chumadh air a’ mharbhrann a rinn e dha athair fhèin: an toiseach an Crìosdaidh air a thuras gu Iòrdan, an-uairsin an Crìosdaidh aig bruaich Iòrdain, ’s mu dheireadh an Crìosdaidh thall air Iòrdan. Sann air marbhrann Chaldair as follaisiche tha cumadh na searmoin, oir tha an treas earrainn a’ cur an cèill a’ ghuth a th’ann am bàs a’ mhinisteir do gach seòrsa a-measg an t-sluaigh:

Ach O, tha guth san fhreasdal ghruamach-s’
Seadh, ris gach seòrs’ a-measg an t-sluaigh:

[TD 79]

Gun deònaich Dia an doimhn’ a thruais
Gum faigh sinn cluasan èisdeachd.

Tha leudachadh ga dhèanamh air a’ seo, a’ comharrachadh an aosda, na h-òigridh, feadhainn a chaidh a dhùsgadh fo a theagasg ’s feadhainn a rinn tàir air, agus feadhainn a tha iad fhèin ’nam ministearan.

Tha cunnart a thaobh dhàn cho fada ’s cho luchdaichte riu seo gum fàs iad cho trom ’s gun tèid iad fodha. Chan eil feadhainn an Dòmhnallaich a’ dol fodha a chionn ’s gu bheil urad a dhùrachd bhlàth air an cùl ’s gu bheil a dh’ealain anns a’ bhàrdachd a tha gan cumail beò. Tha eirmseachd anns a’ chainnt nach eil fad’ air dheireadh air Rob Donn fhèin:

Och tha iad ann a ghlaodhas lèirsgrios
Seadh mallachd lagh is corraich Dhè dhuinn,
Ach thaisbeanas gu bheil iad fèin
Gun iochd gun spèis gun truas ruinn.
Cha b’ionnan dhaibhs’ is dhutsa Theàrlaich
An cur an cèill ar call ’s ar gàbhaidh:
’Se t’anam fèin a bhiodh an sàs,
Is chiteadh gràdh nad ghruaim ruinn. (Caldair).

Tha iomadh ann a ghlaodhas gnìomhra
Seadh mar na h-uile anns an diadhachd
Nan teagasg tioram fuar is blìon
’S nan gnìomhraibh fèin ga àicheadh;
Ach ’se chuir mais’ dhuinn air do bhriathraibh-s’
’S a rinn do theagasg dhuinn ro-sgiamhach
Gun robh thu nochdadh leis a’ ghnìomh
Gum b’fhìor na bha thu ’g ràdh ruinn. (Caldair).

Chan ionnan faireachadh air cruas
Is cruas nach eil ’na chràdh dhuinn. (Caldair).

Bu toigh leis riamh mar theireadh e
’Na fhaireachdainn bhith beò,
Ach e bhith beò air faireachdainn,
Bu bhochd leis siud mar lòn;
Ach tràth bha ’n creideamh seilbheachadh
Bhiodh doirbheas aig an fheòil,
Bhiodh an fhaireachdainn a’ soirbheachadh
Is cuirm aic’ air a’ bhòrd. (An Crìosdaidh).

Mar a bha stoc de shamhlaidhean aig na seann bhàird ionnsaichte air am biodh iad a’ tarraing mar a dh’fheumadh, tha cothlamadh de shamhlachas a’ Bhìobaill a’ ruith troimh dhàin an Dòmhnallaich, oir ’na là-san bha muinntir na Gàidhlig air fàs mion-eòlach air na Sgriobtairean, ’s cha robh feum air na samhlaidhean sin a mhìneachadh dhaibh:

[TD 80]

Chuir siud thu mach an ainm do Cheannaird
Dh’iarraidh na cèile rinn e cheannach,
Is mar an t-Elièser beannaicht’
Ga tabhairt gu fear-saoraidh. (Caldair).

Is tric a luaidh na bilean gaoil ud
Gu bheil ùr Sagart truacant’ naomh-sa
A’ tagradh cùis a phobaill chaoimh
Air cathair naomh a ghlòire;
Is gu bheil fuaim an t-soisgeil èibhinn
Mar fhuaim nan clagan òir o èideadh
A’ nochdadh sheasamh ’n làthair Dhè,
’S a’ cur an cèill gur beò e. (Caldair).

Ach tha mo shùil ri Slànaighear
Bha gràsmhor fad mo chuairt,
’Sa thròraich troimh an fhàsach mi,
Nach fàg e mi san uair;
Ach fòs gun dean e teasairginn
Dhomh fèin san t-seasamh chruaidh,
’S gun sgoilt e dhomh na h-uisgeachan
Gu ruig mi null le buaidh. (An Crìosdaidh).

Air uairean, tha an Dòmhnallach a’ cur a chumadh fhèin air briathran a’ Bhìobaill:

B’e siud an fhuil san robh an èifeachd,
A choisinn sìth dhuinn agus rèite
San là ud anns an tug i èigh
An cluasaibh Dhè na tròcair. (Caldair).

Tha am facal èigh a’ cur clisgeadh oirnn a tha tàirneachadh an teagaisg ri ar tuigse.

A thuilleadh air samhlaidhean agus ìomhaighean a’ Bhìobaill, tha an Dòmhnallach a’ cleachdadh tòrr de shamhlaidhean bhon t-saoghal nàdarra:

Bha teachd a-nuas a theagaisg bhuadhaich-s’
Chan ann mar thuiltibh frasach, fuaimneach,
No mar uisg’ nam faoilteach fhuar
Gun deàrrs’ do bhuaidh na grèine;
Ach bha e sileadh oirbh gu h-ùrail
Thaobh blàths na grèine bha ro-dhlùth dha
Mar an t-uisge tlàth is ciùin
No ’n driùchd a thig sa Chèitinn. (Caldair).

Am fochann samhraidh chì thu sgiamhach
Chan ann san àm ud gheibh thu biadh innt’,
Ach tràth bhios abaich i san dias
’S an tràth chromas sìos gu làr i. (Caldair).

[TD 81]

Ach ris an anam bhochd bha ’n sàs
Is mar leis fèin an dèidh chàich,
Bha annad truacantas neo-ghnàicht’
’S chan fhàgadh tu air dheireadh e.

Oir tràth thèid ainmhidh fòdh’ am blàr
Chan e bhith leagadh air nan stràc
A bheir a chaoidh e às an t-sàs
’Sann dh’fhàgas siud gun tapadh e.

Ach spìonar fraoch is gearrar fàil
’S cuirear fo chasaibh siud gun dàil,
An sin nì ’n t-ainmhidh bochd ud spàirn,
Is siud sa’ bhlàr ’na sheasamh e. (Robison).

Ach cudthrom ciont’ tha ’g iathadh orm
Mar cheap ri sgiath an eòin,
Teann leagaidh siud gu h-ìosal mi
Ri talamh sìos gun treòir. (An Crìosdaidh).

Cha robh e an nàdar an Dòmhnallaich a bhith a’ lèireadh dhaoine le a theanga. ’Sann a-mhàin nuair a tha e mach air na ministearan ‘<eng>moderate<gai>’, len teagasg tioram, a tha e fàs caran sgaiteach, ’s a tha dualchas na h-aoir a’ tighinn an uachdar:

Ach bha ’nan seasamh anns an àit’ ud,
Mo chreachadh lèir, an culaidh bhràithrean,
Cuid, ma chreidear leinn an ràdh,
A bha gun chràdh gun dòrainn,
’S rè àm do chàraidh-s’ anns an uaigh leinn
A bha gun nàir’ a’ dèanamh uaill às
“Gun coisgeadh seo an tional sluaigh
Bha ruith a-suas don Tòiseachd.” (Caldair).

Och is truagh iad thug an leum ud
A-steach do fhìonlios ar Dè-ne
Gun ghairm a-riamh uaithe fèin ac’
’S gun aithn’ air an sgeul tha ’d a’ luaidh;
Seadh, gun aithn’ air an sgeul ud
Na glòir ’s na toradh ’s na h-èifeachd —
O ciamar bheathaichear treud leo
No bhitheas iad feumail don t-sluagh!
Ach thugar stìopan is glìob dhaibh
Is taighean-còmhnaidh mar ’s miann leo,
’S tha ac’ an àilgheas a dh’iarr iad —
Biodh Crìosd ’s a shoisgeul san uaigh.

[TD 82]

’Sann leam gun teagamh nach ioghnadh
Ged nach èisd caoraich an Tighearna
An teagasg tioram is blìon ac’ —
Bha teicheadh riamh aca uath’. (Stiùbhard).

Is truagh iad chuireas eòlas fuar
An àit’ an t-solais tha o shuas,
’S a ghabhas orr’ bhith teagasg sluaigh
Le luaidh na sgèil nach aithne dhaibh.

’S fìor gum faod eòlas nach bi gann
Is tomhas foghlaim bhith sa cheann,
Seadh, ’s faodaidh teanga ealant’ theann
Bhith ac’ san àm chum labhairt leo.

Abair gur guthaich iad ro-bhinn
’S gur glan tha ’n t-searmon ac’ ’nan cuimhn’,
Is air a snaidheadh leo co ghrinn
’S ged shìnteadh rinn an locair oirr’. (Robison).

Is truagh gun teagamh gach teachdair
A chaidh steach gu ladarn’ san dreuchd,
Gun aithne riamh air Fear-saoraidh
No naomh-obair Spioraid ar Dè.

Labhairt na fìrinn nach eòl daibh,
Oir a glòir tha falaicht’ uath’ fèin;
O, ciod as feàrr iad na ’m peireid
Gun tuigs’ air na their e le bheul. (Ceanadaidh).

A thuilleadh air na marbhrainn, chuir an Dòmhnallach dà dhàn eile an clò: Iomradh air Obair an Spioraid ann an Sluagh Dhè agus Turas an Ughdair do Eilean Hirt. Tha Iomradh air Obair an Spioraid a’ cur ann an rannaigheachd shiùbhlaich argamaid mu cheistean diadhachd, ’s tha e ’na theist air snas is gèiread inntinn an Dòmhnallaich gun deach aige air urad dhen chreud Chailbhineach a mhìneachadh ann an cruth cho cuimir. Seo mar a tha e a’ làimhseachadh na ceist: ciamar as urrainn tairgse shaor an t-Soisgeil agus rùintean sìorraidh Dhè a bhith a-rèir a chèile?

Is fìor, tha gairm ar soisgeil-ne
Gun lethbhreth do gach sluagh,
Is thaobh nan uile chreideas e
Bidh ac’-san saors’ le buaidh.
Is fìrinn siud, ach aid’cheamaid
Gun seas an taghadh buan,
Oir an dà chuid ’s ponca creidimh iad
Air teisteas Rìgh nan Sluagh.

[TD 83]

Tha rùintean Dhè nan dìomhaireachd
’S chan ioghnadh leinn an sgeul:
Dha fèin a-mhàin is riaghailt iad
Na ghnìomharaibh gu lèir;
Ach o, cha b’iad na rùintean ud
Bha dùint’ ’na uchd o chèin
Thug e mar riaghailt ùmhlachd dhuinn
Ach fhacal cùbhraidh fèin.

’S ma tha duine air a theàrnadh, ’s e tèaraint san taghadh, nach fhaod e bhith coma (mar a theireadh “<eng>antionomian<gai>”) ged a bhiodh e ris a’ pheacadh an dèidh sin?

Ach chloinn na h-oibre gràsmhor ud,
Na cràidhibh Spiorad Dhè
Tha annaibh ’na fhear-àiteachaidh
Mar Spiorad gràis gu rèidh,
Mun tarraing e a làthaireachd
Rè iomadh là uaibh fèin,
’S gum faigh sibh caoil’ is fàsalachd
A dh’fhàgas sibh gun fheum.

Chan e gu tur gum fàg e iad
San d’ ghabh e tàmh a-riamh,
Oir seasaidh ’n ceangal gràsmhor ud
Gu bràth a th’ac’ ri Crìosd;
Ach bidh mar phreas an gàrradh iad
A dh’fhàsas seac is crìon,
A fhreumhan ged nach bàsaich iad
Air a bhàrr chan fhaic thu biadh.

Tha an teagasg a tha san dàn seo òrdail agus soilleir, ach tha sinn ag ionndrain na dràma a th’anns na marbhrainn. Ann an Turas an Ughdair do Eilean Hirt, tha an dràma gar greimeachadh a-rithist. Tha an dàn seo a’ dèanamh luaidh air a’ chiad turas a chaidh an Dòmhnallach a shearmonachadh dha na Hirtich an 1822. Tha e cur staid spioradail nan daoine air an eilean iomallach ud ’s a theachdaireachd fhèin thuca ann an solas na sìorraidheachd:

Air toirt leam smuain air an eilean
Tha fad’ o gach fearann mun cuairt,
Ghrad dhùisg mo chùram ’s mo mhulad
Ri cuimhneachadh cunnairt an t-sluaigh.

Tha dealbhachd sgilear anns na rainn a tha cur mar coinneamh a’ chiad sealladh a fhuair e air Hirt:

Ach ge b’e chitheadh an t-eilean
’Na sheasamh gu biorach sa chuan,
Le a sgorra-chreagaibh corrach
Is a bheanntaibh neo-thorach gun snuadh;

[TD 84]

Seadh, le a gharbh chladach uaine
Is borb thonnaibh uaibhreach na fairg’
A’ cladhach gu domhainn mun cuairt dha
’S ga bhualadh le ionnsaighibh garg’,

’S an t-eilean a’ seasamh gun strìochdadh
Don t-sèisd tha gu h-ìosal ri bhonn,
Ged tha a shealladh air ciaradh
Le caitheamh is liath-cheò nan tonn.

Is ge b’e chitheadh an sealladh,
Ris theirinn gun teagamh san àm
Gum bu chùis-gheilt dol ’na choinneamh,
’S nach gabhainn gun chuireadh dol ann.

’S an dèidh dha iomradh a dhèanamh air a shearmonachadh ’s air a’ bhuaidh bha ’na chois, tha dùnadh an dàin a-rithist a’ ceangal a thurais ri dràma mhòr na cruinne:

Tha ’n latha tighinn a dh’innseas
’N e saoradh no dìteadh bhios ann
Gun robh mi rè ùin’ ann bhur n-eilean
Gur teagasg mar dh’fhaodainn san àm.

’S a-nis, mur faic mi sibh tuilleadh,
Mo shoraidh dhuibh uile ’s mo ghràdh,
Is gum bu slàn dhuibh fa dheireadh,
Aig àm cur na cruinne ’na smàl.

Tha ’n dà chuid neart faireachaidh ’s neart deilbhe sna sreathan deireannach. Tha faram nam facal “cur na cruinne” gar ceangal ris na “sgorra-chreagaibh corrach” air an tug e iomradh cheana, ’s cho faisg orra an dà fhacal mhìn, ach cho eadar-dhealaichte ’nan ciall, “slàn” is “smàl” a’ cothromachadh a chèile. Mura biodh againn bho làimh an Dòmhnallaich ach an dàn seo fhèin, dh’fheumte aideachadh nach b’e idir a bu tàire de bhàird an naodhamh linn deug.

[TD 86]

AN SGEILP LEABHRAICHEAN

Mochtar is Dùghall, le Deòrsa Caimbeul Hay (Roinn nan Cànanan Ceilteach, Oilthigh Ghlaschu. 1982. £3.00)

’Se dàn fada tha seo a chaidh a sgrìobhadh san Eadailt is Afraca Tuath mu dheireadh an dàrna Cogaidh Mhòir. Gu mì-fhortanach cha deach a chrìochnachadh, ach a dh’aindeoin sin tha againn an dràsda ann an Gàidhlig pìos bàrdachd a tha air leth comasach is dreachmhor agus a ghiùlaineas ar litreachas ceum lùthor air adhart. Chithear as ùr an seo an smachd mionaideach a th’ aig Deòrsa Caimbeul Hay air a stuth-obrach. Tha a’ chuid as motha dhen dàn air a sgrìobhadh ann am meadrachd riaghailtich. Fad gruinn mhaith de shreathan (suas gu dà fhichead, air uairibh) cleachdar an aon chomhardadh fuaimreige air an lide leth-dheireannach de gach sreath. An uairsin theid fuaimreag eile roghnachadh is a chumail suas air an aon dòigh. ’Sann snasail àlainn a tha a’ bhuil.

Tha dà phrìomh roinn san leabhar, a’ chiad tè a’ dèiligeadh ri beatha is sinnsearachd an Arabaich Mochtar, is an t’èile, nas giorra, a-mach air dualchas a’ Ghaidheil Dùghall. Am broinn an dà roinn mhòir seo tha caochladh fho-earrann ann, mar eisimpleir gar cur an aithne air, fear mu seach, sinnseanair, seanair agus athair Mhochtair. Cha bhi sinn fìor eòlach air duine sam bith, a-rèir Hay, gus am bi sinn eòlach air na daoine às an d’èirich e.

Chòrd sgeulachd Omair an seanair gu mòr rium, is am bodach ag aithris ghàbhaidhean òige:

‘Air gach làimh dhinn ’nan luchd-sèisdidh,
feuch, na Tuargaich mar fhad èigh dhuinn,
mar armachd thaibhse no aisling èitigh,
a’ gabhail beachd oirnn ’s iad ’nan ceudan.’

[TD 87]

Agus mar iomsgaradh air a’ ghaisgich euchdaich seo coinnichidh sinn ri a mhac Obaid (athair Mhochtair), is esan ’na dhuine domhainn smaointeachail:

‘Bu ghobha ’anma fhèin e, ag amharc
sgàthan a chridhe fhèin, gun fhaileas
on t-saoghal a-muigh, ach gann, ri fhaicinn
an gile chiùin gun smal a ghlaine.’

Thuirt mi nach deach an dàn a chrìochnachadh buileach, ach cha bu chiall dhomh le sin gur ann ri stad obann an teis-meadhan loidhne tha e tighinn. Tha ‘crìoch’ sgiobalta air, ach is lèir e nach eil an dà mhòr-roinn cothrom, gu bheil tomad a dhìth air roinn Dhùghaill. B’ fheàrr leinn barrachd solais air a shinnsearachd, agus a chur ceann fìnid air gnothaichean, is dòcha ath-mhìneachadh nas doimhne air a’ cheangal spioradail no ‘tar-dhìreadhail’ a tha eadar Mochtar is Dùghall ’nam bàs, agus na tha an lùib a’ cheangail seo — ath-thagradh, mar gum biodh, de phrìomh chasaid a’ bhàird. Gheibh sinn leudachadh gu ìre ma leughas sinn an t-eadar-theangachadh gu rosg Beurla a nochdas air taobh-duilleige 60. ’Se seòrsa de chrìoch eile a tha seo, ged a-rèir coltais cha robh Hay riaraichte leatha mar bhàrdachd oir chan eil am fuigheall seo a’ co-fhreagairt ris an dàn Ghàidhlig.

Agus dè ma-ta prìomh chuspair an dàin? Air a’ chiad sùil chanadh tu ‘Am Bàs’ ach, ar leamsa nach eil am bàrd ach a’ cleachdadh sgreamhalachd a’ bhàis a-chum prìsealachd na beatha shoillearachadh. ’Se fìor chuspair an dàin ‘A’ Bheatha’ — an nì ‘iolchruthach luachmhor’ ud, an nì diamhair dian ud a dh’ aisigeas aon ghinealach gu ginealach eile, an nì neo-chinnteach so-mhillt ud a theid a chasgadh gu fòirneartach, gu gràineil is gu mì-nàdarra leis a’ bhàs. Tuigidh sinn nas fheàrr luach beatha duine nuair a smaoinicheas sinn air na leanas:

‘Bhàsaich am fear a bha ri ’uilinn,
dhubhadh às a shinnsreachd uile;
mhortadh a chlann nach do rugadh.’

Tha am bàs mì-nàdurra. San earrann ‘Deòir Iblis’ tha Iblis (Satan) a’ gul, is e a’ gabhail aithreachais dhen cheannairc aige. Ach tha am Pàrras air chall — chan eil cùisean an dràsda mar bu chòir dhaibh a bhith.

Bu dual do Mhochtar is do Dhùghall le chèile fàsach. ’Sann air seachran am am fàsach teinntidh. gainmhich a chumadh pearsantachd shinnsearan Mhochtair:

‘Lios Allah, gun a seis air luimead’,

agus ’sann air seachran air fàsach sàil a chaidh sinnsearan Dhùghaill, is iad an tòir air an iasg:

‘Mòrfhairge mhòr ’s a’ ghaoth ga ruagadh,
ròshluagh, mòrshluagh, marcshluagh uaibhreach;

[TD 88]

am Bàs geal o thaobh an fhuaraidh
shuas ’na dhìollaid ’s e ri nuallan’.

’S urrainn dhuinne faicinn nach robh iad cho eu-coltach ri chèile, an dithis a tha seo. Ach ’se an t-ìoronas cruaidh a th’ ann gur e an co-chomann a dhiùlt iad, is iad beò, a tha a-nis air a bhuileachadh orra le fìor-nàmhaid Cloinne Adhaimh uile — ’se sin am Bàs fhèin.

Fearghas MacFhionnlaigh.


<eng>Eric Richards, A History of the Highland Clearances: Agrarian Transformation and the Evictions 1746–1886 (Croom Helm. 1982. £12.95).<gai>

Tha an leabhar seo leis an Ollamh Richards, á Oilthigh Flinders ann an Astràilia a Deas, fada air thoiseach air rud sam bith a chaidh fhoillseachadh air a’ chuspair seo. Tha iomradh aige air na rannsaichidhean uile a chaidh a dhèanamh air na Fuadaichean, agus tha e air feum a dhèanamh dhiubh; tha e cuideachd air mòran de stuth às ùr a chur ris an rannsachadh. Gu mì-fhortanach cha b’ann gu 1981 a thugadh a-null làmh-sgrìobhainnean Dhun-Robain chun an Leabharlainn Nàiseanta. Chaidh aig Richards air sùil chabhagach a thoirt orra an sin, ach bidh greis ann mus bi iad air an catalogadh gu h-iomlan ’s mus urrainnear làn fheum a dhèanamh dhiùbh. ’Se an fhianais bu luachmhoire a dh’fhaodadh a bhith anns na LSS sin tagraidhean muinntir Chataibh, air a bheil iomradh gu tric ann an cùnntasan an ama. Mar as trice, mar a tha Richards ag ràdh, tha pàipearan-taisgte neo-phoiblidh (<eng>private<gai>) a’ gabhail taobh nam beairteach agus na feadhna aig a bheil comas-sgrìobhaidh, oir is urrainn dhaibhsan labhairt nas soilleire a dhèanamh ris an àl ri teachd na nì an duine a tha bochd agus gun chomas a bheachdan a chur sìos. Tha seo gu h-àraidh fìor mura deach na tagraidhean aca a ghleidheadh.

Tha Richards a’ tòiseachadh le bhith a’ coimeas cor na Gaidhealtachd ri eachdraidh an àiteachaidh anns an t-saoghal mhòr. Tha e an uair sin a’ sealltainn mar a dh’atharraicheadh dòighean air fearann ùisneachadh ann am Breatainn. Chuir seo an sluagh troimh-a-chèile anns gach àite, ach air a’ Ghaidhealtachd thachair seo gu math anmoch, agus thachair e gu clis agus gu brùideil. ’Se an rud as motha tha fo-near do Richards mìneachadh a dhèanamh air dè cho èifeachdach ’s a bha an t-atharrachadh, agus co dhà a bha e ’na bhuannachd.

Tha Richards an uair sin a’ lorg a-mach cor eaconomach nan Gaidheal mus tàinig an troimhe-chèile, mar a bha daoine ’nan co-chomann air an

[TD 89]

sgaradh bho chèile (bho cheann-feadhna gu ruige scalaig), iomlaid nan iomairean agus rudan eile a bha ’nan cnapan-starraidh roimh ùr-dhòighean ann an linn far am feumadh sluagh meudaichte barrachd toraidh bhon talamh. Air a’ Ghaidhealtachd bha na bu lugha do chuingealachadh air na h-uachdarain na ann an àite eile anns an Roinn-Eòrpa, agus bha cus ann dhiubh a thug leotha am beagan buannachd a bha a’ tighinn às an oighreachd aca agus a rinn ana-caitheamh air fada bhon dachaigh. Ach tha Richards cùramach: tha e a’ sealltainn nach robh a h-uile h-uachdaran mar sin. Bha an uair sin na rudan a bha a’ lùghdachadh a’ challa: am buntàta ga thoirt a-steach mar bhàrr ùr, fèill air a’ cheilp, cothrom air seirbheis airm. ’Se mealladh a bha gu bhith annta uile. Thàinig an gaiseadh air a’ bhuntàta: fhuaradh stuth eile an àite ceilp: nuair a dh’èigheadh an t-sìth an 1815 thàinig seirbheis-airm gu ìre bhig gu ceann.

Bha fuasgladh Dracònach air a’ chùis, agus bha daoine a’ teannadh ri bhith a’ gabhail ris greis mus deach an dà thaobh am badaibh a chèile ann an 1792, Bliadhna nan Caorach. Nuair a thug Gaidheil Siorrachd Rois ionnsaigh air cur an aghaidh ruagadh bhon fhearann aca, agus tuathanach Gallda a dhol ’nan àite le a chuid chaorach, dhearbh seo nach robh còir sam bith aca, a thaobh lagha, air fearann an sinnsirean. Dh’fhaoidte am fuadachadh gu laghail ann an ainm leasachaidh (<eng>improvement<gai>).

Bha seo air tachairt uidh air n-uidh ann an àiteachan eile, agus bha fàs an tionnsgalaidh (<eng>industrialisation<gai>) air obair às ùr a thoirt, ann am bailtean faisg air làimh, don tuath a chaill am fearann. Cha robh rogha den t-seòrsa seo ann do na Gaidheil, ’s iad an dèidh an cur às an dachaighean ’nam mìltean, gun eadhon eòlas aca air a’ chànan a bha air a bhruidhinn air taobh muigh crìochan na Gaidhealtachd. Bha atharrachadh ann eadar na dòighean anns an deach am fuadachadh, eadar àite is àite, agus tha còmhstri fhathast ann a thaobh na dh’fhuiling iad.

Cha robh fianais ann air an tugadh ionnsaigh cho cruaidh ris an fhianais a thug Dòmhnall MacLeòid ’na leabhar <eng>Gloomy Memories<gai>. Clachair a bh’ann an Dòmhnall MacLeòid, agus chaidh an teaghlach aige a ruagadh am fianais a shùl ann a Rosal, an Srath Nabhair, an 1814. Thugadh am brat bhàrr clach-chuimhne a thogadh dhà, faisg air an làrach sin, an <eng>September<gai> seo chaidh. ’Sann gu Phàdraig Sellar a thàinig buannachd an ruagaidh sin, agus sgrìobh mac le Sellar, ann an 1883, mu MhacLeòid: “Is gann gun creidte gun gabhadh ri iomraidhean den t-seòrsa bho a leithid seo de dhuine.”

Ann an 1981 chuir A’ Bh.-phòsda Rosalind Mitchison an clò pàipear ann an Dun Eideann fon dearbh ainm ri leabhar an Ollaimh Richards, far a bheil i a’ gabhail ri beachd mhic Sellar. Tha i fhèin agus Richards ’nan sgoileirean sgileil: chuir esan ri chèile leabhar air a bheil <eng>The<gai>

[TD 90]

[Dealbh]
Aig foillseachadh a’ chuimhneachain: Iain Coinneach MacAoidh, an clachair, Iain Grimble, a rinn a’ chlach fhoillseachadh, agus Raibeart MacAoidh.

[Dealbh]
A’ chlach-chuimhne.

[TD 91]

<eng>Leviathan of Wealth<gai>, mu dheidhinn ciad Diùc Chataibh (1758–1833), agus sgrìobh ise <eng>Agricultural Sir John<gai>, mun uachdaran sin eile a bha dèidheil air leasachadh, an Ridire Iain Sinclair à Ulbster (1754–1835).

A’ cur às leth Dhòmhnaill MhicLeòid gu bheil e breugach, ged nach eil i ga ainmeachadh, tha a’ Bh.-phòsda Mitchison a’ sgrìobhadh: “Chan eil dearbhadh air an sgeul gun do thagh Sellar lamhachas-làidir, agus chan eil seo a’ tighinn ris an fhiosrachadh a th’againn mu dheidhinn.” Ach cha b’e sin beachd an fheadhainn dha robh e ag obair. Ged a chaidh a shaoradh ann an 1816 bhon tagradh gu robh e an-iochdmhor, agus is dòcha gu robh e ciontach ann a bhith a’ leigeil le daoine bàsachadh, dh’innis Seumas Loch do Bhan-diùc Chataibh (os n-ìseal, tha fhios) gu “robh e ciontach a dh’aindeoin sin de dh’iomadh gnìomh a bha glè fhòirneartach agus glè an-iochdmhor.”

Cha robh e air a chantainn gun deach teine a chur ri baile Rosail fhèin. Ach dh’innis MacLeòid mu losgadh thaighean thall ’s a-bhos anns na fuadaichean a rinneadh ann a Srath Nabhair an dèìdh do Shellar a bhith air a shaoradh. Tha cuid ann a tha air mòran a stèidheachadh air an fhianais, bho chladhach a chaidh a dhèanamh an Rosal o chionn ghoirid, nach robh losgadh ann (’s cha robh e air a ràdh a-riamh gu robh). Agus sgrìobh a Bh.-phòsda Mitchison anns a’ phàipear aice “<eng>it has become a cliché to describe the clearances as being accompanied by the use of fire<gai>.” Tha mi cinnteach gur h-e dòigh eile tha seo de bhith a’ cur nam breugan air Dòmhnall MacLeòid. Ach ghabh an t-Ard-Fhear-Tagraidh (<eng>Lord Advocate<gai>) e fhèin ris na thuirt Dòmhnall MacLeòid mu losgaidhean ann an Srath Nabhair, nuair a sgrìobh e ann an 1819: “<eng>it was a matter of geat regret that the engine of fire had ever been resorted to<gai>.”

Tha e anabarrach cudthromach gun gabh fianais nam beagan Ghaidheal sin a chreidsinn a bha comasach air innse ann am Beurla mar a thachair dhaibh. Tha seo gu h-àraidh fìor a chionns nach do dh’fhiach fear-eachdraidh Cuigseach às a’ Ghalldachd a-riamh ri fianais Ghàidhlig a thuigsinn. Tha Richards mothachail air seo. Tha iomradh aige, mar eisimpleir, air a’ chùnntas a thug Dòmhnall MacLeòid am follais air na fuadaichean a rinneadh leis a’ Chòirnealair Gordon ann an Uibhist-a-deas ’s am Barraigh ann an 1851. Bha iad a cheart cho eagalach ’s a bha fuadaichean Shrath Nabhair agus chan fhaca Dòmhnall MacLeòid fhèin iad idir. Ach tha Richards an dèidh toirt am follais cùnntasan a thugadh seachad leis an fheadhainn a dh’fhuiling bhon Ghòrdonach, cùnntasan a dh’fhoillsicheadh anns a’ phàipear an <eng>Quebec Times<gai> ann an Canada, agus tha iad sin a’ sealltainn gur h-i an fhìrinn a bh’aig MacLeòid. Sgrìobh a’ Bh.-phòsda Mitchison ann an 1981, “<eng>Historians have a built-in bias in favour of clear and dispassionate sources and against those which are of doubtful provenance and shaky on facts<gai>.” Tha fhios gur h-ann air beul-aithris Gàidhlig agus cùnntasan mar a th’ann an <eng>Gloomy Memories<gai> a


[TD 92]

tha i a-mach. Tha am “<eng>built-in bias<gai>” glè fhurasda fhaicinn, agus ’se comas cho làidir ’s a th’aig an Ollamh Richards nach eil e fon a’ bhuaidh sin.

Tha esan a’ rannsachadh gu cùramach na cùiltean sin den Ghaidhealtachd air am bu lugha a bha iomradh aig àm nam fuadaichean. Tha e a’ sgrìobhadh “<eng>Islay has no documentation, even though it is almost certain that people were evicted<gai>.” Tha e a’ seulachadh a-mach tè Mrs. Baker, bana-uachdaran nach robh a’ fuireach air an eilean, agus tha e coltach gun mhaoidhinn ise air an tuath aice gun iad a dh’innse am beachdan do mhuinntir Choimisein Napier. Chaidh ise cho fada ’s gun do rinn i fochaid orra ann an 1883: “<eng>I hope your delegates are not losing their brave spirits, and beginning to show the white feather<gai>.”

Tha Richards a’ dèanamh soilleir dhuinn rud cudthromach a thachair eadar 1850 is 1860: an t-àm sin anns an tàinig atharrachadh aithnichte air cùisean. Anns na deicheadan roimhe seo, ma bha daoine a’ cur an aghaidh nam fuadaichean bha iad a’ call am misneachd gu math luath. Nuair a bha aimhreit ann an Diùirinis (1841) bha teaghlach nan Sutharlan (Morairean Chat) air fàs iomagaineach. Ann an 1849, nuair a dh’fheuchadh ri daoine a chur às an fhearann ann a Sollas, an Uibhist-a-tuath, bha aimhreit ann agus cùirt an Inbhir Nis (air beulaibh a’ Mhorair Cockburn). Cha b’e mhàin nach do chuir e peanasan trom orra; bha e soilleir gu robh co-fhaireachdainn aige ris na h-eileanaich. Nuair a dh’fheuchadh ris an fhearann a ghabhail ann an Còigeach (1853) chuir muinntir an àite, agus gu h-àraidh na boireannaich, ’na aghaidh gu dubh, agus cha do lean iad orra. As dèidh 1855 cha robh fuadaichean mòra sam bith ann tuilleadh.

Beag is beag thòisich na Gaidheil a’ sabaid an aghaidh an rian a bh’ann. Mus robh deichead 1880–90 seachad bha iad air cùl a chur ris an t-seann ùmhlachd sin a dh’èirich à dìth muinghinn àsda fhèin, agus às an fhuigheall meas a bh’aca do na Cinn-feadhna. Thàinig an uair sin Cogadh nan Croitearan, leis na tachartasan air an fheàrr a tha cuimhne aig daoine anns an Eilean Sgitheanach dìreach ceud bliadhna air ais. Agus an uair sin Coimisean Napier.

’Se seo a th’aig an Ollamh Richards ri ràdh mar bhreith air na thàinig às an rannsachadh mòr is farsaing a rinn e: “<eng>In general the effect has been to vindicate most of the popular reporting of the story, and to sustain the received view of the history of the clearances: the iron fist of landlord power in the Highlands was employed without restraint in many cases; there were almost certainly a number of deaths among the victims of the evictions; the poverty of the people was often desperate; fire was used as a method of finalising a clearance in many instances; people were forced on to emigrant ships; the forces of the law were recruited to implement cruel evictions, the government refused to intercede on behalf of the common people. It is an ugly record<gai>.”

Iain Grimble (eadar-th. le R.McT.)

[TD 93]

An Cogadh Mòr 1914 – 1918 (Acair. £3.95. 1982)

’Se leabhar annasach a tha seo. A-mach air dha no trì dhuilleagan aig an fhìor thoiseach cha mhòr gu bheil guth air gu robh leth an t-saoghail an sàs anns a’ chogadh seo: tha gach nì a’ tighinn thugainn troimh bhriathran nan Eileanach (à Leòdhas, Na Hearadh is Uibhist). ’Se an cogadh acasan a bh’ann, ged nach robh fhios aca carson a bha iad an sàs ann. Agus cogadh nan trainnsichean, mar as trice, le oifigearan nach buineadh do na saighdearan, ’s cinn-feadhna aig nach robh mòran dragh dhiùbh. Chan eil teagamh nach robh gu leòr den t-seòrsa sin ann — ach bha Eileanaich ’nan oifigearan cuideachd, agus bha daoine tròcaireach ann eadhon anns a’ Chiad Chogadh. Cha bu mhisde duine Luach na Saorsa aig Murchadh Moireach (’s leabhar-latha ann a chùm e anns a’ Chiad Chogadh) a leughadh còmhla ris an leabhar seo.

Ged nach toigh leam eachdraidh a tha air a claonadh leis an taghadh a tha ga dhèanamh, tha iomadach inneas anns an leabhar seo a tha fìor dhrùidhteach, agus gheibh duine nas fhaisge air cridhe a’ chogaidh sin le bhith ga fhaicinn ’s ga fhaireachdainn le sùilean is craiceann dhaoine a chunnaic am brògan fo pholl fad sheachdainean is a dh’fhàs cho cleachdte ris na mialan ’s na deargadan ’s gur h-ann air na tuill ’nan craiceann a dh’aithnicheadh iad mar a chùm iad biadh riutha. Bha gu leòr a bha anns a’ chogadh sin nach do rinn mòran còmhraidh mu dheighinn air an cagailtean fhèin, oir cha robh iarraidh aca a bhith ga ath-chuimhneachadh. Ach fhuaras daoine, ’nan seann aois a-nis, a bha deònach bruidhinn air, agus cha mhisde sinn sealladh èiginneach fhaighinn air murt gun chèill an àite bhith smaoineachadh gur h-e rud iongantach, òirdhearc a th’ann.

Tha an leabhar làn dhealbh — a’ mhòr chuid dhiubh gun ainm riutha, agus mòran air an taghadh, tha fhios, bhon <eng>Imperial War Museum<gai>. A-rèir coltais, tha gu leòr dhiubh sin aig nach eil dlùth cheangal ris na h-Eileanan. Thathas ag innse cò an fheadhainn a thug seachad an seanchas, ach chan eil ainm ris gach seanchas fa leth idir, ’s tha seo a’ toirt cothrom dhuinn smaoineachadh gur h-e an sluagh air fad a dh’fhuiling, rud nach eil fada ceàrr idir. Ach saoilidh mi gu bheil mòran de dhroch Ghàidhlig 1980 ann, ’s nach robh an leabhar air a bhith cho buileach breac le Beurla ann an 1920. Ach tha sin fhèin a’ toirt sealladh dhuinn air truaighe na h-eachdraidh a thàinig air na h-eileanan againn.

Is math as fhiach an leabhar a leughadh. Tha e eireachdail agus air a chur ri chèile gu sgilear.

Ruaraidh MacThòmais.


[TD 94]

[Sanasan]

[TD 95]

<eng>The Celtic Consciousness<gai>, deas. le Robert O’Driscoll (<eng>Dolmen Press<gai> agus Canongate. Dun Eideann. xxxi + 642. 1982. £32.00)

’Se leabhar neònach dha-rìribh a tha seo. Tha leabhraichean ann far an tuig thu as a’ mhionaid gu bheil an t-ùghdar rudeigin flagach, ’s nach eil cus math a bhith ag èisdeachd ris. Tha iad sin furasda a làimhseachadh. Chan ann mar sin a tha an leabhar seo, ged a tha gu leòr ann den ghnè sin. Ach tha ùghdairean ciallach is comasach ann cuideachd, agus tha fiosrachadh gu leòr ann. ’Se ceann-uidhe an leabhair as motha a tha ga mhilleadh: chan eil mi a’ smaoineachadh gun do thuig am fear-deasachaidh dè bha dhìth air, agus is dòcha nach deach sin innse don luchd-sgrìobhaidh. An e mothachadh nan Ceilteach anns an t-seann saoghal a tha dhìth, no anns an t-saoghal ùr; agus dè tha Ceilteach a’ ciallachadh? Uaireannan tha sinn ann am fìor sheann shaoghal nan Ceilteach Eòrpach, ’s an uair sin tha sinn ann an cuideachd C. M. Grieve, no W. B. Yeats, no Richard Demarco, no a’ leughadh mun t-saidheans Cheilteach aig Clark Maxwell.

Tha rudan ann a fhreagradh na b’fheàrr air leithid an <eng>Scots Magazine<gai> (m.e. Hamish Henderson air ‘<eng>The Women of the Glen<gai>’), no air leabhrachan-eaglais. leithid Christopher Bamford air ‘<eng>The Heritage of Celtic Christianity: Ecology and Holiness<gai>’. Tha duine eile a’ creidsinn gu robh na Ceiltich an Ameireagaidh roimh bhreith Chrìosd (mar a thuirt Barry Fell ’na leabhar <eng>America B.C.<gai>) Ach a-measg nan rudan faoine sin gheibh sinn leithid Jan Filip a’ toirt seachad cùnntas às am faod sinn earbsa, air ‘<eng>Early History and Evolution of the Celts: the Archaeological Evidence<gai>’, no Elmar Ternes air structair gràmaireach nan cànanan Ceilteach, no Proinsias MacCana air an dàn Caillech Bèrri, no Sean Ó Tuama air bàrdachd gaoil an Eirinn (ged a tha e gann de dheutaichean).

Is dòcha gur h-e litreachas na Beurla ann an Eirinn aig toiseach na linne seo, cuspair cho math ’s a chaidh a làimhseachadh anns an leabhar, gu h-àraidh le Lorna Reynolds. Chan eil poilitics an ama sin cho soilleir air am mìneachadh (is Conor Cruise O’Brien is John Montague a’ dol a-mach air a chèile), ach tha rudan tuigseach is ciallach aig Owen Dudley Edwards ri ràdh mu phoilitics an Albainn is anns a’ Chuimrigh, an taca ri poilitics Eirinn.

’Se sealladh rudeigin cumhang (air a neo tuilleadh is sgaoilte) a th’aig an leabhar, is tha an t-uabhas air fhàgail às, mòr ’s ga bheil e. ’Sann lom a tha taobh na h-Albann dhen fhèis, ged a tha deagh alt aig Iain MacAonghais air ‘<eng>The Gaelic Continuum in Scotland<gai>’ — (ach chuir e Niall Mòr MacMhuirich às dèidh Chathail an àite roimhe, mearachd a thog e, cuide ris an eadar-theangachadh de Soraidh slàn, à <eng>Celtic Miscellany<gai>). Tha trì duilleagan aig Somhairle MacGhillEathain air ‘<eng>Some Gaelic and non-Gaelic influences on myself<gai>’, agus bha rudan ann, a thuilleadh air an tiodal sin, a thug gàireachdainn orm. ’Sann easbhaidheach a tha an <eng>Index<gai> cuideadchd.

[TD 96]

Leabhar anns a bheil rudan as fhiach an leughadh gun teagamh, ma tha duine air fhaiceall.

Ruaraidh MacThòmais

[Sanasan]
