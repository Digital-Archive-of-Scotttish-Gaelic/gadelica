[TD 201]

Air an Spiris

THA an luchd-turais air tighinn gu na h-Eileanan an Iar. Feadhainn thana is feadhainn reamhar; feadhainn bhriagha is feadhainn ghrànda; feadhainn chràbhach is feadhainn gun diù. Anns na dòighean s in cha bhi umhaill ri chur orra seach muinntir nan eileanan fhéin, ach air a shon sin gabhaidh daoine annas dhiubh, mar a bhiodh sinn uaireigin a’ gabhail annas de mhuinntir na Hearadh nuair a thigeadh iad gu Orduighean an Rubha an Leódhus. Bha sinn de’n bheachd gu robh na Hearaich an còmhnaidh a’ coiseachd ann an sreath shingilte, gach fear beagan air thoiseach no air chùl a nàbaidh, agus bhiodh sinn ag ràdh gu feumadh iad sin a dheanamh aig an tigh, le cion nan ròidean.

Bithidh an luchd-turais ùr eòlach gu leòr air ròidean aig an dachaidhean fhéin, agus bithidh cuid dhiubh eòlach air telebhisean, air tighean-cofaidh, air na <eng>Beatles<gai>, air tighean-dhealbh, air biadh nan canastairean, is air a’ Bheurla. ’Se rudan eile, is rudan annasach dhaibh fhéin, a bhios a’ mhór-chuid aca a’ sireadh, agus tha gu leòr de ma rudan sin mu’n coinneamh anns na h-eileanan, mura cuir an sluagh fo phoc iad.

Is iongantach gu lean an luchd-turais a’ tighinn mas e <eng>cornflakes<gai> is aran Ghlaschu, canastairean pònair is am bradan Canéidianach a gheibh iad. Is dòcha nach dean e móran feum dhaibh bloigh de shearmoin Bheurla a chluinntinn air an tuath, nuair a dh’fhaodadh iad searmoin an Gàidhlig éisdeachd. Na togadh duine sam bith tigh-dhealbh air sgàth an luchd-turais ann an Seilebost, oir fóghnaidh an tràigh dhaibh. Ma chluinneas iad òrain-luadhaidh am Barraidh, nì iad barrachd còmhraidh mu dheidhinn sin na mu dheidhinn ballet, ged a bheireadh na Barraich ballet dhachaidh á Lunnainn, far a bheil iad eòlach gu leòr air a leithid.

Agus ma chluinneas iad gu leòr de Ghàidhlig saoilidh iad gun dug iad splaoid mhór. Mar sin, nuair a thachras fear-turais riut air an rathad mhór, coma leat de “<eng>Good morning<gai>” no “<eng>Good afternoon<gai>.” Can ris, an clàr an aodainn, “Feasgar math ann,” no “Cà’il thu dol?” no “Co ás a thug thu ’choiseachd?” is ma stadas e, bruidhinn Gàidhlig ris gun abhsadh. Ma nì thu sin, theid sgeul nan Eileanan-a-Siar fad is farsaing.

[TD 206]

[Dealbh]

Air Lorg Nan Eun An Leodhus (iv)

Eoin na Mara (1)

Le DOMHNALL MACCOINNICH

Am shuidhe air taobh an Rubha Dhuibh
’S m’aghaidh air uisg’ a’ Chuain Sgìth,
Le blàths an Iuchair mum chuairt,
Gun deòth air a’ ghaoith
Tha glaodh aig na h-eòin,
Tha iad trang leis na h-àil.

Na ceudan air sgeirean ’s air creig;
An gairgeann, an sgarbh, am fulmair ’s an steàrnag;
An fhaoileag ’s an fharsbag ’nam measg—
Druim dubh, druim gorm, agus glas,
Cas bhuidhe, cas dhearg is cas dhubh,—
A’ siubhal ’s a’ sitheadh ’s a’ siùdadh
’S a’ tuiteam gu h-ealamh gu cuan.

Tha’m fulmair a’ tuiteam o’n chreg
’S a’ sgaoileadh gu dìreach a sgiath;
Ag éirigh gu sìochail air osaig cho fann
’S am feadh ’s tha mi ann,
Tha e sìos agus suas, tha e null is a-nall,
Tha e sìos agus suas
’Deanamh gréim air a’ chreig.

[TD 207]

Na steàrnagan thall ’s a-bhos
A’ togail nan sìol ’nan cudaig
’S a’ teicheadh mar ’s fheàrr as urrainn
O’n fhasgadair greannach tha’n tòir orr’.

A-mach thar na doimhne tha eòin-dhubh’-an-sgadain
A’ sireadh gu deas gu iasgach ’nan cabhaig,
’Nan dusain, ’nan sreathan, a’ sireadh gu deas,
’S a’ tilleadh gu’n dachaidh;
Eun dubh is eun breac
An coltraich’ ’s am buthaigre sròineach.

Cho luasgach, luaineach ’s as àbhaist
Tha an luaireag gun stad is gun abhsadh;
A casan beag spliutach ’s spliteadh na mara,
A sgiath gun fhois, gun stad aig a cois,
Tha i thall ’s a-bhos, a’ tumadh a guib
A’ spliteadh le spliutan, air adhart, air ais;
Ann an sìth ’s ann an stoirm
Tha i luasgach is luaineach.

Gu rìoghail a’ seòladh gu h-àrd,
Eireachdail, pròiseil ’na ghluasad,
Da-riribh ’na rìgh orr’—eun-bàn-an sgadain—
A shùil cho biorach ’s cho dian air an fhairg’
A’ sireadh gu faireil a lòn—
An sgadan, an rionnach ’s an smalag—
A’ faomadh gu fearail
’S a’ tuiteam gu sgiobalt ’s gu h-ealamh
Le plub troimh an t-sàl.

’Se aon de na comharraidhean a tha aig an iasgair air an sgadan is an t-iasg a bhith pailt na h-eòin dhubha, mar a their e riutha, a bhith r’am faicinn mun cuairt na bàtaichean. Tha a’ bhuidheann so a’ gabhail a-steach an coltraiche (<eng>razorbill<gai>), an gearra-breac (<eng>guillemot<gai>), an gearra-glas (<eng>black guillemot<gai>) agus faodar am buthaigre (<eng>puffin<gai>) a’ chunntadh ’nam measg. ’Nar cloinn cha robh ainm againn orra so ach eun-dubh is eun-breac a réir dé an dath, dubh no geal, a bu shonraichte annta. Nuair a chì sinn an gearra-glas as t-samhradh tha e dubh gu leòr ach ball geal air a sgéith ach anns a’ gheamhradh tha e soilleir glas is geal agus is ann an uair sin a tha an t-ainm ga fhreagairt. Chì thu càraid dhiubh ’nan deiseachan samhraidh gu tric faisg air tìr a’ tomadh gu grunnd an déidh chrùbain beaga is bàrr fheamainn.

[TD 208]

[Dealbhan]

Tha an gearra-breac ni-eigin coltach san dath ris an sgarbh bheag ach le broilleach glé shoilleir. ’Se so an t-eun ris an tric an canar eun-dubh-an-sgadain agus cleachdar cuideachd eun-aille agus eun-a-chrùbain, agus tha an t-ainm làmhaidh aig cuid air fhéin agus a’ choltraiche. ’Se na sìl as tric a bhitheas iad gu léir ag iasgachd agus ithidh iad crùbain bheaga agus meanbh-chreutairean sligeach eile a thogas iad o ghrunnd na mara. Tha an t-ainm eòin-dubh-an-sgadain ullamh air ar cur ceàrr, thaobh nach eil iad aon chuid dubh no ro-dhéidheil air iasg mór iasgachd no itheadh. Tha iad, gach aon diubh, dorch dubh ’nan dath nuair a chithear iad ri snàmh ach seallaidh iad gu léir peiteanan geala nuair a sheasas iad a’ crathadhan sgiathan air bàrr nan tonn.

Dh’ainmich mi am buthaigre, no am buthaid, mar a their cuid ris an eun so, a-measg nan eun-dubha, ach chan eil duine a chì esan aon uair a dhìochuimhnicheas a chruth, a thaobh a shròine co-dhiù. Tha a ghob mar iongha-mhór giomaich, ioma-dhathach, stiallach mar sgealb de’n bhogha-fhrois. ’Nar cloinn aig a’ chladach ghabh sinn neònachas da-rìribh do’n chiad fhear aca a chunnaic sinn a riamh, aon aca a fhuair sinn marbh air an tràigh. Chan eil fhios agam dé bu choireach ris, smathaichte gur e nach robh e ro-fhurasda do chloinn an t-ainm buthaigre sròineach a radh, ach ’se Murchadh Sròineach an t-ainm a bhiodh sinn a’ cleachadh ’nar n-òige. Cleachdar an t-ainm fachach cuideachd ris an eun so. B’àbhaist a bhith ’g itheadh isean an eòin so—an gille bog, mar a theireadh iad—an uair mach robh biadh no sitheann cho pailt ’s atha an diugh.

Chan eil gin dhiubh so ro dhéidheil air tìr mór an eilein ach tha iad pailt air na h-eileanan beaga, iomallach mun cuairt. ’Se sin na h-àiteachan a thaghas iad airson neadachaidh—samhail nan Eileanan Móra (<eng>Shiants<gai>). Beiridh am buthaigre a ugh ann an toll no sadhbhaidh mu bhàrr na creige; guiridh an coltraiche air a

[TD 209]

spleadhan an t-aon ugh a tha aige-san air sgeir a-measg a chuideachd, an gearra-breac le a ugh fo a mhàs a-measg a chuideachd fhéin air lic, ach laighidh an gearra-glas air a uighean le uchd a-measg gharbhlach a’ chladaich. ’Se aon nì a cheanghail m’inntinn glé mhór ri eòin is uighean nuair a bha mi òg, piuthar-mo-mhàthar sealltainn dhomh gad uighean ghearra-breac anns an robh dusan, gach aon eadar-dhealaichte an dath grunnd is breacadh. Ach gu robh na h-uighean ni-eigin de’n aon sèorsa cumaidh is meudachd chanadh duine sam bith gun robh iad o dhiofar sheòrsa eòin. Thainig na h-uighean sin o na h-Eileanan Flannach roimh thoiseach a’ chogaidh mhóir.

’S toigh leis an t-seòladair an luaireag (<eng>stormy petrel<gai>) nach fhaicear ro fhaisg air tìr aig àm sam bith, agus ’sann air eathar no air bàta a chuireas tu eòlas oirre idir, mur téid thu gu fear de ma h-eileanan iomallach anns am bi i a’ neadachadh. Chan e nach fhaicear i le gloinne o thìr air a’ Chuan Sgìth no eadhoin anns an Loch-a-Tuath. Tha i air sgéith an còmhnaidh, luaineach, neo-sgìth, beò air daobhagan beaga, meanbh-chreutairean agus ola a thogas i o uachdar na fairge. Tha aon eile ann diubh, beagan nas motha agusa earball sgoilt, a tha fo’n ainm gealbh-roc no gobhlan-mara. Tha an gobhlan-mara so mu mheud smeòraich agus an luaireag mu mheud na h-uiseig. Tha e ’na aobhar iongantais coinneachadh air eòin cho meata, neonitheach riutha so ann an teis meadhon na fairge agus gu h-àraidh iad a bhith toirt am bith-beò o bhàrr nan tonn. Beag ’s mar a tha iad ’sann ainneamh a tha iad air tìr ach aig àm neadachaidh. A réir aithris nan seòladairean snàmhaidh iad anns an stoirm as miosa. ’Se an gealbh-roc bu trice a chithinn faisg air tìr, Tha an luaireag air a sloinneadh eun-gur-le-gùg, eun biorach an doineinn, eun biorach an stoirme agus móran eile ann an sgrìobhaidhean.

[Dealbhan]

[TD 210]

Air muir no aig cladach tarraingidh eun-bàn-an-sgadain no ant sùlaire (<eng>Gannet<gai> no <eng>Solan goose<gai>) ar n-aire os cionn uile eun na doimhne agus chan eil iongnadh air sin. Tha e cho mór, pearsanta, eireachdail, cho grinn, mórail ’na ghluasad, agus leithid de tharraing agus de mhealladh ’na dhòigh iasgaich ’s nach e mhàin gun glace do shùil is d’aire ach tàlaidhidh e do mhacmeanmhainn mar an ceudna. ’Se aon de na comharraidhcan matha (<eng>muckle appearances<gai>) a dh’iarradh am Bucach. Tha e math air iasgach an sgadain agus goididh e a leòr ás na lìn, agus ’s iomadh madainn samhraidh a chluinneadh tu feadagan nam bàtaichean iasgaich a’ séideadh airson teicheadh a chur air na sùlairean nuair a bhiodh iad a’ brath air na lìn. Dh’fheuch mi uaireigin dé na dh’itheadh fear dhiubh a bha ’na aonar timcheall a’ bhàta anns an robh mi seachdain de mo chead samhraidh o chionn fhada. Chuir e sìos ’na ghoile ceithir chnàimh-rionnaich—iasg a bha mu mheud an rionnaich chumanta—mun do laigh e air druim na fairge, ach shaoil leam gun d’ith e cus, oir cha do charaich e bhàrr nan tonn ’m feadh ’s a bha sinn ’na fhianuis. Chan eil càil a dh’fhios a bharrachd dé na bha ’na bhroinn roimhe sin. Bithidh sinn a’ cluinntinn gu leòr mu dheidhinn an eòin so agus a isean, an guga, chan eil fhios agam an e sitheann marbh no

[Sanas]

[TD 211]

isean beò a tha guga a’ ciallachadh ach ’se an gèadh dubh a theirear ris an eun so a’ chiad ghreis a tha e air sgéith. Tha a chuid itean dorch dubh an toiseach agus a’ tionndadh geal beag air bheag a’ chiad dà bhliadhna. ’Se Sùla-sgeir an àite tàimh is neadachaidh as fhaisge oirnne. A-mach thar a’ Bhuta chì thu iad ’nan sruth-shreath air ais agus air adhart, a’ dèanamh .air sgadan, ’s a’ tilleadh gu’n dachaidh chon nan àl, ach chan fhaic thu iasg ’nan guib uair sam bith mar a chì thu aig na h-eòin dhubha.

Tha an sùlaire a’ beathachadh a isean air slaman slaopta a tha e a’ dìobhairt ás a ghoile. Chì sinn an seòrsa beathachaidh so air na h-eòin bheaga aig a’ chalaman ach ’se an dòigh a tha aig na sgairbh cleachdadh cho neònach ’s a tha a-measg nan eun gu léir. Stobaidh an t-isean a ghobh ’s a cheann á sealladh an amhaich ’s an goile aon de phàrantan agus deòghailidh e nas leòr leis de’n bhiadh leth-chnàmhta. Chan eil raon no rian air an tionndaidh thu nach fhaigh thu rudeigin neònach a-measg nan eun.

[Dealbh]
Bha na deilbh uile air an tarraing le Murchadh MacLeòid, fear-teagaisg ealain an Sgoil Lìonail.

[TD 212]

FACAIL AIR CLAR
Le IAIN MAC A’ GHOBHAINN

RUITH Sergeant Caimbeul an teip air an <eng>tape recorder<gai> air ais chun an toisich, stad e e, ’s ruith e air adhart e a rithist, ag éisdeachd ris:

SERGEANT CAIMBEUL.—Innis dhom dé a thachair.

HUNTER.—Well, dh’ fhàg mi an càmpa . . . . 

S.C.—Dé ’n uair a bha sin?

HUNTER.—Timcheall air leth-uair an déidh sia.

S.C.—Uh, huh. Seadh?

HUNTER.—Feumaidh mi Innse dhut. Chan eil fhios agad co ris a thae coltach—càmpa a <eng>Hydro-Electric<gai>. Tha thu cho sgìth . . . . ’s cho ceangailte. Bha trod agam ris a’ ghafair . . . . Bha e ag radh . . . . 

SC.—Seadh?

HUNTER.—Mura bitheadh sin . . . Ach dé math? Chan eil e furasd obair fhaighinn. ’S tha còmhstrì ann an còmhnaidh.

S.C.—Dh’ fhàg thu aig leth-uair an déidh sia? Air a’ bhus?

HUNTER.—Seadh. Air a’ bhus.

S.C.—’S cuin a ràinig thu ’m baile?

HUNTER.—Timcheall air . . . . tha mi smaoineachadh, timcheall air seachd. Chan eil uaireadair agam.

S.C.—’S càit an deachd thu?

HUNTER.—Do ’n tigh-òsda. Bha ’m padhadh orm. Is fearg cuideachd.

S.C.—Carson?

HUNTER.—Nach do dh’ innis mi dhut? An gafair . . . . Cha mhór gun dean e fhéin car. Ach tha e ’n còmhnaidh . . . . 

S.C.—’S dé ’n tigh-òsda do ’n deach thu?

HUNTER.—An <eng>Royal<gai> . . . . An <eng>Royal<gai>.

S.C.—Dé thachair?

HUNTER.—Thòisich mi ri ’g òl . . . . Eil toit agad?

S.C.—So dhut. Well, dé thachair?

HUNTER.—Bha mi ’g òl. Uisge-beatha . . . . A chionn ’s gu robh mi sgìth is feargach. Aon an déidh aon. Bha sgàthan mu m’ choinneamh. Tha cuimhn’ agam air a sin.

[TD 213]

S.C.—Seadh?

HUNTER.—Well, thanaig am fear so suas thugam, ’s sheas e ri m’ thaobh. ’S thòisich e bruidhinn rium. Cha do dh’ iarr mi air a thighinn.

S.C.—Tha mi a’ tuigsinn.

HUNTER.—Tha thu tuigsinn. A bheil? . . . . Well, cheannaich e aon ghloine uisge-bheatha dhomh, ’s thòisich sinn a’ bruidhinn.

S.C.—Eil fhios agad air ainm?

HUNTER.—Ainm? Chan eil. Nach eil sin àraid. Chan eil fhios agam air ainm.

S.C.—Dé bha e ’g radh riut?

HUNTER.—O, gu robh àrd-thigh-òsda aig’. ’S gu robh a bhean air a’ leabaidh. Cha mhór gu robh mi ’g éisdeachd . . . 

S.C.—Dé eile thubhairt e riut?

HUNTER.—Gum biodh i a’ gleidheadh an airgid, ach gu robh . . . . 

S.C.—Seadh?

HUNTER.—Gu robh . . . . botal uisge-bheatha aige, ’na phòcaid.

S.C.—Na sheall e dhut e?

HUNTER.—Cha do sheall?

S.C.—Seadh?

HUNTER.—Well, gu robh i air a’ leabaidh. Bha e cur a-mach . . . . gu robh e uaireigin anns na h-Innseachan, san . . . . Bha fàinne mhór air a làimh . . . . Cha eil fhios agam dé na cheannaich mi dha de uisge-beatha.

S.C.—’S dé thachair?

HUNTER.—Cha robh fhios agam dé bha mi dèanamh. Bha ’n deoch orm.

S.C.—Dé thachair?

HUNTER.—Well, timcheall air naoi uairean chaidh e do’n tigh-bheag. Anns an sgàthan chunnaic mi e a’ falbh. Bha e coimhead crùbte . . . . 

S.C.—Dé cho fad ’s bha e an sin?

HUNTER.—Cha robh e tighinn, ’s chaidh mi air a thòir . . . . 

S.C.—An robh e ann?

HUNTER.—Cha robh. Bha e dìreach a’ falbh dhachaidh—tha dorus cùil anns an <eng>Royal<gai> cuideachd.

S.C.—Seadh?

HUNTER.—Well, rug mi air ’s chaidh sinn a-mach an dorus. Bha na sràidean gorm le solus. Is . . . . thubhairt mi ris: “Theid sinn chun an tigh agad leis a’ bhotul uisge-bheatha mar a gheall thu.” Eil

[TD 214]

fhios agad ’se mise tha pàdhadh airson an uisge-bheatha fad na h-oidhch’. Bha sinn ’nar seasamh aig an dorus—dorus a <eng>Royal.<gai> Bha ’n deoch orm.

S.C.—’S dé thachair nuair a dh’ iarr thu am botal uisge-bheatha?

HUNTER.—Thòisich e—cha chreideadh tu e—thòisich e a’ rànail.

S.C.—’S dé rinn thu?

HUNTER.—Rug mi airson a bhotal fhaighinn . . . . Chan eil sibh a’ tuigsinn . . . . Mura biodh gu robh e rànail chan eil fhios agam an robh mi air càil a dheanamh. ’S thuit e. ’S thòisich mi a’ bualadh a chinn ris an rathad. Ris an rathad. Bha na soluis gorm. Bha mi fiachainn ri toirt air sgur a rànail. Ach cha sguireadh e. Cha sguireadh e. ’S bha e air a bhith ’g òl m’ uisge-beatha fad na h-oidhch’. Carson a dh’ innis e bhreug? Bha mi air an t-uisge-beatha a thoirt dhà. ’S chan fhaighinn air sgur, a’ bualadh a chin . . . . Seach gu robh e rànail.

S.C.—Tha fhios agad dé thachair?

HUNTER.—Thà.

S.C.—Tha e marbh.

HUNTER.—Thà.

Stad Sergeant Caimbeul an teip is shuidh e anns a’ chathair a’ smaoineachadh.

Ruith e an teip air ais a rithist ag éisdeachd ri na sgriachan is stad e e.

Theab e na facail a bh’ air a’ chlàr a sgrios. Ach sheall e sìos ri aodach ’s cha do rinn e sin.

Ruith e an clàr air adhart a rithist gu deireadh a’ chòmhraidh, thog e am <eng>microphone<gai> ’na làimh ’s thòisich e a’ bruidhinn ann an dà ghuth—a ghuth fhéin is guth Hunter.

S.C.—’S dé rinn thu ’n uair sin?

HUNTER.—Well, bha e rànail. Cha b’ urrainn dhomh nì a dheanamh air.

S.C.—A dh’ aindeoin gun dh’ fhalbh e . . . . 

HUNTER.—Well, bha e rànail. Nach eil thu tuigsinn?

S.C.—’S dé thachair?

HUNTER.—Dh’ fhalbh e.

S.C.—Dhachaidh?

HUNTER.— Tha mi smaoineachadh.

S.C.—’S càit an deach thusa?

HUNTER.—Dhachaidh cuideachd.

[TD 215]

S.C.—Seach gu robh e rànail.

HUNTER.—Chuir e truas orm.

Stad Sergeant Caimbeul, ’s rinn e gàire. Ruith e ’n teip air ais is sgrios e na facail mu dheireadh.

Smaoinich e, ’s thog e am microfon a rithist ’s thòisich e ri bruidhinn:

“Tha mi sgrìobhadh na litreach so thugaibh a chionn ’s gu bheil mi a’ fàgail a’ phoilis . . . . ”

Smaoinich e air a bhean ’s air a theaghlach is stad e is rinn e gàire eile.

Bhuail e dhòrn air a bhòrd mar a bhuail Hunter ceann an duine ris a’ chloich.

Thog e dhòrn ’s sheall e rithe.

Thog e am microfon a rithist ’s thòisich e bruidhinn.

“So an còmhradh a bh’ agam ri Hunter air an ochdamh latha deug de ’n Lùnasdal anns a’ bhliadhna . . . . ”

Nuair a bha e bruidhinn shuidh e na b’ àirde anns a’ chathair ’s bha a làmh a’ suathadh a bhonaid a bha ’na laighe air a bheulaibh air a’ bhòrd.

[Sanas]

[TD 219]

GO-EACHDRAIDH AGUS SAOBH-STAIR
Le SEORAS MACMHOIRIS

(1) Epidioi.

THEIREAR le sgoilearan gun dearbhar leis an ainm “Epidioi” nach b’i Gàidhlig a bha aca an Ceann-tìr mu thòs eachdraidh. O nach tàinig an t-ainm ud o chainnt Chinn-tìre idir, chan eil e a’dearbhadh dad sam bith fa a déidhinn. Is e bha ann, ainm tuairisgeil a thionnsgain aig marsantan Gallach (.i. Ceiltich á Gallia) agus a mhair aig sgoilearan Greugach. Nam biodh Galli no Greugaich a’cur ainme tuairisg air treubh a bha a’ togail each, no a bha an t-each aca mar shuaicheantas no tòtam, is e p-ainm a bhiodh aca co-dhiù, ge Gàidhlig ge Swahili bu chainnt do an treubh féin. Chan eil “Epidioi” a’ dearbhadh ach gu robh p-cainnt aig Galli agus aig Greugaich, agus bha fios againn air sin ás a eugmhais. Tha cho math dhoibh a ràdh gu bheil an t-ainm <eng>negro<gai>, a chleachdadh le coigrich fo an ionnas cheudna, a’ dearbhadh gun tainig na Daoine Dubha Afracach o na Rómanaich, agus gur i cearnchainnt Laidinne bu bheurla bhunaidh doibh.

(2) Gaidheil.

Tha seansgeul Eireannach ag innse mar à ràinig na Gàidheil (Scoti, Cineal-Scuit, Clann Mìlidh, Sliocht Scota agus Gaedel Glais agus a’ chuid eile deth) an Eirinn o Spàin.

Thainig dream eigin—Ibirich, Meadhon-tìrich 7c—ach cha bu Ghàidheil iad aig an àm sin, ge bu Ghàidhealach no Breatanach an sliochd iaramh. Bha iad an Albainn agus Eirinn mus tàinig Ceiltich riamh.

Anus an t-Sean Ghàidhlig, bha falt fionn no ruadh. (òr-bhuidhe, folt mar òr 7c) agus sùilean gorm no glas (roscc gorm 7c) an coitchinne aig uaislean agus maithean nan Gàidheal. Do réir gach coltais, b’ e sin dreach nam fìor Cheilteach, a bha ’nan luchd-riaghlaidh, no ’nan treubhan-riaghlaidh, a-measg Gàidheal agus Breatan. Tha an ghnè as sine de Ghàidhlig glé dhlù air an deannan de fhocail agus ainmean Ceilteach á Gallia agus Celtica a mhaireas aig sgoilearan, ged bha ioma ceud bliadhna, agus an diofar, C is P, eatorra. Tha an dà nì sin—

[TD 220]

dreach nam fìor Cheilteach agus dlù-choltas eadar sean Ghàidhlig Ceiltig à Gallia—a’ dearbhadh gum b’ iad na fionnfholtaich a thug a-steach an chànain bhunaidh o an d’ fhàs Gàidhlig Eireann agus Albainn.

Roimh ar ré féin, bha poball Eireann na bu chéire, is na bu duibhe, gu siar agus gu deas; agus na bu bhàine is na bu fhinne gu sear agus gu tuath. Tha dearbhadh ann sin, gun tainig na fionnfholtaich a-steach o an earthuath (.i. o Albainn) agus na ciarfholtaich o an iardheas (.i. o Ghallia no Spàin) mun robh na h-ainmean ud orra. Cha d’ rinn Lochlannaich móran diofar. Bu luchd cogaidh iad, ghabh mnà Gàidhealach, agus bu Ghàidhealach an sliochd. Gu h-amhlaidh, Breatain, Cruithne, Normain.

Le sin uile, cha tainig na Gàidheil an Eirinn o Spàin, ach o Albainn.

(3) Picti.

Theirear le cuid, agus suadh cliùiteach ’nam measg, gur e bha anns na Picti Breatain, an taobh-tuath na h-Albainn, nach robh ceannsaichte aig na Rómanaich. Cha bhiodh dad ceàrr air sin, nam fàgadh iad iad an t-ainm air Breatain a-mhàin. Ach, tha “Pict” aca tric air daoine a labhair Gàidhlig agus ainmean fìor Ghàidhealach orra. Leis sin, tha an tagra millte aca féin.

Cha robh am am “Pict” ach ainm goireasach, farainm (coltach ri <eng>wog<gai> no <eng>dago<gai> aig Sasunnaich air dream àraidh eile) aig Rómanaich air aitreabhaich sear-thuath na h-Albann, ge Roimh-Cheiltich, ge Breatain, ge Gàidheil iad. Is e thug fochann do “Cheist nam Pict” a bhith ann, sgoilearan ag sireadh air nì nach robh ann riamh .i. aon chineal fo an ainm “Pict”.

Leughar gum b’ ionann Picti agus Cruithne. Gu beachdaidh, bha dream ann a bha ’nan Cruithein agus ’nam Picti maraon. Ach, bha Cruithne an Eirinn agus cha bu Phicti iad, agus bha Picti an Albainn agus cha bu Chruithne iad.

Leughar gur e rian sean-Ghàidhealach air Priten (Pretan, Prydyn 7c) a bha an Cruiten, Cruithean, Cruithne. Agus gun tàinig “Breatan” o an rian Rómanach de an aon ainm. Is fìor sin, mu an fhocal a-mhàin. Cha b’ ionann cleachd doibh. Bha Breatain far an robh Breatainig. cha robh Cruithne ach far an robh Gàidhlig.

Bha an t-aon mheasgadh de Ghàidheil agus Breatain an Cimru agus Corn, tràth ’nan eachdraidh, ach Breatainig a-mhàin eatorra iaramh. Nan robh airbhe no talainte eadar Breatain is Gàidheil,

[TD 221]

bhiodh iad sin air taobh Breatanach na talainte. Bha na Cruithne air taobh Gàidhealach na talainte.

Leis sin uile, is e bha ann an Cruithne—cuid Ghaidheal, aig an robh Breatain a-measg an sinnsirean, agus an t-ainm air an aon roinn ri leithid “Gall-Ghàidheil”, “Fine-Gall” 7c. a mhair car seala air cuid Ghàidheal aig an robh Lochlannaich a-measg an sinnsirean.

Air fìrinn, cha robh diofar eadar Gàidheil agus Breatain ach beagan mu an cainnt, agus mar bu tràithe an eachdraidh, is ann bu lugha an diofar. B’ e an t-aon phobal a bha annta, measgadh de Cheiltich agus Roimh-Cheiltich. Am fear a labhair Gàidhlig, bu Ghàidheal e; am fear a labhair Breatainig, bu Bhreatan e, agus cha robh diofar ann ach e sin.

Leughas mu Oengus Mac Fergusa gur e Rìgh nam Pict a bha ann, agus gu robh e ag cogadh an aghaidh nan Gàidheal. Bha e ag cogadh an aghaidh Ghàidheal eile, oir bu Ghàidheal e féin, ged nach bu Dal-Riadach e.

Agus bha e ag cogadh an aghaidh Nechtain, Rìgh nam Pict. Bha e de shliochd Eoghanacht, agus bha e ’na rìgh air rìoghachd Ghàidhealaich air taobh sear Albann (Fortre, Aonghus, Maoime 7c) far an robh Breatnin (Galli) ann rompa. Leughar gu robh rian sean-Bhreatanach air an ainm sin Gàidhealach—Oengus Mac Fergusa. Tha rian Sasunnach air Rob Ruadh MacGriogair agus Donnacha Mac an t-Saoir, ach cha dearbhar leis sin gum bu Shasunnach iadsan. Theirear gun do shlugadh Gàidheil Eoghanacht le Breatain, mar a thachair an Cimru agus Corn, agus Breatainig aca, is gun chuimhne aca tuilleadh gum bu Ghàidhealach an sinnsirean.

(4) Gaidheil.

Air fìre, b’ iadsan an roinn Ghàidhealach de na Picti a bha ag sìor-fhaotainn làmh an uachdair, gus nach robh ann, mus d’ aonaich Picti agus Dal-Riadaich, ach an t-aon phobal Gàidhealach. Os bàrr, nach neònach an nì mur an robh cuimhne aig Aonghus Mac Fhearghuis (700 B.D.) gun do shìol esan o Eoghanacht (a thàinig an Albainn mu 400 B.D.) agus fios agus gnà-cuimhne aig an Mhormhaor Mhàir ud (mu 1014) gun tàinig esan uatha, agus gum bu dàimheach e, leis sin, do Bhrian Bóroimhe, Rìgh Mhumhan agus Ard-righ Eireann, air alt is gun deach e a dh’ fhòir air, an aghaidh nan Lochlannach anns an dearg-àr, Cluan-Tarbh, far an do thorchair iad maraon, ge bu leòsan am buaidh.

[TD 222]

Leughas gun d’ achdaich flann-chath Gairbhich (Gairidhich Harlà) am biodh ceannas agus làmh an uachdair an Albainn aig Gaidheil no aig Gall. B’ e Gàidheal an aghaidh Ghàidheil anns an chath sin. Bha Iarla Mhàir pailt co Gàidhealach ri Mac Dhòmhnaill. B’ e Gàidheal, de chloinn Chatain, a bha am Probhast Abar-Dhèain, a thorchair anns an chath, is e ag cogadh an aghaidh Mhic Dhòmhnaill agus a chinnidh féin, d’ eagal gu rachadh Abar-Dhèain a chreachlosgadh aca. Nan robh miann a losgaidh air Mac Dhòmhnaill, cha robh dad ann ri a bhacadh, oir bu leis am buaidh. Sgrìobh Gall Sasunnach aig an robh tuilleadh spéis do an fhìrinn na bhios aig Sasunnaich an coitchinne (.i. mu eachdraidh Albann) “gu robh buaidh aig Mac Dhòmhnaill, ach bha teachdairean aig an Iarla”.

(5) Lochlannaich, Normanaich is Breatain.

Cluinnear tric gum bu Lochlannach Clann Leòid. Theagamh gum bu Lochlannach Leòd (Ljot, no cebe bu ainm da) agus a leithid, ach cha bu Lochlannach an sliochd an Albainn. Bha mnà Gàidhealach aig uaislean Lochlannach agus “is e càirdeas na màthar as dìlse”. Bha an sliochd leth-Ghàidhealach anns an cheud ghinealach, agus làn Ghàidhealach an gach glùn iaramh. Do thaobh Lochlannach an coitchinne, is tric a gheibhte a shamhail se—“Organ (àit-eigin) la Gallaibh agus broid mhór do mhnaibh do bhreth leo”. Leughas o neach a bha sìor-chur sìos air na Gàidheil, agus suas air na Sasunnaich, gur e bha am Brus agus Uallas “<eng>two Lowland gentlemen<gai>”. Do thaobh Bhruis, bu Norman a athair, agus bu bhan-Ghàidheal a mhàthair. Rugadh e anns an Ghàidhealtachd, an siorrachd Air, a bha Gàidhealach aig an tan sin, ged bha Breatainig ann roimhe, agus Sasainig iaramh. Le sin, cha bu “<eng>Lowland<gai>” (Sasunnach) esan idir, ach ’na leth-Normal leth-Ghaidheal, agus Gàidhlig aige.

Do thaobh Uallais (Uilleam Breatnach), cha robh an nì cho soilleir. Bu Shasunnach a shloinneadh, ach an ghnè de ainm a ghoireadh iad de shliochd Bhreatain ’nam measg. Bha e a’ fuireach anns an Ghàidhealtachd, an siorrachdan Air, Raonfru, Lanairc a bha Gàidhealach aig an àm sin. Bha Breatantachd ag seacadh ás an roinn iar-dheas de Albainn, ach bha Gàidhealtachd air feadh Albann uile, ach an Innse-Gall-fa-thuath (Orcaibh 7 Sealtainn). Bha <eng>Scot<gai> air Gàidheal a-mhàin, prìomh chiall an ainme sin, agus chuir Eideard a h-aon a Sasuinn, riailtean a-mach a chum cainnt agus nòsan nan <eng>Scot<gai> (Gàidheal) agus nam Brett (Breatan, Cimreach) a sgriosadh, nuair a cheannsaich

[TD 223]

e deisgeart Albann. Chaidh ás do Bhreatainig, ach mhair Gàidhlig gas an ochdamh linn deug, an Air agus Gallobha (Gallgháidhealaibh), Uime sin, cha robh móran coltais ann gum bu Lallantach (Sasunnach) Uallas, ach ’na leth-Bhreatan, leth-Scot (Gàidheal).

(6) Seumasaich.

Leughar gun do chog na Gàidheil a chùm bàis air sgàth an Phrionnsa Bhòidhich, Teàrlach, agus gu robh na Gàidheil co dìleas agus nach faighteadh aon neach a bhrathadh e air airgead Sasunnach. Air fìre, bha agus tha ioma neach ann, de na Gàidheil agus de gach seòrs eile, a bhrathadh neach sam bith, uair sam bith, air airgead sam bith. Os bàrr, bha Gàidheil ann, a chog an aghaidh ainm Theàrlaich, agus cha robh e dad na bu chàirdeala cur claidheimh tre mhionach duine eile, na a bhrathadh gu na Sasunnaich. Fhuair Teàrlach ás, gu tèaruinte, o thuiteamas agus o dheagh rath. Tha cor na Gàidhlig, an là an diu, a’ nochdadh cia dìleas a tha na Gàidheil.

Bha tuille mór de òrain mu an Phrionnsa Bhòidheach aig Goill, nach d’ éirich a-mach leis, anns an chearnchainnt Shasunnaich aca, na bha aig Gàidheil, a dh’éirich a-mach leis agus a chreithnich co searbh do a chionn. Bha bàird Ghàidhealach, an coitchinne, ag caoidh mar a bha an Gàidheal sìos, agus e féin, ’s a chànan, ’s a dhùthaich fo chasan nan Sasunnach. Do réir cuid luchd-eachdraidh, agus coltas na fìrinne aca, bha buaidh aig Seumasaich an cath Chul-odair mur b’ e gòraiche Theàrlaich féin agus a luchd-ruice. Rinn e ìobairt de na Gàidheil, agus nam biodh e air ruigsinn rìgh-chathair Bhreatainn, cha bhiodh tuilleadh ùidhe aige air Gàidheil Albann, aoh air uaislean móra Sasunnach, a bhiodh ag imlich a bhròg an uair sin. Le sin uile, bu bheag an nì an deach Teàrlach a chrùnadh no a chrochadh. Bu bheag a b’ fhiach e no a leithid riamh. Bha an roinn sin de na Gàidheil ag cogadh air sgàth na Gàidhlig an aghaidh nan Sasunnach, a bha ag goid gach nì bu le Gàidheil, fiù an ainm féin (<eng>Scot<gai>).

Gó-eachdraidh agus saobh-stair dar-rìribh.

[Sanas]

[TD 224]

[Dealbh]

“Astraileinich Dhubha—Mar a Tha Agus Mar a Bha”
Le UISDEAN LAING, Astràilia-an-Iar

NUAIR a dh’acraich Caiptein Artur Phillip anns a’ bhliadhna seachd ceud deug ceithir fichead ’s a h-ochd le réiseamaid shaighdearan agus seachd deug phrìosanach ann am <eng>Port Jackson<gai> sa’ Chuimir Nuadh Dheasach agus a chaidh e air ann am bàgh beag a dh’ainmich e “<eng>Sydney Cove<gai>,” bha, am am beachd sgoilearan eachdraidh, mu thrì ceud mìle dhaoine dubha ann an Astrailia gu léir.

Tha fir-rannsachaidh siubhal-sluaigh a’ smaoineachadh gum b’ann ás na h-Innsean-a-deas a thàinig iad tarsainn na réidhleicean ìosal a bha eadar an dùthaich sin agus Astràilia mun deach an sgaradh bho chéile leis a’ Chuan Innseanach anns na linntean a dh’fhalbh. Tha atharrachadh cànain bho àite gu àite am an Astràilia ’na sheòrsa de dhearbhadh dhuinn gu robh mu chóig ceud do threubhan dhubha anns an dùthaich aig an àm agus bha a’ chuid mhór dhiubh a’ deanamh am beò-shlaint an taic na mara no làmh ris an aon abhainn mhór a th’ann an Astràilia, an Abhainn Murray, mar a tha sluagh geal a’ gnàthachadh aig a latha ’n diugh. Bhà, agus thà, meadhon Astràilia tioram agus teth, uisge agus tobraichean gann, ag aobharachadh teachd-an-tìr a bhith cruadalach do dhaoine is do dh’ainmhidhean. Ach, a dh’aindeoin cruadail nàdurra, tha treubhan de dhaoine dubha fhathast ann am meadhon na dùthcha

[TD 225]

anns na fàsaichean mu chuairt Fuaran Alice (<eng>Alice Springs<gai>), deich ceud mìle bho’n Chuan Dheasach.

Chan eil a nis ach mu cheud mìle de dhaoine dubha ann an Astràilia agus is dòcha nach eil ach mu cheithir fichead mìle dhiubh sin cho dubh ’s bu chòir dhaibh a bhith, agus air a làimh eile, dh’fhaoidte ràdh mu dheidhinn àireamh bheag do dh’Astràileinich gheal agus spaideil a chì sinn air na sràidean anns na bailtean móra Sidney, Melbourne agus Peairt an diugh gu bheil barrachd duibhre ’nan craiceann na chuir teas na gréine ann! Nuair a ghabhas sinn sealladh farsainn air Astràilia gu léir, o Pheairt gu Brisbane, agus o Adelaide gu Darwin, bithidh e soilleir dhuinn gur h-e, ann an cumantas, daoine truagha, mì-fhortanach a th’anns na h-Astràilenich dhubha agus chan eil crannchur na h-àireamh a tha leth-gheal agus leth dhubh móran nas fheàrr. Ma dh’fheuchas sinn ri’n tomhas ann a sligean-thomhais an duine-ghil, chì sinn gu bheil iad glé ìosal ann an tuigse. ’Se iadsan agus sluagh-nam-preasan (<eng>Bushmen<gai>) ann an Africa-a-deas daoine cho fad air ais ’s a tha an diugh fo’n ghréin. Tha iad diùid, beag-oidhirpeach, lag ann am féin-earbsa, agus tha e duilich a chreidsinn gum bitheadh e comasach an togail suas gu inbhe nan Eòrpach ann am mìle bliadhna—tha iad am an iomadh dòigh mar chloinn bheag air mhàgaran ann an àitean iomallach na fàsaich. Ann an ùine gheàrr, a réir coltais, Chan urrainn do’n chuid mhór dhiubh móran de thoradh math fhaotainn bho eòlas an duine ghil.

An diugh tha iad a’ call eòlas sònraichte agus sgilean àraidh a sinnsear fhéin agus, gu mì-fhortanach, chan eil iad a’ sealbhachadh adhartachd as fhiach iomradh ann an comunn nan Astràileinich gheal.

Ach cha bhitheadh e ceart a bhith dìteadh muinntir gheal na dùthcha so a chionn gu bheil a’ bhuidheann dhubh cho ìosal ’nan crannchur ’s ’nan dòchas. Tha Pàrlamaid Astràilia a’ cosg sia muillion not gach bliadhna a’ togail thighean dha na daoine dubha, a’ teagasg ealain agus cheàirdean dha’n òigridh, a’ toirt foghlum dha’n chloinn bhig agus mar sin air adhart, ach chan eil an dòchas air toradh beairteach fhaicinn ach fann. Dé ’s coireach? Chan eil dachaidh spioradail aca ann am pàillinn an duine ghil. Tha e furasda gu leòr ar meur a chur air a spot—tha Crìosdachd an duine ghil glé thric a’ crìochnachadh le facal fìleanta gun ghnìomh iomchaidh. Gus an aidich sinn ’nar caitheamh-beatha fhéin gur h-e ar bràithrean agus ar peathraichean ann a’ spiorad a tha ann an sluagh a’ chraicinn dhuibh agus gus a làimhsich sinn iad mar bhuill de’n aon teaghlach rinn fhéin, bithidh an duine dubh Astràileineach ’na dhiol-déirce ag ithe sprùilleach agus criomagan a thuiteas o bhòrd an duine ghil.

[TD 226]

Mar sin tha a’ cheist a tha againn ri fhreagairt ann an Astràilia cheart cho duilich ris a’ cheist tha mu choinneamh nan Africanach, ged nach eil i co-cheangadte cho dlùth ri suidheachadh cho cunnartach. Tha còrr is dà mhuillion deug do shluagh dubh an Africa-a-deas agus eadar a dhà agus trì mhuillion de dhaoine geala—ann an Astràilia tha a nis suas ri aona mhuillion deug de shluagh geal agus an deicheamh cuid do dh’aona mhuillion dhaoine dubha. ’Se sin an t-eadar-dhealachadh—’se sin an cunnart (do dh’Africa). Tha sluagh geal Astràilia cheart cho co-fhaireachdach ’s cho trusail ri sluagh geal am an dùthchannan eile ach cha dean truas no co-fhaireachadh an gnothach leo fhéin. Feumar gliocas agus ceartas ann an gnìomh a chur an céill.

Ann an cuideachadh nan daoine dubha, dé thà, no bhà, sluagh ann Astràilia agus Pàrlamaid Astràilia a’ dèanamh? Fada còrr is ceud bliadhna bho seachd ceud deug ceithir fichead ’s a h-ochd gun naoi ceud deug ’s a h-aon, cha robh ach glé bheag agus glé ainneamh. An fheadhainn dhe na daoine dubha nach robh ’nam fògarraich anns a’ choille no anns an fhàsach, cha robh annta ach braighdeinich ann an seirbhis uachdaran fearainn a bha, mar bu trice, a’ còmhnaidh ’nan tighean móra ann a Sydney, no ann a Melbourne, no eadhon ann a Lunnainn, agus na tràillean dubh aca ag aire ’s a’ rùsgadh mìltean chaorach fo fhear-riaghlaidh gun thuarasdal sam bith ach pocan beag de mhin. leth-phunnd tea, luideagan de sheann aodach sa’ gheamhradh agus ma dh’fhaoidte trì unnsan de thombaca sa’ mhìos. Cha robh iongnadh gu robh an casan caol, am muineal breòite agus am bàs a’ tighinn ’nan rathad anns a’ mhadainn thràth ’nan cùrsa shaoghalta. Ma bha sùil an fhir-riaghlaidh air buannachd airgeadach a-mhàin, mar as tric a thachair, bha “a’ mhuc is motha ag ithe na muic as lugha ’s a’ mhuc as lugha deanamh mar a dh’fhaodadh i.” Nam bitheadh coibhneas ann an cridhe ag fhear-riaghlaidh—agus b’e sin an fhìrinn o àm gu àm agus àite gu àite—cha robh aobhar-gearain sònraichte aig na seirbhisich dhubha—bhitheadh tuarasdal beag airgeadach aca a bharrachd air aodach fad na bliadhna, min gu leòr, tea, ìm, feòil, salann, agus siùcar agus nan tachradh dhaibh a bhith tinn, bhitheadh dotair a’ tadhal orra.

A’ bhuidheann a bha anns a’ choille no san fhàsaich ’nan treubhan, bha iad a’ cumail anail ’nan com a réir aomadh nàduir no cleachdaidhean na treubh, a’ chuid mhór dhiubh rùisgte fad na bliadhna, gan cumail fhéin blàth san oidhche gheamhraidh, chuairt air teintean cunnartach fiodha, na fir a’ sealgaireachd a’ khangaroo no’n emu, na boireannaich a’ marbhadh nathraichean chumanta agus chasach, a’ tional radain bheaga, fionnain leumach, toranaich chraobh, agus seangain airson annlan agus a’ giùlain rùsg chraobhan gu tughadh nam bothan.

[TD 227]

Tha ceàrnan do dh’Astràilia anns nach eil ach mu aon latha fliuch ann an seachd bliadhna, agus air an aobhar sin, rè samhradh teth, bhitheadh na seann tobraichean no tuill-uisge na treubh a’ tiormachadh suas o àm gu àm. Nuair a bhuaileadh trioblaid de’n t seòrsa so iad, bha an treubh gu léir o sheann daoine gu cloinn bhig, air an co-éigneachadh gu coiseachd ma dh’fhaoidte ceud mìle gun each, gun asal, gu ionadan àraidh anns an fhàsach far an cladhaicheadh iad sìos gu trì fichead troigh gus a faigheadh iad làn am beòil de dh’uisge no gainmheach thais airson imlich. Nam biodh preas bheag no dhà làmh ri’n àite còmhnaidh, bhiodh iad a’ fàsgadh nan duilleagan agus ag imlich an driùchd tràth sa’ mhadainn. Aig a leithid a dh’àm ’se galair cunnartach a bhitheadh anns a’ leisg. B’e òrdugh na seanairean, “Mar a dean thu obair, chan ith thu biadh.” Ach aig an aon àm cha robh na truaghain, a réir an t-soluis a chaidh a bhuileachadh orra, ás aonais cùraim mu chùisean spioradail. Bha mothachadh aca air cumhachdan do-fhaicsinneach a bha a’ riaghladh beatha na treubh agus bhitheadh na seanairean a’ còmhlachadh o àm gu àm mun éireadh a’ ghrian airson riaghailtean stiùraidh fhaotainn bho na spioradan.

’Se “<eng>corroborees<gai>” an t-ainm a bha air na coinneamhan agus bha an t-adhradh ga chur an céill troimh dhannsaichean borb. ’Sann anns na “<eng>corroborees<gai>” a bhatar a’ treòrachadh na gillean gu ìre—a’ deanamh fireannaich ’nan làn bhlàth dhiubh le gearraidhean a dheanamh ’nam feòil agus le bòidean chruaidh a chur orra nach 

[Dealbh]
Uidheamaichte airson a’ chorroboree

[TD 228]

faoidte a bhristeadh air chor sam bith. Bha na “<eng>corroborees<gai> falaichte bho gach sùil san treubh ach a’ mhuinntir thaghte—na seanairean agus na gillean. Nam bitheadh duine sam bith eile cho dàna ’s gun amhairceadh e eadar na craobhan nuair a bha a “chorroboree” a’ dol air adhart, bhiodh sleagh biorach de fhiodh cruaidh ’na chliabh ann am priobadh na sùla. Bha smachd-treubhe neo-thruacanta agus b’éiginn dha, oir bha beatha na treubh an crochadh air ùmhlachd co-phàirteach.

A bharrachd air cleachdaidhean creidmheach bha ealain àraidh aca—bhitheadh fear an sud ’s an so dhiubh a’ tarraing dhealbhan an rùsg nan craobhan no air ballaichean-tarsainn anns na h-uamhan. Tha ceudan do dh’uamhan domhainn agus farsainn ann a’ fàsach a Nullarbor agus lòin mhóra làn de dh’uisge saillte air ùrlar nan uamhan. Tha oileinean-rannsachaidh measail mu na dealbhan sin agus tha iad gan sgrùdadh ann an dòchas gu faigh iad tuille eòlais; air dòigh beatha dhaoine dubha a bha ann an Astràilia o chionn fada. Chanadh sinn nach eil ach glé bheag teòmachd ri fhaicinn anns na seann dealbhan sin, ach fhuair fear de dhealbhadairean na linn so, Ailbeart Namajiri, duine dubh á Fuarain Alice, urram mór agus tha feadhainn dhe na dealbhan aige ga reic aig a latha ’n diugh airson còrr is mìle not. Cha tug prìsean àrd móran sonais gu Namajiri—cheannaich e dà bhotul leanna ann an tigh-òsda trì bliadhna air ais, thug e iad do dhithis fhear a bhuineadh dha’i treubh aige fhéin. Chunnaic na maoir-shìthe dé thachair, ghlac iad Namajiri agus anns a’ chùirt a lean sin, chaidh càin a chur air a chionn gun do bhrist e lagh. Ann an trì mìosan bha an dealbhadair ainmeil marbh, a chridhe agus a shlàinte briste, ag ionndrainn a shluagh fhéin.

An diugh, ’s gann gu bheil còrr is ochd ceud dhe na daoine dubha co-cheangailte ri’n treubhan anns an dùthaich gu léir agus tha e cho math nach eil. O chionn trì seachdainean bha fear-naidheachd á Peairt ceithir làithean ann a fàsach na Pintubi, mu ochd ceud mìle tuath air Peairt agus tha an sgeul a thug e air ais cianail—na truaghain a’ bàsachadh le goirt agus na daoine geala as dlùithe dhaibh ceithir cheud mìle air falbh tarsainn fàsach fhiadhaich, agus gun fhios aca air staid chruadalach na treubh. Cha d’fhuair sinn a-mach fhathast anns na paipearan-naidheachd an do ràinig na càraichean agus am pleuna a chuir Pàrlamaid na Stàite a-mach dh’an fhàsaich g’an cuideachadh.

An diugh tha sgilean ùra ann an obair fearainn dha deanamh comasach do dhaoine geala bhith ag àiteach agus a’ togail stuic ann an ceàrnan de’n dùthaich a b’àbhaist a bhith leth fhàsachail. Ann an làithean eile bha pailteas de bhiathadh nàdurra anns na h-àitean sin airson a’ khangaroo agus na creutairean eile a bha cumail nan treubhan beò, ach a nis than a caoraich agus na daimh

[TD 229]

ann a lìonmhorachd ùr a’ sgaoileadh cho fada is cho farsainn ’s gura gann as urrainn dh’an khangaroo gréim de dheagh fheur a chur ’na bhroinn, agus chan e sin a’ bhroinn bheag. Tha e ’na bhuannachd do’n tuathanach an gunna a chur ris a’ khangaroo agus crìoch a chur air a’ nathair chasach (<eng>lizard<gai>) leis a’ bhata. Faodaidh e an uairsin feòil nan creutairean sin a reic airson biathadh chon agus chat anns na bailtean móra agus na seicean aca a reic airson bhrògan, mheatagan agus chriosan.

Air a’ làimh eile tha an’ duine dubh ciontach ann an sùilean a lagh ma mharbhas e caora. An e gnothach iongantach a th’ann nach urrainn dh’an duine dhubh dòighean neònach an duine ghil a thuigsinn? ’Se a’ chaora Spàinteach clach-stéidhe beairteas Astràilia an diugh—tha i nas prìseile na ’n kangaroo—’se a luach anns a’ mhargadh eadar cóig is ochd notaichean, ach duine sam bith a phàidheadh còrr is deich tasdain thar an fhichead airson kangaroo, bhitheadh an caoch ga dhalladh. Mar sin tha a’ chaora nas luachmhora na’n kangaroo agus, a faod mi ràdh, nas luachmhora na duine dubh nan treubh. Aig an aon àm tha Pàrlamaid Astràilia a’ cosg sia muillion not sa bhliadhna a’ cuideachadh nan daoine dubha, trì fichead not gach ceann! A bheil an saoghal a’ dol ma seach ’s an t-each air muin a’ mharcaiche?

’Se beachd Pàrlamaid Astràilia gur h-urrainn dhuinn na daoine dubha atharrachadh ’nan dòighean ’s nan cleachdaidhean chum ’s gm bi iad co-ionnan ruinn fhéin agus tha a’ Phàrlamaid a’ deanamh oidhirp air so a dhèanamh. Ceart gu leòr, tha iad a’ toirt cothroman dhaibh beò-shlaint a dhèanamh co-ionnan ris na daoine geala. Tha cuid de na daoine òga gan cosnadh anns na garaidsean taobh ri taobh ri gillean geala, tha feadhainn ’nan saoir, ’nam feòladairean, ’nan clachairean, no ri obair neo-chunabhalach air na rathaidean móra agus tha gu leòr dhiubh ri obair fearainn gun dòchas sam bith a bhith uaireigin ’nan tuathanaich ’nan còir fhéin. Ach tha tuille ’s a’ chòir dhiubh anns na càmpan salach aig oirean nam bailtean ag ithe aran an dìomhanais, no gan lìonadh fhéin le droch fhìon aig deireadh an t-seachdain nuair a gheibh iad duais neo-oibreach.

Tha na nìonagan a’ cuideachadh mnathan nan tuathanach anns a’ chidsean no mu chuairt an tighe, tha àireamh bheag dhiubh ’nam mnathan-altrum anns na h-ospadail ach ’sann glé ainneamh a chì sinn iad a’ teagasg anns na sgoilean, no ’nan cléirich. Tha mi fo amharas nach deach dòigh na co-ionnachd (<eng>Assimilation Plan<gai>) feum sam bith as fhiach ainmeachadh a chionn gu bheil, ’nam bharail-sa, uiread eadar-dhealachadh eadar inntinnean an dà bhuidhinn ’s a tha eadar an dà chraiceann (dubh agus geal). Gus am bi sinn làn fhiosrach air na smaointean eadar-dhealaichte, na h-eileamaidean a tha a’ còmhnaidh ann an inntinn an duine dhuibh,

[TD 230]

na h-eagail, na h-amharais, na gaoil, na gràinean, agus mar sin air adhart, a th’anns an inntinn dhubh, ciamar as urrainn dhuinn an inntinn sin a dheanamh co-ionann ri ar inntinnean fhéin? Có dh’fhosglas dhuinn an inntinn dhorcha, có bheir aisde na rudan nach eil a’ còrdadh ruinn agus a sparras ’nan àite na nithean a tha a réir ar toil? Tha cuibhrionn de ghliocas agus de cheartas ann an dòigh a sgaraidh (<eng>Apartheid<gai>) nan Africanach, ach bhiodh tuille dhe na beusan sin innte nan toireadh na h-Africanaich gheal an dara leth no trì earrannan dhe ’n fhearann dha na daoine dubha. Gnothach chosgail, their cuideigin, ach am bitheadh e cho cosgail no cho sgriosail ri cogadh eadar sluagh dubh Africa agus an sluagh geal? Ged a dh’fhàgadh na Astràileinich an treas cuid dhe’n fhearann ann a’ làmhan nan daoine dubha cha chreidinn gu feumadh aon Astràileineach geal a dhol a thigh-nam-bochd.

Tha Pàrlamaid agus Ard-Riaghailt Astràilia làn de dheagh rùn a thaobh nan daoine dubha ach tha mi amharasach mu’n ghliocas, agus saoilidh mi an dràsda ’s a rithist gu bheil caora Spàinteach na cloimh mhìn agus bhaclach a’ tighinn eadar iad agus an solus. Tha mi dearbhte ’nam inntinn fhéin gun do rinn na ‘<eng>missions<gai>’ Chrìosdail cus a bharrachd maith a’ cuideachadh an t-sluaigh dhuibh na ri Pàrlamaid agus laghan gu sìorruidh.

Ma tha cridhe am an uchd a lagha, tha e fuar agus cruaidh, ach; tha coibhneas, foighidinn agus carthanntachd anns na teachdairean soisgeulach nach còir dhuinn a dhìochuimhneachadh. Còrr is ceud bliadhna air ais, chaidh Caitligich Spàinteach, manaich an Naoimh Bhenedict, le màileidean air an guaillean agus misneachd ’nan cridhe, a-mach dha’n choille gu Norcia Nuadh ochd fichead mìle á Peairt agus an diugh tha àrd-eaglais aca air a’ làrach far an do chuir iad suas am pàillinn agus sgoil ainmeil anns a bheil iad a’ teagasg ceudan do chloinn dhubh agus gheal. Mu dha fhichead bliadhna ’na dhéidh sin thog buidheann dhiubh orra an dara turas, air an t-slighe gu garbh-chrìochan Astràilia a tuath, monaidhean nan Kimberleys, àite creagach, molach, teth mu fhichead ceud mìle a-mach á Peairt. Mu’n bhliadhna ochd ceud trì fichead ’s a deich chaidh a dha no trì de mhinistearan Lùteranach ás a’ Ghearmailt suas troimh ’n fhàsach gu Fuarain Alice ann am meadhon Astràilia deich ceud mìle bho Adelaide. Bha iad sia mìosan air an t-slighe

[Sanas]

[TD 231]

agus thog iad le làmhan fhéin am ‘<eng>mission<gai> stéisean’ Hermannsburg, far a bheil iad, na Lùteranaich, a’ saothrachadh chun a latha ’n diugh. Aig an aon àm, sheòl soisgeulaich a bhuineadh do’n Eaglais Shasainneach mu chuairt leth Astràilia gu Bagh Chaledon air taobh na dùthcha far a robh na daoine dubha cho borb ’s gu robh iad ag ithe an co-chreutairean.

Anns a’ bhliadhna naoi ceud deug da fhichead ’s a seachd deug chaill cóignear de na daoine geala air a stéisean am beatha agus bha àrd-riaghladair nan ceàrnan sin airson na maoir-shìthe a dhol dha’n choille le gunnaichean agus glais-làimh a lorgadh na mortairean.

“Cha dean thu dad de’n t-seòrda,” thuirt an t-easbuig ris, “chan eil sinne a’ sireadh peanas-beatha no crochadh dhaoine ach tha dùil againn ri aithreachas.” Chuir e brath gu fear dhe na seanairean ag innse dha dé thachair. Bha a chreideamh agus a chreideas

Tha fuil nan daoine dubhe innte. Tha i ag obair ’na <eng>typist<gai> aig Comunn Craobh-sgaoilidh Astràilia

[Dealbh]

[TD 232]

stéidhichte air bunait dhaingeann. Ann a sia seachdainean threòraich an seanair an triùir mhortairean a dh’ionnsaigh an easbuig a cheasnaich iad le guth coibhneil agus a thug dhaibh maitheanas oir bha iad tur aineolach air a lochd. Chan eil dleasdanas an duine ghil anns na stéiseanan furasda ged a tha i móran nas tèaruinte na bha i. Tha mealladh dòchais gu tric a’ dragh air na soisgeulaich nuair a chluinneas iad gu bheil feadhainn de na daoin’ òga a’ tilleadh a dh’ionnsaigh nan treubhan agus a’ cur air chùl an t-ionnsachadh agus an teagasg a fhuair iad bho na soisgeulaich. Fad mhìos gach bliadhna bithidh gòraiche neo-chiontach an sinnsear gan tarraing air ais chun na coille agus na fàsaich far am bi iad a’ cur seachad na h-ùine a’ sealgaireachd a’ khangaroo agus ag ithe nan toranaich agus feòil nam beathaichean fiadhaich. Nuair a chailleas iad càil air a’ bhiadh sin, tha iad toilichte gu leòr a rathad a ghabhail air ais gu càirdeas an stéisean. Tha iad coltach ris a Speireig, ablach de sgalaig a bha aig Calum MacLeòid ann a Loch-na-Madadh, uaireigin (faic Na Baird Uibhisteach):

Dh’fhalbh a Speireag air iteal san iarmailt,
Thug i’n taobh siar oirre, a dh’iarraidh a lòin;
Tillidh i rithist mar shneachda gun iarraidh,
Is gabhaidh i sìos gu Calum MacLeòid.

(’Sann anns an ochdamh linn deug a thachair so, mu’n do dh’fhàg na bàird cladach Uibhist. Tha fathann an diugh a’ dol mu chuairt gun tainig iad air tìr ann a Leódhas anns an linn so, am a riochd cho-thìmealaich agus nòs-ùirich).

Ach feumaidh mi tilleadh gu slighe chaol agus chàm nan Astràileinich dhubha. Tha na truaghain a nis air a rathad a-mach. Càit’ an crìochnaich an turas? Ann an neoni fhalamh? No ann a’ flaitheanas fhàsachail an athraichean fhéin, far am bi an kangaroo a’ leum measg nam preasan, na corrain itealach (<eng>boomerangs<gai>) a’ gearradh na h-iarmailt air tòir na feannagan agus far nach bi lannair nam putain dheàrrsach aig na maoir-shìthe a’ dalladh sùilean chianail, dhomhainn, dhonna? Co aige tha brath?

[Sanas]

[TD 233]

FEALLA-DHA AN LICISTO
Le TORMOD CAIMBEUL

THA sinn uile eòlach air na ceàrdainean ’s an ban-cheàrdairean sna h-Eileanan an Iar. Tha cuid agus is e ceannaichean siubhail a dh’ainmicheas iad orra. Chan eil iad an diugh cho tric air an allaban bho bhaile gu baile, ’s bho eilean gu eilean, agus a bha iad bliadhnaichean air ais, ach fhathast chithear iad air bàtaichean Mhic a’ Bhriuthainn, no air bus Mhitchell, no air bàta-aisig Scalpaidh, ’s iad luchdaichte le soithichean tuna agus goireasan beaga eile. Bithidh an ceàrd mór fhéin a’ deanamh nam peileachan ’s nan rugannan am feadh ’s a theid a’ chailleach do Steòrnabhagh a dh’iarraidh rudan beaga mar cìrean, bioran fuilt, slìdichean, agus mar sin air adhart de’n stuth as fheàrr aig Wooly. An sin falbhaidh gach fear is té le’n sgaoth cloinne an dòchas gum pàidh an turas dhaibh eadar na gheibh iad de airgead agus de ragaichean.

Chan eil iongnadh ged bhiodh iomadh naidheachd mu na ceàrdairean ’s an cuid àl, agus aithrisidh sinn an so aon dhiubh sin. Bha uair fear a’ fuireach ann an Licisto ris an canadh iad Calum Sheòrais, fear òg tapaidh, a bha dìcheallach a thaobh obair agus cumail suas na croite. Bhiodh Calum an còmhnaidh ullamh do obair an earraich fada roimh na nàbaidhean, agus bhiodh a’ mhòine air a cruadhachadh aige mum biodh càch air a togail.

Turas a bha sud, goirid an déidh do Chalum a’ mhòine a chruachadh, thachair do theaghlach cheàrdairean tighinn do’n dùthaich, agus chuir iad suas am bùth faisg air croit Chaluim. Cha robh fada gus an do mhothaich Calum gu robh aon de na cruachan mòine aige a’ fàs beag. “Tha droch amharas agam,” arsa Calum ris fhéin, “gu bheil cuideigin ga gharadh fhéin le mo chuid mònadh-sa.” Chuir an gnothach chuige Calum mar a chuireadh e duine sam bith, an déidh gach latha goirt a bh’aige cur a chuid mònadh chun an ìre ud.

An oidhche bha so, rinn Calum faire air cùl cloiche am fianuis na cruaiche. An déidh mheadhon-oidhche ’s am baile aig fois ghluais Uilleam Ceàrd a-mach as a’ bhùth le poca bolla falamh ’na làimh agus rinn e air a’ chruaich aig Calum ’s thug e aisde gus an robh am poca air a stichdeadh mach air a bheul le mòine chruaidh dhuibh a b’fheàrr na gual. Dh’fhuirich Calum far an robh e gus an robh an ceàrd air dol seachad le eallach, agus an sin ghabh e dhachaidh a dhealbh ’na inntinn ciamar a dheanadh e dìoghaltas air a’ ghadaiche.

Gu ro mhoch an ath mhadainn thog Calum air gu tigh Dhòmhnaill Clachair agus nuair a bheannaich e an latha dha


[TD 234]

[Sanasan]

[TD 235]

thubhairt e ris, “Thoir dhomh mu leth-phunnd de fhùdar-reubaidh agus <eng>job<gai> beag ri dhèanamh air a’ chroit.” Fhuair Calum mar a dh’iarr e agus thill e d’a thigh. Chaidh e mach agus gheàrr e fòd ùr thiugh ás a’ pholl mhònadh agus rinn e toll troimhpe air a faid gu leth an fhòid. Thiormaich e aig an teine i agus mu fheasgar rinn e suas na dh’fhóghnadh de’n fhùdar ann am pàipear glas agus stop e a mheadhon an fhòid e tre’n toll. Lìon e beul an toill le poll agus cha chuireadh tu umhaill sam bith air an fhòd seach fòd eile. Chaidh e gu cruach a’ cheàird agus chàirich e am fòd am meadhon na cruaiche far am fac e Uilleam a’ tolladh an oidhche roimhe. An sin thill Calum dhachaidh an deagh shùrd agus gàire beag air aghaidh.

Chùm Calum faire an oidhche sin agus an ath oidhche, ach cha dànig Uilleam idir a ghoid. An treas oidhche mar a chleachd nochd Uilleam Ceàrd le a phoca bolla agus muinntir a’ bhaile ’nan cadal ach Calum. “Bithidh car eile an adhairc an daimh mun caidil mise a-nochd,” arsa Calum ris fhéin agus e an dòchas gun cuireadh an ceàrd dubh fòd an fhùdair do’n phoca. Le phoca làn air a mhuin ghabh an ceàrd ceum socair air ais do’n bhùth agus lean Calum e gus an robh sealladh math aige air a’ bhùth agus an t-àite teine air an ùrlar.

“So,” arsa Mèarag ri a fear nuair a nochd e, “tilg fòd na dhà air an teine ’s a gus a dhol ás.” Bha poit mhór a’ goil os a chionn agus thilg Uilleam trì no ceithir fhòdan fo’n a’ phoit. Shuidh Uilicam ’s a bhean ’s a thriùir mhac timcheall an teine a dh’fheitheamh gus am bruicheadh stuth na poite. Chaidh an oidhche le Calum a bha air cùl tomain ’s a shùil air a’ phoit dhuibh am mullach an teine. ’S gann a bha an ceàrd mór air a phìob a lasadh na rug an teine air an fhùdar. Bu mhath chun a so e. Bha fuaim ann coltach ri gunnaichean móra long chogaidh. Spreadh a’ phoit ’na bìdeagan agus bha sradagan teine a’ dol cho fada ri fichead slat, a’ tolladh a’ chanbhais. Leis a’ chiad fhuaim thug an teaghlach an dorus orra, agus an Ceàrd Mór a’ glaodhaich “Mort! Mort! Tha ’n Donas an so. Tha ’n Donas an so.”

Nuair a chunnaic Calum gun do dh’oibrich an innleachd aige dh’fhalbh e dhachaidh a chadal. ’Sa mhadainn nuair thug e sgrìob mucuairt mhothaich e gu robh càmpa nan ceàrdairean ’na seasamh air a leth tarsainn is toill sa’ chanbhas a rinn na sradagan. Ghabh na seòid uiread de dh’eagal ’s nach do dh’fhuirich iad air àrainn na bùth gu an cuid a ghlacadh, ach theich iad le’m beatha cho luath ’s a bheireadh an casan iad. Chaidh an eachdraidh aithris le Uilleam ’s a theaghlach agus làn chreid na bhuineadh do threubh nan ceàrdairean gum b’e an Sàtan fhéin a thadhail air càmp Uilleim Ceàrd an oidhche ud.

Chan fhacas ceàrd no ban-cheàrd an Licisto bho latha ud.

[TD 236]

An Ridire Alasdair MacChoinnich
Le ALASDAIR IAIN MACASGAIL

THA iad ann a fhuair àite ann an eachdraidh agus a tha air an cuimhneachadh an leabhraichean nach do rinn móran a b’fhiach gu sonas sluaigh a dhaingneachadh neo an eòlas a mheudachadh, agus bha ceudan eile ann a chaith am beatha gu stuama agus a dh’fhuiling dóruinnean agus cruaidh-chasan airson chách air nach cluinnear dùrd an diugh. Cha b’e glòr gaothasach dhaoine a bha iadsan a’ ruith, agus b’e làn dhuais an saothrach gun d’éirich ’nan inntinnean rùintean a bhitheadh, nan toireadh iad gu buil iad, ’nam beannachd do mhóran, agus le dìcheall agus cruadal gun choimhlion iad na rùintean sin chum leasachadh an co-chreutairean. Cha b’ann le bhith stàmpadh air càch idir a bha iadsan gu ainm a dhèanamh dhaibh féin, ach le bhith cothachadhn an aghaidh gach cunnairt, gàbhadh is briseadh dùile le buadhan foghainteach, géiread inntinn agus làidireachd cuirp a bhuilicheadh orra ’nam breth agus a ghléidh iad-fhéin le an caitheamh beatha. Thug iad buaidh far an robh càch air bàs fhaighinn agus cha b’urrainn duais a bhith aca coltach ris an riarachadh inntinn a bha aca fhéin ann a bhith coimhlionadh na chuir iad rompa. Nach b’ann diubh sin Sir Alasdair MacChoinnich a rugadh an Steòrnabhagh dà cheud bliadhna na tìde so, agus a rannsaich a-mach uimhir de Chanada, a’ chiad dhuine geal a chunnaic dhà de na h-aibhnichean móra a tha ruith an sud, aonan aca fhathast air a h-ainmeachadh air fhéin, agus duine cuideachd a rinn rian is riaghailt a chur air a chomh luchd-ceannach an uair a bha cùisean gu math cunnartach agus mì-dhòigheil anns a’ cheàrnaidh ud de Chanada, far an robh na companaidhean a bha an sàs an ceannach nam bian an amhaichean a chéile gu h-uabhasach. Bha a’ chòmhstri a bha gaol an airgid a’ gintinn a’ toirt an uachdar nam miannan bu mhiosa ann an tòrr na bha an sàs ann an glacadh agus an ceannach bèin nan ainmhidhean a bha gu math lìonmhor ann an Ceann-a-Tuath Chanada, agus bha fìor fheum air cuideigin a bhitheadh stòlda stuama e fhéin agus a b’urrainn le ùghdaras a dhuinealais càch a chumail fo smachd rianail. B’e Alasdair MacChoinnich dìreach an duine.

[TD 237]

Bhuineadh Alasdair do Chloinn Mhic Choinnich Shìophoirt aig an robh Leódhus aig aon àm, agus rugadh e an Steòrnabhagh ann an seachd ceud deug tri fichead agus a trì, air an làrach far a bheil eaglais “<eng>Martin’s Memorial<gai>” ’na seasamh an diugh. B’e athair Coinneach MacChoinnich á Mealabost a bha pòsda aig Iseabail NicIomhair, a bhuineadh do aon de theaghlaichean ainmeil Steòrnabhaigh, agus bha ceathrar chloinne aca gu léir, dithis bhalach agus dithis nighean. Thug Murchadh, am mac bu shine, a-mach a bhith ’na dhotair, agus chailleadh aig muir e.

Mus robh Alasdair ach deich bliadhna chaochail a mhàthair, agus ma e coltach gun d’fhalbh e fhéin, athair agus dà phiuthair a mhàthar gu ruig Ameireagaidh; bha dùil aig an dithis nighean a dhol còmhla riutha, ach tha e coltach nach deach iadsan air bòrd còmhla ri càch oir cha robh an aimsir ro chiùin, agus nuair a leasaich a’ ghaoth agus a dh’atharraich i gu àirde na b’fhàbharaiche mach gun tug caiptean na soithich mus cuireadh an droch thìde an tuilleadh bacaidh air.

Cha robh iad ach bliadhna a-muigh an uair a thòisich cogadh Ameireagaidh, agus ghabh athair Alasdair do dh’airm rìgh Shasainn. Bha a dhà phiuthair a mhàthar a’ coimhead ás déidh Alasdair, agus seach nach robh iad ro riaraichte gum bitheadh e sàbhailte gu leòr a-measg ùpraidean a’ chogaidh chuir iad suas a Chanada e gu ruig Montreal. An uair a bha e cóig deug chaidh e a dh’obair ’na chlàrc am an tigh cunntaidh aon de na buidhnean a bha an sàs am malairt nam bian, agus thug e cóig bliadhna an sin ag ionnsachadh gu dìcheallach gach lideadh a bhuineadh do’n ghné malairt so.

Ach cha b’e idir a bhith ’na shuidhe am an oifis a thigeadh air balach de sheòrsa, a thogadh ri taobh na mara agus a bha eòlach gu leòr air duathais nan siantan; bha tàladh nan tonn fad an t-siubhail ’na inntinn, agus dh’fhàg iomaireadh nan ràmh còmhla ri chomhaoisean am bàgh Steòrnabhaigh smior is spionnadh ’na ghàirdeanan nach fhàgadh e riaraichte idir le beatha shàmhach gun chàil ach peann ’na dhòrn. Bha a mhac-meanmna iomadach uair air a gluasad agus e ’na bhalach a’ faicinn nam bàtaichean a’ seòladh gu h-uaibhreach a-mach á caladh Steòrnabhaigh, agus bu tric a chaidh e còmhla riutha air sgiathan na h-inntinn òige a’ sireadh a-mach dhùthchannan nach fhaca sùil eile a riamh, an tòir air tachartasan neo-àbhaisteach air nach b’urrainn ach e fhéin buaidh a thoirt. 

Fad nan cóig bliadhna a bha e anns an tigh-chunntaidh bha an inntinn aige air a geurachadh leis na bha e a’ cluinntinn bho’n luchd gnothaich a bhitheadh a’ tilleadh leis na bèin bho gharbh dhùthchannan iomallach nan Innseanach; bha a chluasan fosgailte do gach sgeul a thigeadh, agus thog e bho gach cunntas a bha sin


[TD 238]

[Sanas]

[TD 239]

eòlas nach bu bheag air dòighean nan Innseanach agus air an t-seòrsa chrìochan anns an robh iad a’ fuireach. Bha a mhiann agus iarrtas a’ sìor fhàs gu dhol a dh’fhaicinn air a shon fhéin agus an uair a dh’àrdaich an fheadhainn aig an robh e ag obair e gu roinn a bhith aige anns a’ mhalairt còmhla riutha fhéin agus a dh’iarr iad air a dhol a-mach gu cùisean a réiteachadh aig fìor iomall a-muigh nan gnothaichean cha b’e ruith ach leum leis-san. Cha robh e ach an fhichead bliadhna ach cha robh an t-uallach a dh’earbadh ris a’ cur sian air, oir thug e foghainteachd, bho dhaoine agus cha robh cunnartan agus gàbhaidhean ach mar dhùbhlan gu a threuntas agus a gheurchuis a nochdadh. Bha mì-rian gu leòr aig an àm far na chuireadh e oir bha còmhstri eagalach a-measg nam buidhnean a bha an sàs am malairt nam bian, agus mu dheireadh thàinig an gamhlas gu mort, ach thug Alasdair MacChoinnich le a ghliocas, fhaighidinn agus a dhìlseachd na buidhnean gu chéile, gus mu dheireadh an robh e fhéin air an ceann uile. B’e fhéin dìreach an duine air a shon, agus cha b’fhada gus an robh cùisean aige mar bu mhiann leis.

Ach cha bu luaithe a fhuair e cùisean air dòigh na thòisich an inntinn aige a rithist a’ siubhal. Chaidh e troimh a chluasan gun robh abhainn mhór a’ ruith gu tuath ás an loch aig an robh an càmpa aca, agus cha deidheadh fois le inntinn gus an rannsaicheadh e a-mach dé an cuan do’n robh an abhainn so a’ dol. Nan toireadh an abhainn so do’n Phacific e nach mór a’ bhuannachd a bhitheadh anns an fhios so do luchd-malairt nam bian? Cha deidheadh fois air gus an rannsaicheadh e mach cùrsa na h-aibhne so. Cho luath agus a fhuair e cuideigin earbsach a ghleidheadh àite gus an tilleadh e—agus cha ghabhadh na b’fhearr na mac bràthair athar—chuir e gnothaichean air dòigh agus air an treas là de’n Og-mhìos, seachd ceud deug ceithir fichead agus a naoi, dh’fhalbh e fhéin agus na ceatharnaich a thagh e ann an dà eathar thana, gun chàil a chinnt aca dé a bha air thoiseach orra. Cha bu bheag sin. Bha cunnart gu leòr anns an abhainn fhéin le sruthan goileach luath, bha an aimsir sgriosail le deigh, ceò, tairneanaich is dealanaich, uisge is gèiltean a lapadh na diùlnaich bu treasa, ach b’e an deuchainn bu chunnartaiche nach robh càil a chinnt aca càite air an t-saoghal an robh iad na dé an riobadh anns an robh iad gan cur fhéin. Bha na Innseanaich a bha ga sheòladh gu sònraichte do-riaraichte agus gu-àraid an uair a bha iad a’ dol taobh a-muigh crìochan an eòlais, agus cha bu lugha na Alasdair MacChoinnich a b’urrainn an cumail a’ dol air adhart. Sia seachdainean thug iad air an t-slighe, gach là de sin làn de chunnartan, far nach robh duine geal eile a riamh agus far an robh am fuachd cha mhór do-ghiùlain. Ach mu dheireadh thall chunnaic iad an cuan—ach ’se a bha so an Arctic cha b’e idir muir taobh siar na dùthcha a bha e a’ lorg. An

[TD 240]

abhainn anns na chuir e a dhòchas—abhainn cho fada agus cho leathainn agus a tha air an t-saoghal, agus a tha là an diugh air a h-ainmeachadh air fhéin, leig i sìos e. Thug i chun a’ chuain gun teagamh e, ach cha b’e idir am Pacific a bha e a’ lorg. Chan eil rian nach robh so ’na leagadh inntinn dha air an là ud, ach co-dhiù bha an riarachadh so aige gun tug e buaidh air duilgheadasan agus gàbhaidhean a bha uabhasach anns na trì mìle a bh’air a chùl mus do thill e.

Bhiodh sin fhéin air a bhith gu leòr airson a’ mhórchuid de dhaoine, ach cha robh Alasdair MacChoinnich idir deiseil leis na rinn e. Bha cuan mór taobh siar na dùthcha ga thàladh agus cha robh saorsa inntinn gu bhith aige gus an toireadh e a-mach e, ge bith dé a chosgadh e dha. Trì bliadhna an déidh dha an t-Artic a ruighinn bha e air falbh a rithist, ged a bha làn fhios aige air beagan co-dhiù de na cunnartasan a bha air thoiseach air. Cha bhitheadh ann dha ach buaidh neo bàs—agus nach mór a tha sin ag innseadh dhuinn mu’n ghaisgeach threun so, mór an inntinn agus righinn an corp? Bha cunntas aige ga chumail gach là air na bha tachairt ris, ach tha e duilich bho na tha e a’ sgrìobhadh fìor thuigse a dhèanamh air na thachair ris, oir gu tric bha esan a’ dèanamh rud beag eadhon de na cnapan-starra a b’uabhasaiche. Cunnartan agus duilgheadasan a dhèanadh gealtairean do chàch ’sann a bha iad ga ghreasadh-san air adhart; bu tric a bhitheadh na bha còmhla ris air tilleadh air ais, ach cha chluinneadh MacChoinnich iomradh air a leithid a rud, agus mu dheireadh thall timcheall air dà mhìos an déidh dha fàgail bha cuan mór farsaing a’ Phacific fa chomhar. Có as urrainn gabhail a-steach an t-aoibhneas a bha ’na chridhe an uair a sgrìobh e air carraig mhóir ri taobh a’ Chuain: “Alasdair MacChoinnich á Canada, tarsaing na tìre, an dara là fichead de’n Iuchar, seachd ceud deug, ceithir fichead agus a trì deug.” Mheatraig e agus bhuannaich e—agus cha bu bheag am moladh sin fhéin dha, oir dh’fhuiling e dóruinnean móra agus cha robh ach an ceum-coiseachd aige a’ tilleadh. Thug an inntinn buaidh air a’ chorp—oir dh’fhàg an turas gaiseadh ’na chorp a bha mu dheireadh thall gu bhith ’na thrioblaid bàis dha.

Bha ochd ceud deug agus a h-aon ann mus do chuir e mach cunntas a thurais an Sasunn, agus is ann anns a’ bhliadhna so cuideachd a chuireadh an t-urram ‘Sir’ ri ainm. Thug e dha no thrì bhliadhnaichean an Canada an déidh so a’ cur air adhairt gnothaichean nam bian agus a’ cuideachadh le riaghladh baile Mhontreal, ach a nis, na chuir e roimhe fhéin an Canada deiseil, bha na raointean air an d’fhuair e am bainne ga thàladh dhachaidh, agus ann an ochd ceud deug agus a h-ochd thill e a dh’Albainn far an do cheannaich e oighreachd anns an Eilean Dubh. Ceithri bliadhna an déidh so phòs e Gladais NicChoinnich. agus le chéile

[TD 241]

rinn iad móran gu leasachadh cor an t-sluaigh air an oighreachd. Bha teaghlach nighean agus dà bhalach aca, agus gun teagamh bha gach sonas aca ga shealbhachadh le chéile. Ach cha do mhair sin ro fhada, oir ged bu treun calma an duine Alasdair MacChoinnich bha an gaiseadh a thug sgìths is claoidheadh nan turas a thug e an Canada a’ sìor bhuadhachadh air, agus ann an ochd ceud deug agus a fichead leag e gu làr e. Bha e air a bhith a’ gearain airson bhliadhnachan, ach bha e air chothrom a dhol cuairt leis an teaghlach a Dhun Eideann, turas a bha tòrr math na b’fhaide ás an Eilean Dubh na tha e an diugh. Bha iad air an t-slighe dhachaidh faisg air Dun Chailleann an Siorrachd Pheairt an uair a thàinig laigse air, agus an ath mhadainn chaochail e. Thugadh an corp do’n Eilean Dubh agus thiodhlaiceadh e an Abhach, anns an t-seana chladh.

Is e duine dha-rìribh a bha am an Sir Alasdair MacChoinnich, agus is ann le urram agus tlachd a b’airidh e air cuimhne chumail air—duine èasgaidh dìcheallach, an rud a chuireadh e ’na cheann chuireadh e ’na chasan e, air cho dorch agus gum bitheadh an t-slighe roimhe; duine nach caomhnadh e fhéin, gnìomhach, beusail, féin-mhuinghinneach, duine do’m bitheadh càch gu neo-mhothachail umhail, aig an robh toil nach b’aithne ach buaidh. Far na dh’fhosgail esan lean càch, agus tha ar rìoghachd fo fhiachaibh dha airson a shaothrach.

Tha iad ann ’s math dh’fhaoidte a chanadh nach eil cothroman mar sud fosgailte an diugh do bhalaich de a sheòrsa, ach faodar a bhith cinnteach far a bheil samhail nam buadhan a bh’aige-san nach eil rian nach tig iad am follais ma tha an neach aig a bheil iad làn deònach air e fhéin gu h-iomlan a choisrigeadh ris an obair a tha roimhe.

Cha bu bheag an cliù a choisinn an ceatharnach ainmeil Sir Alasdair MacChoinnich, chan ann a-mhàin do na h-Eileanan, gu h-àraidh do bhaile Steòrnabhaigh, ach do’n Ghaidhealtachd gu léir, agus is ann le uaill agus le moit a tha mise a’ cur na cloiche so air a chàrn, a thog e fhéin le a bheatha.

[Sanas]

[TD 245]

FAIRE UR A’ NOCHDADH

(Earann air a bheil dreach na h-oige—fo iuil Cairistiona Dick)

An raithe so:—
(1) Luchd-ealdhain, le C.C.D.
(2) An Cùram, le Lachlainn Dick
(3) Gruagaireachd, le C.C.D.
(4) Maise Gnùis, le Ealasdaid Nic a’ Rothaich
(5) Fasanan Ura, le C.C.D.
(6) Peanas is Polythene, le Iain MacLeòid
(7) Clann an Latha ’n Diugh, le Cairistìona Dick


Luchd-Ealdhain
Le C.C.D.

So agaibh naidheachd bheag air dithis de’n fheadhainn a bhitheas a’ deanamh nan dealbhan ann an Gairm.

Dòmhnall MacArtair

[Dealbh]

’S cinnteach gum bheil cuid agaibh a dh’ aithnich an t-àite a th’air a dhealbhachadh le Dòmhnall MacAlasdair aig toiseach na h-earrainn

[TD 246]

Rinn an dealbh o chionn dà Shamhradh air ais nuair a chuir e seachad a shaoir-làithean ann an Aird nam Murchan. So an sealladh a bha e a’ faicinn o’n dorus aige fhéin—’s nach dealbhach e!

Tha athair is màthair Dhòmhnaill á Taobh Loch Fìne far air bheil e fhéin glé eòlach cuideachd. Bha Alasdair ’na oileanach an Colaisde nan Ealdhan an Glaschu agus tha e a’ teagasg clann sgoile a nis. A bharrachd air a bhith sealltainn dhaibh mar a nì iad dealbhan bithidh e cumail rian orra aig ball-coise.

Tha e pòsda aig Mairead Curtis, seinneadair Gàidhlig ás A’ Mhorairne. ’Se brathair-màthar do Mhairead a th’ann a Sam Henry air am bheil mór mheas ann an Aird-ghobhar.


Seumas Cochrane

[Dealbh]

Thuirt mi aon latha ri Seumas Cochrane; “Saoil an deanadh tu dealh dhomh de bhocsa-clàr”?

“S mi fhéin a nì,” ars esan. Agus latha no dhà ás deaghaidh so thàinig an dealbh a th’air a clo-bhualadh a rithist an so. Nuair a chunnaic mi an toiseach i, cha robh fhios agam dé bha ann. Ach mar a b’fhaide a bha mi a’ coimhead oirre ’sann a bu cholaiche bha i a’ fàs ri bocsa-clàr agus chan e sin a-mhàin ach bha i làn fuaim is ceòl is dannsa. Tha e mar gun dreachadh tu stigh a thigh far an robh rian air an òigridh agus aig an aon àm an robh ceud aca iad fhéin a chluichd mur bu mhath leotha.

[Dealbh]

[TD 247]

ag éisdeachd ceòl is òrain, a’ danns is a’ gàireachdaich ’s a’ bruidhinn—a’ deanamh fuaim!

Ged nach eil Seumas ’na fhìor Ghaidheal, tha e a’ faireachdainn gu bheil cleamhnas aige ruinn, oir rugadh agus thogadh e ann an Dùn Bhreatan—prìomh-bhaile nan seann Breatanach—ar càirdean anns na làithean a dh’fhalbh.

Chuir e scachad ceithir bliadhna ann an Colaisde nan Ealdhan ann an Glaschu, agus tha e nis a’ teagasg ann an sgoil agus a deanamh dhealbhan nuair a bhios tìde aige. Tha e gu math déidheil air an òigridh agus a bharrachd air a bhith sealltainn dhaibh mar a nì iad dealbhan briagha bithidh e a’ cluichd ball-coise leotha—dà rud gu math eadar-dhealaichte.


An Curam
Le LACHLAINN DICK

B’E balachan beag dòigheil a bh’ ann an Dòmhnall ach gu robh aon nì neo-chumanta ma thimcheall. Ged nach robh e ach na cóig bliadhna bha am bàs a’ cur dragh air.

Bha e ’na fhasan aig athair, nuair thigeadh e dhachaidh, a bhith mireadh leis a’ ghille bheag is ga shadail ’s ga thilgeil ’na ghàirdeanan làidir. Abair gu robh so a’ còrdadh ri Dòmhnall ach cho tric ’s a bhitheadh athair ris na cleasan so thigeadh an gnothach chun na h-aon chrìch—thòisicheadh Dòmhnall air ceistneachadh athair mu’n bhàs—co ris a bha e coltach, carson, ciamar, cuin? Latha de na bh’ ann is iad a’ cleasachd còmhla, arsa Dòmhnall ri athair, “An sàbhail sibh mi o ’n Bhàs?”

“Ud ’ille, na bitheadh a leithid de rud a’ cur riut.”

“Ach ma thig Am Bàs g’ am iarraidh am bi sibh a’ cluich leam mar so is gam shadail an àirde?”

“Nach eil fios gum bì. Cha bhi sinn fada a’ cur ruaig air a’ bhàs,” ars athair gu draghail is gun fhios dé bha air aire an fhir bhig.

“Feuch gum bi cuimhne agaibh matà,” ars am fear beag.

Aon latha, mar as tric a thachras anns a’ bhaile mhór, bha Dòmhnall a’siubhal na sràide nuair a chaidh a dhochann le làraidh mhór bho stiùireadh fear na misg. Bha athair an fhir bhig air an rathad dhachaidh nuair chual’ e an ùpraid aig ceann an sràide is a chual’ e ainm a mhic fhéin. Shìn e mach ’na ruith is thogar an ablach bodhaig far an sràide is rinn e air an tigh.

[TD 248]

Sùil an tug Dòmhnall thar guailne athar, nach ann a thug e an aire do ’n sgaod mór dubh sin Am Bàs ’na sheasaibh air cùlaibh athar. Leòinte is mar a bha am balach bha smuain a’ ruith air inntinn—“tha Am Bàs gam fheitheamh. Nach eil e sud. Thubhairt m’ athair gun cuireadh e ruaig air A’ Bhàs is gum bitheadh e a’ cluichd rium mar a b’ àbhaist.”

Sheall am balach air athair is chunnaic e na deòir a’ ruith o shùilean.

“Chan eil m’ athair a’ mireadh rium mar b’ àbhaist—tha Am Bàs a’ dol gam fhaighinn.”

Is mean air mhean is uidh ar n-uidh bha an deò ga fhàgail.

Gu cùramach bha athair a’ ghille bhig ga ghiùilan ’na ghàirdean làidir is e dèanamh air an tigh. Bha na deòir ga dhalladh is chaid a chas an tuisle air an stairsnich is fhuair am fear beag an sadadh ud mun do ghlac athair air n-ais e. Leis a sin ’sann a dh’ fhosgail an leanaban a shùilean is fiamh a’ ghàir air aodann—nach do chùm athair ri a ghealladh—nach robh e a’ mireadh ris mar b’ àbhaist. Chan ann air a’ Bhàs a bha aire an nis.

Ged bu shlighe fhada i bha an gille air a chiad cheum a ghabhail air ais air an rathad dubhach a tha ruith o Bheatha gu Bàs.


[Dealbh]

Gruagaireachd

’S ANN glé ainneamh a theid boireannach gu cruinneachadh sam bith an diugh—co-dhiù ’se banais, baisteach, no cuirm—gun greiseag a chur seachad an toiseach ann am Bùtha Ghruagaireachd a’ faighinn a falt air a dheanamh briagha. Tha na Bùthan so a’ fàs gu math lìonmhor agus tha móran nigheanan agus ghillean cuideachd ag ionnsachadh na h-obrach. O chionn beagan bhliadhnachan air ais ’se nigheanan fhéin a bu mhotha bha ris an obair so ach an nis tha na gillean cheart cho dòigheil aice.

Tha móran bhoireannach is gur e gillean is fheàrr leotha a’ cur dòigh am falt. ’S dòcha gum bheil iad dhe’n bheachd gum bheil na h-igheanan a’ toirt an aire nach dean iad boireannach eile uair sam bith cho briagha riutha fhéin.

Mar a tha h-uile ciùird eile tha alt na Gruagaireachd ri h-ionnsachadh cuideachd agus ma tha tlachd aig nighean na gille anns an obair feumaidh iad ùine chur seachad ann an Colaisde

[TD 249]

Gruagaireachd. Tha móran dhiubh ann agus feumaidh sibh a bhith gu math cùramach a’ taghadh na té gu’n teid sibh oir tha feadhainn ann a dh’ionnsaicheas an t-alt dhuibh agus nuair a bhitheas sibh deiseil chan fhaigh iad obair dhuibh. Tha sibh a’ pàidheadh suim am airgid dhaibh—eadar £80 agus £120 airson sia mìosan. Tha agiabh cuideachd ri ur gnothaichean obrach fhéin fhaighinn mar tha cìirean is prìneachan-dualagach is a leithid agus thig so gu ma dh’fhaoidte £20 eile. Bheir iad so dhiubh an t-ionnsachadh glé cheart ach cha toir iad dhuibh cothrom air an t-ionnsachadh sin a chleachdadh agus ’se so tha cunntas. Oir nuair a theid sibh a dh’iarraidh obair bithidh sibh air ur meas mar luchd-ionnsachaidh agus chan e a-mhàin nach fhaigh sibh duais ach ’sann a dh’iarras a’ Bhùtha Ghruagaireachd tuilleadh airgid—a cheart uimhir a rithist—airson cothrom a thoirt dhuibh an t-alt a chleachdadh.

Mar sin ma tha sibh a’ smaoineachadh air an obair so, thigibh gu Colaisde Gruagaireachd aig am bheil Bùthan iad fhéin far am faigh sibh cothrom air an t-ionnsachadh tha sibh a’ faighinn a chleachdadh agus far am faigh sibh obair nuair a bhitheas sibh ullamh. Tha Colaisde Baxter am an Glaschu air té dhe’n fheadhainn as fheàrr agus tha móran bhùthan aca. Cuiridh iad greiseag do thé dhe na bùthan sibh an toiseach feuch am bheil sibh gus a bhith cothromach air an obair mun leig iad sibh do’n Cholaisde.

Tha iad ag iarraidh £120 airson sia mìosan ionnsachaidh agus tha cuid dhe’n ùine ga chur seachad anns a’ Cholaisde ag ionnsachadh mu fhalt, mu chraiceann, mu dhathan agus gach nì eile co-cheangailte ris an obair agus tha chuid eile anns na bùthan a’ coimhead nan Gruagairean a’ dol ris an obair.

Nuair a bhitheas na sia mìosan seachad, tha sibh a’ dol do thé de na Bùthan agus a’ faighinn duais. Chan eil i ach beag an toiseach—mu £2 san t-seachdain—ach tha i dol suas mar tha an ùne dol seachad agus a tha sibh a’ fàs sgileil. An toiseach cha bhi sibh ach a’ cumail na Bùtha sgiobalta, a’ toirt phrìneachan á falt agus a’ sguabadh an ùrlair, ach mar a bhios sibh a’ fàs eòlach, gheibh sibh obair nas cudthromaiche ri dhèanamh. Mar as luaithe thogas sibh an t-alt ’sann as luaithe theid an duais an àirde.

Aon uair is gum bheil sibh ionnsaichte agus air a bhith cleachdadh Gruagaireachd airson dhà no thrì bhliadhnachan tha iomadh àite ann far am faigh sibh obair—anns na bùthan Ghruagaireachd fhéin, Tighean-Osda mór far am bheil Bùtha-Ghruagaireachd dha na bhoireannaich bheartach bhios gan tathaich, a’ cur air dòigh falt an fheadhinn a bhitheas air Telebhision is a leithid.

Ach cuimhnichibh mara teid sibh gu Colaisde dhòigheil, cha bhi an t-airgead ach air a chaitheamh gun fheum. Bithibh cinnteach gu bheil obair romhaibh nuair a bhitheas sibh ullamh. 

C.C.D. (le cuideachadh bho Mhgr. Orr aig Baxter).

[TD 250]

[Dealbh]

Maise Gnuis
Le EALASDAID NIC A’ ROTHAICH

“O! mosg’leamaid gu suilbhear ait
Le sunndachd ghasd. is éireamaid.”

THA an Samhradh air tighinn a rithist agus tha gach duine ’s creutair ag ath-bheòthachadh an deaghaidh mìosan fada a’ Gheamhraidh. ’Se deagh àm tha so airson sùil gheur a thoirt oirnn fhéin. An do dh’fhiach thu ort an deise-Shamhraidh ùr a fhuair thu an uiridh? Agus ma dh’fhiach, am bheil i cho freagarrach dhut ’s a bha i riamh? Tha còtaichean móra Gheamhraidh a’ falach móran rudan agus nuair a chaitheas sinn iad an dràsda, ’sann a tha sinn a’ faicinn na h-òirlich a th’air a bhith tighinn oirnn gun fhios duinn anns na mìosan a tha seachad.

Tha boireannaich air a bhith fàs nas reamhaire o chionn bhliadhnachan air ais le pailteas nan cèiceachan is na siotas agus cuideachd a thaobh nan innealan nigheadaireachd agus na goireasan feumail eile anns an tigh.

Chan è ar cumadh a-mhàin a tha fulang ri linn ag ithteadh cus, ach tha e dona dh’an chraiceann cuideachd, toirt at agus guireanan agus gleans mì-fhallain le cus oladh.

Ach fóghnaidh sin mu na rudan mì-chneasda—gabhaidh iad leasachadh agus so dìreach an t-àm airson a dhèanamh.

Chan e breug idir a th’aig an t-sean-fhacal, ‘Mar as lugh a dh’itheas tu, ’s ann is lugha dh’iarras tu’. Mar sin, geàrr sìos

[TD 251]

beagan aig a h-uile biadh agus chì thu gun iarr thu nas lugha ann an ùine ghoirid.

Tha deoch glé dhona gus na h-òirlich a chur ri duine is feumaidh an cupan beag tea an dràsda ’s a rithist a dhol an dara taobh. Gabh barrachd eacarsaich, agus chan eil mi idir a’ ciallachadh thu bhith ruighinn air t’òrdagan gad reothadh aig uinneig fhosgailte! Dean barrachd coiseachd. Coisich pìos dhe’n rathad gu d’obair an àite bhith gabhail a’ bhus o dhorus gu dorus. Fàg an rothair aig an tigh nuair a bhios tu dol a bhiadhadh nan cearc gu ceann a muigh na criotadh. Na bi nad chrùbadan mu ’n teine. Suidh dìreach ’na do chathair agus coisich mar gum biodh tu toilichte bhith beò. Dùisgidh so féithean a bha’ nan cadal fad a’ Gheamhraidh.

Ma bheir thu oidhirp air na nithean so thig piseach air a’ chraiceann agus ma chleachdas tu na cungaidhean-glanaidh is biadhaidh a dh’iarr mi ort mar thà, bithidh an t-atharrachadh a thig ort ’na dhuais airson an t-saothair a ghabh thu.

So agad sanais anns an dealachadh—Mara bheil do dheis-aodaich freagarrach dhut dé idir do choltas’ na do dheise-snàmh!

[Sanas]

[TD 252]

Fasanan Ura
Le C.C.D.

Mar a toir deise na bliadhna an uiridh oirbh na h-òirlich tha sin a chall mar tha Ealasaid ag iarraidh, ’s dòcha gun toir an t-aodach ùr a th’anns na bùthan an dràsda. Gheibh sibh na dreasachan is na deiseachan briagha so ann an <eng>Copland & Lye, Saucheil Street<gai>, Glaschu, C.S.

[Dealbh]

Deise fheumail ma tha thu dol air astar. An t-seacaid ’s a sgiort air aon dath—am blous ioma-dhathach le amhaich àrd. Dathan—donn, peucag, dearg, <eng>sienna<gai>, 
Cruachainn—34" - 40" £9.19.6
’Se seòrsa de dh’anart a th’anns an aodach.

[Dealbh]

Geal le dìtheanan dubh no dubh le dìtheanan geal. Anns an dealbh so le mullach dubh agus dìtheanan móra geal air sgiort dhubh; cotan.
Cruachainn—36" - 40" £4.19.6

[Dealbh]

SEINE. — Dreas airson na gréine. Dìtheanan sìos an aghaidh.
Dathan—<eng>fuschsia<gai> / liath, <eng>obesheen<gai> / uaine.
Cruachainn—34" - 40" £4.19.6

[TD 253]

[Dealbh]

COLIN GLASGOE.—Dreas laghach ás an Eadailt le duilleagan am fuaigheal an sud ’s an so an aghaidh . . . seòrsa de dh’anart.
Dathan—geal, dearg; is gorm.
Cruachainn—34" - 40"

[Dealbh]

“<eng>CHECK MATE<gai>.” Deise bheag Orlon ann an gorm/geal, liath/geal, magenta/purpur.
34" - 38" anns na cruachainn. £8.18.6

[Dealbh]

IOWA.—Dreas bòidheach ann a Linelle. ’Se dà dhreas tha so. Bheir dheth an coileir agus tha “<eng>shift<gai>” agad.
Dathan—gorm, <eng>orange,<gai> uaine, nàdurra no donn.
Cruachainn—34" - 40" £4.19.6

[TD 254]

Peanas is <eng>Polythene<gai>
Le IAIN MACLEOID

BHA an tigh làn dhaoine, a’ brùchdadh a-mach ás a h-uile rùm agus ’nan suidhe air an staidhir Bha clatair garbh orra—a chuid as motha aca mar gun robh iad ag iarraidh sealltainn cho math agus a bha iad air bruidhinn agus cho fad agus a chumadh iad orra.

“Cha chreid mi nach eil Sìne anns a’ chidsin,” ars am fear a dh’fhosgail an dorus dhaibh. “An aithne dhuibh an rathad?”

“ O ’s aithne.”

Thionndaidh e air falbh a rithist a bhruidhinn ris an nighinn shnog a bha ’na seasamh ri a thaobh. Thog i a h-aodann g’a ionnsaigh a’ leigeil leis an fhalt fhada bhàn aice tuiteam air falbh.

An uair sin chunnaic iad Sìne a’ tighinn a-mach ás a’ chidsin agus a sméideadh orra.

“Cuiribh dhiabh ur còtaichean agus crochaibh an sud iad. ’S dòcha gun toir thusa cuideachadh dhomh anns a’ chidsin, a Mhairead?”

“Bheir gu dearbh.”

“Tha Murchadh gam chuideachadh an dràsda ach feumaidh e dhol a bhruidhinn ri cuid de na daoine.”

Fhuair i deoch do dh’Ailean agus, an deaghaidh a dheanamh aithnichte do’n fheadhainn a b’fhaisge air, dh’fhalbh i is Mairead.

Choimhead Ailean timcheall air. Cha b’aithne dha ach glé bheag de na bha an làthair. Bha treud chàirdean aig Murchadh is Sìne, agus chumadh an tigh ùr so barrachd air an t-seann tigh.

Bha e ’na sheasamh a-measg ceathrar fhireannach is dithis nighean. Dh’ aithnich e air bruidhinn nan nigheanan gur e Ban-Fhrangaich a bh’ annta. Bha fear de na fireannaich—fear mór reamhar—a’ bruidhinn ris na h-igheanan ann am Frangais na sgoile. Bha iadsan ag éisdeachd ris gu foighidneach agus a’ deanamh gàir an dràsda agus a rithist.

Dh’fhairich e làmh air a ghualainn.

“Uill, Ailein, bheil deoch agad? Ciamar a tha gnothaichean leibh?” Bha Murchadh a’ dol timcheall a’ feuchainn ris a h-uile duine a dheanamh aig an tigh.

Rug boireannach reamhar le aid mhóir dhuibh air mhuilichinn air Murchadh.

Trobhad is bruidhinn ruinn a Mhurchaidh. Tha feum againn air dotair!

“Chì mi fhathast thu ’ille,” arsa Murchadh mus deachaidh a tharainn a-stigh gu còmhlan dhaoine a bha ag gàireachdaich thall aig an uinneig.

[TD 255]

Bha am Frangach a’ cumail air fhathast agus na gillean eile a’ cur facal a-stigh an dràsda agus a rithist an uair a a chuimhnicheadh iad air facal Frangach agus a leigeadh am fear reamhar leotha.

Thòisich fear beag dorcha a bha ri taobh Ailein air bruidhinn ris. Dh’innis e dha ann an cainnt chruaidh taoibh an ear na h-Albann gun robh e a’ faireachadh gur e “<eng>cosmopolitan<gai>” a bha ann fhéin agus nach robh taobh aige do dhùthaich seach a chéile. ’Se fear-ciùil a bha ann thuirt e.

Dh’fhairich Ailean a cheann a’ fàs goirt. Dh’iarr e air an fhear bheag a lethsgeul a ghabhail agus rinn e rathad, mar a b’fheàrr a b’urrainn dha eadar na daoine a bha ’nan seasamh agus ’nan suidhe oirre, suas an staidhir. Ghabh e a-stigh do’n t-seòmar cadail beag a bha aig ceann an dàrna staidhre. Bha e taingeil faighinn a-stigh agus an dorus a dhùnadh air a chùlaibh.

Shuidh e air an leabaidh agus a làmhan a’ cumail taice ri a smeagaid. Smaointich e a rithist air an litir a fhuair e bho a phiuthar anns a’ mhadainn ag innse gun do chaochail Ruairidh Dhòmhnaill. Ruairidh a sheann chompanach. Is math bha cuimhne aige fhathast air an latha fhuair iad an slaiseadh le chéile airson a bhith a’ snàmh anns an abhainn air an t-Sàbaid. An uair a bha iad a’ dol do’n sgoil bhitheadh iad cuideachd a h-uile mionaid a gheibheadh iad an cothrom.

Chaidh gach fear aca air a shlighe fhéin còrr is fichead bliadhna air ais an uair a chaidh Ruairidh gu muir agus a thòisich e fhéin air obair am an oifis a’ phaipeir naidheachd ann an Glaschu.

Thill Ruairidh dhachaidh gu croit athar an uair a phòs e, agus bhitheadh iad a’ faicinn a chéile cha mhór a h-uile bliadhna an deaghaidh sin an uair a rachadh Ailean dhachaidh. Cha b’urrainn dhaibh a bhith cho dlùth agus a bha iad an lathaichean an òige, ach bha iad le chéile a’ deanamh toileachais ann a bhith a’ coinneachadh agus a’ crac.

Feumaidh gur e naidheachd bàs Ruairidh agus cuimhneachadh nan lathaichean a chaidh seachad a dh’fhàg a leithid a mhì-shannt air airson bruidhinn is argumaid an diugh (Bhitheadh Mairead an còmhnaidh ag ràdh gun robh e tuilleadh is deiseil airson bruidhinn is argumaid) ach bha fhios aige nach e sin leis fhéin a bha a’ cur air. Dé bha ann ma tha?

Bha e deanamh barrachd airgid a nis na bha e riamh roimhe. Bha tigh aige glé choltach ris an fhear so fhéin gad nach robh e cho mór.

Sin an rud. Cha mhór nach robh tigh aig a h-uile duine bha shìos an staidhir de’n aon seòrsa—a h-uile tigh grinn glan agus e làn de rudan brèagha agus innealan, innealan nigheadaireachd, innealan còcaireach agus innealan ciùil. Càraichean mìne is gleannsadh annta a’ ruith air rathaidean mìne, agus an deaghaidh a

[TD 256]

h-uile càil bha e a’ faireachadh seòrsa de dh’fhalamhachd.

Bha e mar gun robh na daoine shìos an staidhir ag éigheach àrd an claiginn airson an fhalamhachd so a chumail am falach.

Thàinig e a-stigh air gun robh an saoghal uile agus na daoine ann coltach ris a’ bhiadh a gheibheadh duine a nis air a phasgadh am poca “<eng>polythene<gai>.” Neo-air-thaing nach robh e a’ coimhead brèagha, glan anns a’ phoca, ach an uair a thòisichcadh tu air ithe bha e gu tric gun móran blais air.

Poca mór “<eng>polythene<gai>.”

Rinn e seòrsa de ghàire. “Feumaidh gur e an aois a tha a’ toirt orm a bhith cho searbh,” thuirt e ris fhéin.

Cha b’ann mar sin a bha an saoghal anns an deachaidh e fhéin agus Ruairidh a thogail. Cha robh móran gleannsaidh anns an t-saoghal sin ach bha doimhneachd gu leòr ann—doimhneachd ifrinn, agus eagal—eagal na sìorraidheachd.

Sìorraidheachd agus peanas ifrinn. Chuimhnich e air an eagal a bhitheadh na faclan sin a’ cur air oidhche na Sàbaid agus e ’na ghille òg.

Eagal sìorraidheachd an dé; eagal neonitheachd an diugh.

Dh’éirich e agus choisich e a-null do’n uinneig.

Air sgeilp na h-uinneig bha poit uaine agus ùir innte. Thug e an aire gun robh bioran beaga uaine a’ bruthadh suas troimh ùir. Thug so seòrsa de dh’fhaochadh agus de thoileachadh dha agus sheas e greis gan coimhead. Bha iad cho beag agus cho lag a’ coimhead ach an neart uabhasach a bha air an cùlaibh, neart uile-chumhachdach. Chuimhnich e air cho luath agus a dh’fhàsadh feur agus flùraichean air làraichean thighean a chaidh am bombadh aig àm a’ chogaidh.

Agus bha na seann chreideamhan mar sin cuideachd. A dh’aindeoin a’ gheamhraidh agus an dorchadais a thigeadh aig amannan air spiorad an duine bha rudeigin ann nach toireadh suas dòchas.

Dh’fhosgail an dorus.

“O, ’s tusa th’ann, Ailein!” arsa Sìne. “Bha mi fhéin is Mairead a’ coimhead airson àite far am faigheamaid crac a bhith. Againn leinn fhéin.”

“Bheil do cheann goirt, a Thaisgidh?” dh’fhaighnich Mairead.

“Chrath Ailean a cheann.

“Chan eil a nis. Cha robh mi ach a’ smaointeachadh air peanas is <eng>polythene<gai>.

Rinn Sìne gàire.

“Chan eil fhios agam air móran mu dheidhinn‘<eng>polythene<gai>,’ ach thug sinn peanas gu leòr oirnn fhéin na tha so a dhaoine iarraidh. Fhalbh sìos is gabh gréim bìdh. Tha Murchadh a’ coimhead air do shon.

[TD 257]

[Dealbh]

Clann an Latha ’n Diugh!
Le CAIRISTIONA DICK

DEALBHAN LE DIANA

GED nach eil sinn a’ fuireach am an dùthaich na Gàidhlig, chuir sinn romhainn gun ionnsaicheamaid Gàidhlig dh’an chloinn mar cheud chànain agus tha so ’na mhór iongnadh do mhuinntir a’ bhaile bhig so. Chuala mi eadhon fear-turais a’ foighneachd do dh’fhear na bùtha an latha roimhe air a shocair.

“Chan eil mi a’ tuigsinn facal a tha a’ chlann a tha sud ag ràdh. Co leis iad?”

[TD 258]

Arsa Fear na Bùtha air a shocair cuideachd, “Sin an fheadhainn bheaga neònach ud shuas an rathad. Chan eil am pàrantan a’ bruidhinn facal Beurla riutha, ’se Gàidhlig a tha aca!—na truaghain.”

Ach chan eil an cor a’ cur dragh sam bith air Ceit is Màiri. Aig trì bliadhna agus dà bhliadhna tha dòighean ann air d’ iarratas a dheanamh follaiseach gun feum a chur air cainnt idir. Ma tha triùr no cheathrar againne còmhla aig an aois a tha sinn, a’ bruidhinn Gàidhlig agus gun tig fear Gallda stigh, tha sinne cho modhail agus gun tòisich sinn anns a’ Bheurla, ach chan e sin do Cheit ’s do Mhàiri e. ’Sann a dh’ fheumas am fear Gallda tighinn far am bheil mise a dh’ fhoighneachd.

“Ciamar a chanas mi ri Ceit no ri Màiri, ‘<eng>Give me your hand<gai>,’ no ‘<eng>What’s your Dolly’s name<gai>?’”

Innsidh mi dhaibh dé ’s còir dhaibh a radha agus canaidh iad so ris a’ chloinn. Ach tha iad sin cho mì-mhodhail is gur e tòiseachadh ri gàireachdaich as tric a nì iad nuair a chluinneas iad an oidhirp dhìcheallach a tha so.

Bho nach eil am baile againn fhéin ach beag ma tha aodach no brògan no leithid sin aig a’ chloinn ri fhaighinn, feumaidh sinn a dhol a Ghlaschu g’a iarraidh. Chaidh sinn aon latha a cheannach bhrògan do Mhàiri agus ’s iad a bha air an dòigh anns a’ Bhùtha Bhròg a’ coimhead air brògan ’s gan coimhead fhéin anns na sgàthain air an ùrlar. Fhuair sinn brògan do Mhàiri co-dhiù. Leis cho annasach ’s a bha gach nì, cha do thuig Ceit gu’n robh sinn a-mach ás a’ bhùtha, ged a tha brògan ùra air Màiri, nach robh oirrese ach an t-seann fheadhainn. Ach nuair a thuig!!

Rinn i an toiseach air tilleadh a-stigh. Cha d’ fhuair i so leatha agus thòisich an trod. Mun do thàrr sinn stad a chur oirre, spìon i dhith na

[TD 259]

brògan a bh’ oirre agus na stocainnean—“bha iad salach agus grod”!!—agus thilg i iad cho fad ’s a bh’aice a mheadhon ceithir sreathan de chàraichean air Sauchiehall Street. Thòisich an sin na làmhan ’s na casan air stialladh mar mhuileann-gaoithe agus ag éigheach àrd a claiginn ann an Gàidhlig chruaidh.

“Bha na brògan salach. Bha Màiri beag agus salach. Bha na stocainnean piullach. Bha Dadaidh grod agus Mamaidh—bha ise piullach agus salach agus dona agus grod agus BEAG! dìreach cho beag ri beag.” Dé bu mhiosa na sin.

A nis, bha na daoine air teannadh ri cruinneachadh mu’n ùpraid a bh’ ann. Nam b’e Beurla a bh’ air a bhith aice, cha robh e annas sam bith a chur orra, ach bha e a’ cur iongnadh mór orra dé ’n coigreach a bha so.—’Se Frangach a bh’ innte—chan e ’se bh’ innte ach Spàinteach—no Eadailteach—ach cha do dh’ éisd sinn ris a’ chòrr.

Rug Iain air Màiri fo aon achlais agus Ceit fo’n té’ile agus rinn e air a’ chàr agus an dithis a nis a’ sgiamhail mar a dhèanadh iad. Chaidh mi fhéin, ’s mi an iompais mo bheatha chall leis na bha sud de chàraichean ’s a h-uile fear riamh aca a’ dol an aon rathad cho luath ris a’ ghaoith, feuch a ruiginn air na brògan. Ach bha mi ro fhada. Bha trì busaichean móra buidhe, dà Jaguar agus aon fhichead Mini air a dhol thairis orra. Bha iad a nis da-rìribh salach agus piullach—agus beag agus grod cuideachd.

Cha robh an còrr air ach stad aig an ath bhùtha agus paidhear ùr fhaighinn do Cheit.

(Bithidh naidheachdan eile mu Cheit ’s mu Mhàiri anns an ath àireamh)

[TD 260]

AN T-IARUNN IS AN ROS
Sgrudadh air “An Litir Scarlaid’ le Nathaniel Hawthorne.
Le IAIN MAC A’ GHOBHAINN

THA mi de ’n bheachd gur e Nathaniel Hawthorne de na h-ùghdaran nach eil móran a’ leughadh. ’S math dh’ fhaoidte gu bheil seòrsa de chuimhn againn air <eng>Tangelwood Tales<gai> agus gu bheil sinn a’ smaoineachadh gu bheil an t-ùghdar nas rolaistiche na thà e. No ’s math dh’ fhaoidte gu bheil sinn ga cho-naisgeadh ri Sasuinn Nuadh agus gu bheil sinn a’ smaoineachadh gu bheil inntinn nas duirche is nas dùinte na thà i. Ma tha sinn a’ smaoineachadh sin tha sinn fo mhór mhearachd oir ’se an “Litir Scàrlaid” leabhar cho foghainteach ’s a chaidh a sgrìobhadh a riamh. Agus cuideachd ’se leabhar a th’ ann a dh’ fhaodas sinne air a’ Ghaidhealtachd a thuigsinn oir tha an Sasuinn Nuadh aige glé choltach ann an iomadh dòigh ri ar saoghal fhìn.

Tha an sgeulachd sìmplidh gu leòr. Tha a’ bhean Hester Prynne air tuiteam leis a’ mhinistear Dimmesdale agus tha an litir A crochadhicht air a broilleach airson peanas (an litir A a’ ciallachadh Adhaltranas). Thachair so am am baile Bhoston a tha eadar muir is coille. Anns a’ bhaile-sa tha am ministear Dimmesdale cho lainnireach ann an tuigse is ann an spiorad is nach mór nach eil na daoine a deanamh adhradh dha airson cumhachd dhrùidhteach a shearmonan agus naomhachd a bheatha. Do’ n bhaile-sa thig céile Hester á Sasuinn—sgoilear a ghabhas an t-ainm Chillingworth—a tha dol a chur ás dha fhéin ann an dòigh spioradail ann a bhith fiachainn ri cur ás do ’n mhinistear anns an dòigh cheudna.

Cha mhór gu bheil gnìomh air bith anns an sgeulachd. ’Sann a tha e coltach ri bròn-chluich Greugach anns a chùrsa do-sheachnaichte a tha e gabhail. ’Sann a tha e nas coltaiche ri “Oedipus Rex” na ri sgeulachd no <eng>novel<gai> cumanta, ach gu bheil inntinnean ’s dùrachdan nan daoine air am mion-sgrùdaidh ann an dòigh a tha ùr. Tha e cho eu-coltach ri <eng>novel<gai> ’s nach urrainn dhuinn gabhail a-steach gur e leanabh talmhaidh a th’ ann am Pearl: ’sann a tha i nas coltaiche ri sìdhiche, mar a their an t-ùghdar fhéin.

[TD 261]

Tha leabhraichean mar so againn ann an Albainn cuideachd ach chan eil mi smaoineachadh gu bheil aon againn aig a bheil an t-ionracas chruadalach so, am pòsadh a tha so eadar an taobh muigh ’s an taobh stigh, ann an dòigh is gu bheil an t-àite fhéin mar ath-shoillse de smaointean dhaoine, agus gu bheil na daoine, agus gu bheil na daoine mar a tha a chionn ’s gur e so an t-àite anns na thogadh iad. Tha samhlaidhean is dathan air an cleachdadh ann an dòigh àraidh amr gum biodh iad a’ sealltainn dhuinn dà shaoghal a’ coinneachadh a chéile ann an strì. Airson eiseimpleir, tha an litir A air broilleach Hester dearg agus tha sin ri chur an aghaidh cleòc a’ mhinisteir a tha dubh. Nuair a choinnicheas Hester ri Dimmesdale aig deireadh an leabhair, is iad a’ cur romhp an t-àite fhàgail, ’sann anns a’ choille a choinnicheas iad—a’ choille, samhla na buirbe is na mì-riaghailt, “fàsach nam beusan.” Cuideachd, air beulaibh a’ phrìosain tha ròs a’ fàs—an ròs an aghaidh an iaruinn. Nuair a theid Hester a dh’ fhaicinn an riaghladair a dh’ fhaighneachd an urrainn dhi Pearl a chumail, chì i deise-chruadhach mhór anns a bheil a faileas air a mhì-chumachadh ann an dòigh bhaoth. ’Se leabhar a tha so a tha rannsachadh Gràis is Lagh, cead is braighde, ròs is iarunn, an dubh is an dearg, agus nach eil e iomchaidh gur e an aon làmh a chuir obair-ghréis air a broilleach—an litir A—gur e sin aon aon làmh a chuireas obair-ghréis air aodach dhreuchdail an riaghaldair?

Seach gu bheil an leabhar so a’ déiligeadh ri boireannach is fireannach a tha air am prìosanachadh ann an comunn-dhaonda a chuireas ás dhaibh (agus chan eil Hawthorne a’ cur coire sam bith air a’ chomunn-dhaonda sin: cha tigeadh e steach air a’ mhinistear no air Hester an adhlatranas fhéin a dhìon) chan eil e gun bhuannachd a bhith a’ cnuasachd air an dòigh anns a bheil iad gan taisbeanadh fhéin anns a’ chomunn-dhaonda sin.

Anns a’ chiad àit, tha e teagasgach dhuinn an aire a thoirt do ’n so: nach tig e steach air Hester—co-dhiù airson ùine mhóir—an t-àite fhàgail. Chan eil i a’ cur an aghaidh a cionta, a chionn ’s gur e i fhéin meur de ’n chomunn-dhaodna so. Feuch cho nuadh ’s a tha Hawthorne an so! Tha e tuigsinn gu bheil feum aig pàirt de ar nàdur air cionta. Chan e mhàin gun chuir i an litir A air a broilleach ach chuir i obair-ghréis air an litir cuideachd. Chan ann á bòsd a rinn i sin ach airson an cionta a dheanamh pearsanta—an cionta aice fhéin. Tha e iongantach mar a mhothaich Hawthorne, bliadhnachan air ais, mar a tha cionta feumail do ar nàdur.

[TD 262]

Agus mar a mhothaich e cuideachd gu bheil gréim aig àite àraid oirnn chan ann a chionn ’s gu bheil an t-àite bòidheach ach a chionn ’s gur ann anns an àite sin a thachair nithean cudthromach ruinn.

<eng>It may seem marvellous that with the world before her, that this “woman should still call that place her home where and only where she must needs be the type of shame. But there is a fatality, a feeling so irresistible and inevitable that it has the force of doom which almost invariably compels human beings to linger around and haunt ghost-like the spot where some great or marked event has given the colour to their life-time: and still the more irresistible the darker the tinge that saddens it.<gai>

Agus air an aobhar sin tha i a’ fuireachd anns an àite a tha ’na peanas dhi a chionn is gu fàsadh i na bu lugha na daonda nan deigheadh i do àite sam bith eile. Tha i aithnichte an so co-dhiù—eadhon airson a h-adhaltranas. Agus tha miann aice air i fhéin a chronachadh—ged nach biodh fhios aice fhéin air a sin.

Ach ’sann á inntinn a’ mhinisteir a gheibh mi fhìn barrachd buannachd. Mar a chaidh a ràdh cheana, tha seòrsa de gheur-mhothachadh ann a tha a’ greasachadh a thuigse gus an ruig i comas is boile is drùidheadh nach fhaicear ann am ministear sam bith eile. ’Se sin ri radh, ’se a’ bhoile a choisinn a adhaltranas an dearbh bhoile a tha a’ deanamh mór mhinistear dheth. ’Se so an dùblachadh, gur e an aon neart a chì sinn anns a’ mhath a chì sinn anns an olc. (Chì sinn sin anns a neart a gheibh sinn á Hydrogen.) Mar as motha a dh’ fhàsas àmhghair a’ mhinisteir a-measg a chealgaireachd, ’sann as naoimhe a tha ìomhaigh do ’n t-sluagh. Mar as motha a sgiùrsas e e fhéin airson a pheacaidhean, ’sann as neochiontaich a tha e coimhead. Air cho duilich ’s a tha e dha an fhìrinn innse ’sann as fìrinnich a tha e coimhead.

Tha an t-olc am meadhon a’ mhaith. Tha am ministear a’ teàrnadh dhaoine nuair as peacaich a tha e—leis an aon bhoile a thug a pheacaidhean m’a cheann, ’s a tha ga sgiùirsadh. ’Se so an dùblachadh a chunnaic Hawthorne—an ròs ’s an t-iarunn, an dubh is an dearg. Chan urrainn dhuinn a bhith beò air an iarunn ’na aonar: no air an ròs ’na aonar. An e an t-iarunn a ghreas Dimmesdale air rathad an ròis? Agus an e rathad an ròis a sguab e a rithist gu rathad an iaruinn?

Tha fhios aige nach urrainn dha teicheadh. Feumaidh e innse dé rinn e, a chionn ’s gum bi e beò. Anns an leabhar, tha e bàsachadh dìreach an déidh aidmheil a dhèanamh—aig an aon sgalan aig an robh

[TD 263]

Hester ’na seasamh—ach dé tha so a’ ciallachadh ach gu bheil e beò? Agus tha fhios aig Chillingworth air a sin—Chillingworth a bha a’ feuchainn ri cur ás dha.

Oir bàsaichidh Chillingworth cuideachd—seach nach eil aige ri sgrios tuilleadh. Oir cumaidh farmad is bith beò sinn mar a chumas an gaol.

’Se leabhar mór a tha so, oir tha Hawthorne a’ stiùireadh dìreach chun an deiridh gun chlaonadh. ’Se neart an uilc neart a’ mhaith cuideachd. Chan urrainn dhuinn a bhith beò air an ròs no air an iarunn—ach air na dhà. Tha sinn feumach air ciont, air bith is air gaol. Tha feum againn air Ruisia an diugh, is ma dh’ fhàsas Ruisia càirdeil nach fheum sinn Sìna a rithist?

Tha an duine beò anns an olc ’s anns a’ mhaith.

Cha bhi sìth air talamh a chaoidh cho fad ’s tha an duine beò.

Rathad an ròis is rathad an iaruinn: tha feum againn air na dhà còmhla.

Chan eil càil air a shon ach a bhith cùramach gach latha.

[Sanas]

[TD 265]

Domhnall Mor Get-an-Taller
Le D. J. PATERSON

GED a tha trì fichead bliadhna bho na dh’fhàg mi Tìr Nam Beann, bidh mi uaireannan a’ cuimhneachadh air na sgeulachdan a chuala mi ann an làithean m’òige, agus an sgeul tha mi nis ag innseadh, chuala mi bho chàirdean, oir bha càirdeas eadar an teaghlach so agus teaghlach mo mhàthar, agus tha mi ga h-innseadh mar a chuala mi i.

Bha teaghalch Get-an-Taller comharraichte anns an dùthaich air a bhith ’nan seòladairean ro mhath, agus bha triùir bhràithrean ann, a còmhnaidh ri taobh Loch Carrain eadar Stròm Carranach agus Plochd, agus ’se Dòmhnall a bha ’na sgiobair, agus rinn e òran a tha ainmeil anns an dùthaich gus an latha an diugh, “Leig dhìot cadal is tionndaidh rium.”

Bha e air aithris gun deach iad a-stigh do Phortrìgh air latha a bha anabarrach stoirmeil, agus dh’fhuirich iad gu feasgar an dòchas gun digeadh ciùin air a stoirm; bha na bràithrean airson falbh dhachaidh, ach chan éisdeadh Dòmhnall riutha, oir cha robh e sàbhailt a dhol a-mach ann a stoirm cho cunnartach, ach mu dheireadh dh’fhalbh an dithis bhràithrean leo fhéin, agus dh’fhàg iad Dòmhnall air tìr, agus bha iad a’ beatadh air ais ’s air adhart ann an òban Phortrìgh, ach chan fhaigheadh iad a-mach timcheall an rubha, agus bha Dòmhnall cho feargach a’ coimhead orra, agus mu dheireadh rinn e suaimhneas dhaibh a thighinn gu tìr.

Nuair a thainig iad gu tìr, chaidh e air bòrd, agus shuidh e air an stiùir, agus muinntir a chunnaic so, tha iad ag radh gun dh’fhalbh am bàta aig astar luath, agus air a’ chiad turas chaidh i timcheall an rubha, ach, mo chreach, cha fhacas duine dhiubh beò tuillidh, chailleadh iad fhéin ’s am bàta. Tha e coltach gu robh beachd aige fhéin gum b’e sud an deireadh a bha ann dha, nuair a thubhairt e anns an òran:

’Sann aig bun Loch na Béiste, a shìn i air séideadh
Bha mise ’nam éiginn, nuair nach géilleadh i ’stiùir.

Thug mi còrr is trì bliadhna, dol a Bhuckie gad fhiachainn.
Cha fhaca mi riamh ann te dhèanadh do thùrn.

Nuair a shìn i air sgaoileadh, muir gorm air gach taobh dhiom.
Gum b’fheàrr leam na saoghal bhith ’n aodann na Stùic.

Nach truagh leat mo mhàthair, bha gam ghiùlan trì ràithean
’S nach fhaigh i mo chnàmhan, gu càradh san ùir.

Leig dhìot an cadal is tionndaidh rium,
Gun mhire gun mhànran, ’s mo làmh air a stiùir.

[TD 266]

TEINE CEANN FOID

EARRANN VII

An Oidhche b’fhaide chaith mi riamh

GU dearbh bha mo dhìol agam an cromadh a dhèanamh gun an eanchainn a chur asam fhìn. Bha an simileir gu math na bu leatha agus móran na bu domhainne na shaoil mi ga choimhead o’n mhullach, is bha mi air am meanglan a bha os mo chionn a leigeil ás, agus teannadh ri cromadh, mun do thuig mi an cunnart anns an robh mi.

Ghabh mi m’ùine, is bha e cho math. Bha a’ chreag sleamhainn le uisge drùthadh roimpe, is nan caillinn mo ghréim aig toiseach gnothaich rachadh mo spadadh cinnteach air na clachan a bha shìos fada fodham aig bonn an tuill. Bha e cho math cuideachd gun robh mi casruisgt’. Cha robh na sgàinidhean beaga bha an aghaidh na creige ach gu math cumhang is b’ann air éiginn a gheibhinn m’òrdagan unnta uaireannan.

Chùm mi mar sin air cromadh. ’s mi greimeachadh le m’ ìnean ’s le m’ chasan mar a b’fheàrr a b’urrainn dhomh. Uair is uair, shaoil mi gun robh mi dol a thuiteam is thanaig aonach orm leis an eagal is bhrùchd am fallas asam. Leis an fhallas, ’s leis a chòinich a bh’air a’ chreig, bha mo làmhan air fàs cho sleamhainn ’s gum b’fheudar dhomh stad o àm gu àm agus té mu seach a shuathadh ri m’ aodach, air neo chaillinn mo ghréim.

Bha mi deanamh beagan adhartais gun teagamh ach gu dearbh bha bhuil orm. Bha mi faireachdainn m’ anail a’ sìor fhàs goirid a nis is mo neart a’ sìor fhàs fann. B’ann an uairsin, gun fhios gun fhaireachadh, a chaill mo chasan an gréim is bha mi crochta ris a’ chreig gun dad gam chumail an sin ach am beagan neart a bha ’nam mheòirean. Cha b’fhada mhair sin. Chan fhaigheadh mo chasan gréim tuilleadh an aghaidh na stalladh Mean air mhean, chaill mo làmhan an lùs agus sìos a chaidh mi.

Thuit mi astar mór is bha e cho math gur ann air toman còinich a bhuail mi nuair a thuit mi ’nam chlosdar air ùrlar na h-uamha ud. Bha mo làmhan ’s mo lurgannan air an sgròbadh ’s air an gearradh gu h-eagalach. Ach cha robh ùine air coimhead riutha an dràsda.

Bha Fiona ’na laighe air a druim dìreach, gun smid, gun ghluasad aisde. Bha gearradh grànda, domhainn air a malaidh agus an fhuil

[TD 267]

a thanaig ás air cruadhachadh feadh an fhuilt aice Ach bha ’n anail innte fhathst agus nuair a dh’eubh mi a h-ainm, ghluais i a ceann rud beag.

Thug mi dhìom mo pheitean ’s rinn mi cluasag dheth fo ceann. Thug mi ’n uair sin os mo chionn agus thànaig fallas fuar an eagail tromham. Bha mullach na h-uamha àrd, gu math na b’àirde na shaoil mi. Ged a sheasainn air mo chorra-biod, cha ruiginn—no faisg air—bonn an t-simileir.

Gu bràth cha dìochuimhnich mi an oillt ’s an t-uamhas a lìon mo chridhe lath ’ud, nuair a thuig mi nach sreapainn air ais ás an t-slochd ud a chaoidh gun chuideachadh. Agus cò bha dol a thoirt cuideachadh dhuinn, an diugh no am màireach, sa’ bhad uaigneach seo? Dh’fhaodadh gìobair no fear ás déidh chaorach tighinn do’n bhad de’n bheinn uaireiginn, ach có aig am biodh for air caoraich an ceartuair is dùil ri na <eng>Marines<gai> uair sam bith?

Thòisich mi air eubhach, àird mo chlaiginn, gus an tànaig tùchadh orm, ach freagairt cha tànaig ugam.

Dh’fheuch mi ri Fiona a dhùsgadh, ach dh’fhailich orm. Thug mi ’n aire an uairsin gun robh sruthan beag a’ ruith sìos seachad ùrlar na h-uamha. Shrachd mi pìos de mhuilchionn mo léine is bhog mi san t-sruthan e. Leis a seo rinn mi bloigh nighe air a h-aodann agus, an ceann greise, thòisich i air gluasad a dhèanamh is dh’fhosgail a sùilean.

“Bheil thu air do ghoirteachadh dona?” dh’fhoighneachd mi, agus aoibhneas orm gun robh anam eile beò san aon t-slochd rium. Sheall i orm gu dùrachdach, ach thug i ùine mhath mun do dh’aithnich i mi. 

“Alasdair!” ars ise mu dheireadh, air a socair.

“Dé an uair a tha e?” dh’fhoighneachd i ’n uairsin mar gum bhiodh iomagan air tighinn oirre. Dh’inns mi dhi nach robh e ach gu math tràth de ’n latha, ’s nach robh ghrian ach gann air éirigh.

“Dé an latha?” ars ise.

“Nach eil Di-Màirt.” fhreagair mi, ’s mi gabhail amharus gun robh iomarall oirre leis a’ bhuille fhuair i.

“Dé an slochd seo anns a bheil mi?”

“Tha toll domhainn air seo—an taobh againne—de’n bheinn. Feumaidh gun do thuit thu,” fhreagair mi.

“Thuit, O tha cuimhneam a nis. An raoir a bh’ann. Bha’n ceò cho trom. Thuit an t-each, ’s chaidh mo shadail ás an dìollaid. Cha robh fhiosam idir, idir càit an robh mi. Feumaidh gun do . . . ”

Thog i a làmh gu a ceann, mar gum biodh cràdh oirre, ach cha b’urrainn mi gun a’ cheisd a chur.

“Gu dé,” dh’fhoighneachd mi. “a bha thu deanamh air a’ bheinn mu’n taca sin is càit idir an robh thu dol?”

“Bha mi tighinn g’ad iarraidh. A thoirt rabhadh dhut.”

[TD 268]

[Sanas]


[TD 269]

“Rabhadh? Carson?”

“Bha sibh a’ dol a dhùnadh a’ bhealaich. Chan eil math dhuibh! Chuala na <eng>Marines<gai> mu dheidhinn, is ma dhùinear am bealach, theid iad air tìr air an Taobh Sear is theid na daoine chur ás na tighean. Sin na h-òrdain a thug <eng>Ivory<gai> dhaibh.”

Bha aonach oirre nis. Bha a’ bhruidhinn air an lùs a thoirt aisde, thug mi’n aire. Ach chùm mi air ceisneachadh.

“Ciamar a fhuaireadh a-mach gu robh sinn a’ dol a dhùnadh a’ bhealaich?” dh’fhoighneachd mi.

“An raoir . . . thànaig dithis far an robh am bàillidh . . . chuala mi iad . . . ag innse dha.”

Bha a sùilean a’ dùnadh leis an sgìths a nis, agus thànaig fallas na laige air a malaidh.

“An dithis a bha seo,” dh’fhoighneachd mi, “an do dh’aithnich thu iad? Co ris a bha iad coltach? Fiona, éisd rium a nis, an do dh’aithnich thu an dithis seo?”

Ach bha a dà shùil air dùnadh buileach, ’s chan fhaighinn diog aisde. Chaidh mi null chun an t-sruthain agus nigh mi m’aodann. Nuair a dh’éirich mi ’nam sheasamh a rithist thug mi sùil os mo chionn, suas air an t-simileir. Cha robh fhiosam dé chanainn. Có bha coimhead a-nuas orm an clàr an aodainn ach Dòmhnall Gìobair.

“Faigh ròpan, a Dhòmhnaill; cho luath ’s a rinn thu riamh,” dh’eubh mi ’s mo chridhe aotrom le aoibhneas. “Ruig suas far eil Lachlainn Bàn ’s an còrr is bheir iad dhuinn cuideachadh. Tha mghcan an uachdarain air a goirteachadh gu dona.” Cha robh móran aig Dòmhnall ri radha riamh ach cha duirt e dad idir an latha ud. Dh’éirich e gu grad agus dh’fhalbh e gun fhacal. Thug mi ’n aire gun robh gréim aige air srian; srian an-eich aig Fiona, bha mi cinnteach.

Nuair a thionndaidh mi air ais uice chunnaic mi gun robh i air dùsgadh a rithist; gu dearbh bha a dà shùil na b’fhosgailte na chunna mi riamh roimhe iad.

“Sud fear dhiubh,” ars ise, a guth cho ìosal ’s gur gann a chluinninn i, “Sud fear de’n dithis a dh’inns an naidheachd do’n bhàillidh. E fhéin agus fear beag . . . fear beag neònach. Bha bata aige . . . crioplach a bh’ann.

Shuidh mise greis mhath air ùrlar na h-uamha ud is mo cheann a’ tuanalaich. Bha fhiosam fìor mhath a nis nach rachadh Dòmhnall a dh’iarraidh cuideachaidh air Lachlainn no air duin’ eile agus bu mhath leam gun robh Fiona ’na cadal a rithist ’s nach fheumainn seo innse dhi.

Dh’éirich mi ’nam sheasamh is thòisich mi air stàireachd a-null ’s a-nall. Ach bha mo cheann a’ sìor dhol ’na bhrochan nuair a chuimhnichinn air an dithis a bha gar brath ris a’ bhàillidh—Dòmhnall Gìobair is Seumas Crùbach. Cha ghabhadh e idir tuigsinn.

[TD 270]

B’ann an déidh dhomh bhith greis a’ coimhead mar seo a thug mi ’n aire do rud a dh’fhaodadh a bhith air tighinn fo m’ chomhair fada roimh seo. An sruthan a bha ruith seachad orm, dh’fhoighneachd mi dhomh fhìn, càit an robh e dol? An ann an lochan dubh, dorcha domhainn fo ’n talamh a bha ceann a thurais, air neo robh e ruith a-mach gu cliathach na beinne, beagan shìos fodhainn? Aig sealbh a bha brath. Ach thug mi sùil mhath air an sgoltadh a bha sa’ chreig far na robh e ruith a-mach ás an uaimh. Bha mu ochd òirlich dhiag de’n sgoltadh os cionn an uisge. Chaidh mi air mo bhial fodham san t-sruthan agus chuir mi mo cheann ’s mo ghuaillean a-stigh do’n toll. Leis an dorchadas chan fhaicinn dé bha romham is bhuail an t-eagal mi ás ùr. Thill mi air ais is thug mi sùil air Fiona. Bha i ’na cadal gu trom a nis ach b’ann gu math mi-thuarail a bha dreach. Dh’fheumtadh cuideachadh fhaighinn dhi air dhòigh-eiginn.

Chaidh mi air ais chun an tuill a bha sa’ chreig is shìn mi san t-sruthan a rithist is dh’fhàisg mi mo chom a-stigh do’n sgoltadh. Troigh air throigh, rinn mi adhartas, agus an ceann greise bha mi deanamh astar na b’fheàrr oir bha an trannsa dhorcha san robh mi a’ fàs beagan na bu leatha. Ach cha b’fhada gu’m b’fheudar dhomh gabhail air mo shocair, oir bhuail mi mo cheann uair no dhà air na clachan a bha os mo chionn. Nuair chaidh mi slat no dhà eile air adhart, b’fheudar dhomh mo smeig a chumail fodha san t-sruthan leis cho cumhang ’s a bha an toll a’ fàs. Chùm mi orm co-dhiù, god a bha a’ chreag a nis a’ sgrìobadh mo shlinneinean san dol seachad dhomh agus m’uchd air a ghearradh leis a’ ghreamhal a bha fodham san t-sruthan. Bha e a’ sìor fhàs diachainneach agus mu dheireadh chan fhaighinn na b’fhaide. Bha a’ chreag a’ bruthadh a-nuas air mo cheann ’s nuair a dh’fhiach mi ri beagan putaidh a dheanamh le m’ chasan, cha fhaighinn òirleach na b’fhaide air adhart. Shìn mi far an robh mi a’ leigeil m’analach ged a bha uisge an t-sruthain cho fuar ’s gun robh am faireachadh air falbh ás na glùinean agam. Cha robh agam a nis ach tilleadh air ais an taobh a thànaig mi, ach co-dhiù na co-dheth, bha mi air mo dhearg dhìcheall a dheanamh.

Chuir mi mo làmhan fodham air ùrlar an t-sruthain agus dh’fheuch mi ri mi fhìn a phutadh air ais. Dh’fheuch mi rithist is a rithist agus uair eile. Cha do ghluais mi òirleach; chan fhaighinn air ais no air adhart!

Chun an latha ’n diugh, chan eil fhiosam ciamar nach deach mi ás mo rian leis an eagal. Bha cudtrom na beinne gu léir, mar gum bitheadh, a’ laighe air cnàmh mo dhroma, ’s gam fhàsgadh ris an stallaidh a bha fodham is bha mi cinnteach nan éireadh an t-uisge cairteal na h-òirlich eile gum biodh mo shròn fodha ’s nach fhaighinn a togail gu sìorruidh ás an t-sruthan. Tha mise ’g innse, ged a

[TD 271]

gheibhinn an aois a fhuair seann Diarmad agus m’fhiasag gheal sìos gu bann mo bhriogais, cha dhìochuimhnich mi an lath’ ud am feasd.

Bha an oillt a’ sìor ghreimeachadh orm is cha mhór nach do thòisich mi air spriodail. Nan robh sin air tachairt, cha bhiodh sgeul sam bith agamsa ri innse an diugh. Ach chaisg mi mi fhìn air dhòigh-eiginn, is thòisich mi air mi fhìn a thulgadh air mo shocair. Shrac mo léine aig a’ ghualainn agus dh’fhairich mi a’ chreag a’ gearradh mo chraicinn ach, taing do Dhia, rinn mi gluasad beag air adhart. An ath rud, bhuail mo cheann sa’ mhullach agus chaidh mo bhial ’s mo shròn fodha. Fhuair mi mo chas an tacsa ri cliathach na creige is phut mi mi fhéin air adhart—cha bhiodh tilleadh ann tuilleadh a nis. Nuair a thog mi mo cheann a rithist ás an t-sruthan, tharraing mi an anail bu phrìseile a tharraing mi riamh. Bha an trannsa gu math na bu leatha nis agus rachadh agam air mo dhruim a dhìreachadh. Thòisich mi air coiseachd air mo ghlùinean agus ged nach robh fhiosam idir dé dh’fhaodadh a bhith romham, thànaig beagan saorsa air mo chridhe.

Gun fhios, gun rabhadh, chaidh car-a-mholtain dhiom agus thuit mi an comhair mo chinn do ’n ghlumaig. Nuair a thànaig mi ’m bàrr a rithist bha an sruth gam bhualadh ri na creagan o thaobh gu taobh de’n t-slochd. Mun do thàr mi thuigsinn dé bha tachairt, chaidh mo dhraghadh mar phìos maide a-mach troimh chachaileith dun an latha gheal! Chaidh caran dhiom sìos ris a’ chnoc gus an do stad mi ri oir creige. Shuidh mi air an fhiar agus mi sgeith a-mach an uisge a shluig mi nuair thuit mi sa’ ghlumaig. Shìn mi’n uairsin greis air mo dhruim gus an do sguir an aonach a bh’orm is bha uisge mìn, beannaichte na maidne air m’ aodann, agus bu phrìseil e.

Dh’éirich mi an ceann greise is thug mi sùil mun cuairt. Bha an toll domhainn anns an robh Fiona ’na laighe mu shia ciad slat os mo chionn. Shìos fada fodham ri oir a’ chladaich bha dà bhàta-cogaidh air acaire ri fasgadh an eilein mhóir. Thug mi sùil air ais suas air a’ bheinn. Bha an ceò air togail gu math a nis agus cha do dh’fheith mi na b’fhaide. Thog mi orm chun a’ mhullaich gun dàil.

Deireadh Sgeòil

NUAIR a fhuair iad mi a’ mhadainn ud, cha b’urrainn dhaibh a thuigsinn ciamar a chaidh agam air an dìreadh a dheanamh anns an staid anns an robh mi. Tha cuimhneam a bhith tuiteam ’s ag éirigh uair is uair air cliathach na beinne; an cràdh ’s an diachainn air mo chorp a chlaoidh gu buileach. Uair de na h-uairean cha robh cothrom éirigh tuilleadh agam. Bha a’ bheinn

[TD 272]

air an cridhe thoirt asam. Sheall mi air ais sìos fodham agus iongnadh nan iongnaidhean orm gun robh mi air dìreadh cho àrd seo fhéin, ’s gum faicinn Rubha nam Bràithrean a nis. Dh’fheuch mi ri éirigh ’nam sheasamh aon uair eile, ach bha mo chasan air chrith gun sgur a nis agus mo cheann ’s mo sgòrnan teth le fiabhras. Cha robh de lùs annam tuilleadh na thogadh mo cheann o’n chnoc.

Tha cuimhneam iad a’ ruith a-nuas ugam ’s gam thogail eatorra, is an ceann greise, gam chur sìos air blianaig chòmhnaird. Chaidh botal, is uisge-beatha ann, a chur rim’ bhilean is dh’fhairich mi an deoch làidir, theth a’ sruthadh sìos, ’s ag gualadh mo sgòrnain. Thug seo casadaich eagalach orm is theab nach sguirinn. Nuair a sheall mi mun cuairt, tha cuimhneam a bhith faicinn dhaoine ’s gun mi gan aithneachadh dòigheil leis an sgleò a bh’air mo shùilean ’s an tuaineal a bha ’nam cheann. Ach thug mi ’n aire gun robh air an cùlaibh, cruachan móra chlachan nach robh riamh roimhe san àite seo, clachan a bh’air an cruinneachadh ’s air an cur ’nan torran deiseil air mullach a’ bhealaich.

Cha robh ùine ri chall agus thòisich mi air mo naidheachd a thoirt dhaibh mar a b’fheàrr a b’urrainn dhomh, is dh’éisdeadh rium gun ghuth, gun fhacal. Nuair a bha mi deiseil, sheall gach fear air Lachlainn Bàn. Ach bha greis mhath mun tanaig guth ás agus nuair a thòisich e is ann a bha e mar gum biodh e bruidhinn ris fhéin, mar dhuine am am bruadar.

“Cha b’e na <eng>Marines<gai> a rinn an gnothach oirnn,” ars esan, “ach ar daoine fhéin. Sin an fheadhainn a dh’fhoghainn dhuinn aig a’ cheann mu dheireadh. An ainm an Fhreasdail, có a chreideadh gur e seo a thachradh? Có chreideadh gun toireadh croitearan—ar coimhearsnaich fhìn—an cead ’s an cothrom do <eng>Ivory<gai> an dunaidh a dheanamh oirnn?”

“Dé nì sinn a nis, a Lachlainn?” dh’fhoighneachd Colla Mór, nuair a b’fheàrr dha cus a bhith air fuireach sàmhach. 

“Dé nì sin?” dh’eubh Lachlainn, a dhà shùil a’ leum ’na cheann agus e teannadh ri gàireachdraich—is b’e sin—an gàire gun mhire. “Innsidh mise dhut dé nì sinn—cha dèan dad, ’ille! Dé nì duine sam bith an aghaidh chealgairean? Dia gam bheannachadh, chan eil fhiosam ciamar a tha dol agam air a radha, ach dé an còrr a ghabhas dèanamh? Nach ann ormsa thanaig an latha, a’ comhairleachadh dhaoine gun dad a dhèanamh agus <eng>Marines<gai> gu bhith againn! Ach ciamar an deomhain a nì sinn a chaochladh—ma dhùineas sinn am bealach, thig na seòid sin shìos air tìr ’s chan fhàg iad tughadh air tigh sa’ bhaile? Nach eil na saighdearan deiseil aig <eng>Ivory<gai>, mar gum biodh dròbh chon air ial, ’s gun an còrr a dhìth air ach cothrom air an leigeil ’nar measg?”

Choimhead e air gach duine, fear mu seach, ach cha tanaig diog asda. Mu dheireadh thall, b’e m’athair a thuirt, “Mathà, chan eil

[TD 273]

an còrr mu dheidhinn, fhearaibh, feumaidh sinn an leigeil troimh’n bhealach gun bhacadh a chur orra.”

Nuair a thanaig na <eng>Marines<gai> mu dheireadh troimh’n bhealach, bha Lachlainn is Iain Beag agus Eachann shìos aig an uamhaidh far an robh Fiona, agus chaidh aca, chuala mi rithist, air a toirt ás gu sàbhailte. Dh’fhan an còrr againn san àite falaich shuas a tuath air a’ bhealach agus abair gun d’fhuair sinn sealladh an latha ud, nach fhacar a leithid riamh san eilean Sgitheanach ’s nach fhaicear, san dearbh bhealach ud gu bràth tuilleadh, tha mi cinnteach. Bha eich ann, ’s bha daoine ann, deiseachan sgàrlaid is musgaidean, putain is bucail is uidheam, a’ deàrrsadh sa’ ghréin—cha bu ghann sealladh. Cha bu ghann na fuaim is farum, oir bha fuaim gleadhrach na trumpaid air feadh nan cnoc agus bha am brag a bh’ aig brògan nan saighdearan, nuair a bha iad a’ dol troimh ’n bhealach, mar thurtar thàirneanach; Chan fhaca is cha chuala mi fhìn a leithid riamh, san eilean no an àit eile. Ach cha mhór diù a chuir mi san ghnothach aig an àm. Bha mo chorp cho sàraichte, ’s mo spiorad cho brùite ’s nach ruigeadh uallach no iongnadh orm tuilleadh an latha ud.

As déidh nan saighdearan thanaig coidse mhór is ceithir eich ga tarraing. Bha còmhlan pholasman air gach taobh dhith, thug mi ’n aire “<eng>Ivory<gai>! An Siorram!” thuirt cuideiginn, is tha mi cinnteach nach robh e ceàrr.

Cha ghann a bha choidse seachad oirnn is i cromadh ris an leathad, na rànaig a’ chiad chòmhlan de na saighdearan shìos cùl nan croitean. Chunnaic sinn iad a’ stad is a’ dol an òrdugh, mar gum biodh blàr fada, fuilteach air thoiseach orra. Bha fuaim nan trumpaid feadh nam bailtean, ach cha do nochd anam a-mach á tigh a thoirt dùlan dhaibh; rud nach robh ro annasach, is na ciadan saighdear a’ dèanamh a-nuas air na tighean agus gunna air gualainn gach fir. Bha gach baile mar bhaile nam marbh. Cha robh duine no pàisde, no eadhon cù, ri fhaicinn a-muigh.

Cha robh iarraidh agam air còrr fhaicinn, ’s mar sin shuidh mi am fasgadh na creige is leig mi mo leth-cheann teth, fiabhrasach an tacsa ris a’ chreig. Chuala mi m’ athair a’ radha, “Thai ad a’ dèanamh air a’ chladach. Feumaidh gu bheil iad a’ dol air bòrd a nis. Nach iongantach mar a thachras, gu tà. Cha mhór a bh’aca airson an turais, a dh’aindeoin gnothaich.”

“Na creid e,” dh’eubh Colla. “Bidh thoil fhéin aig an uachdaran tuilleadh san àite seo. Có a tha a dol a thoirt aghaidh air a nis, an déidh an latha ’n diugh? Nach fhaca h-uile anam san àite an cumhachd a th’aig an uachdaran?”

Dh’éirich mi ’nam sheasamh.


[TD 274]

[Sanas]

[TD 275]

“Stadadh sibhse gus an inns Fiona dha na th’air tachairt san àite seo. Nuair a dh’innseas ise dha nas aithne dhi, chì sibh atharraichean gu leòr an uairsin.”

Bha a h-uile duine san làrach a’ dùr-choimhead orm is gun fhios aig a h-aon aca, tha mi cinnteach, có ’n té bh’ann a Fiona.

Ach cha d’fhuair mi cothrom air innse dhaibh an latha ud. Bhuail an laigse mi an sin fhéin agus cha robh cuimhneam air a’ chòrr ach gun d’rug Colla Mór orm, mun do bhuail mo cheann air a’ chnoc.

B’ann corra sheachdain ás déidh seo, ann an osbadal ann an Glaschu, a thanaig mi ugam fhìn a rithist, ’s a chuala mi na thachair fhads a bha mise am am bruadar luaineach an fhiabhrais, is gun dùil móran gun aig dùisginn ás. B’e an t-uachdaran a chuir do Ghlaschu mi agus b’e chuid airgid, tha mi cinnteach, a shàbhail mo bheatha oir, nam bithinn ann an tigh beag, tughaidh air ghainne airgid leis an tinneas a bh’orm, cha robh mi air faighinn os a chionn am feada. Bha fiosam a nis nach bithinn gu bràth tuilleadh cho fallainn no cho siùbhlach air a’ bheinn ’s a bhà mi; bha sin cinnteach; ach gidheadh sin, cha robh aobhar ghearain agam. Is iomadh fear, air an robh an tinneas a bh’ormsa, a phàidh cìs bu truime.

Bha mi air mo dheagh dhòigh san osbadal an toiseach, nuair a shìolaidh am fiabhras ’s a thill beagan de m’ neart ugam. Bha de bhiadh ’s de fhrithealadh ’s de chomhurtachd agam na dh’fhóghnadh do dhuin’-uasal agus bha litrichean a’ tighinn cunbhalach ugam o’n mhaighistir-sgoile ag innse mu ghnothaichean sa’ bhaile. Ach bha mi air leabaidh gun charachadh fad a’ Gheamhraidh ’s an Earraich is bha toiseadh an t-samhraidh ann mun d’fhuair mi dhachaidh mu dheireadh thall. B’ann glé an-fhoiseil a bha mi gu tric, tha eagal mu dh’aindeoin gach aire is cùram a bha mi faighinn.

Is iomadh uair fad an ama sin a smaoinich mi air na thachair is bheachdaich mi air an fheadhainn a bhrath sinn. Bha fios aig a h-uile duine nis, is b’e an t-uachdaran fhéin a fhuair a-mach dhuinn e, gur e pìos fearainn a bha san amharc aig Dòmhnall Gìobair nuair a chaidh e ris a’ chealgaireachd. B’e am bàillidh—am fear a dh’fhoghainn dhuinn o thoiseach—a gheall am fearann dha nan cumadh e cluas ri claisneachd dha, ’s nan innseadh e dé na bha dol a-measg nan daoine. Cha robh dhìth air an fhear sin ach cothrom fhaighinn air na daoine fhuadach bhar nan croitean agus caoraich a chur ’nan àite, is bha caraid aige ann an <eng>Ivory<gai>. Ach gu dé mu Sheumas Crùbach, am fear a bha cumail naidheachdan ri Dòmhnall? Dé a’ bhuannachd a bha gus a bhith aige-san, oir cha do gheall duine fearann no airgead no eile dhàsan? 

Chuir e iongnadh air móran, Seumas a bhith ’na Iùdas, am fear bu mhotha rinn de eubhach ’s de chàineadh an aghaidh nan

[TD 276]

uaislean, agus chuir e iongnadh orm fhìn cuideachd, an toiseach, gus an do chuimhnich mi air rud no dhà. Is iomadh latha, air mo dhruim san osbadal, a fhuair mi cothrom air cuimhneachadh air liuthad olc a rinn mi fhìn, is ioma gille eile, air Seumas Crùbach. Air aon oidhche Shamhna. tha cuimhneam, nuair a thachair e oirnn a-muigh, thug sinn droch ghiollachd eagalach dha. Spìon cuideiginn bhuaithe am bata is thuit e air a dhruim is thòisich sinne dannsa timcheall air ag eubhach ’s a’ magadh air. Bha pìosan càil againn, tha cuimhneam, agus chaidh gabhail dha mu’n aodann leotha agus bha mac Thómais Mhóir—seadh mac an Aoildeir—a’ dinneadh bata ’na dhruim ’s ag eubhach ris gum bu chòir dha bhith shìos san tiùrr a-measg nam partan on a bha e cho coltach riutha. Tha cuimhneam Seumas, ’s e air a dhruim, a’ sgiamhail ruinn: “Dhia, fuiricheadh sibhse, chlannaibh nan con, agus bidh seo gu math daor dhuibh! Ged a dh’fheithinn-sa bliadhnaichean, bidh cunntais agaibh, a h-uile mac màthar, airson na h-oidhche nochd!” Cha robh sinn ach òg gun teagamh, ach bha na rinn sinn an oidhch’ ud, agus iomadh oidhche eile, olc, oir chuir sinn an duine truagh á cochail a chridhe.

Sgrìobh am maighistir ugam a dh’innse mar a chuala an t-uachdaran gun do dh’fhàg Dòmhnall Fiona is mi fhìn san t-slochd, gun for air a dhol g’ar cuideachadh Chuir seo an dearg chaoch air agus chaidh ceistneachadh teann a chur air a’ ghìobair. Mu dheireadh bha Dòmhnall is Seumas Crùbach ’s am bàillidh air a bhialaibh còmhladh is gu dearbh fhuair iad an teisteanas o’n t-Sinealair an lath’ ud. Bha an triùir aca air a’ bhàta a’ fàgail Phortrìgh am feasgar sin fhéin, rud a bha cho math dhaibh. Bha iad gu math na bu shàbhailte air bòrd an “Locheil” na bhitheadh iad an Tròdairnis an oidhch’ ud. Chuala mi cuideachd o’n mhaighistir gun robh atharrachaidhean móra fa-near do’n uachdaran a nis. Bha coinneamh mhór gus a bhith ann nuair a thillinn dhachaidh ’s bha an t-uachdaran a’ dol a dh’innse dhuinn na bha ’na bheachd an latha sin. Ach bha móran aig an robh fios mu thràth air na bha am beachd an t-Sinealair—tuilleadh fearainn ri chur ri na croitean am màl gu bhith na bu shaoire na bhà e, is gealltanas do gach croitear nach rachadh òirleach fearainn a thoirt bhuaithe tuilleadh fhads a bha chroit air a deagh obrachadh.

Is e bha seo ach naidheachd mhór, ma bha i fìor, agus bha làn amharas agam gun robh. Bha turas na <eng>Marines<gai> air culaidh-mhagaidh a dheanamh de <eng>Ivory<gai> ’s do ’n bhàillidh—iadsan a bha toirt a chreidsinn air an Riaghaltas cho borb, ’s cho fiadhaich ’s a bha na coirtearan, ’s gum bu chòir an smachdachadh. Agus ma bha beagan de’n bharail sin aig an uachdaran aig aon àm, bha e faicinn a nis gun robh e air a bhith ceàrr, cha rachainn an urras.

Seachdain no dhà mus do dh’fhàg mi Glaschu, thanaig e choimhead

[TD 277]

orm do ’n osbadal. Bha e air leth taingeil, thuirt e, mar a shàbhail mi beatha na h-inghinn aige agus b’e sin rud nach dìochuimhnicheadh e gu bràth. Bha ise, i fhéin, tha e coltach, greis ann an osbadal, ach cha b’fhada thug i a’ dol am feabhas, nuair a leigheis an gearradh a bh’air a ceann.

“Fhuair mi dhachaidh aig toiseach a’ mhìos Mhàigh, air latha briagha, grianach. Bha a’ bheinn ’s na cnuic ’s na croitean mar a bha iad riamh o’n chiad latha b’aithne dhomh iad, ach bha atharrachadh mór air tighinn air na daoine, thug mi’n aire. Bha iad móran na bu shaorsaile ’nan spiorad na chleachd iad a bhith is bha dòchas mór gum biodh naidheachd mhath a’ feitheamh orra Di-Sathuirne, an latha bha an t-uachdaran a’ dol a choinneamh riutha aig an tigh-sgoile.

Chan fhaca mi Lachlainn Bàn gus an latha sin fhéin. Bha e ’na sheasamh aig iomall a’ chòmhlain a bh’air cruinneachadh a dh’fheitheamh an uachdarain, a h-uile duine riamh air a dheagh dhòigh ’s gun chùram fo’n ghréin orra. Cha b’e sin do Lachlainn e. Bha e gu math sàmhach agus cha robh móran coltais gu robh a spiorad dad na bu shaorsaile na bha e bho chionn mhìosan air ais. Bha sinn greis a’ còmhradh a-null ’s a-nall, ’s gun mi tuigsinn gu dé bha ga fhàgail cho mì-shunndach nuair a thuirt e, “Thig a-nall oidhch’eiginn air chéilidh, Alasdair. Chan fhada bhios an cothrom agad tuilleadh.”

“O . . . ciamar seo?” dh’fhoighneachd mi.

“Tha mi falbh, Alasdair, ann an seachdain no dhà. Tha mi dol do dh’ Ameireaga.”

“Do dh’Ameireaga! Ud, eisd!” dh’eubh mi.

“’S mise th’ ann a sin,” ars esan.

“Ach carson, gu tà. Carson a tha thu falbh a nis? Nach d’ fhuair sinn a’ mhór-chuid de’n cheartas a bha dhìth oirnn?” dh’fhoighneachd mi.

[Sanas]

[TD 278]

“Sin a tha iad ag innse dhomh.”

“Nach e’n fhìrinn a th’aca, mathà? Nach e sin a tha’n t-uachdaran a’ dol a dh’innse dhaibh an diugh?”

“O seadh, an t-uachdaran,” ars esan ’s e deanamh snodha gàire, “bithidh esan againn gun teagamh. Ge’r bith dé gheibh sinn, bidh esan againn.”

“Dé mu dheidhinn?” dh’fhoighneachd mi.

“O, tha iad a’ radha rium gur e duine glé chòir a th’anns an t-Sinealair. Faodaidh sin a bhith, ach cha mhór a rinn e ris an àite seo gus an seo fhéin. Cha mhór for a bh’aige air an oighreachd nuair a bha Traill aige ’na bhàillidh, cuimhnich.”

“Agus gu dé ma reiceas e an oighreachd seo an ath sheachdain? Theid a h-uile mac màthar a th’air na croitean a reic cuideachd còmhla ris a’ chrodh ’s ri na h-eich agus gu dé an seòrsa uachdarain a dh’fhaodadh a bhith againn an uairsin? Dé chinnt a th’agad, Alasdair, gum faigheamaid ceartas o’n fhear sin?” Thug e sùil orm ach cha robh e a’ feitheamh ri freagairt.

“Ach, nan robh iad air seasamh còmhla, ’ille, bhitheamaid an diugh gun aon uachdaran os ar cionn, ’s bhiodh na croitean againn dhuinn fhìn, mar bu chòir dhaibh a bhith.”

Chuir e làmh air mo ghualainn.

“Bheil cuimhn’ agad,” ars esan, “an oidhche thachair sinn ort os cionn a’ bhealaich, an oidhche thug na polasmain do dh’ Uige thu?”

“’Sann agam a thà.”

“Dhia, ’ille, cha dìochuimhnich mi fhìn an oidhch’ ud gu bràth,” ars esan. “Sheall mi ás mo dheaghaidh agus bha fàd aig gach fear is a theine fhéin an ceann gach fòid. Shaoileadh tu gun robh-uile anam san eilean agus teine ’na dhòrn. Bha mi radha rium fhìn an oidhch’ ud gun robh de neart an sud na sguabadh na h-uachdarain do’n Chuan an Iar. Ach bha mi air mo mhealladh, ’ille. Cha do sheas iad còmhladh gualainn ri gualainn nuair thanaig àm an dearbhaidh, ’s chaidh an teine mór a mhùchadh gu math ealamh.”

Sheall an dithis againn suas ris a’ bhealach is chunnaic sinn coidse an uachdarain a-nuas an rathad ugainn.

“Saoil am bi gnothaichean nas fheàrr ann an Ameireaga?” dh’fhoighneachd mi.

“Cha bhi iad dad nas miosa,” fhreagair e. 

“Agus cha bhi uachdarain ann. ’S ioma duine tha dèanamh air Ameireaga an diugh, Alasdair, a tha seachd searbh de na h-uachdarain. Gheibh sinn ceartas ann an Ameireaga nach fhaigh sinn an seo, is fuirich thus ort ’ille, gus an cruinnich sinn còmhla thall an sin. Bi fhàd fhéin aig gach fear, Alasdair, is theid an lasadh. Chithear teine nam fàd fhathast feadh an t-saoghail, a laochain.”

[TD 279]

Bha e ceart ann an dòigh, bha fhiosam air sin. Ach mun d’fhuair mi’n còrr deasbud a dheanamh ris, thòisich. an eubhach gun robh an t-uachdaran gu bhith againn is sheas sinn a-null ri taobh an rathaid. An ceann greise bha an Sinealair is Miss Fiona, am minisdear ’s am maighistir-sgoile còmhladh mu’r coinneamh is a h-uile duine mun cuain ag eubhach àird a chlaiginn. Thionndaidh mi a bhruidhinn ri Lachlainn, ach bha e air togail air, is sìnteag aige null thar a’ chnuic.

Sheall mi suas air a’ bheinn, air na leathaidean ’s air na croitean mun cuairt. Thug mi’n aire gun robh toiseach fochainn ri fhaicinn air na h-iomraichean. A dh’aindeoin na h-ùpraid, bha cuideiginn air treabhadh a dheanamh, is thuig mi, an sin fhéin, nach cuirinn cùl ris an àite seo am feasd.

A’ Chrìoch.

[Sanas]

[TD 282]

AISLING BHEAG A’ BHAILE MHOIR.
Le BASAIL CLEIREACH

“Théid mi thun nan Eileanan . . . 
cuiridh mi iad ann mo phòcaid . . . 
Gabhar dhiom am fìor Ghàidheal
a réir meud mo mhór phàighidh
leis na tàlantan diadhaidh
a thruis ’s a sholair mi ’na chrìochaibh . . . ”
SOMHAIRLE MACGHILLEATHAIN.

CLUINNEAR gu tric mu thimcheall an t-sluaigh Ghàidhealaich a tha sgapte fad’ agus farsaing air feadh an t-saoghail. Tha a’ Ghairm làn de sgeulachdan fhear-turais agus de eadar-theangachadh as an t-Seapánach. Ach chaidh cumhachd na Gàidhlige nas fhaide na tìrean annasach dìomhair na h-àirde an ear: chaidh e gu Lunnainn fhéin.

Ann an Lunnainn, uime sin, tha againn Gàidheil fuadain agu daoine leth-Ghàidhealach, leth-Shasunnach, Sasunnach—agus smaoinichibh, eadhon Eireannach—a tha ag ionnsachadh cànan na Gàidhealtachd.

Tha feadhainn ag ionnsachadh a rithist a’ chainnt a b’aithne dhaibh an uair a bha iad ’nam pàisdean (ach cha b’urrainn dhaibh a sgrìobhadh aig an àm sin).

Tha cuid eile ann, aig nach robh smid de’n Ghàidhlig riamh roimhe. Ach is aoidheil agus fàilteach na cainntean Ceilteach. Bhuadhaich na Lochlannaich na h-eileanan; ach bha iad am buadhachadh leis a’ chànain, leis a’ chànain bhoireann gu h-àraidh ma dh’ fhaoidte. (Agus cia mheud duine a tha a’ bruidhinn cànaine Lochlannaich anns an Eilean Fhada a nis?)

Tha oilthighean matha am an Lunnainn far an urrainn do fhear-sam-bith teagasg freagarrach fhaotainn. Agus tha leabhar-lann aig Comunn na Gàidhlig an Lunnainn, far am bheil leabhraichean—seann leabhraichean, gu sonraichte, rosg agus òrain, foghlum agus ùrsgeoil. (Ma bhitheas agaibh leabhraichean Gàidhlig nach eil a’ dèanamh feuma, sin àite-tàimh math air an son.)

[TD 283]

Ach is ainneamh a tha cothrom air a’ Ghàidhlig “a chleachdadh beò” ann an bailtean na h-àirde deas, agus is mór a tha an dìth sin air na sgoilearan eadar na leasain.

Chan eil ach an aon dòigh (tha iad ag innseadh dhaibh fhéin). Feumar a’ Ghàidhlig a bhruidhinn an uair a tha sinn aig an tigh no aig obair, no anns na h-uairean ’s na làithean a bhitheas saor againn. Ach, gu mì-shona, chan eil fear-teagaisg againn aig an àm sin. Chan urrainn dhuinn leantainn gu dlùth ri cliù ar sinnsirean. Có leis, ma-tà, a bhitheas sinn a’ bruidhinn, no có ris an éisd sinn? Chan eil Gàidheil gu leòr am an Lunnainn, agus chan urrainn Prógram na Gàidhlig fhaotainn air an adhar.

Mar sin (tha iad ag ràdh), feumar Gàidhealtachd ùr a shuidheachadh am an Lunnainn—agus dìcheall a dhèanamh chum am baile mór sin ath-lìonadh le sluagh Gàidhealach, mar a tha an t-Urras Nàiseanta a’ dèanamh ann an Eilean nan Caorach, a réir Gairm 43.

An toiseach, bithidh Laghannan nan Croitear éifeachdach a-measg beanntan Lunnainn: is iad sin na Monaidhean Hampstead ’s Richmond, agus Harrow ’s Cnoc na Muilne, agus an leithid so. Cha bhi aitreibh gan togail ach na tighean dubha a-mhàin. Bithidh na sràidean móra aon-rathadach uile gu léir, agus bithidh an rathad ùr sin Muin na h-Aon ’na shlighe airson nan dròbh.

Anns na gleanntan—mar a tha <eng>Putney Vale<gai> ’s <eng>Maida Vale<gai> agus Gleann na h-Aibhne Lea—chì sinn barantas-seòlaidh agus sluagh Lunnainneach nan gleann air an cur á seilbh, airson nan caorach, nan caorach Gàidhealach, tha sinn a’ ciallachadh.

Thig na h-iasgairean mar an ceudna, agus iad ’nan luchd-labhairt treun agus làidir anns a’ Ghàidhlig. Bithidh iad a’ fuireach anns na h-eileanan a tha dlùth air Lunnainn. Mar sin, an uair a tha sinn a’ cur romhainn tadhal a dhèanamh air ar càirdean eileanach, airson a’ Ghàidhlig a bhruidhinn leotha, nì sinn turas leis a’ phacaid Loch Seaforth a Dhà chun an Eilein Sheppey agus Eilean nan Con. No, gabhaidh sinn an sgoth Claidheamh Beag gu Eilean Holme anns an loch a tha am meadhon Pàirc Riochd-Righ. (’Se sin an <eng>Inner Mail Service<gai> gun teagamh.) Anns gach ceàrn de’n bhaile mhóir cluinnidh sinn cànain na Gàidhealtachd. (Cha bhi laghannan ann an aghaidh na Beurla, ged tha.)

Chan ann a dh’ aithghearr, da-rìreadh, a bhitheas sinn a’ cur crìche air an obair so.

Rè tamaill fhathast, agus cho leisg agus a tha sinn—tha iad a’ smaointinn—leanaidh sinn ar cleachdadh àbhaisteach: is e sin le ar leabhraichean agus le ar peanntan; le ar “stìomannan” no ar “tàipean,” ma dh’ fhaoidte, agus le ar teangannan fhéin nì sinn ar dìcheall gun luchd-fileantas na Gàidhlig a bhith an làthair.
