[TD 338]

SGEULACHDAN UIBHISTEACH
le TORMOD DOMHNALLACH

(1) Each-uisge Heisgir

Cian mun do dh’fhalbh an tuath á Heisgir, bha teaghlach anns an eilean ud anns an robh duine dall. Air latha toiseach samhraidh, rug té de na chrodh aig laogh fiorionn agus chomhairlich an tuathanach do’n fheadhainn a bha san aon taigh ris iad a bheathachadh an laoigh, le bainne seachd mairt.

Ghabhadh ris a’ chomhairle, chumadh bainne nan seachd bà gu cunbhalach ris a’ bheathach òg a bha fàs agus a’ sìor fhàs gu bras.

Mun do chuir an tarbh ach leith-bhliadhna ás a dhéidh cha robh duine ann an Heisgir, no ann an eilean eile, a chunnaic riamh a shamhail ann an leud no meudachd, nì a choisinn dha an t-ainm Tarbh an Leòid.

N’ar a ràinig am botha ceudna mu thuaiream bliadhna de aois, thachair gun robh aon de nigheanan an doill air feasgar briagha ri nigheadaireachd shìos an oir a’ chladaich. An ceann tacain, mur gum buaileadh e ’na h-inntinn sealltainn bhuaipe, thug i sùil is chunnaic i duine òg, flathail, air a dheagh chòmhdach, a’ deanamh oirre le ceum nach robh mall.

Shuidh a’ chailìn sìos air bruaich far an robh i. Thàinig fleasgach na h-aghaidh fhìnealta agus nan sùilean meallach agus air dha suidhe ri taobh is beagan seanachais a dheanamh gu fosgarra, chuir e a cheann ’na h-uchd is an ùine ghoirid thuit e ’na shuain chadail.

Air do’n nighinn beachdachadh air falt an òigeir, nach ann a thug i an aire do dhuilleagan-bàthaidh (a bhios a’ fàs cho pailt air aodann nan lochan tàmh) a-measg nan camagan dlùth. An sin sheall i sìos air casan a choigrich agus cha bu bheag a ghabh i de eagal n’ar a chunnaic i, cha b’e casan duine, ach ladhran eich!

Thuig an te òg gu grad gum b’e an t-each-uisge a bha ’na comunn ach thuig i cuideachd nach robh e a chum math dhi a dhol ’na boil le uamhainn agus gu feumadh i èaladh air falbh uaidhe cho socair, sàmhach ’s a ghabhadh deanamh.

Bha aparan poca oirre, dh’fhuasgail i na snaimeannan air a cùl gu fòil, is leig i sìos e gu faicilleach air a’ bhruaich fo cheann an òganaich, is rinn i air an dachaidh le luathas nach do rinn i riamh ’na beatha.

A’ dlùthachadh ris an taigh, sheall an òigh ’na déidh is cha mhór

[TD 339]

nach do stad a cridhe n’ar a chunnaic i am fear a dh’fhàg i ’na chadal nis air cruth an eich a ghabhail is e a’ ruith gu dian air a tòir.

Theann i air éigheach a thug chan e a-mhàin a teaghlach féin, ach na nàbaidhean gu cabhagach a-mach ás an dachaidhean. Ghlaodh gach aon na creachan cho luath ’s a mhothaicheadh do’n each-uisge ach n’ar a ràinig an teachdaireachd cluasan an doill thug e àithne theann—“Leigibh a-mach Tarbh an Leòid, leigibh a-mach Tarbh an Leòid!”

Dh’fhuasgladh am beathach sgoinneil is mar gun tuigeadh esan cuideachd gun robh a’ chùis-uabhais a’ dlùthachadh ris an fhàrdaich thug e aon roid cho clis, troimh an dorus is gun do bhrisd e na h-ursannan is caob math de’n bhalla chloiche air gach taobh is a-mach an coinneamh an eich-uisge e!

An sàs gun do ghabh an dà bhéist agus b’oillteil da-rìribh ri fhaicinn an gleachd fad’ an fheasgair sin.

Dhùisgeadh an talamh mun cuairt mar gum b’e beithir cruaidh a bh’air tighinn ás na speuran a rinn a chladhach agus cha robh taigh ris an do bhuin an utagachadh nach do thuit am broinn a’ chéile.

Mu dheireadh chaidh an dà ainmhidh a-mach air a’ mhuir far na chùm an tabaid gu fuileachdach air adhart gu oidhche ’s na chailleadh sealladh orra.

An lath’rna-mhàireach cha robh ròs air beathach seach beathach dhiubh.

An ruith na seachdaine, thàinig ceann Tairbh an Leòid, ceann nan adhaircean móra, air tìr, gun sgeul air a’ chuid eile de’n cholainn. Bha sè troighean de fhad anns gach adhairc agus rinneadh puist cachaileith dhiubh le chéile is bha iad an siod ri am faicinn air fearann an doill le iomadh ginealach fad’ iomadh linn.

Ge be air bith dé a dh’éirich do’n a’ chùis-eagail eile, chan eil iomradh air gun do nochd e air àruinn Heisgir tuilleadh.

* * * *

Cha b’ann gun aobhar a dh’éirich a liuthad sgeul mun an each-uisge air feadh eileanan is tìr-mór an Gàidhealtachd. Feumaidh gu robh rudeigin ann a bu bhunachas do’n an t-saobh-chràbhadh anns an robh creideamh cho diongmholta aig na h-uile. Có aig a tha fios, eadhon an diugh, air gu dé tha ann an doimhneachdan lochan mór tìr is cuain?

Chan eil ann ach ùine ghoirid bho na thachair tabharnadh de’n t-seòrsa ri dithis a mhuinntir na dùthcha a bha a’ gabhail an rathaid, broinn càr, ann an Uibhist a Tuath. 

Eadar Cille-Mhoire is Scolpaig, thàinig biast mhór, car beag coltach ri each anns a’ cheann ’s an bhodhaig, ach cha b’e each a bha ann idir, a-nuas bho’n mhonadh os an cionn. Chaidh an creutair thairis air an rathad air beulthaobh a’ chàr, theàrnaich e sìos troimh Scolpaig is a-mach air a’ mhuir a ghabh e, far an deach e á sealladh.


[TD 340]

[Sanas]

[TD 341]

Chan eil ro fhada ann idir bho na chunnaic fear anns na Hearadh usp coltach ri siod is e ag obair leis féin air a’ mhachair an iar, ri taobh na mara.

Bha aire an òganaich air a glacadh le biast aibheiseach a chunnaic e a’ fàgail a’ chuain agus a’ tighinn air tìr.

Choltaich e ceann na béiste ri ceann eich, le colainn mhór air an robh croit àrd agus earball fada. Laigh an uile-bheist sìos air gaineamh bhlàth, thioram na tràigh agus mar a ni each, theann i air cur nan car dhi ga h-aonagraich féin an sin gus an robh i sgìth, is an uair a bha, dh’éirich i is shnàmh i mach air a’ mhuir bho an tàinig i gus an deach i fodha san doimhne.

N’ar a chaidh an òigear dhachaidh chuir e fiosan-dealain air feadh na dùthcha feuch an robh aon ann a bha ag ionndrain beathach eich, ach bha eich an àite ann an siod gu léir, cha robh aon air chall.

Bha gu leòr ann an toiseach a chuir teagamh anns an sgeul gus an tug an caraid sìos iad thun a’ chladaich far am fac iad le an sùilean féin làn dhearbhadh air a’ chùis, an làrach a rinn an uile-bheist le a casan anns a’ ghainmhich agus le a h-aonagraich.

* * * *

(2) Tha Sealbh A’ Feitheamh Cuideigin

Air feasgar briagha geamhraidh, bha fear a bhuineadh do thir-mór, a bh’air ceann gnothaich an Sollas, a’ coiseachd air ais do bhaile Loch-na-madadh, far an robh e an dùil an oidhche sin a chur seachad.

Airson an t-slighe a dheanamh goirid, mus glacte e anns an dorchadas a thuiteadh tràth, oir bha an latha aig a ghiorrad, chuir e roimhe nach gabhadh e an rathad fada mun cuairt ach gun gearradh e a-mach dìreach troimh an mhonadh, bheireadh seo e a-steach do’n a’ bhaile cheudna ann an còrr mór is leith na h-ùine. B’e siod a rinn e.

Dhìrich e suas leathad fada a thug fa-dheòidh e gu mullach àrd cnoic far am faiceadh e air geàrr astar, àruinn a’ chinn-uidhe.

Sheas am fear siubhail car greis a’ gabhail seallaidh air an dùthaich mun cuairt ach bha aon nì ann gu h-ìosal anns a’ chòmhnard, air an do ghabh e beachd eagnaidh—duine a’ treobhadh le dà each, rud a chuir ioghnadh gu leòr air mun ám ud de’n bhliadhna.

Am feadh ’s a bha e a’ sìor mheòrachadh mu’n ghnothach, leag e a shùil air an talamh air a bheulaibh agus thugas an aire an sin do nì annasach eile a chuir am barrachd ioghnaidh air, b’e seo badan murain a’ fàs ann a-measg an fhraoich fhada a bu chòmhdach do gach mìr de’n dùthaich ceithir thimcheall.

Chùm an coisiche roimhe is rànas Loch na Madadh ann an deagh ám airson a dhìot.

Air dha crìoch a chur air a bhiadh, thuirt e ri fear an taighe—

[TD 342]

“Is e mise a chunnaic a rud an diugh a chuir neònachas orm, duine a’ treobhadh le paidhir each ann an teis meadhon na dùbhlachd air fireach an fhéidh!”

Dh’fheòraich am fear eile gu mean gu dé an dearbh àite de’n mhullach bho am fac e an treobhaiche. Chaidh siod innse gu beachdta. “Am fac thu dad eile anns an làraich cheudna a chuir annas ort?” ars esan, mur gun robh e tuigsinn na dìomhaireachd.

“Chunnaic gu deimhinn,” fhreagair an aoidh, “chunnaic mi dìreach faisg air sròn mo bhròige diasan murain a’ fàs a-measg an fhraoich, far nach biodh dùil agam gu bràth coinneachadh riutha!”

“Anns an cheart làraich anns an robh thusa ’na do sheasamh,” mhìnich an t-Uibhisteach, “tha ulaidh, seachd seiceachan searraich loma làn de bhuinn òir! Cha b’e treobhaiche a bha fa do chomhair air an raon mar a shaoil leat, ach trì no ceithir de sgoran àrd cloiche ’nan seasamh ’nan sreath ri taobh a chéile. Nan robh thu air am faicinn bho thaobh sam bith eile, cha bhiodh an cumadh ud idir orra. ’Se seo a cheud chomharradh air far am bheil an ulaidh agus ’se an dàra comharradh na gasan murain. Chan fhaighear an ulaidh ach le tuiteamas, a-mhàin, agus a réir na sgeòil ’se fear de chloinn MhicCuis do am bheil e an dàin a faotainn.”

Chan eil e cho soirbh tighinn air an chriomaig shònraichte anns am faighear na sopan murain, ’s an gabhair na colbhan cloiche an riochd treobhaiche. Mur a treòraich an Agh gan ionnsaigh neach, is dìomhain a bhi a’ caitheamh ùine ag amharc air an son.

A réir beul-aithris Uibhist, tha an ulaidh òir an siod fathast a chùm buannachd an fhir nach d’rugadh.

[Sanasan]

[TD 349]

TAMAGAN O GHAIDHLIG NA H-AIRD
le DEORSA MOSS (Ceasog, Inbhir-Nis)

THA an t-ainm “An Aird” air a’ cheàrn sin a shìneas o Bheul Ath na Moro’ich agus Gleann Srath Farrair, gu Cill Chuimein agus Gleann Moireastain, air taobh siar Loch Nis, suas gu Druim Albann.

Am feadh sa bha na sean dùchasaich an gach àit, agus Gàidhlig pailt eatorra, a ghléidh an dòigh labhairt féin aca, aithnichte Glasach o Urchartanach, agus an dithis ud o Mhoireastanach, air cleachd focail shònraich, no car-chainnt àraidh, no rud beag mar sin. Ach theirig sin.

Bha e pailt eatorra, fasan bruidhne an abairte “rst” air “rt”; dàphuncas le “au” agus “ou” air “a” agus “o” roimh nn, ll., m; roimh-analachadh air c, p, t, anns an lide air am biodh cudrom; dàphuncas le “ia” air “é”, le consan leathan ’na dhéidh, an cuid fhocal; fuaim “chg” air “chd” ; fuaim c, p, t, air g, b, d, an déidh fuaimeir, am meadhon no deireadh focail. G.2. agam an seo air na nithean sin, los gur asa dhomh am mìneachadh.

Bha feadhainn eile ann, aig nach robh na monan-labhairt sin, G.1. agam an seo air an seòl bruidhne.

A réir beul-aithris, b’i G.l. a bu dual doibh an tùs. B’i G.1. a bha aig Grantaich á Srath Spé dar a thar iad an seilbh Glinn Urchartain agus Glinne Mhoireastain. Shìob G.2. a niar orra, ach bha iarmar ann, air nach d’ràinig i sin riamh.

Am beil, aig am beil, mur am beil, 7c, aig Airdich, coltach ri am bi, aig am bi, 7c. Ach theireadh cuid, A beil, aig a beil, 7c, agus “aig a’ duine, a d-uisge (= an t-uisge), a’ diu (= an diu) 7c.” O bhodach as a’ Mhoro’ich, “tha a d-uisge ti’inn, a beil?” Cà beil, agus càit a’ beil, aca. O chaillich á Giùsachan, “cà beil ’u dul a diu a phonaich.” Ponach=brogach, balach. Theireadh cuid “ce mar”; aig feadhamn eile “ca mar” le “c” leathan. Theireadh iadsan “cad” no “cod” air “ciod”. Chan e dà rian deth a tha an sin, ach dà oidhirp air an aon fhuaim a litreachadh, eadhon c leathan, fuaimear mi-réil coltach ri “ao” ach goirid. Agus luchd G.2. a’ cur fuaim “t” air and “d” sin.

Air (G.l.) beart, ceart, neart, &c, agus (G.2) bearst, cearst, 7c, bha brìgh-ghuth aig cuid air an “e” sin; aig feadhainn eile air “a”.

[TD 350]

Gu h-amhlai, beann, ceann, meall, 7c, agus G.2. a’ cur “u” a-steach, i., beaunn, ceaunn, 7c.

G.1. bonn, crom, toll, 7c le “o” dùinte aca daonnan roimh nn, ll. m. G.2. bounn, croum, toull, 7c aig a’ mhór chuid, mar a ràidh mi cheana. A thaobh an “u” sin, b’e “nd, 1d,” a bh’ann roimhe, ge fad on uair sin, far am beil “nn, 1l,” a nis. A chum “d” a ràdh an déidh “n” no “I”, no “b” an déidh “m”, bha fuireach beag air an “n” no “1” no “m” sin. 

Dar a thuit “d” no “b” ás, mhair am fuireach beag ann (G.1.) ach chuir G.2. “u” ’na ionad. Far an robh fuaimear ’na dhéidh, cha robh fuireach ann, agus cha deach “u” a chur ann.

Leis sin, theireadh iad sin, toull ach tolladh, troum ach troma gleaunn ach gleannan, launn ach lannan.

Air “seall”; G.1. se’ll; G.2. se-ull no seo-ull, ach seolladh. O bhodachan an Srath-Ghlais (G.2. aige) dar a mhothaich e fiadh ag ithe càil san lios aige, “Seollai ’seo. Nach e tha rasanta.” Air “deagh”; “d” caol, fuaimear “e” fosgailte goirid, agus fuaim sgornachail “gh”, a chuirte air “dh” leathan, cuideachd. Aig cuid eile, fuaimear coltach ri “ao” ach goirid, “d” caol roimhe. Gu h-amhlai, “feadh, feadhainn, teaghlach”, 7c. Cha bu dual do Airdich fuaim “w” a bhith aca air “gh”, “dh”, agus nam biodh “de-w no deow” eatorra gu ìre bhig, agus gu h-àraidh sa Mhoro’ich, shìob e sin orra o thuath, ear-Rois no ear-Chatu.

Bha “ng” trom aca ’nan cainnt chùramaich, .i. seangan, ceangail, 7c. Ach ’nan cainnt mhì-chùramaich, b’e sgeul eile. Tra chaidh “ng” tuilleadh is fad an laigse, b’e fuaim “gh” sgornachail a bh’ann, i, seaghan, ceaghail 7c. B’fheudarra nach deach Airdich seachad air sin, ach bha “ce-wail agus ceowail” an ear-Rois agus ear-Chatu.

O iasgair á Bail an Todhair, “ceowail a daod sin” air “ceangail an taod sin”. O bhalach as Earabol (Eanbol. Embo) “A beil ’u foi’inn bì-u (=biadh) idir? tha ’u cho seow”. Seow=se-w=seagh =seang.

An Catu, agus air na h-oirearan muiridh a sear de Rois, bha “u” aca air “adh”, an deireadh focail, i, molu, sgaru, “peacu” 7c. An Ceann t-Sàil, bha “g” aca air “dh” an earball focail, ¡, molug, sgarug, peachcug 7c. Cha robh a leithid aig Airdich. Ach air “abh, amh”, an deireadh focail, bha “u” pailt eatorra .i. deanu air deanamh, theagu air theagamh 7c. Beil ’u ullu? Chualas fiù “ri-u” air riamh, “sli-u” air sliabh, ged bha “ri-av” “sli-av” pailt gu leòr, cuideachd.

Air “bh, mh” am meadhon focail bha “w” pailt, .i. ge w radh sa w radh. fe-was air feabhas. le-war no le owar air leabhar, se-wag no seowag air seabhag, s-owal air sabhal 7c. Air “bh no mh” an tùs focail, bha fuaim “v” cunbhalach. An deireadh focail aon dialtaich bu mhó “v” aca, da-v air damh, là-v air làmh, 7c

[TD 351]

ach ro (o dùinte) air “robh” du’ air “dubh”. Gu sear uatha, aig Nisich, Nàrannaich, Fionnarnaich, Spéich, gheibhte “w”, da-w, là-w, crao-w. 7c. Theagu gu robh beagan deth sin anns an Aird, ach an coitchinne bha cùisean mar a thùirt mi.

Ann am focail coltach ri garbh, folbh, meanbh, bha “v” aca, agus fuaimear beag a’ siolpadh a steach eadar r, l, n, agus am beith-hua sin, .i. garav, folov, menav, 7c. Gu sear, theirte garu, folu, menu 7c.

Boc, (G.1) le “o” dùinte; G.2. bochc. An G.l. bha difir bhlos eadar boc agus bochd. An G.2 cha robh de dhifir ach “o” dùinte air bochc=boc, agus “o” fosgailte air bochc=bochd. Cois, fois, a bhos, los, blos 7c le “o” dùinte, àrd.

Aig Leódhusaich, cois, fois 70, le “o” fosgailte. Bodach. brogach 7c le “o” fosgailte; aig Earra-Gàidhealaich mu dheas “o” dùinte. Bha aig móran, dul air dol, nas mù air nas mó, mult air molt 7c. An Gleann Moireastain “mùchra”. A réir fuaim, b’e “moch-thràth” a bh’ann, agus an sìneadh a bh’air an dara dialt, air sìobadh don cheud dhialt. Ach a reir cleachd agus céille, b’e “moch-éirigh” a bh’ann. Reinn ’u mùchra a diu.

Aig cuid, agus gu h-àraidh an leth-sear na ceàrna, tionndai, sgionnas, rionnag 7c. Aig feadhainn eile, an leth siar na cearna, tiunndai, sgiunnas, riunnag 7c. Gu sear ón Aird, teanndai, sgeannas, reannag 7c. Leughas o sgoileir ainmeil o Sgì no Eilg, “na dhà”. Anns an Aird, cha robh an t-alt (airteagal) iolara a’ cur mùthaidh air consan air bith, uair sam bith. “An dà” aca-san daonnan. Toigh, stoigh 7c, le “o” dùinte, air “taigh, staigh”.

Leughas gu robh “char” anns an Aird air “chaidh”. Is e “thar” a bh’ann. B’ionann ciall ach cha b’ionann focal. Thar Fi’nn don mhonadh, is cha deach Idir. Tràth-bha air “tar”=rach (reach, san Aird). Thar e as=dh’fholbh e; tar asad=bi folbh, 7c. B’e sin gnà-cleachd nan Airdeach. Ach, an sean Ghàidhlig nam bàrd, gheibhear “tar im ghar, tar i bhfogus dom” 7c. Chan e “rach” ach “thig” a tha an sin. Theagu gur i bu chiall dà an tùs “dean gluasad, ge triall, ge teachd, e.

Air “b, d, g” an déidh fuaimeir, am meadhon no deireadh focal, bha fuaim “p, t, c” as eugmhais roimh-analachaidh, an G.2.

G-1. sgeòblach, fiodach, glugach 70; G2 sgeòpplach, flottach, gluccach 7c. Aig Airdich uile, fuaim “a” làn-réil an dara lide nam focal sin, Agus “a” làn-réil, an dara dialt nam focal, “còmradh, iomradh 70 a chionn, is dòich, gur e am focal “ràdh” le roimh-lide a th’annta. 

Bu chubhaidh do Ghàidhlig na h-Airde, am moladh mór sin a fhuair Siosal Srath-Ghlais o Aonghus nan Aoir.

B’e sin “ni maith agus ni h-olc”.

[TD 352]

GINTINNEACHD

(3) Treubhan Chlann-daoine agus bun an t-sluaigh Albannaich

le RAGHNALL MacLEOID (Oilthigh <eng>Newcastle upon Tyne<gai>)
(eadar-th le R. Mc T.)

Tha mac-an-duine ag àiteachadh iomadach seòrsa àite, agus tha na h-àiteachan sin eadar-dhealaichte a thaobh coimhearsnachd. Tha an <eng>Arctic,<gai> mar eisimpleir, fuar agus tioram agus na <eng>tropics<gai> teth agus fliuch. Tha buaidh aig a’ choimhearsnachd air na sluaghan fa-leth de gach seòrsa air dhòigh ’s gu bheil gach sluagh a’ tighinn cho mór ’s as urrainn dha ris a’ choimhearsnachd anns a bheil e. ’Se an dòigh anns a bheil an t-atharrachadh seo a’ tighinn gu bheil barrachd sliochd ga fhàgail leis an fheadhainn sin a tha comasach air iad fhéin a dheanamh suas ris a’ choimhearsnachd, agus nas lugha sliochd aig càch. Anns an dòigh seo, mar a tha na mìltean bliadhnachan a’ ruith, tha an sluagh ga dheanamh fhéin suas nas motha ’s nas motha ri a choimhearsnachd fhéin. Tha mac-an-duine, coltach ri fàs-bheairtean eile, air tighinn fo bhuaidh taghaidh leis na coimhearsnachdan fa-leth anns a bheil e beò, agus mar thoradh air a seo thainig grunn de threubhan daonna eadar-dhealaichte am bith le mion-fhàs.

Chan eil ann an treubhan, a rèir ’s mar a tha sinn a’ cleachdadh an fhacail an seo, ach sluaghan a tha eadar-dhealaichte bho chéile a thaobh àireamh ghineachan. Tha sluaghan mhic-an-duine a’ dol ’na chéile ann a leithid de dhòigh ’s gu bheil e gu tric duilich dhuinn innse có an treubh do’m buin duine àraidh. Mar eisimpleir, bhiodh e duilich Arabach le craiceann dorch, a mhuinntir Cheann-a-tuath Afraca, a dhealachadh bho dhuine-dubh Afracanach aig a robh craiceann rudeigin soilleir, ach buinidh an dàrna duine a thaobh <eng>theory<gai> do’n treubh Muir-meadhon-thìreach agus an duine eile do’n treubh Afracanach. Ach gabhaidh na sluaghan a bhuineas do’n dà threubh sin dealachadh a thaobh tricead iomadh gine anns an dà shluagh.

Gabhaidh ceallan dearg-fhuileach mhic-an-duine an dealachadh bho chéile a rèir nàdur nan stuthan a tha iad a’ giùlain air an uachdair, agus a chionns gu bheil e meadhonach furasda sàmpall a ghabhail de fhuil mhóran dhaoine ann an sluaghan fa-leth, chaidh móran de rannsachadh a dheanamh air tricead gineachan nan seòrsachan fala a tha aig mac-an-duine.

[TD 353]

An Riaghailt ABO

Chaidh na bun-chomharraidhean aig an riaghailt de sheòrsachan fala ris an can sinn ABO a mhìneachadh anns a’ chaibideil mu dheireadh, agus chunnaic sinn gu bheil an riaghailt fo smachd nan trì ailealan IA, IB agus i. Chan eil an riaghailt buileach cho sìmplidh ri seo, agus is iongantach mura lorgar camaidhean eile mar a thig ailealan ùra am follais aig an lócus ghineachan seo. Mar eisimpleir, tha dà sheòrsa eadar-dhealaichte ann de fhuil A: ’se sin A1 agus A2 is iad fo smachd dà aileal eadar-dhealaichte. Tha fios againn cuideachd gu faod na gineachan ABO a bhi air an atharrachadh le gineachan eile. Ach air sgàth sìmplidheachd, fàgaidh sinn a thaobh a’ mhór-chuid de na camaidhean anns an riaghailt seo.

Chaidh rannsachadh a dheanamh air roinn nan seòrsachan fala ABO air feadh na mór-chuid de’n t-saoghal. Lorgadh, mar a shaoileadh duine, gu robh tricead nan seòrsachan fala sin eadar-dhealaichte anns na treubhan fa-leth. Tha seo mar mheadhon prìseil air lorg a-mach a’ chàirdeis a tha aig cuid de shluaghan ri chéile. Bha na Gypsidhean, mar eisimpleir, ag agairt a riamh gur h-ann ás na h-Innseachan a thainig iad, ach glé thric tha na daoine sin a’ coimhead gu math coltach ri sluagh eile na dùthcha anns a bheil iad a’ tuineachadh. Co-dhiù, ma rannsaichear seòrsachan fala ABO nan Innseanach, nan Hungarianach agus na Gypsidhean Hungarianach, tha e soilleir gu bheil na Gypsidhean glé eadar-dhealaichte bho na Hungarianaich agus glé choltach ris na h-Innseanaich.

[Dealbh]

Tha seo, a thuilleadh air gu bheil cànan nan Gypsidh a’ tighinn (le iomadh atharrachadh) bho’n t-seann chànain Innseanach ris an can sinn Sanskrit, a’ dearbhadh gur h-ann ás na h-Innsean a thainig sluagh nan Gypsidh.

Tha dà shluagh eile anns an Eòrpa an Iar nach eil cinnt aig daoine co ás a thàinig iad. Is iad sin na Lappaich, á roinn a tuath mór-roinn Lochlainn, agus na Bascaich a tha a’ tuineachadh air a’ chrìch eadar an Fhraing ’s an Spàinn, dlùth do Bhàgh Biscay. Cha bhuin cànanan an dà shluaigh seo do’n teaghlach-chànanan Eòrp-Innseanach. Thathas de’n bheachd gur h-e th’anns na Bascaich iarmad de’n t-sluagh a bha ann an Roinn Eòrpa roimh linntean na h-eachdraidh, agus gu

[TD 354]

robh iad gu math nas sgapte na tha iad an diugh. ’S ann aca tha an tricead as lugha anns an Roinn Eòrpa de sheòrsa fala (B (2.7% aig na Bascaich na Frainge), agus tha dealaichidhean eile, a thaobh riaghailtean nan seòrsachan fala, eadar iad agus an nàbaidhean, mar a chì sinn. B’àbhaist do dhaoine saoilsinn gu robh na Lappaich càirdeach do na Mongolaich. Ach ma choimsear na seòrsachan fala ABO a tha acasan ris na seòrsachan a tha aig na nàbaidhean, agus aig na h-Eskimos agus na Sìnich, tha e soilleir gu bheil na Lappaich eadar-dhealaichte bho’n triùir eile. Tha an gine ann an

[Dealbh]

seòrsa fala A2 ri fhaotainn mar as trice anns an Roinn-Eòrpa a-mhàin, agus chan eil i aig an t-sluagh Mhongolach. Gheibhear i, leis an tricead as motha a th’aice air an talamh, a-measg nan Lappach. Cha bhuin na Lappaich, ma tha, do na Mongolaich, ach tha iad ’nan Eòrpaich a tha air fàs gu mór dhaibh fhéin ann an ceann-a-tuath Lochlainn. Tha a bhi cruth-rannsachadh nan Lappach an coimeas ris na Mongolaich a’ cur taice ris a’ cho-dhùnadh seo.

Tha rannsachadh nan tricead ABO, a’ cur taice cuideachd ris a’ bheachd gu bheil an t-Innseanach Ameireaganach dealaichte ’na threubh bho Mhongolaich na h-Asia an Ear.

Tha ciadad àrd de na Sìnich aig a bheil an seòrsa fala B, seòrsa nach fhaighear a-measg nan Innseanach an Ceann-a-tuath ’s an Ceann-a-deas Ameireagaidh. Mar sin, ged a dh’fhaodas suathalas

[Dealbh]

a bhi aig na h-Innseanaich Ameireaganach ris na Mongolaich anns an Asia an Ear, ann an dòighean àraidh, leithid cruth nan sùilean,

[TD 355]

no dath fuilt is dath shùilean, feumaidh gun do dh’fhàg iad an Asia, ’s gun deach iad a-null a dh’ Ameireagaidh mus do theann na Mongolaich ri sgaoileadh.

Tha roinn nan seòrsachan fala ABO anns an Eòrpa an Iar glé ùidheachail a thaobh nan Ceilteach. Coltach ri sluagh Innis Tile, agus sluaghan eile air crìochan na Roinn-Eòrpa, leithid nam Berberich an Ceann-a-tuath Afraca, agus nam Bascach, tha tricead glé àrd a-measg nan Ceilteach aig a’ ghine tha co-cheangailte ri seòrsa fala O, agus tricead ìosal aig a’ ghine airson seòrsa fala A. Chithear seo gu soilleir bho na mapaichean.

Feumaidh sinn toirt an aire an seo nach ionnan an dàr ud seo: (1) tricead na gine aig a bheil smachd air seòrsa fala àraidh, agus (2) tricead airson an t-seòrsa fala ann an sluagh. Gheibh sinn a’ ghine airson seòrsa fala O (1) chan ann a-mhàin ann an daoine aig a bheil seòrsa fala O (agus tha gineteip ii acasan) ach cuideachd ann an daoine aig a bheil am phenoteip A no B,l ach an gineteip IAi no IBi a’ co-fhreagairt riutha sin.

[Sanasan]

[TD 356]

[Mapa]
Sgaoileadh na gine fala O anns an Roinn Eòrpa (Air ath-tharraing bho Mourant (1954)).

[TD 357]

[Mapa]
Sgaoileadh na gine fala A anns an Roinn Eòrpa (Air ath-tharraing bho Mourant (1954)).

[TD 358]

Chì sinn anns an dà chlàr shìos tricead nan seòrsachan fala ABO anns na sluaghan Ceilteach agus ann an cuid de na nàbaidhean aca.

1. ALBA
[Dealbh]

2. AN CORR DE BHREATAINN, NIORBHAIDH AGUS INNIS TILE
[Dealbh]

Tha e soilleir gu bheil barrachd dhaoine ann an Albainn, gan gabhail thar a chéile, aig a bheil an seòrsa fala O, agus nas lugha aig a bheil A, na ann an Ceann-a-deas Shasainn. Tha seo fìor cuideachd a thaobh nan Eireannach agus sluagh Innis Tile, agus a thaobh Cheann-a-tuath na Cuimrigh, ach chan eil e fìor a thaobh roinn an Earra-dheas de’n Chuimrigh, far na bhrùchd móran de Shasannaich a-steach. Tha e neònach gu bheil sluagh Innis Tile coltach ris na h-Albannaich agus ris na h-Eireannaich a thaobh tricead sheòrsa fala ach gu math eadar-dhealaichte bho shluagh na Niorbhaidh. Bha

[TD 359]

Innis Tile air àiteachadh le na Víkingar a thainig air tùs á Niorbhaidh. Tha seo a’ ciallachadh an dara cuid gu bheil sluagh na Niorbhaidh eadar-dhealaichte an diugh bho ám na Víkingar, air neo gun deach Innis Tile àiteachadh, airson na mór-chuid, á Albainn agus á Eirinn.

Tha fios againn gun deach móran de Cheiltich a dh’Innis Tile mar shearbhantan do na Víkingar, agus gu robh gu leòr de dh’fhalbh ’s de thighinn eadar Innis Tile agus Innse Gall, Eirinn agus Eilean Mhanainn mìle bliadhna air ais. Mar sin is dòcha gu bheil Innis Tilich an là an diugh de stoc Cheilteach, ged nach e cànan Ceilteach a th’aca. Tha na h-uiread de dh’fhianuis againn cuideachd gu robh luchd-àiteachaidh na Niorbhaidh an ám nam Víkingar dealaichte bho Lochlannaich an là-an-diugh. Tha fios againn gun do dh’àitich na Víkingar Normandy anns an Fhraing. Ma sheallar ri tricead nan gineachan airson A, B agus O anns a’ cheàrn seo (Contentin), tha e soilleir gu bheil iad dealaichte bho Niorbhaidh an là-an-diugh, agus gu bheil iad nas fhaisge air gineachan Albainn agus Eirinn na air gineachan a’ chòrr de’n Fhraing. Gheibh sinn anns an roinn seo de’n Fhraing tricead àrd aig a’ ghine airson seòrsa fala O (69%), agus bheireadh seo oirnn smaoineachadh gu robh barrachd de’n t-seòrsa fala seo aig na Víkingar na tha aig sluagh na Niorbhaidh an diugh. Tha móran de na Lochlannaich an diugh gorm-shuileach agus bàn anns an fhalt, agus is beag an t-iongnadh gur h-e na Fionnghoill a bh’air Víkingar na Niorbhaidh. Ach carson a thugadh na Dubh-ghoill air Víkingar na Danmhairc? Tha fianais againn, bho na sàgaichean agus bho uaighean nam Víkingar, nach robh sluagh na Niorbhaidh aig an ám sin gu léir de’n aon ghnè.

Bha cuid àrd agus bàn, ach bha feadhainn eile na bu lugha agus na bu duirche. Dh’fhaodadh gu robh an fheadhainn sin de’n aon stoc ris na daoine a bha ag àiteachadh Albainn agus Eirinn roimh linntean na h-eachdraidh le falt dorch, meadhonach beag ’nam bodhaig, agus le seòrsa fala O—agus gur h-iad sin bu mhotha bha sàs ann àiteachadh Innis Tile. Is iongantach gu bheil tricead àrd nan gine fala O ann an Albainn a’ tighinn bho na Víkingar. Nan robh shùilicheadh sinn an tricead a b’àirde ann an Innse Gall far an do dh’àitich na Lochlannaich gu pailt. Ach gheibhear an tricead as àirde ann an Albainn de’n ghine fala O ann am meadhon na Gaidhealtachd: mar eisimpleir anns a’ Ghleann Mhór, far nach do rinn na Víkingar a bheag de thuineachadh.

Dh’fhaodadh, mar sin, gu robh prìomh luchd-àiteachaidh Albainn agus Niorbhaidh de sheòrsa fala O. Is dòcha gu robh na daoine sin an sàs ann an tuineachadh Innis Tile. Dh’éireadh bho’n a sin (1) tricead àrd na gine fala O ann an Innis Tile; (2) beul-aithris nan sàga gun dainig luchd-àiteachaidh Innis Tile ás an Niorbhaidh; (3) na sgeulachdan bho eachdraidh agus bho na sàgaichean gu robh na Ceiltich cuideachd an sàs ann an tuineachadh Innis Tile. Anns a’

[TD 360]

mhìle bliadhna is còrr bho ám àiteachadh Innis Tile, tha atharrachadh air tighinn air sluagh na Niorbhaidh, agus tha tricead na gine O air dol an ìslead. Ach tha Albainn agus Eirinn air an àiteachadh fhathast an ìre mhóir, leis an t-seann luchd-àiteachaidh, agus mar sin tha mu’n aon thricead aig a’ ghine fala O ann an Albainn, an Eirinn ’s an Innis Tile.

Tha an riaghailt ABO de na seòrsaichean fala feumail gu bhi ag innse dhuinn mu’n bhun a bh’aig cuid de threubhan ach chan urrainn i dad innse dhuinn mu chuid eile. Cha ghabh feum a dheanamh de thricead nan gine ABO ann a bhi ag eadar-dhealachadh luchrubain na Congo ann an Afraca bho na luchrubain Mórchuanach a tha a’ tuineachadh ann an àiteachan iomallach an Asia an Ear-dheas agus anns na h-eileanan sa’ cheàrnaidh sin. An e iarmadan de’n aon shluagh a th’annta sin le chéile, no a bheil iad a’ tighinn bho atharrachadh stoc? Fhuaireadh freagairt do’n cheist seo le bhi sgrùdadh tricead nan aileal eadar-dhealaichte ann an riaghailt nan seòrsachan fala ris an can sinn Rhesus, anns an dà bhuidhinn sin de na luchrubain.


An riaghailt Rheasach

Anns a’ chumantas, tha daoine air an comharrachadh mar neo-rheasach airneo ro-rheasach, ged a tha iomadh aileal eadar-dhealaichte aig lócus nan gine rheasach. Tha an aileal R0 ann, agus r, R1 ’s mar sin air adhart. Tha R0 ri lorg mar as trice ann an Afracanaich, agus glé ainneamh ann an sluaghan eile. Ma nithear sgrùdadh air na ceithir ailealan rheasach R0, R1, R2 agus r, chithear gu bheil a’ ghine R0 ri lorg gu tric an luchrubain Afraca, ach chan eil sgeul air anns a’ mhór-chuid de luchrubain Mórchuanach. Anns an dòigh

[Dealbh]

cheudna, tha an aileal neo-rheasach r a dhìth air sluaghan nan luchruban Mórchuanach, ach tha e anns na luchrubain Afracanach. Chithear cuideachd gu bheil an dà bhuidheann eadar-dhealaichte ann an tricead an aileil R1. Tha an rannsachadh sin a’ togail a’ bheag gun do dh’éirich na luchrubain Afracanach agus an fheadhain Mhórchuanach air leth.

Tha an aileal neo-rheasach r a dhìth air na sluaghan Mongolach

[TD 361]

na h-Innseanaich Ameireaganach agus sluaghan a’ Mhuir-Shèimh agus lorgar e gu math cunbhalach ann an sluaghan na Roinn-Eòrpa. Is dòcha gur h-ann aig na Bascaich a tha an tricead as àirde de dhaoine neo-rheasach anns an t-saoghal air fad. Lorgadh tricead àrd de dhaoine neo-rheasach ann an Eirinn cuideachd: nì a tha a’ cur nar smuain gun do shìolaich na h-Eireannaich agus na Bascaich, co-dhiù ann an tomhas, bho na h-aon daoine, no gu robh déiligeadh aca ris an iarmad seo de’n t-seann sluagh. Tha e cinnteach co-dhiù gu robh gluasadan dhaoine ann eadar an Aoidh Iberianach agus Eirinn.


Dealaichidhean eile eadar threubhan

Chaidh móran sgrùdaidh a dheanamh air dealaichidhean eile eadar shluaghan a’ chinne-daonna. Faodar seòrsa de chuimse a dheanamh air cruth a’ chlaiginn, mar eisimpleir, le leud a’ chinn a phàirteachadh le a fhad, agus ciadad a dheanamh dheth. Theirear ris a seo an <eng>index<gai> ceaphalach (no ceannach). Their sinn gu bheil daoine le <eng>index<gai> nas lugha na 75 fad-cheannach, daoine le <eng>index<gai> eadar 70 agus 80 eadar-

[Dealbh]

dhà-sheòrsa, agus daoine le <eng>index<gai> os cionn 80 cruinn-cheannach. An diugh tha a’ mhór-chuid de Afracanaich fad-cheannach, a’ mhór-chuid de Bhreatainnaich agus de Lochlannaich, agus pàirt de na Sluaghan Muir-meadhon-thìreach eadar-dhà-sheòrsa, agus tha sluaghan bho mheadhon na h-Eòrpa agus an iar air a’ mheadhon, mar as trice cruinn-cheannach. Tha an tomhas so fada ro gharbh gu dealachadh soilleir a dheanamh eadar shluaghan, ach faodar feum a dheanamh dheth an co-bhoinn ri comharraidhean eile.

Rinneadh tomhas cuideachd air àirde agus air cudthrom ann an iomadh bhuidheann eadar-dhealaichte de dhaoine, ach, a-mach air na luchrubain fhéin, chan eil eadar-sgaradh soilleir ri lorg a-measg threubhan a’ chinne-daonna. Tha cudthrom agus àirde dhaoine an crochadh gu mór ri dé seòrsa coimhearsnachd anns a bheil iad. Faodar feum a dheanamh de no tomhaisean sin, coltach ris an <eng>index<gai>


[TD 362]

[Sanas]

[TD 363]

[Dealbh]

cheaphalach, ann an co-bhoinn ri fiosrachadh de sheòrsa eile.

Tha cuid de na h-eadar-dhealaichidhean eadar threubhan dhaoine a tha, a réir coltais, ag éirigh bho shìobhaltachd. Tha tricead na dath-dhoille ann an treubhan eugsamhla an crochadh, saoilidh sinn, ris an dòigh-beatha a th’aca. Sluaghan a bhios a’ sealg ach am faigh iad biadh, tha dath-dhoille nas ainneimhe ’na measg, agus tha i gu math nas trice ri lorg an sluaghan a tha nas suidhichte ’nan

[Dealbh]

caitheamh-beatha. Theagamh gu bheil feum aig an t-sealgair air dath-fhradharc, ach chan eil e gu móran diofair do’n tuathanach no do’n obraiche ann an tionnsgain. Chan eil cus feum ann an dath shùilean ’s an dath fuilt gu eadar-sgaradh a dheanamh air sluaghan taobh a-muigh na h-Eòrpa, oir tha a’ mhór-chuid de dhaoine dorch anns na sùilean agus anns an fhalt. Faodaidh sinn toirt an aire gu bheil craiceann an ìre mhath bàn aig cuid de na treubhan Berbereach is na beanntan Atlas an Afraca-mu-thuath, agus gu bheil a cheart uiread de dhaoine ’nam measg aig a bheil falt ruadh ’s a tha a-measg nan Albannach. Eadar seo agus an t-samhlaidheachd a thaobh seòrsachan fala, eadar a’ mhór-chuid de na Ceiltich ’s na Berberich (O àrd; B agus neo-rheasach an ìre mhath àrd), saoilidh sinn gu bheil ceangal eadar am Muir-meadhon-thìreach, Eirinn agus Albainn, agus tha fianuis air a seo aig na h-àirsearan cuideachd.


Bun is Freumh Sluagh na h-Albann

Bha pàirt de Bhreatainn air àiteachadh le buidhnean beaga de shealgairean agus de luchd-cruinneachaidh bìdh troimh Sheann Linn na Cloiche (600,000—10,000 R.C.). Aig an ám seo, bha Breatainn

[TD 364]

fhathast ceangailte ris an Roinn a Eòrpa agus bha móran de’n tìr fo dheigh. ’Se aimsir chruaidh bh’ann, agus feumaidh gu robh coltas na tìre car mar a tha oirthis Gruinland an diugh. Leis a sin, ’se àireamh glé bheag de shluagh a bha ag àiteachadh Bhreatainn. Is dòcha gun do thadhail sealgairean agus iasgairean ann an Albainn, aig an ám so, ach bha a’ mhór-chuid de luchd-àiteachaidh Bhreatainn ann an Seann Linn na Cloiche a’ fuireach mu dheas.

Mar a theich an deigh á Breatainn airson na ceathramh uair, agus an uair mu dheireadh, dh’éirich am muir agus chuir e fodha a’ chuid sin de’n Roinn-Eòrpa a tha a nis fo’n Mhuir-a-Tuath. Thainig anns an dòigh seo an Caolas Sasannach am bith timcheall air 6,000 R.C. Nise, mus do ghearradh Breatainn air falbh bho’n Roinn-Eòrpa, thugadh ionnsaigh oirre le sluagh na Nuadh Linn Cloiche a bha air imrich a deanamh bho’n Ear-Mheadhon. Bha na daoine sin anns a’ chumantas àrd, le casan is gàirdeanan fada agus seang ’nam bodhaig. Lean iad an deigh gu tuath mar a bha i a’ leaghadh. Thainig luchd-imrich eile a Bhreatainn anns an aimsir seo (l0,000—2,300 R.C.) agus bhiodh e coltach gun do ràinig pàirt dhiubh còrsa an ear na h-Albann bho Lochlainn. A’ chiad sluagh a thuinich an Albainn, ràinig iad mu’n bhliadhna 3,000 R.C. agus ghabh iad tàmh ’nam buidheannan faisg air an Oban, ann an Colbhasaigh agus ann an Orasaigh (an cultur Obanach). Aig an ám seo, bha a’ choille a’ sgaoileadh tarsainn air Breatainn, agus bha a’ mhór-chuid de na bailtean tuineachaidh ri oir na mara neo gu h-ìosal ann an gleanntan nan aibhnichean.

Tha tomhasan a rinneadh air cnàmhan, a-measg cuid de shluaghan iomallach anns a’ Chuimrigh, an Eirinn, agus an dùthaich nam Bascach, a’ sealltainn gu bheil daoine fhathast beò aig a bheil suathalas ris an duine bha beò anns a’ chuid mu dheireadh de Sheann Linn na Cloiche (an duine air a bheil an t-ainm Cro-Magnon). ’Sann anns na ceàrnaidhean sin a gheibh sinn an tricead as àirde de dhaoine neo-rheasach, agus bheireadh seo a chreidsinn oirnn gu robh co-dhiù pàirt de’n t-sluagh aig ám Seann Linnna Cloiche neo-rheasach.

Cha robh àireamh an t-sluaigh am Breatainn fhathast ach glé bheag agus bha na h-imrichean eile ri thighinn: ann an Nuadh Linn na Cloiche. ’Sann ás a’ cheann-a-deas de Ruisia no ás an Ear-Mheadhon a thainig na daoine sin. Ràinig aon bhuidheann diubh Breatainn á Lochlainn, agus thàinig buidheann eile a-null mu’n Mhuir-Mheadhon-thìreach, agus ràinig iad Breatainn an deidh siubhal troimh’n Aoidh Iberianach agus troimh’n Fhraing. Bha a’ mhór-chuid dhiubh beag agus làidir, le cinn fhada orra. Dh’àitich iad ionadan mar Innse Gall, an t-Eilean Sgitheanach, Sealtainn, Arcaibh, agus móran de cheann-a-tuath na h-Albann. Bhiodh e coltach gun tàinig iad air tìr am Breatainn mu’n ám

[TD 365]

2,500-2,000 R.C., agus tha iomadh fianuis orra fhathast a’ seasamh an diugh: mar eisimpleir, na càirn agus na cearcaill de thursachan aig Clabhalag faisg air Cuil-lodair; na tha air fhàgail de’n bhaile aig Skara Brae air tìr-mór Arcaibh; agus móran de na tursachan a tha a’ seasamh ’nan aonar ann am buailtean air feadh na Gaidhealachd (ged tha pàirt dhiubh sin cho anmoch ri Linn an Iaruinn no eadhon an deidh sin). Is dòcha gu robh tricead àrd de’n ghine fala B aig an t-sluagh sin a Nuadh Linn na Cloiche. Tha a’ ghine seo ri lorg nas trice anns na dùthchannan Ceilteach na ann an Sasainn no san Fhraing. Tha i gu math cumanta ann an ceàrnan dhe’n Chuimrigh, mar eisimpleir am Mynydd Hiraethog (13.81%) agus aig <eng>Black Mountain<gai> an Carmarthen (24.22%): ’Se sin ri ràdh, ann an ceàrnan far an gabhadh sluagh na Nuadh Linn Cloiche fasgadh nuair a thainig luchd-imrich Linn an Umha is Linn an Iaruinn. Bhiodh e coltach gu robh co-mheasgadh eadar sluagh na Nuadh Linn Cloiche agus na bha air fhàgail de shluagh na Seann Linn Cloiche. (Am meadhon ’s an taobh an ear na h-Eòrpa tha daoine an dùil gun tugadh a’ ghine fala B a-steach le na h-armailtean Mongolach bho’n 5mh—15mh linn A.D.).

Bhrùchd tuilleadh sluaigh a-steach a Bhreatainn ann an Linn an Umha. Thainig a’ chiad luchd-àiteachaidh a Shasainn ás an Olaind agus á tìr na Rhine, ged is ann bho cheann-an-ear na Muir-meadhon-thìrich a thainig iad air tùs, a rèir coltais. Ràinig iad Sasainn mu 1900-1800 R.C., agus Albainn mu 1700 R.C. Bha na daoine sin àrd cruinn-cheannach, agus troma-chnàmhach, agus their sinn Luchd nam Bìocar riutha air sgàth nam bìocairean crèadha a dh’fhàg iad ’nan uaighean. Thog iadsan cuideachd cearcaill de thursachan. Thainig cuideachd sgaothan de luchd-imrich anmoch ann an Linn an Umha (1000-750 R.C.), mar eisimpleir sluagh nan Raon Chrogachan. B’ann ri tuathanachas a bha iad seo, agus is dòcha gur h-e cainnt Cheilteach a bh’aca.

Cho fad ’s as aithne dhuinn, thàinig ciad luchd-imrich Linn an Iarainn a Bhreatainn mu’n bhliadhna 500 R.C. Tha dùil gur h-e Ceiltich a bh’annta, agus thàinig iad á àiteachan mar cheann an iar-dheas na Gearmailt agus ás an Olaind, ged a thàinig iad bho thùs á àiteachan na b’iomallaiche, mar cheann a deas Ruisia. Thàinig tuilleadh de luchd-imrich Ceilteach an Linn an Iaruinn a cheann a deas Shasainn mu’n bhliadhna 250 R.C., agus a rithist eadar 75 agus 50 R.C. Ràinig na sluaghan Ceilteach sin Gaidhealtachd na h-Albann agus thog iad dùin air na cnuic, mar a tha Dùn Riachaidh air Mòinteach Druim Athaisidh.

Aig aon ám sgaoil na Ceiltich fad is farsaing air feadh na Roinn-Eòrpa. Anns an t-siathamh linn R.C., mar eisimpleir, bha a’ tuineachadh ann an iomadh àite am meadhon ’s an taobh

[TD 366]

an iar na h-Eòrpa, agus bhrùchd iad a-steach dha’n Eadailt agus do na Bàlcain anns an treas ’s anns a’ cheathramh linn R.C. Bha na ceatharnaich Cheilteach àrd, fèitheach agus bàn, ged a bha caochladh sheòrsachan ’nam measg. Is iongantach mura robh na Ceiltich sin greis gun a dhol domhainn ann an Albainn, ged a dh’fhaodadh e bhith gu robh na Cruithnich (air a bheil iomradh againn an toiseach ann an 297 A.D.) de stoc Cheilteach ann an tomhas. Tha daoine de’n bharail gu robh a’ chuid mhór de dh’Albainn tuath air Abhainn Foirthe, air àiteachadh le dà sheòrsa sluaigh a chaidh uidh air n-uidh ’nan aon mar Chruithnich na h-eachdraidh:

(l) Sluagh neo-Cheilteach, a’ bruidhinn cànain nach buineadh do’n teaghlach Eòrp-Innseanach, agus a thàinig is dòcha bho na daoine beaga Iberianach a thàinig a-steach ann an Nuadh Linn na Cloiche, agus

(2) Sluagh Ceilteach a’ bruidhinn cànain Brythonic (no fìor-sheann Chruimreach) a thàinig, is dòcha, bho’n luchd-imrich a ràinig ann an Linn an Umha no ann an Linn an Iaruinn.

Is dòcha nach robh an t-sìth air a cumail ro mhath fhads a bha na sluaghan seo bho Nuadh Linn na Cloiche agus bho Linn an Umha no Linn an Iaruinn a’ dol an ceann a chéile. Co-dhiù, chaidh móran de dhùin (de’n t-seòrsa ris an canar broch) a thogail eadar 100 R.C. agus 400 A.D. Tha eòlas air còrr is 500 broch ann an Albaìnn. ’Se am fear as coimhlionta tha air sgeul broch Eilean Mhousa an Sealtainn, agus tha deagh eisimpleir cuideachd an Càrlabhagh an Leódhas. ’Sann gu dìon a lorg a chaidh na dùin seo a thogail agus chan e naidheachd na sìthe a tha air innse dhuinn a bharrachd leis na tighean-fo-thalamh agus na tighean air an togail air eileanan air an ùr-dheanamh (na crannagan), a bha air an togail anns an aon aimsir.

Is dòcha gur h-e teachd nan laoch móra bána a-measg na Cruithneach beaga dorcha a dhùisg na sgeulachdan mu laoich fhamhairean, laoich na Féinne. Bha iomradh air na laoich sin ann an Eirinn ’s ann an Albainn. Dh’fhàg iad fhéin agus an rìgh aca, Fionn MacCumhaill, làrach air inntinnean an t-sluaigh ann an Albainn, as bith dé na fìor euchdan a rinn iad. B’e Oisean am bàrd, mac Fhinn. Anns an sgeulachd mhóir Eireannaich Táin Bó Cúailnge ’se Cù Chulainn an laoch mór ’s chan e Fionn, agus buinidh an sgeulachd seo do Linn an Iaruinn ann an Eirinn (mu’n ám san do rugadh Crìosd). Ach cha do sgrìobhadh na sgeulachdan seo gu faisg air 700 A.D. Coltach ri laoich na Féinne d’fhàg Cù Chulainn a sheula air Eirinn roimh linntean na h-eachdraidh.

[TD 367]

Is dòcha gu robh na Ceiltich, anmoch ann an Linn an Iaruinn, a’ toirt buaidh air na Cruithnich a bh’ann rompa an Eirinn agus agus Albainn aig an ám seo—ged nach do chuireadh ás do na Cruithnich mar luchd-riaghlaidh gu meadhon na naodhamh linn A.D. nuair a phòs Coinneach MacAlpainn ban-oighre a’ chrùin Chruithnich, ag aonachadh rìoghachdan nan Gaidheal ’s nan Cruithneach an Albainn. Cha bu chòir dhuinn a bhi cur an neo-shuim a’ bhuaidh a bhiodh aig còmhlan de laoich mhóra bhàna air sluagh a bha beag agus dorcha. Tha e fhathast rathail mas e duine dorcha a thadhlas an toiseach na Bliadhn’ Uire, agus is dòcha gu bheil seo mar chuimhneachan air an ám nuair a b’e na Lochlannaich a bha ’nan strainnsearan bàna, ’s gun rath no furan ’nan cois. Mas e seo a th’ann, tha an saobh-chràbhadh air leantainn còrr is mìle bliadhna a nis. 

Sgaoil Ceiltich Linn an Iaruinn air feadh Shasainn is Eirinn, agus thug iad ionnsaigh air Albainn roimh’n bhliadhna 509 A.D., nuair a chuir iad Earra-Ghaidheal fo chìs, ’s a stéidhich iad rìoghachd Dhail-riada, le a ceanna-bhaile aig Dun-ad. B’e Gàidhlig an cànan a bh’aca, agus anns na ceithir cheud bliadhna an deidh sin, sgaoil a’ Ghàidhlig air feadh mór-chuid Albainn, a’ cur ás do’n chainnt Chruithnich, <eng>Pictish<gai>, a bhuineadh ann an tomhas co-dhiù do roinn Cuimreach nan Ceilteach. Ach ged a shluig na Ceiltich Ghaidhealach (no Goidelic) na Cruithnich a thaobh cànain, tha an “seòrsa” Cruithneach fhathast air sgeul air feadh Albainn—tha sluagh na Gaidhealtachd agus nan Eileanan an diugh beag agus dorch anns a’ chumantas, ged a tha feadhainn ann a tha àrd, bàn no ruadh. Tha sgaoileadh na gine airson falt ruadh ann am Breatainn coltach ri sgaoileadh na gine fala O (i), agus is dòcha gum b’e an seòrsa fala O bu mhotha bha aig na Ceiltich agus aig sluagh Linn an Umha a bha ann am Breatainn mus tàinig na Ceiltich.

Thainig sluagh le seòrsa fala A a-steach do’n Roinn-Eòrpa ás Asia goirid roimh thoiseach linntean na h-eachdraidh. Is dòcha gu robh na h-Anglo-Saxaich agus an cuideachd de’n t-sluagh sin. Bhrùchd na h-Anglaich a-steach a dh’Albainn anns an 6mh linn A.D. agus dh’àitich iad pàirt de Mhachair Loudain. Tha barrachd de’n t-seòrsa fala A anns a’ cheàrn seo na tha anns a’ mhór-chuid de cheàrnan eile, far nach do thuinich na h-Anglaich.

Bho’n uair sin, thàinig na Niorbhaidhich a dh’Albainn, an toiseach mar luchd-àiteachaidh sìtheil agus an deidh sin mar Víkingar. Bha na h-Eileanan Albannach, a’ toirt a-steach mar an ceudna Sealtainn is Arcaibh, agus Eilean Mhanainn, fo an smachd, agus ’s iad a bha a’ riaghladh ceann-a-tuath na h-Albainn gu crìoch na 12mh linn. Dh’fhan an cànan—Norn—beò ann an Sealtainn chun na 19mh linn, agus tha buaidh an cainnt fhathast

[TD 368]

ri fhaicinn air iomadh facal ann an Albais, gu h-àraidh ann an Sealtainn, an Arcaibh agus air còrsa an ear na h-Albainn, gun luaidh a dheanamh air ainmean-àiteachan. Na Normanaich a thàinig a dh’Albainn a rithist, bha iad de’n aon fhreumh ris na Víkingar, ach bha iad air measgachadh le muinntir Bhreatainn na Frainge, agus leis na Frangaich.

Nas fhaisge air an là againn fhìn, thàinig Flemingich ás a’ Bheilg, mar bhreabadairean ’s mar cheannaichean, gu cuid de bhailtean Albainn. Agus bhrùchd sluagh mór a-steach á Eirinn, anns a’ chead bliadhna a chaidh seachad, ged a tha iad sin anns a’ chumantas de’n aon stoc ri Gaidheil Albainn iad fhéin. Cha robh an imrich á Sasainn glé throm gu ruige seo, ach fàsaidh i nas truime mar a theid sluagh Shasainn a bhruthadh nas motha ’s nas motha, le dìth rùm. Tha comas aig dùthaich aig a bheil smachd oirre fhéin casg a chur air imrich-a-steach, agus is dòcha gu bheil a làn-thìde aig Ceiltich Albainn — agus ’se Ceiltich a th’anns a’ mhór-chuid againn, air Ghaidhealtachd ’s air Ghalltachd — dùsgadh agus an dualchas fhéin aithneachadh. Cha teid aca air móran sam bith a dheanamh aon uair ’s gum bi Alba ’na <eng>suburb<gai> aig Sasain. Roimh linntean na h-eachdraidh, bha sluagh ga shlugadh le sluagh eile: sluagh Nuadh Linn na Cloiche le na Cruithnich, na Cruithnich le na Gaidheil agus na Ceiltich eile. An teid na Gaidheil agus na Ceiltich a nis a shlugadh le na h-Anglo-Saxaich? ’Sann an diugh a tha feum air gun tugadh Fionn sgal air a’ chòrn ’s gun dùisgeadh e an dà chuid an Fheinn agus na h-Albannaich!

FACLAIR

àirsear—<eng>archaeologist<gai>
An Ear Mheadhon—<eng>The Middle East<gai>
bìocar—<eng>beaker<gai>
camadh—<eng>complexity, complication<gai>
ceaphalach—<eng>cephalic, of the head<gai>
cruth-rannsachadh—<eng>morphological investigation<gai>
dath-fhradharc—<eng>colour vision<gai>
Eòrp-Innseanach—<eng>Indo-European<gai>
imrich-a-steach—<eng>immigration<gai>

luchruban—<eng>pygmy<gai>
meadhonail—<eng>mean<gai>
mìle-gram (mg)—<eng>kilogram<gai>
Mórchuanach—<eng>Oceanic<gai>
pàirteachadh—<eng>division<gai>
pàirtich—<eng>divide<gai>
Raon Chrogachan—<eng>Urnfield<gai>
sìobhaltachd—<eng>civilization<gai>
sgaoileadh—<eng>distribution<gai>
tionnsgain—<eng>industry<gai>
ùidheachd—<eng>interesting<gai>

(Tha sinn fo chomain aig <eng>Blackwell Scientific Publications Ltd.<gai>, a thug cothrom dhuinn feum a dheanamh de’n dà mhap bho’n leabhair <eng>A. E. Mourant, The distribution of the human blood groups <gai>(1954)).

[TD 379]

An Sgeilp Leabhraichean

<eng>Poems to Eimhir<gai>. Eadar-th. o’n Ghàidhlig aig Somhairle MacGhillEathain le Iain C. Mac a’ Ghobhainn. (<eng>Northern House, 58 Queen’s Road, Newcastle-on-Tyne.<gai> 80sg no $2.50. Ann an còmhdach cruaidh bho Gollancz, Lunnainn, aig £l.90)

Tha faisg air deich bliadhna fichead bho chuireadh a-mach an leabhar aig Somhairle MacGhillEathain, Dàin do Eimhir agus Dàin Eile, leabhar a tha air a bhi iomraideach o chionn iomadh bliadhna, agus bha làn thìde ann eadar-theangachadh a dheanamh air. Tha grunn bhliadhnachan bho theirig leth-bhreacan de’n leabhar fhéin, agus tha thìde a chur an clò a rithist, slàn iomlan mar a bha e, leis gach dàn agus dealbh ann.

Tha mi fhìn de’n bheachd gu robh còir gach dàn a bha ann an Dàin do Eimhir eadar-theangachadh anns an leabhran ùr seo. Chan eil na Dàin Eile ann, ach chan eil an sin ach rud eile. Ach shaoilinn gu robh còir aig an eadar-theangair na dàin uile a chur còmhla, gus sealladh iomlan a thoirt do dhaoine air obair a’ bhàird. Tha e ag ràdh gun dh’fhàg e feadhainn ás air sgàth cho duilich ’s a bha e eadar-theangachadh a dheanamh a chòrdadh ris, gun do dh’fhàg e feadhainn eile ás ’s e de’n bheachd nach robh iad a’ cur dad ás ùr ris an leabhar nach robh ann cheana, agus gu robh fear no dhà ann nach robh am bàrd fhéin ag iarraidh a chur an clò a rithist.

Chan eil e furasda a thuigsinn carson a dh’fhàgadh fear no dhà de na dàin ás. Shaoilinn gu robh LI a cheart cho airidh air a chur ann ri L, agus tha pìos de bhlas an leabhair a dhìth air le XIII fhàgail ás. B’e seo an dàn “Do’m shùilean-sa bu tu Deirdre.” Is dòcha nach biodh e furasda pàirt de na h-ainmean a mhìneachadh, ach tha e iomchuidh gum biodh Eimhir air a cuairteachadh le luchd-gaoil de’n t-seòrsa a tha air an ainmeachadh anns an dàn seo. An àite no dhà eile, tha mar gum biodh eagal air Mac a’ Ghobhainn na rudan as Gaidhealaiche fhàgail ann: ann an XXIII is gann gun tuigeadh duine gur h-e Pàdraig Mór MacCruimein agus an ceòl-mór “Cumha na Cloinne” a tha gan coimeas ri Beethoven ’s a cheòl, agus ’se call tha sin. Tha Clann Mhic Cruimein gan cur gu cùl na còmhla cuideachd ann an LVII.


[TD 380]

[Sanas]

[TD 381]

’Se obair chugallach a tha anns an eadar-theangachadh, gu h-àraidh ann an eadar-theangachadh ann am meadair. A bheil thu dol a leantainn modh na meadaireachd, no a’ dol air tòir suathalas a bheir beachd nas fheàrr do’n strainnsear. Mar as trice tha mi a’ creidsinn gur h-e an dara dòigh as fheàrr, agus saoilidh mi gu bheil Mac a’ Ghobhainn ceart ann a bhi a’ taghadh “<eng>half-rhyme<gai>” sa’ Bheurla gu comharradh na Gàidhlig a nochdadh do’n leughadair (<eng>Spain: win; slave: love; tall: hell<gai>, ’s mar sin air adhart). Chan e seo a th’aige an còmhnaidh, ach ’se th’ann mar as trice. Chanadh cuid gu feum thu dhol gu math nas fhaide na sin, agus suathalas a chur an àite a’ chruaidh eadar-theangachaidh, ach an tuig do luchd-leughaidh, bho’n fhéin-fhiosrachadh aca fhéin, co air a bheil thu mach. Bho’n fhéin fhiosrachadh aca fhéin! Ach tha seo a’ tighinn faisg air cnag na cùise, oir tha féin-fhiosrachadh air leth aig gach sluagh—ann an tomhas co-dhiù—agus is cinnteach gur h-e seo pàirt de na tha sinn a’ lorg nuair a leughas sinn eadar-theangachadh bho bhàrdachd ann an cànain tha coimheach dhuinn. Mar sin, chan eil e ceart Pàdraig Mór, ’s an ceòl-mór, fhàgail ás a’ bhàrdachd:

Thachd an fhiabhras iomadh truagh
’s dh’fhàg i iomadh athair breòite,
ach dh’fhàg ceòl cumha Phàdraig Mhóir
àmhghar a chloinne glòrmhor.
<eng>(Fever has throttled many a hero,
leaving his descendants bare —
but the music of his elegy
transformed his flesh to a blazing star).<gai>

Dh’fhaodadh tu, is dòcha, a ràdh nach fhiach fhàgail ann mura cuir thu mìneachadh ’na chois, agus is dòcha teip de Chumha na Cloinne air a chluich le sàr phìobaire. Ach tha aon rud cinnteach: tha milleadh an cois fhàgail ás.

Tha cuid dhe na dàin anns an leabhar seo a tha fìor mhath. Air aon dhiubh sin tha “Urnuigh” (XVIII), agus mar eisimpleir na streathan seo:

<eng>Mine is a hopeless death alive
because I did not force my love
out of my splendid private grove,
because when History strode by
I loved a woman in my secret sky.

I saw blood beating like a pulse,
the spirit’s lightning on the hills
the poor world shedding all its ills,
I understood with a heart impure
the language of the wounded deer.

He whose heart is cleansed and pure
Will walk unswerving through the fire,<gai>


[TD 382]

[Sanas]

[TD 383]

<eng>will climb huge hills and never tire,
but mine is not the hero’s part,
who live with a corrupted heart.

And this, prayer you hear me pray,
is vain and blasphemous and dry,
corrupt and crooked and awry,
a prayer to pray and nothing more,
the shadow of a false fire.<gai>

Tha sìmplidheachd anns an dàn agus anns an eadar-theangachadh, agus ged a tha iomadh car is camadh aig an eadar-theangair, tha an dàn gu h-iomlan ceart. Tha eisimpleir an seo cuideachd air mar a tha “blas na dùthcha” ga mhùchadh:

Cha ruigear a leas ceistear no sgrùdair
a dh’fhaicinn nach eil ’nam ùrnaigh
a’ Ghairm Eifeachdach no ’n Dùrachd,
’s ged tha mi soilleir anns an fhìrinn
nach ’eil mo spiorad aon-fhillte

<eng>(There’s no need for a catechist
to tell my prayer is but a ghost
a shadowy figure in the mist,
to show me that my spirit is not
as hard and luchd as my thought).<gai>

Tha a’ Ghairm Eifeachdach ro dhlùth ri cridhe na h-ùrnuigh gus a fàgail ás. Ach, ga ghabhail thar a chéile, tha an t-eadar-theangachadh seo fìor mhath.

Dh’fhaodamaid an dearbh nì a ràdh mu chuid eile: leithid IV, XXII, XXIX, XXXII, XLII XLV, XLVIII agus feadhainn eile. Glé thric ’se na dàin as sìmplidhe ’s as liricich a tha seo. An dràsda ’s a rithist tha e a’ cur ris a’ bhàrdachd ’s ga deanamh nas fheàrr is dòcha, leithid.

’s an fhairge neo-aoibhneach a’ tarruing
nan ulbhag is ’gan tilgeil tharainn
<eng>(where the huge joyless sea is coughing
stones and boulders from its throat.)<gai>

Ann an grunn math de na dàin, air an làimh eile, tha Mac a’ Ghobhainn a’ dol fodha anns an t-suil-chruthaich a tha ceithir-thimcheall air an eadar-theangair an còmhnaidh. Tha an comhardadh ga shlugadh, ’s a’ slugadh na prìomh bhàrdachd, uair is uair. Ann an XXIII, gheibh sinn

geal, àlainn, socair le uaill chiùin
an nighean ùr ’na bòidhchead

air eadar-theangachadh

<eng>White and brilliant your beauty
seated at my left hand,<gai>

air sgàth seòrsa de chomhardadh fhaighinn eadar <eng>hand<gai> agus <eng>mind<gai>

[TD 384]

ann an streath eile. Ach mur eil mi air mo mhealladh, bha Eimhir aig an ám seo a’ cluich anns an orcastra, is bha an bàrd ga coimhead a’ cluich—cha b’ann idir a’ toirt <eng>caramels<gai> dhi a bha e ’s i ’na suidhe ri thaobh. Tha a leithid seo a’ tachairt an ìre mhath tric, is tha e nas fhasa a thuigsinn carson na tha e pàirt de na h-atharraichidhean eile th’ann a thuigsinn. Ann an XXX, seo an t-eadar-theangachadh a th’aige air

Alba co-shìnte ri ar gaol
Alba gheal bheadarrach fhaoil:

eadhon,

<eng>Scotland extended lovingly
in the bed of hospitality.<gai>

Bha i air cùl nan cùrtairean anns an dàn aig Somhairle, ’s chan fheàirrd i bhi air a stobadh air an àrd-ùrlar mar seo. A rithist ann an LVII, anns an dara rann air d.61, saoilidh mi gu bheil fada cus aig Mac a’ Ghobhainn ga chur ris an dàn, eadar “<eng>idiot Styx<gai>”agus “<eng>diagram<gai>” agus “<eng>metaphor<gai>.” Tha e a’ fàgail a bhlas fhéin air an dàn—nì nach eil buileach mì-iomchuidh—ach ann an tomhas ro mhór. Tha e cuideachd a’ toirt dhuinn an sud ’s an seo mìneachadh an àite eadar-theangachadh—bu chòir am mìneachadh fhàgail aig an leughadair.

Ach ged a tha iomadh rud beag ann mun do rinn mi casaid, tha mi a’ smaoineachadh gur geal a b’fhiach an t-eadar-theangachadh a dheanamh, agus a thuilleadh air a sin, nach eil duine beò an diugh a dheanadh e cho math ’s a rinn Iain Mac a’ Ghobhainn.

RUARAIDH MacTHOMAIS

[Sanas]
