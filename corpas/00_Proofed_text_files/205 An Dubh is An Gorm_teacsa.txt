[C 1]

AN DUBH IS AN GORM

IAIN MAC A’ GHOBHAINN

[C 2]

[Dealbh]

Tha Iain Mac a’ Ghobhainn air cliù a chosnadh mar fhear-sgrìobhaidh barraichte, an Gàidhlig ’s am Beurla; sgrìobhaidh e rosg is bàrdachd anns an dà chànain, agus tha moran aige an clò cheana.

Anns a’ Ghàidhlig, tha alt sònraichte sgileil aige air sgeulachdan goirid a sgrìobhadh. Chuir Gairm a-mach leabhar leis anns a’ bhliadhna 1960: Burn is Aran, anns a bheil naoi sgeulachdan agus bàrdachd cuideachd.

Anns a’ chruinneachadh ùr so tha fichead sgeulachd, a’ chuid mhór dhiubh air cuspairean a tha glé dhlùth ri ar beatha anns an linn so. Bheir iad smuaineachadh air an leughadair, agus bheir iad fìor thoileachas dha.

[C 3]

OILTHIGH OBAIR-DHEADHAIN
Iain Mac a’ Ghobhainn
AN DUBH IS AN GORM

[DA 1]

Leabhraichean ùra Gàidhlig
Oilthigh Ghlaschu

Fo stiùireadh
RUAIRIDH MhicTHÓMAIS

AIREAMH 2

AN DUBH IS AN GORM
le
IAIN MAC A’ GHOBHAINN

[DA 2]

[Blank]

[DA 3]

AN DUBH IS AN GORM

IAIN MAC A’ GHOBHAINN

OILTHIGH OBAIR-DHEADHAIN
1963

[DA 4]

Clò-bhuailte le A. Learmonth
’s a Mhac
Struighlea

[DA 5]

FACAL TAING

BU mhath leam aig an toiseach taing a thoirt do Urras NicCaoig. ’Se so an dàrna h-uair a thug iad cuideachadh dhomh airson cosgais leabhair, agus mura bitheadh an cuideachadh sin is iongantach gu robh na leabhraichean so air tighinn am follais idir. Is mór agus is prìseil an obair a tha iad a’ dèanamh ann a bhith a’ cumail beò agus ag ath-dhùsgadh litreachas na Gàidhlig.

A rithist, bu mhath leam taing a thoirt do Ruaraidh MacThómais, Fear-teagaisg nan Cànanan Ceilteach an Oilthigh Obair-Dheadhain. Thug e cuideachadh dhomh ann an grunn de dhòighean, agus ghabh e os làimh gach uallach a tha ceangailte ri foillseachadh an leabhair so. Chan urrainn dhomh innse cho mór ’s a tha mi ’na chomain airson comhairle is cuideachadh de gach seòrsa, ach mar a their iad: “Pàidhidh Dia e.” Tha e do-dhèanta dhòmhsa. Tha mi fo chomain aig Gairm cuideachd, oir chaidh seachd de na sgeulachdan a chlò-bhualadh anns an ràitheachan sin.

Tha mi mar an ceudna ann an comain Dhòmhnaill Moireasdain, a tha a’ teagasg Gàidhlig an Ard-sgoil an Obain, oir thug e cobhair dhomh gu h-àraidh a thaobh cainnte is gràmair, mus do ràinig na sgeulachdan so an clò.

An t-Oban, 1963.
IAIN MAC A’ GHOBHAINN.

[DA 6]

[Blank]

[DA 7]

SGEULACHDAN

1. AN SOLUS UR								1
2. IS AGUS ESAN								8
3. AM MAOR									9
4. AN CUAN ’S NA FAOILEAGAN					17
5. A’ GHLOINE								21
6. AN CARBAD								25
7. E FHEIN ’S A BHRATHAIR						28
8. ABRAHAM IS ISAAC							31
9. JENKINS IS MARLOWE							34
10. A’ BHAN-SHOISGEULAICHE						40
11. AIG A’ CHLOICH-CHUIMHNE						48
12. AN TAGHADH								51
13. AN COMHRADH							56
14. AN LEINE								59
15. ANNS A’ BHURN							63
16. ANNS AN UAIMH							66
17. NA H-IUDHAICH							72
18. AM PRIOSANACH							76
19. NA FACAIL AIR A’ BHALLA						81
20. AN DUBH IS AN GORM						83

[DA 8]

[Blank]

[TD 1]

AN SOLUS UR

BHA an duine ’na shuidhe air beulaibh na h-iuchrach a bha ag ràdh OFF. Cha robh duine anns an rùm ach e fhéin. Ri thaobh bha ceithir telefonan—té gheal, té bhuidhe, té dhearg agus té uaine mar ghunnachan a dh’ fhaodadh spreadhadh mionaid sam bith. Nuair a thòisich té ac’ a’ seirm thog e gu chluasan i ’s dh’ éisd e.

“Chan eil cinnt agaibh a réisd?” thubhairt e. Chuir e sìos an telefon, ’s chaidh e chun na h-uinneig. ’Se oidhche bhòidheach shamhraidh a bh’ ann, ’s chitheadh e na daoine a’ falbh air na sràidean móra, ’s chluinneadh e an cuid bhrògan a’ tàirneanaich air a’ chloich. Os cionn nan tighean bha an solus uaine, is grian òir anns an adhar. Air oidhcheannan mar so shaoileadh duine gun robh an saoghal gun mheang mar leug phrìseil. Muillionan de dhaoine a’ gabhail seachad, mar rionnagan anns an iarmailt, muillionan de dhaoine . . . Smaoinich e air an adhar, gun fhios nach robh, aig an àm ud fhéin, rocaidean . . . . ’s an iarmailt a’ coimhead cho neochiontach cuideachd!

Stad e. Bha gnog aig an dorus.

“Thig a-steach,” dh’ éigh e, ’s thainig Soames a-steach. B’ e Soames a sheirbhiseach pearsanta. Bhe e giùlan sgàl ’na làmhan agus air an sgàl bha cupan cofaidh. Leig e sìos an sgàl air a’ bhòrd bheag ri taobh na h-uinneig. Cha robh móran fuilt air cùl amhaich ’s e lùbadh a chinn.

“Ur cofaidh,” ars esan. B’ e duine àrd tana a bh’ ann ’na aodach dubh. Bha e falbh a-mach nuair a chuir am fear-riaghlaidh stad air.

“Soames?”

Sheall Soames ris le ceist ’na ghuth.

“Suidh sìos.”

Shuidh Soames sìos.

Thug am fear-riaghlaidh a-mach pacaid thoitean.

“Eil thu riutha?”

“Chan eil.”

[TD 2]

Bha làmhan Shoames ’nan laighe air a ghlùinean.

Carson a dh’ iarr e air Soames fuireachd? Cha robh fhios aige dé chanadh e ris.

“Tha mise cho trang,” thòisich e. Cha dubhairt Soames smid, ach bha e sealltainn ris mar gum biodh e feitheamh ri òrdugh. Cha robh ann an saoghal Shoames ach saoghal òrdughan.

“Tha mi cho trang ’s nach urrainn dhomh . . . .” thòisich e rithist.

“Nach urrainn dhuibh eòlas fhaighinn air mo leithid-sa?” arsa Soames.

“Seadh,” ars esan, “sin e dìreach.” ’S thug e sùil gheur air Soames mar gum biodh e air dol a-steach do inntinn airson a’ chiad uair.

“Co ás a thàinig thu,” ars esan, “có thù?”

“Mise?” arsa Soames. “Rugadh is thogadh mi sa’ bhaile so fhéin.”

“Agus mise,” ars am fear-riaghlaidh, ’s e cur ás an toitein cha mhór mus do las e e.

“Eil teaghlach agad?”

“Aon mhac.”

Dh’ fheuch e ri smaoineachadh air mac Shoames ach cha rachadh aige air.

“Tha e anns a’ cholaisd,” thubhairt Soames.

Smaoinich e air a’ cholaisd anns an robh e fhéin uair, agus air na leabhraichean a leugh e. Dante, Vergil, Hómer . . . . Bha iad ann an saoghal eile.

“Dé na leabhraichean a bhios e leughadh?” ars esan, ’s e sealltainn a-mach air an uinneig.

“Leabhraichean? Eil fhios agaibh, chan e sgoilear dìleas a th’ ann,” fhreagair Soames, ’s e ’g aomadh chuige anns a’ chathair ’s aig a’ cheart àm dh’ aom e fhéin air falbh bho Shoames mar nach biodh e ’g iarraidh éisdeachd ris an sgeòil a bha tighinn. Bha cus dhaoine anns an t-saoghal, is mì-rian do-aithris.

“Leis an fhìrinn innse,” arsa Soames, ’s a ghuth a’ fàs na bu treise “chan eil móran spéis aige de chàil ach ball-coise.”

Stad e ’s thubhairt e: “Ach ’se déagh bhalach a th’ ann.”

[TD 3]

Ball-coise! Cuin a chluich e fhéin air ball-coise?

Bha an saoghal làn de dhaoine mar Shoames ’s a mhac aig nach robh, spéis de chàil ach ball-coise.

“An t-seachdain a chaidh,” arsa Soames, “thàinig e dhachaidh ’s e ’g ràdh gun d’ fhuair e tairgse dhol a chluich do . . . . Ach tha gu leòr agaibhse ri . . . .”

“Chan eil, chan eil,” ’s e ga mhallachd fhéin airson iarraidh air Soames fuireachd.

“Ach cha cheadaich sinn sin dha idir,” thubhairt Soames. “Tha sinn suidhichte gu lean e an sgoil. Bha trod mhór againn, ’s dh’ fhalbh e mach ’s cha tainig e steach gus an ath-mhadainn. Chan eil fhios càite na chaith e an oidhch’.” Có dh’ aithnicheadh sin air Soames fad na seachdain ud? Có mhothaich an trioblaid sin ’na ghnùis?

Agus air a shon fhéin, cha robh càil a dh’ fhios aige càit an robh Ealasaid fad na seachdain ud: cha robh tìd’ aige.

“Nach eil sin iongantach,” ars esan.

“Dé?”

“O, bha mi smaoineachadh.”

“’S cha robh fhios aig a mhàthair dé a dhèanadh i. An tigh-eiridinn no am polas? . . . . Cha robh fhios. Ach thàinig e mu dheireadh, ’s chan innseadh e càit a robh e. Chan eil e ach seachd deug.”

Dé ’n aois a bha Ealasaid, smaoinich e.

“Tha mi duilich sin a chluinntinn,” ars esan mu dheireadh. Bha Soames mar gum biodh e a’ feitheamh ach an ùine ghoirid thubhairt e: “’S fheudar dhomh a bhith falbh.”

“Chan fhalbh, chan fhalbh. Suidh sìos, suidh sìos. Tha tìde gu leòr againn.”

An déidh dha-na-trì mhionaidean thubhairt e:

“Bu chòir dhuibh leigeil leis.”

“Leigeil leis?” arsa Soames mar nach biodh e a’ tuigsinn.

“Seadh. ’Se sin a tha e ’g iarraidh—ball-coise . . . . agus is cinnteach . . . .”

Bha a shùilean a’ sealltainn thairis air Soames mar nach biodh e ga fhaicinn.

[TD 4]

“Cha leig sinn leis,” arsa Soames, ’s e ’g éirigh ás a’ chathair. “Chan aithnich sibhse am balach ann. Chan eil fhios agaibh. Dé bha e dol a dhèanamh, co-dhiù? Thog sinn e, ’s cha leig sinn dhà e fhéin a mhilleadh.”

“B’ fheàrr leam gu suidheadh tu sìos.” Nach e ’n saoghal a bha mì-rianail, daoine mar Shoames a’ falbh air fheadh le ’n cuid mhuladan.

“Co ris a tha e coltach, do mhac?” ars esan. Gu grad, thug Soames dealbh ás a phòcaid, ’s sheall e dhà e. Bha am balach ’na sheasamh air beulaibh carbaid dheirg ’s bonaid a’ charbaid fosgailt. Bha solus geal a’ dòrtadh timcheall air ’s e ’na léine air latha samhraidh. Nuair a chunnaic e am falt dubh slìobach ’s an t-aodann fosgailte ann an gàire thug e bruadar a choreigin gu inntinn ach cha ghreimicheadh e air.

“’Se balach grinn a th’ ann,” ars esan, ’s e toirt an deilbh air ais do Shoames. Rinn Soames gàire mar gun còrdadh so ris.

“Ach dé dhèanadh tu nam biodh an saoghal a’ tighinn gu cheann a màireach?” thubhairt am fear-riaghlaidh gu grad.

“A’ tighinn gu ceann?” dh’ fhaighnich Soames. Nach e ’n duine a bha slaodach. Cha tàinig an smuain a riamh a-steach air!

“Seadh. Nam biodh an saoghal a’ tighinn gu ceann,” thubhairt e rithist. “Dé dhèanadh tu mu dheidhinn do bhalaich?”

Dé dhèanadh e fhéin mu dheidhinn Ealasaid?

“Chanainn ris gu feumadh e leantainn na sgoile an aon rud,” fhreagair Soames leis an aon rag-mhuinealas.

Bha an t-adhar air taobh muigh na h-uinneig a’ fàs dearg an déidh a bhith uaine.

Smaoinich e air Ealasaid, a nighean fhéin. Cha robh càil a dh’ fhios aige càit am biodh i aig an àm ud ach gun smaoineachadh thog e an telefon uaine ’s dh’ iarr e an tigh. Dh’ éisd e airson mionaid ’s bhruidhinn e ri cuideigin ach mu dheireadh chuir e sìos an telefon. Cha robh i stigh. Càit an robh i? Ann am priobadh na sùla smaoinich e gu math dh’ fhaoite nach fhaiceadh e i tuilleadh, ’s dh’ éirich a h-aodann mu choinneamh mar dheur. Anns a’ mhionaid so fhéin dé bha a’ dìreadh an adhair mar nathair ann an gàrradh sgòthan? Chuir e làmh

[TD 5]

air an telefon a rithis airson a togail ach cha do thog e i. Cha robh rian nach fhaiceadh e i rithis!

“Tha rudeigin a’ cur dragh oirbh,” arsa Soames.

“Chan eil,” ars esan, “chan eil.” Thubhairt e na facail gun smaoineachadh ach an déidh na facail a ràdh dh’ atharraich e inntinn.

“Tha” ars esan, “tha rudeigin a’ cur dragh orm.” Ach ciamar a b’ urrainn dha so innse do Shoames? Thionndaidh e air falbh.

Ann an guth ìosal thubhairt Soames, “Cha leig sibh a leas innse dhòmhsa.”

Nach e ’n fhìrinn a bh’ aig Soames: carson a dh’ innseadh? Ach thionndaidh e bho ’n uinneig agus chunnaic e mar gum b’ ann ann am bruadair Ealasaid ’na seasamh far an robh Soames. Chuir so uimhir de dh’ iongnadh air ’s gun theab e dhol suas gu Soames gu faiceadh e có bh’ ann.

“Tha mi smaoineachadh mu dheidhinn Ealasaid,” ars esan mu dheireadh ’s nuair a thubhairt e na facail dh’ aithnich e gun leum e astar gun ainm.

“Ur nighean?” arsa Soames, ’s shaoil am fear-riaghlaidh gun tainig blàths gu aodann Shoames mar theine a’ deàrrsadh.

Chunnaic e airson a’ chiad uair gu robh peann uaine am pòcaid-broillich Shoames ’s gun robh e coltach ris an uaine a bh’ anns an adhar.

“Seadh” ars esan, “Ealasaid.” Agus chunnaic e ’na inntinn tighean a’ losgadh mar chairtean mar gum biodh teine cho luath ri inntinn a’ ruith thairis orra. Chuala e sgriachail dhaoine ’s chunnaic e iad a’ ruith ’s an cuid aodaich a’ slaodadh riutha. ’S chunnaic e Ealasaid mar aon bhoinne bùirn air an talamh.

“An robh do mhac-sa fada gun choiseachd?” ars esan. Cha robh e tuigsinn dé bha e ’g ràdh, ach bha Soames ga thuigsinn: gu h-iongantach bha Soames ga thuigsinn.

“Bhà,” ars esan, mar gum biodh a’ cheist nàdurrach gu leòr, “bha e cho trom, is ceann mór air. Bhiodh e tuiteam gun sgur,” ’s thòisich e ’g gàireachdainn mar gum biodh e ga choimhead.

“Bha Ealasaid mar sin,” ars esan. “Tha cuimhn’ agam aon latha theab i tuiteam do ’n teine. ’S bha mi ’nam shuidhe a’ sgrìobhadh nuair a thachair e. Tha iomadach bliadhna bho ’n latha sin.”

[TD 6]

“Bha Tormod an aon dòigh,” arsa Soames. “Ach bhiodh sinne ga chumail air falbh bho ’n teine.”

“Bhitheadh.”

“Bha e fada gun bhruidhinn cuideachd.”

“Cha robh Ealasaid,” ars esan. “Bha i luath ’na dòighean.”

Stad e ’s an ceann greiseig thubhairt e:

“Tha sibh ceart. Cumaibh ris an sgoil e. Seallaibh ás a dhéidh. Tha sibh ceart.”

Mus robh na facail ceart a-mach ás a bheul thòisich an telefon a’ seirm. B’ e ’n té uaine a bh’ ann ’s cha robh eagal air. Thog e i.

“O,” ars esan, “Ealasaid. Tha thu stigh?” Rinn Soames airson falbh ach stad e e.

“B’ fheàrr leam gun tigeadh tu nuas cho luath ’s as urrainn dhut,” ars esan ri Ealasaid. “. . . . Ceàrr? Chan eil càil ceàrr? . . . . Chan urrainn dhut a thighinn? Carson? . . . . O chan eil difeir ann, ach . . . . Uh, uh . . . . tha thu dol gu . . . . Well, chan eil cothrom air . . . . Cuin a bhios a’ chuirm deiseil? Chan eil fhios agad . . . . Chan eil, chan eil càil ceàrr . . . . Co-dhiù chì mi thu . . . . Mar sin leat . . . .” Chuir e sìos an telefon air a’ bhòrd.

“Chan urrainn dhi a thighinn,” ars esan. Mu dheireadh shuidh e sìos air cathair mu choinneamh Shoames.

“Innis dhomh” ars esan, “innis dhomh dé nì mi.”

’Na inntinn chunnaic e Ealasaid a’ dìreadh do ’n charbaid ’s e a’ deàrrsadh tarsainn rathaidean an t-saoghail ’s e fhéin a’ sealltainn ás a dhéidh mar nach tilleadh e tuilleadh.

“Tha thu feitheamh ri rudeigin,” arsa Soames, ’s e ga sgrùdadh gu geur.

“Thà” ars esan, “tha mi feitheamh ri fios a bheil rocaidean anns an adhar, ’s ann am mionaidean bidh agam ri . . .” Bhuail smuain air anns a’ mhionaid sin fhéin agus thubhairt e:

“Tha e furasd rocaidean a chur air falbh. Chan eil càil cho furasd ri rocaidean a chur air falbh.”

Ach dé fios a bh’ aig Soames?

“Dé nì mi?” ars esan ri Soames.

[TD 7]

“’S fheàrr dhomh cupan cofaidh eile fhaighinn dhuibh,” arsa Soames. Ged a bhiodh rocaidean anns an adhar cha smaoinicheadh Soames air càil ach cofaidh. Cha do dh’ ionnsaich e ’n còrr.

“Dé feum a ni cofaidh?” ars esan. “Tha mi duilich,” thubhairt e an ath-mhionaid. “Bha dùil agam . . . .”

“Mas urrainn mi ur cuideachadh . . .,” thòisich Soames.

“Tha sin ceart gu leòr,” ars esan, “ach chan eil difeir ann. Co-dhiù” thubhairt e, “tha mi cinnteach gu bheil thu ceart mu dheidhinn do mhic.”

Thòisich an telefon a’ seirm ’s chlisg e, ach chunnaic e gur ann bho ’n telefon uaine a bha an seirm a’ tighinn ’s thog e i gu grad.

“Có tha so?” ars esan. “Ealasaid?” ’S thòisich e gàireachdainn leis an toileachas. “’S urrainn dhut a thighinn a dh’ aindeoin cùis? . . . . Tha thu cinnteach? . . . . Cuimhnich nach eil mi ga do thoirt air falbh? . . . . Chan eil . . . . Tha mi toilicht . . . . Cuin a bhios dùil agam riut? Ann am fichead mionaid? Seadh matà. Fichead mionaid.

“Tha mi cho toilichte gun urrainn dhut a thighinn. Cho toilicht . . . . Dé? . . . . Ha, ha, ha. Cha do chaill . . . . cha do chaill mi mo thonaisg idir.”

Chuir e sìos an telefon.

“Tha i tighinn,” ars esan ri Soames.

“Tha mi toilicht,” arsa Soames, “tha mi glé thoilicht.”

“Siuthad,” ars esan, “gabh toitean. Ged nach do ghabh thu fear a riamh. Siuthad.” Stad Soames airson mionaid ach mu dheireadh chur e mach a làmh.

“Gabhaidh,” ars esan.

Ghabh e maids airson an toitein ’s thòisich e casdaich, ach cha do chuir sin casg air. Am meadhon na casdaich, thòisich an telefon a’ seirm a rithist. Ruith am fear-riaghlaidh a-null, ’s an toitean ’na làimh, ach dìreach air dhà a làmh a chur air an telefon uaine dh’ aithnich e gur e ’n té dhearg a bha seirm.

Mus do thog e an telefon thionndaidh e gu Soames, ’s chan fhac Soames air aodann duine—’s chan fhaiceadh—a leithid de dhoilgheas ’s a chunnaic e a’ bristeadh, mar sholus dallaidh, air an aodann ud.

[TD 8]

IS AGUS ESAN

CHA robh duine anns an réidhlean ach an dithis aca—ise agus esan—anns an t-solus do-aithris a bha dòrtadh á toiseach an t-saoghail. Bha an t-aon ubhal a’ deàrrsadh mar fhuil air a’ chraoibh, cho dearg ri ròs, cho lìomhte ri gloine.

“Tha mi ag iarraidh an ubhail,” ars ise. Bha a sùilean ciùin mar shùilean leanaibh, mar nèamh. Bha ainglean dorcha a’ sgiathalaich annta.

“Chan ann leinne an t-ubhal,” ars esan ’s a shùilean làn smaointean mu dheidhinn Dhé, ’s mu dheidhinn saorsa , ’s mu dheidhinn nàduir . . . .

“Tha mi ag iarraidh an ubhail,” ars ise ’s a sùilean a’ slaodadh chuice am meas a bha deàrrsadh mar leug anns an adhar.

Thionndaidh e air falbh bho a sùilean ’s sheall e ann an sùilean nan ainmhidhean a bha boillsgeadh mar bhùrn. Chan fhaiceadh e càil ach e fhéin annta-san. Ach, ’na sùilean-se . . . .

“Seall,” ars esan, “mar a bha na craobhan a’ fàs ’s mar a thug iad gu breith an t-ubhal sin. Nach eil e mìorbhaileach mar a chuidich a’ ghrian ’s am bùrn ’s na reultan. Nach eil e cur iongantas ort, a bhith faicinn òrdugh na cruinne-cé mar theudan chlàrsach?”

“Tha mi ag iarraidh an ubhail,” ars ise. ’S sheall e rithe. Bha ainglean dorcha ’na sùilean, ’s thòisich e dol air chrith mar chraobh ann an stoirm. Loisg e ann an teine a sùilean. Chunnaic e i a’ cur duilleagan nan craobhan timcheall oirre mar cheò ghorm timcheall na gréine.

Ghabh na reultan seachad ’nan òr is ’nan airgead ’s chunnaic e ise gan snìomh mar ghlas-làimh le a làmhan geala gus an deach iad ann an cruth nathair. Leig e éigh ás ach chaidh an saoghal air a chasan a rithist: cha do bhrist a’ ghloine. Chuir e a ghàirdean suas, is stad is thionndaidh e, ach bha a sùilean mar theine air aodann, a’ losgadh troimh a chnàmhan mar phàipear. Sheall e sìos: bha na duilleagan timcheall oirre. Spìon e an t-ubhal bho ’n chraoibh agus chunnaic e na fiaclan cho geal ri neo-chiontas a’ sracadh craicionn na meas.

Bliadhnachan móra ’na dhéidh rinn e bàrdachd mu dheidhinn.

[TD 9]

AM MAOR

CHA robh a nis air fhàgail ach an aon tigh ’s an uair a chrom am maor bho ’n each, bha fhios aige nach biodh an tigh sin fhéin ann móran na b’ fhaide. Dh’ fhàg e ’n dithis eile aig an dorus ’s ghnog e. Smaoinich e an déidh dha dhol a-steach nach leigeadh e leas bhith air sin a dhèanamh, ’s rinn e gàire bheag leis fhéin.

Cha chanadh tu tigh ris an àite ach air éiginn—b’ ann a bha e na bu choltaiche ri bothan, leis an dorus cho ìosal, an tughadh cho salach, an taobh a-stigh cho dorch, ’s an dà chuinneag làn bùirn aig an dorus. B’ fheudar dhà a cheann a leagail, ’s e dol a-steach, le eagal an t-sùithe. Thug e dheth ad.

“Eil sibh a-stigh?” dh’ éigh e.

“Có th’ ann?”

Cha do fhreagair e. Bha i dìreach a’ tighinn a-nìos ás a’ chùlaisd—có shaoileadh gu robh dà sheòmar anns a’ bhothan ud? Bha i ’na beannaig dhuibh ’s ’na dà bhròig mhóir ’s na h-iallan a’ slaodadh riutha. Chuir e cuip an eich air a’ bheing a bha ris a’ bhalla.

“An ann airson a’ phension a tha sibh?” ars ise, ’s i a’ sealltainn ris gu geur.

“Chan ann.”

Smaoinich i:

“An ann airson an fhearainn a tha sibh?”

“Chan ann,” ars esan.

“O.” ’S an uair sin: “Ach suidhibh sìos, suidhibh sìos. Chan ann tric a bhios luchd-tadhail agam.”

Shuidh e air a’ bheing (’s eagal air gu suathadh e ri aol a’ bhalla.) Bha dreasair làn shoithichean mu choinneamh. Ri taobh an dreasair bha bòrd le Bìobull air. Bha aon chathair anns an t-seòmar, mu choinneamh an teine. Air a’ bhalla bha aon dhealbh crochte, ’s aon eile air an dreasair. Chan fhaiceadh e an seòmar eile oir bha an dorus glaiste. Bha seana làmpa crochte á mullach an tigh’ anns an robh ceò shearbh a’ snàmh.

[TD 10]

“An gabh sibh balgam tea?” ars ise.

“Cha ghabh, tapadh leibh.”

“Eil sibh cinnteach? Tha tea gu leòr ann.”

“Tapadh leibh, ach chan eil tìd agam.”

“Eil sibh comhfhurtail an sin? Chan eil fhios nach bitheadh sibh na b’ fheàrr air a’ chathair.”

“Tha mi comhfhurtail gu leòr, tapadh leibh.”

Ged a thubhairt e sin cha robh e glé chomhfhurtail oir cha robh e cleachdte ris an fhiodh fhuar.

“Feumaidh mi greasadh orm” ars esan ris fhéin, “tha ’n dithis eile feitheamh orm.”

Ach chan fhaigheadh e air tòiseachadh ’s i ’na suidhe feitheamh ris. Cha robh càil a dh’ fhios aice có è no dé a bha e ’g iarraidh ’s bha i a’ feitheamh le a dà làimh paisgte ’na h-uchd. Mu dheireadh thubhairt e:

“Chan eil móran anns a’ bhaile a nis.”

“Anns a’ bhaile. Chan eil, chan eil. Tha iad a’ falbh. Tha h-uile duine falbh. Eil fhios agaibh,” ars ise, “gu bheil iad ag ràdh gum bi caoraich an so an àite daoine? Nach iad a tha gòrach? Chan eil feur an so airson caoraich ann.” ’S rinn i gàire. “An cuala sibh càil a riamh cho gòrach?”

“Carson nach cuireadh iad caoraich ann?” ars esan, ’s a làmh a’ bualadh a’ chuip.

“Carson?” ars ise, “chan eil feur timcheall an so ann. Chan eil ann ach dha-na-tri thighean ’s am beagan talmhainn a tha sinn a’ tionndadh. B’e Murchadh a bhiodh ga thionndadh dhòmhsa. An aithnich sibh Murchadh?”

“Chan aithnich.”

“Nach aithnich? Nach e sin a tha éibhinn. Bha dùil agam gun aithnicheadh a h-uile duine Murchadh, Murchadh MacLeòid. Chan aithnich sibh e? Tha sibh cinnteach? Fear beag . . . .”

“Chan aithnich,” ars esan a rithist. Bha ’n dithis Shasunnach a’ feitheamh aig an dorus.

“Well, innsidh mi dhuibh. ’Se fear beag reamhar a th’ ann. Tha e ’n còmhnaidh làn fealla-dhà. Eil fhios agaibh dé rinn e ’m bliadhna. Well, dh’ fhalbh e le cart air Iain Tàilleir ’s iad a’ cur sìos an todhair,

[TD 11]

’s chan fhaigheadh Iain lorg oirre.” Thòisich i gàireachdainn. “’S e falbh—’se sin Iain Tàilleir—air feadh a’ bhaile ag éigheachd: ‘Ma gheibh mise gréim air an fhear a dh’ fhalbh le mo chart, cuiridh mi ás dha.’ Tha fhios agaibh, tha Iain Tàilleir uabhasach droch-nàdurrach, ach ’se bhean as coireach ri sin. Seadh mata—càite an robh mi? O bhà, tha mi aige, an uair a fhuair e mach gur e Murchadh a rinn e, bha sin ceart gu leòr.”

“Chan eil difeir ann,” ars esan ris fhéin, “tha latha math ann. Cha dean e cron sam bith orra a bhith aig an dorus.”

“Innsidh mi dhuibh,” thòisich e.

“Well,” ars ise, “’se Murchadh a bhios a’ dèanamh a’ bhuain dhomh. Is iomadh obair eile cuideachd. Bithidh mi faighneachd dha an còmhnaidh carson nach eil e pòsadh, ’s eil fhios agaibh dé bhios e ag ràdh?”

“Chan eil,” ars esan.

“Well, so an rud a bhios e ag ràdh. “Bha mi uair,” ars esan, “an tòir air a’ bhoireannach uasal-sa. Aon latha bha mi coiseachd ris an tràigh ’s chunnaic mi té le dithis sheirbhisich còmhla rithe. “Có thù?” ars ise (ri Murchadh, tha sibh a’ tuigsinn—). “Mise mac an rìgh Lochlannaich,” arsa Murchadh ’s e cho breugach. “Bithidh an t-aodach truagh-s’ a’ cur iongnadh oirbh ach tha aobhar agam air a shon. Leis an fhìrinn innse,” arsa Murchadh, “thainig sinn a-null anns na longan móra airson bhur tighean a losgadh. Bha mi coiseachd leam fhìn le mo chlaidheamh ’na mo làimh nuair a chunnaic mi a’ nighean bhòidheach sin mar a’ ghréin. “Có ì?” ars a’ nighean (ri Murchadh, tha sibh a’ tuigsinn). “Well,” arsa Murchadh (’s e cho carach), “chunnaic mi i ’s bha fhios agam nach tillinn do Lochlainn a chaoidh gus am pòsainn i. Sin as coireach gu bheil mi còmhdaichte anns an aodach thruagh-sa. Tha m’ athair de ’n bheachd gun deach mo mharbhadh. Tha sibh a’ tuigsinn nach leigeadh e dhomh a’ nighean sin a phòsadh.” “O?” ars ise. “Seadh” ars esan. “’S a nis,” arsa Murchadh, “feumaidh mi innse dhuibh mu dheidhinn na caileig bhòidhich sin.” “Có ì,” ars a’ nighean uasal, ’s i a’ deirgeachadh a’ coimhead Mhurchaidh. “An e nach eil fhios agaibh?” ars esan.

[TD 12]

“Chan eil,” ars ise. “Well,” ars esan, “’se ur piuthar a th’ ann, nighean cho bòidheach . . . .”

’S thòisicheadh Murchadh a’ gàireachdainn mar a tha mi fhìn an dràsd.”

“Càite bheil Murchadh an diugh?”

Thainig gruaim gu a h-aodann.

“Dh’ fhalbh e. Chan eil fhios càite ’n deach e. Ach thubhairt e rium gum biodh e air ais airson a’ bhuain.”

“O?”

“Is thig e cuideachd. Thubhairt e rium e. Tha sin cinnteach.”

“’S tha sibh a’ smaoineachadh gun till e.”

“Nach dubhairt e rium e,” ars ise. “Nach dubhairt e fhéin rium e.” Bha e ’na thàmh airson greiseig.

“Eil teaghlach agaibh?” dh’ fheòraich e mu dheireadh, ’s e sealltainn ris an dà dhealbh.

“Chan eil,” ars ise. “Chaidh mo chéile mharbhadh anns a’ chogadh.”

“Càite an robh sin?”

“An àiteigin fad air falbh. Chan eil cuimhn’ agam air an ainm. Bha mi smaoineachadh gur ann airson a’ phension a bha sibh. Bithidh mi faighinn pension air a shon.”

“Có bhios a’ toirt a’ bhùirn thugaibh?”

“Bithidh mi fhìn. Ach a bheil sibh fhéin pòsd?”

“Chan eil,” ars esan.

Agus anns a’ mhionaid, bha e a’ coimhead Vera, ’s i air an each, ’s a h-athair còmhla rithe le ’n cuid seirbhisich. Bha e fhéin ’na sheasamh a-measg a’ bhuntàta an uair a chunnaic e iad le ’n gunnachan, a’ falbh an déidh an fhéidh. Bha uspag gaoith ann ’s falt Vera a’ gluasad anns a’ ghaoith. ’Sann a bha i mar bhan-dia, cho fad air falbh, cho ciùin, mar cheòl a chual e uaireigin ’na chridhe. Cha do smaoinich e riamh gun itheadh i càil cho cumanta ri buntàta.

“Feumaidh mi innse dhuibh carson a thàinig mi,” thòisich e.

“Well,” ars ise, “chan eil am bùrn cho fad ás. Tha tobair ri ar taobh an so. Ach nach mì tha gòrach—’sann an Canada a chaidh Tormod a chall.”

[TD 13]

Nuair a bha an diùc ag iarraidh maoir chuir e steach air a shon.

“Ach tha fhios agam mu dhòighean nan daoine tha so,” thubhairt e, ’s an diùc a’ gàireachdainn. Thòisich an diùc a’ smaoineachadh (chitheadh tu sin oir bha e a’ bualadh a chuip ris an leathair a bha a’ còmhdach a chasan).

“Tha sin ceart,” ars esan mu dheireadh, “tha sin ceart.” ’S thug e sùil iongantach air mar nach biodh e a’ tuigsinn rudeigin.

“A well,” ars an diùc mu dheireadh ’s e sealltainn a-mach air an uinneig, “tha aon saoghal a’ tighinn gu a cheann. Tha fhios agad air a sin.”

“Tha.” (Cha b’e saoghal uabhasach math a bh’ ann co-dhiù.)

“Feumaidh tu each fhaighinn. Ma bhios each agad bithidh tu ceart gu leòr. An robh thu riamh air muin eich?” (Ann a mìos no dhà cha bhiodh duine air fhàgail anns a’ bhaile co-dhiù: cha robh ann ach deich tighean. ’S có chuireadh coire air an uair sin?)

“Cha robh,” fhreagair e.

“O?”

Stad an diùc a rithist.

“Aon rud cinnteach, bithidh tu air muin eich tuilleadh. ’S feumaidh tu aodach ceart fhaighinn.”

Bha saoghal a’ tighinn gu a cheann ceart gu leòr.

“Vera,” dh’ éigh an diùc, “eil each ann a gheibh e?”

Thug i sùil iongantach air ás an nèamh do-ainmicht’ ud. Bha i mar bhalach ’na briogais cuimir.

“Each? Gheibh cuideigin each dha.” ’S dh’ fhalbh i mach.

“Tha ’n saoghal-sa tighinn gu a cheann,” ars an diùc. “Dé seòrsa beatha th’ ann co-dhiù. Bhiodh iad na b’ fheàrr ás. ’S gheibh iad làn-dìolaidh. Feumaidh sinn smaoineachadh air math na rìoghachd.”

“An Canada?” ars esan ris a’ chaillich.

“Seadh,” ars ise, “an dràsda fhéin chuimhnich mi air.” Chunnaic e ’na inntinn creag mhór ag éirigh a-mach á soluis, ’s giùlain òir ’nam measg.

“Bha e math air a’ phìob,” ars ise.

“A’ phìob?”
“Seadh. Bha e uabhasach math air a’ phìob.”

[TD 14]

Well, nach robh a phàrantan fhéin sàbhailt—a mhàthair ’s athair ged a b’ fheudar dhaibh an talamh fhàgail. Bhiodh sin a’ cur dragh air aig amannan, bha athair cho slaodach ’s a mhàthair cho cearbach. Cha robh fhios aca air dòighean nan daoine móra. Aon rud, chan fhaca Vera fhathast iad, ’s chan fhaiceadh nam b’ urrainn dhà-san.

“Dh’ fheumadh cuideigin a dhèanamh ’s nach robh mi-fhìn na b’ fheàrr dhaibh na coigreach?” thubhairt e ris fhéin.

“Bha iad ag ràdh gur e Napóleon a mharbh e,” ars ise. “Duine beag lapach cuideachd. Chunnaic mi dealbh dheth.”

Sheas e.

“Tha rud agam ri ràdh ruibh,” ars esan.

An e choire-san gu robh Vera cho bòidheach? Ach nach robh e anns na daoine—Cuil-lodair ’s an còrr—gaol airson nithean fad ás. Cha robh fhios . . . . Co-dhiù, cha robh ann ach na deich teaghlaichean, ’s dh’ fheumadh iad falbh. Cha do loisg esan aon tigh, ’s cha loisgeadh: cha b’e sin do dh’ fheadhainn eile e. Cha do dh’ fheuch duine ri càil a dheanamh air—’se baile aosd a bh’ ann. Co-dhiù, nach robh dùil aige fàgail—dh’ fhaodadh e dhol a Lunnainn nuair a thilleadh Vera ’s an diùc ann.

“Feumaidh sibh an t-àite-sa fhàgail,” ars esan ’s a ghuth cruaidh.

“Fhàgail?” ars ise. Cha robh i ga thuigsinn.

“Seadh,” ars esan, “mar a dh’ fhàg an còrr. Murchadh . . . .”

“Ach tha Murchadh a’ tilleadh,” ars ise.

“Chan eil,” ars esan. Thainig droch-nàdur air. Carson nach tuigeadh iad? Carson nach cuireadh iad seachad na bruadairean gun fheum?

“Càite ’n deighinn?” ars ise.

“Gheibh sinn tigh beag a choreigin dhuibh,” fhreagair e, “cha bhi sin duilich.”

“Tigh beag?”

“Seadh,” ars esan, “bithidh e nas fheàrr na ’n tigh-sa.”

“Och, ’sann a tha sibh ga mo mhealladh. Tha sibh mar Murchadh leis an sgeulachd a bha e ’g innse.”

“Chan ann,” ars esan.

[TD 15]

“Tigh beag?” ars ise. “Dé dhèanainn-sa ann an tigh beag?”

“’S cha bhiodh agaibh ris a’ bhùrn a thoirt a-steach,” thubhairt e.

Sheall i ris: “’S caomh leam am bùrn a thoirt a-steach.”

Chual e ’n diùc a’ bruidhinn. “Chan eil fhios aca dé tha iad a’ dèanamh. ’Sann a tha iad beò ann am bruadairean. Feumaidh iad a thighinn a-mach á sin. Bithidh iad mar Shasunnaich a dh’ aithghearr.” Cha b’ ann ann am bruadairean a bha an diùc fhéin beò.

“Co-dhiù,” ars ise, “cha bu toigh le Murchadh gu falbhainn. Thubhairt e sin rium. Dé shaoileadh e nan tigeadh e gu ’n dorus ’s nach biodh duine stigh. O, cha chòrdadh sin ris idir, cha chòrdadh idir.”

Chunnaic e a h-aodann ann an solus na h-uinneig. Bha i air a bhith bòidheach uair, chitheadh duine sin fo uachdar na h-aois. Agus smaoinich e: An dùil am bi Vera fhéin mar so fhathasd, an déidh gaoith, an déidh na féidh, an déidh an fhìon.

“Tha mi duilich,” ars esan, “tha na pàipearan . . . .”

“Pàipearan,” ars ise, “chan aithne dhòmhsa càil mu phàipearan. Chuir iad thugam pàipearan mu dheidhinn Thormoid ach tha iad anns a’ chùlaisd fhathast.”

“Dh’ fhaodadh Murchadh a thighinn g’ur faicinn anns an tigh ùr,” ars esan, “’s cha bhiodh buain agaibh ri dhèanamh.”

“Nach bitheadh?” ars ise, “’s ciamar a réisd a chaithinn mo bheatha. O, cha téid, cha téid.”

Dé dhèanadh e ann an Lunnainn? Dh’ fhaodadh gun toireadh e Vera gu danns, a-measg nan solus dearga. Nach fhaodadh e bruidhinn rithe airson a’ chiad uair? Aig a’ cheart àm, bhuail e air inntinn, dé dhèanadh e na falbhadh iad ás aonais?

“Tha mi duilich,” ars esan. “Chan eil math a bhith mu dheidhinn. Chan eil fhios am biodh duine eile cho foighidneach. Bithidh sibh anns an tigh ùr ann an seachdain.”

“Tha mi tuigsinn a nis,” ars ise. “’Sann a-mach bho Napóleon a tha sibhse cuideachd. Chan e mhàin gun mharbh e mo chéile ach . . .”

“Chan eil gnothach aig an so ri Napóleon,” fhreagair e. Cha robh na teaghlaichean eile cho duilich ri so. Dh’ fhalbh iadsan, le guil

[TD 16]

ceart gu leòr, ach dh’ fhalbh iad. Dé feum a bha iad a’ dèanamh dhaibh fhéin anns an àit ud: ’sann a bheireadh iad taing dha fhathasd.

“Well,” ars esan, “tha mi falbh. Ach cuidichidh mi sibh le bhur imrich is m’ fhacal-sa air, bithidh sibh nas toilicht’ anns an tigh ùr na tha sibh an so.”

Sheall i ris:

“Chan eil sibh a’ tuigsinn,” thubhairt i. “Chan eil sibh a’ tuigsinn idir. So an tigh do ’n tainig mi nuair a phòs mi. Tha mi air a bhith ann o chionn da fhichead bliadhna.”

Stad e aig an dorus.

“Faodaidh sibh gach nì tha so a thoirt leibh,” ars esan.

“Chan fhaod,” fhreagair i.

“Dé tha sibh a’ ciallachadh? Carson nach fhaod?”

“Chan fhaod mi mi fhìn a thoirt leam.”

Dé bha i a’ ciallachadh?

“Tha sibh cinnteach nach gabh sibh cupan tea mus fhalbh sibh?” dh’ fhaighnich i. “Tha mi cinnteach gun tainig sibh slighe fhada.”

“Cha ghabh,” ars esan. Bha e smaoineachadh air facal a thubhairt i:

“Ach càit an deighinn?”

Anns a’ mhionaid fhéin thubhairt e:

“Chan eil fada o bh’ agam fhìn ri imrich a thogail. Tha e nas miosa aig an toiseach. Ach fàsaidh duine cleachdte ris.”

Cha do fhreagair i e ach thainig i chun an doruis oir bha sin modhail. Thog e a làmh rithe ’s an t-each a’ trotan air falbh. ’Sann a bha e coltach gur e fhéin a bha fàgail. Bha i smaoineachadh nach deanadh an t-each ud móran feum ann an treabhadh.

Ach cha robh fhios aig’ air móran co-dhiù. Caoraich anns an fhearann chlachach ud! Smaoinich i air Tormod. Dé fios a bh’ aig a’ bhalachan ud mu dheidhinn an t-saoghail? Reic cuideigin an t-each gun fheum ud ris. Dé bha ise a’ dol a dheanamh ann an tigh ùr gun Thormod a bha na bu threun fhathasd na’m balach ud le ad àrd ’s an t-each nach deanadh treabhadh anns an talamh chlachach ghaolach a bha timcheall oirre?

[TD 17]

AN CUAN ’S NA FAOILEAGAN

BHA Napóleon ’na shuidhe ris a’ chladach a’ coimhead nan tonn ’s ag éisdeachd ri sgriachail nam faoileagan. Bha na suallaichean geal ’s iad ag éirigh mu choinneamh mar bhiasdan le cop mu’n carbadan. Cha robh càil ri fhaicinn ach fairge is faoileagan.

Anns an fhairge chunnaic e armailtean a’ cogadh, sgeadaicht ann an gorm is ann an uaine. Chunnaic e eich gheala ag éirigh ’s a’ tuiteam ’s chual e gaoir nan leòint. Ri thaobh bha aon fhaoileag le gob buidhe: ’sann a bha e coltach ri sròin fhada Wellington. Chaidh e air chrith leis an deuchainn a’ smaoineachadh air.

“B’ fheàrr leam gum b’ urrainn dhomh am batail ud fhiachainn a rithist. Bhiodh fhios an uair sin có a b’ fheàrr.”

Bha e ’na shuidhe ann an cathair a’ coimhead a’ bhatail, esan a bha mar dhia, a thug bàrr air nàdur a’ chinne-daonnda. Bhuail an dà armailt a chéile ’s a-mach ás a’ ghoil thill iad—armailt fhéin.

’S a nis bha e air an eilean ud, fo riaghladair lag-inntinneach. Thog e clach ’na làimh ’s shad e i. Thuit i do’n fhairge. Cha robh e a’ faireachdainn fuar ged nach robh grian ann. Bha gach latha ag éirigh mar na h-Alps mu choinneamh Hannibal ’s dh’ fheumadh e ’n dìreadh. Chaitheadh e pàirt de gach latha a’ deachdadh, pàirt eile a’ coiseachd anns an lios, pàirt eile a’ cluich air tàileasg, ’s pàirt a’ leughadh. ’Se a’ mhadainn bu mhiosa.

Thug iad uaithe a thrusgan seanaileir, ’s dh’ fheumadh e sealltainn dhaibh gach litir a sgrìobhadh e. Bha iad a’ leughadh gach litir a bha a’ tighinn thuige. Nam biodh pian sam bith air, thigeadh an dotair.

Bha uimhir de thìd aige ’s nach fhaigheadh e air càil a dhèanamh. Chuir so iongnadh air nuair a smaoinich e an obair a dhèanadh e uair ann an ùine glé ghoirid.

’Sann a bha a bheatha mar bhruadar. Dé chiall a bh’ aig na h-ainmeannan—Jena, Austerlitz, Lodi, ’s an còrr? Dé a’ chiall a bh’aig Corsica far an do rugadh e? Smaoinich e air fhéin ’na bhalach

[TD 18]

òg a’ cnuasachd leabhraichean cogaidh ann an rùm beag ’na aonar—fo-uachdaran le saoghal ùr ’na cheann.

“Chan fhaca mi duine riamh coltach rium fhìn,” ars esan ris na faoileagan.

Smaoinich e air an Eiphit agus air an Sphinx agus air na tagairtean a bhiodh aig na sgoilearan ’s an t-soitheach mhór a’ seòladh fo na reultan ciùine. Gach oidhche bhiodh iadsan a’ deasbad le cop ri ’m busan, ach, air a shon-san, ’sann a bhiodh e ag éisdeachd ’s ag ionnsachadh ’s gàire ’na inntinn. Dé feum a bha an cuid facail a’ deanamh dhaibh, iadsan nach stiùireadh armailtean ’s nach atharraicheadh an saoghal.

“Bhiodh e cho math dhomh a bhith marbh,” ars esan ris fhéin ’s e a’ sealltainn tarsainn na fairge. “Chan fhaic mi an Roinn-Eòrp a chaoidh. Chan òl mi fìon ann an lùchairt, cha thionail timcheall orm gach reul a th’ anns an Fhraing, chan éirich mi tuilleadh ann am madainn cho fionnarach ri airgead, cha chluinn mi gliongan shrian nan each móra.”

Ach càite ’n deach e ceàrr? Chrom e cheann is smaoinich e. Thainig na h-ainmeannan air ais gu inntinn a rithist, Soult, Ney, Lannes, Moore, Wellington, a bhràthair Iòseph. Bha inntinn mar gum biodh i a’ fighe obair-ghréis gun sgur ’s an eachdraidh ud a’ gabhail seachad. Bha e ’na sheasamh air creig aig Boulogne a’ coimhead Bhreatainn, ’s a’ ghaoth ghlan a’ togail fhalt, ’s na soithichean fodha. Bha e a’ marcachd troimh shneachd ’s a’ coimhead Moscow ’na theine. Carson a rinn iad sud air? Cha robh e ceart dhaibh. Nach e iad fhéin a bha ceàrr a bhrist an còrdadh a rinn e ris a’ bhalach thaitneach ud? Carson nach dèanadh iad an rud a bha e ’g iarraidh? Carson nach fhaiceadh iad gur esan a bha ceart?

’S an latha dh’ fhàg e Moscow dh’ fhairich e e ga fhàgail—an cumhachd chinnteach ud a bha ’na bhroilleach a riamh gu ’n àm sin fhéin. Dh’ aithnich e sin an uair a sheall e timcheall air ’s a thuig e gur ann leis an inntinn ’na h-aonar a bha e a’ coimhead an t-saoghail. Mharbh an sneachd ud blàths na cumhachd ’s bha an spiorad fhéin a nis fo fhuachd.

[TD 19]

Cha tigeadh iad a chogadh ris. Bha eagal orra. Sin a bha ceàrr o thùs. Chaidh na saighdearan fodha anns an t-sneachd ach cha robh dragh aige. Dé b’ urrainn dha a dhèanamh? An robh e dol a chogadh ri Nàdur fhéin? Bha iad a’ bàsachadh timcheall air ach có iadsan co-dhiù? Dh’ fhàiling iad an uair bu chòir dhaibh buannachadh. Có air an t-saoghal a thuigeadh e? Co ris a bhruidhneadh e?

Sheall e mach ris a’ mhuir. Bha am bùrn a’ fàs na bu duirche a nis, is sgòthan a’ dol thairis air a’ ghréin. Bha na faoileagan fhathast a’ sgiathalaich timcheall air. Smaoinich e air an lios a bha e a’ togail—co-dhiù bha e toirt òrdughan do a sheirbhisich càite an cuireadh iad na sìtheanan, gus am fàsadh iad mar armailt ás an talamh, sgeadaicht ann an dearg is geal is uaine. Bha an lios a’ tighinn air adhart glé mhath ’s e a’ còrdadh ris an riaghailtear fhéin, an duine beag reamhar lag-inntinneach ud.

“Chan eil duine ann ris am bruidhinn mi,” dh’ éigh e ris fhéin. Nan cuireadh iad a dh’ iarraidh Wellington ach am bruidhneadh e ris ’s gu faigheadh e mach dé seòrsa inntinn a bh’ aige. Dh’ fhaodadh iad bruidhinn mu dheidhinn a’ bhatail, ’s mar a bha e fhéin tinn an latha sin. Ach bha Wellington a’ falbh a-measg sheòmraichean móra Shasainn ag innse mar a bhuannaich e ’m blàr ’s nach robh Napóleon cho mìorbhaileach ’s a bha daoine ’g ràdh. Wellington!

A dh’ aindeoin sin, dh’ fhaodadh e bruidhinn ris.

Agus bhuail e inntinn a rithist mar chlach: “Chan eil duin’ ann ris am bruidhinn mi, ’s cha bhì tuilleadh, gu bràth tuilleadh. Chan fhaic mi ach am beagan talmhainn so, ’s am muir timcheall oirre. Chan éisd mi ach ris an aon chòmhradh gun bhrìgh, gun chumhachd. Gabhaidh an Roinn-Eòrp air a h-adhart, ’s chan fhaod mi suathadh innte.”

“Chan urrainn mi a ghiùlan,” dh’ éigh e. Na daoine a bha beò, ’s na daoine a bhàsaich, nach robh ’nam measg iomadh fear a bhruidhneadh ris? Sgoilearan, bàird, fir-eòlais . . . . Ach bha fhios aige nach robh sin ceart. Chan fhac e duine riamh ris am bruidhneadh e. Mholadh iad e, ghéilleadh iad dha, ach cha bhruidhneadh iad ris.

’Na shuidhe ris a’ chuan a’ coimhead na suallaichean ’s a’ cluinntinn sgriachail nam faoileagan ghuil e airson a’ chiad uair ’na bheatha, a’

[TD 20]

caoidh gun tugadh dha tàlantan cho mór ’s nach b’ urrainn dha bruidhinn ris a’ chinne-dhaonnda. Ann an sgriachail nam faoileag chual e a’ sgriach ud ’na inntinn fhéin cho geur ’s gun theab i a cheann a chrathadh ás a chéile. Dh’ fhiach e aodann le òrdagan. Bha e fliuch. Cha robh fhios aige an e deòirean no sàl a bh’ ann ’s chaidh e air chrith le eagal. Sheas e: “Có mì?” dh’ éigh e ris a’ chuan.

“Có mì? Có mì? Có mì . . . . ì . . . . ì?”

Anns a’ mhionaid uabhasach ud, cha robh fhios aige an e esan a bha a’ sealltainn ris a’ chuan no an e an cuan a bha a’ sealltainn ris fhéin: no an e fhéin an cuan: no an robh an cuan ann idir.

Chuir e làmhan air a shùilean ’s choisich e cho luath ’s a b’ urrainn dha ás an àit dheireannach ud air ais gus an lios anns an robh na sìtheanan a’ fàs.

[TD 21]

A’ GHLOINE

BHA Coinneach ’na shuidhe aig bòrd an tigh-òsd ’na aonar ’s e a’ coimhead aodann geal deàlrach an TV a bha mar ghréin air fàsach gainmhich. Air a bheulaibh bha gloine dhubh phortair. Air cùl a’ chunntair chunnaic e ceann maol os cionn paipear ’s air cùl a’ chinn botail uaine ’s bhuidhe ’s ghorma. Mu choinneamh an TV bha sgàthan mór anns am faiceadh e an aon sgeulachd a’ dol air adhart. Sheall e sìos ris a’ bhòrd. An dùil am biodh i fada gun tighinn? Mar a b’ àbhaist bha esan leth-uair a thìde air thoiseach oirre. Cha robh fhios aig’ air ainm an dealbh-chluich a bh’ air an TV ach co-dhiù bha shùil air, oir bha e faireachdainn mì-chomhfhurtail ’na aonar aig a’ bhòrd. Ann an trì-chairteal na h-uarach thigeadh i steach, a ceann mar òr, ’s thogadh e a shùilean an ceann greiseig ’s leigeadh e air nach robh i fadalach idir.

Dà bhòrd air falbh bhuaidhe bha triùir còmhla, ’s cha robh ’n còrr anns an tigh-òsda aig an àm. B’ ann le fear aca a bha an tigh-òsda—duine àrd a bha a’ fàs rudeigin crùbach, aodann dearg mar leóbag le cus deocha, is shaoileadh tu gu robh e sealltainn troimh cheò. Bha a làmhan air chrith an uair a thogadh e gloine gu a bheul. Còmhla ris bha a bhean, té àrd bhàn gu math na b’ òige na e fhéin. Bha ise a’ sealltainn mar gum b’ ann a-mach á nèamh shoilleir anns an robh i mar rionnag òir. Bha i bruidhinn ris an treas duine, fear àrd tapaidh le aodach dubh, léine gheal, is aodann ciùin. Is bha a shùilean-san mar gum b’ ann a’ sealltainn troimh ghàire a bha air a bhith ann o thoiseach an t-saoghail. Air a làimh dheis bha fàinne mhór dhearg.

Bha a shùilean fhéin air an TV ach bha e a’ sealltainn riutha air fàth aig amannan. B’ e Seonag ainm a’ bhoireannaich, Uilleam ainm a céile agus Tormod ainm an fhir eile. Bha e àrd anns a’ pholas. Air an TV bha an dealbh-chluich a’ dol air adhart ’s chual e ’n dràsd ’s a rithist facal no dhà :

<eng>“I tell you I’m leaving,”<gai> ars an duine ’s e tionndadh aig an dorus.

[TD 22]

<eng>“Who’s stopping you?”<gai> ars am boireannach ’s i ’na suidhe air cathair air beulaibh sgàthain, a’ cìreadh a cinn.

Mhothaich e gu robh Ruaraidh air am paipear a chur sìos ’s a’ coimhead an TV.

“Tha sinn a’ dol a-mach airson mionaid,” arsa Seonag ri a céile.

“Ceart gu leòr,” ars esan ’s e gàireachdainn. Cha do sheall Ruaraidh a-null.

“Cha bhi sinn fada,” arsa Tormod ’s e a’ gàireachdainn, ’s a làmh air gualainn Uilleim. Bha e na b’ àirde na Uilleam.

Thug i a còta bho ’n chathair ’s dh’ fhalbh iad. Thug Uilleam sùil ás an déidh ’s thog e ghloine leis an uisge-beatha bho ’n bhòrd a’ dòrtadh beagan dhith ged a bha a dhà làimh timcheall oirre.

<eng>“Two years of this,”<gai> arsa fear an TV. <eng>“Two years.”

“You know what to do about it,”<gai> ars ise ’s i a’ tionndadh air falbh ’s a’ togail paipear. Bha e fhathast ’na stad aig an dorus.

<eng>“I . . . . I . . . . If only I could leave you.”<gai> Bhuail e a làmh air a’ bhalla, ’s thainig gàire gu a h-aodann mar sholus a’ lasadh sìos a’ chnàimh.

<eng>“I thought you said you were,”<gai> fhreagair i, a’ tionndadh duilleig. <eng>“I thought you couldn’t put up with my—corruption!”<gai>

Chaidh Uilleam a-null chun a’ chunntair.

Thug Ruaraidh a shùilean bho ’n TV ’s lìon e ghloine uisge-bheatha. Sheas Uilleam aig a’ chunntair a’ sealltainn ris an TV. Chan eil fhios an robh an sgeulachd ’na cheann mar fhras shneachda no theine.

Thàinig an duine null thuice.

<eng>“I loved you,”<gai> ars esan, <eng>“I . . . . God forgive me”<gai> (thòisich i gàireachdainn) <eng>“I thought you were . . . . what you aren’t. I still . . . . No, I don’t love you. But . . . . It’s impossible to live like this.”

“For you perhaps.”

“For both of us.”

“I’m quite happy,”<gai> ars ise.

<eng>“The trouble is, you never wanted children did you?”

“Children!”<gai> ars ise. <eng>“All that sentimental stuff. The little golden heads! Don’t make me laugh.”

[TD 23]

“Stop it!”<gai> dh’ éigh e. Sheall e rithe is stad i ghàireachdainn. Bha làmh Uilleim timcheall air a’ ghloine. Cha robh e air òl boinneag de ’n uisge-bheatha. Ann an ceann ùine mar gum biodh e a’ dùsgadh á bruadair thubhairt e ri Coinneach.

“Am faic thu sin ceart gu leòr?”

“Chì, tapadh leibh,” ars esan. Thionndaidh e air falbh ’s cha dubhairt e ’n còrr. Bha na cuislean air cùl a làimh mar ròpaichean gorma.

<eng>“Now I’ll tell you something,”<gai> ars ise. <eng>“Do you think you’ve ever made me happy? Do you? Well, I’ll tell you something. You couldn’t . . . .”

“Shut up!”

“I won’t shut up. I’m tired of this. Why do you think I go out with other men. You haven’t enough courage to . . . .”<gai>

Bha e ga coimhead ach cha dubhairt e smid. Chuala Coinneach dorus a’ fosgladh ach cha b’ e ise a bh’ann. ’Se a bh’ ann Seonag is Tormod. Stad iad, a’ coimhead Uilleim, ’s anns an t-sàmhachd chuala iad uile fear an TV a’ bruidhinn mar gum b’ ann á saoghal leis fhéin nach ruig duine a chaoidh gus am bi a spiorad a’ bàsachadh, ’s an solus mu dheireadh a’ dol ás.

<eng>“I’m leaving you,”<gai> ars esan ’s e a’ bruidhinn cho slaodach ’s gu saoileadh duine gu robh e ’g éisdeachd ri a ghuth fhéin. <eng>“I’m leaving you because you are incapable of love. You think because you are someone’s . . . . mistress . . . . that you understand what love is. To be in love is to die daily unless your loved one is safe and happy. You want to keep her with you forever in case she stumbles by accident or the universe is plotting against her. To be in love is to die of devils and angels because someone else moves within you, forever. But I’ve had enough of carrying these devils about with me. I cannot bear any more.”<gai>

Dhùin e ’n dorus ás a dhéidh, ’s ruith i chun an doruis. Dìreach an uair a rinn i sin chunnaic Coinneach a’ ghloine uisge-bheatha a’ bualadh an TV ’s a’ briseadh ’na pìosan, ’s an t-uisge-beatha a’ dòrtadh chun a’ làir mar gum biodh rudeigin a’ sileadh dheur. Thionndaidh

[TD 24]

Uilleam air falbh bho ’n chunntair mar dhuine ann am bruadair ’s chaidh e chun an doruis ga shlaodadh ás a dhéidh. Ruith Seonag chun an doruis ach stad i lethach-slighe. Dìreach anns a’ mhionaid sin fhéin dh’ fhosgail an dorus ’s thainig i steach—a’ nighean ris an robh Coinneach a’ feitheamh. Bha i fichead mionaid fadalach. Sheall i timcheall oirre airson mionaid no dhà ach mu dheireadh choisich i null far an robh e, a falt òr a’ deàrrsadh. Chaidh Coinneach a-null chun an TV a chuideachadh Ruaraidh na pìosan gloine a thogail bho ’n làr, ’s an t-uisge-beatha thiormachadh. Cha dubhairt aon duine aca smid ri chéile fhad ’s a bha iad a’ dèanamh sin ’s cha do sheall iad ri aon duin’ eile a bha anns an rùm.

[TD 25]

AN CARBAD

NUAIR a stad e an carbad ann am fras chlachan, bha fhios aige gun bhuail e ’n duine. Bha a’ chuibhle air chrith ’na làmhan.

Ri thaobh bha Olive ’na suidhe, a h-aodann beagan na bu ghile na b’ àbhaist, ach dh’ fhaodadh gur e a’ ghealach a bha a’ deanamh sin, a’ ghealach chruaidh a bha os a chionn mar . . . . shùil, mar phùdar, mar . . . .

Bha ’n duine ’na laighe anns an dìg. Chunnaic e an fhuil air aghaidh, air a bhroilleach (’na mhac-meanmna co-dhiù). Bha a mhac-meanmna a’ gul fola, mar ghealach air sgàineadh, ’s an duine a’ cur charan, ’s an carbad mór gorm a’ leum troimh sholus na gealaich. Nuair a sheall e ri Olive bha i a’ cur oirre meatagan geala. Chuir so iongnadh air. Chan fhaigheadh e air carachadh—’s a’ chuibhle a’ crith fo a làmhan.

“Eil sinn a’ dol a dh’ fhuireachd an so fad na h-oidhch’?” arsa Olive. Shaoil e gu robh a guth air chrith mar shnàthaid cumbaisd. Bha i ’na suidhe cho dìreach ’s a b’ urrainn dhi anns an t-solus gheal. Shaoil e airson mionaid gur ann a bha i coltach ri ban-Ghreugach o na linntean a dh’ fhalbh—Diàna chruaidh gheal.

“Bha ’n deoch air,” dh’ éigh e fhéin, mar gum biodh losgadh ’na ghuth.

“Bha ’n deoch air,” thubhairt e rithist, ’s fhiaclan air chrith mar thorman a charbaid. Chunnaic e ’n duine a’ cur car-a-mhuilteanan do ’n dìg.

“Tha mi dol a thilleadh,” ars esan, mar gum b’ann a’ faighneachd ceist a bha e. Dh’ fhiach e ri éirigh ach bha a chasan mar chloich.

Sheall Olive ris. Anns a’ ghuth-thàmh thubhairt i ris:

“Chan eil fhios nach eil e marbh.”

Marbh?

“Eil thu dol air ais?” ars ise.

“Chan eil fhios a bheil e marbh,” ars esan. Cha mhór nach robh e a’ sgriachail. Dh’ fhiach e ri a chasan a thogail ach cha b’ urrainn dha. Chunnaic e ’na inntinn a rithist an rathad, ’s an duine mar gheàrr a’ fiachainn ri ruith, ’s chual e . . . .

Bha fuil air aodann Olive. Chual e i a’ bruidhinn.

[TD 26]

“’Se do choire-sa a bh’ ann. Bha thu dol ro luath.”

Bha i a’ bruidhinn mar dhia no Einstein no cuideigin . . . .

“Cha b’ è,” dh’éigh e. “Bha ’n deoch air. Ruith e mach . . . .”

“Bha thu dol ro luath,” ars ise, ’s i sealltainn air thoiseach oirre. Ann am mionaid, dh’ éirich solus mór mar fhuil ’s chuir i a ceann air a ghualainn gus an deach e seachad. Sheall i air ais gus na sheac an solus cho beag ri prìne. Thog esan a cheann, a’ sealltainn air thoiseach air: bha blàths a cinn fhathast air a ghualainn.

“Cùirt,” ars ise. “Do bheatha anns a’ cholaisd. Do bhith-beò. D’athair.”

Athair? Dé dhèanadh athair anns an staid-sa. Smaoinich e airson bliadhnachan mu dheidhinn athar, a’ faicinn an duine bhig chrìon ud ann an solus borb ùr, ga leantainn air feadh chlachan na gealaich, athair a bha ’g obair anns a’ cholaisd.

Dé dhèanadh athair ?

“Dh’ fhàgadh e i,” thubhairt e mu dheireadh le uabhas, “dh’ fhàgadh e i.” ’S thuit athair a-mach á inntinn.

Sheall e ri Olive le bith ’na ghnùis ach chuir i eagal air.

Airson athar, cha robh càil aig’ an aghaidh Olive, ach aon latha thubhairt e ris:

“Tha i cruaidh. Tha i móran nas treise na thusa.”

Choinnich e fhéin rithe anns a’ cholaisd.

“Cha robh fhios agam gu robh d’ athair a’ teagaisg an so” ars ise ris aon latha. Bha i ’na seasamh ri balla aosd na colaisde ’s a h-aodach geal air chrith anns a’ ghaoith, is sgàilein nan duilleag air chrith air a’ bhalla air a cùlaibh.

“A’ chùirt,” smaoinich e. ’Na sheasamh anns a’ bhocsa, is sùilean an t-saoghail air! Muirtear! ’S athair, dé chanadh athair, no a mhàthair? Bhriseadh e an saoghal aca mar gum briseadh duine cupan cofaidh.

“Tha thìd againn a bhith falbh” ars ise, ’s i a’ tionndadh a h-aodann g’a ionnsaigh mar airgead.

A bhith falbh? A mhàthair? A’ cholaisd? Olive?

E fhéin?

E fhéin? Dhùisg e.

[TD 27]

Chunnaic e ’n duine ’g éirigh ás an dorchadas air a chùlaibh—a chaoidh.

Chual e na ceistean.

“Dé cho luath ’s a bha thu dol?”

“Well . . . . bha . . . . timcheall air . . . .”

“Dé cho luath ’s a bha thu dol?”

“Well, . . . . bha . . . . bha ’n oidhche cho bòidheach. Chan eil sibh a’ tuigsinn . . . . A’ ghealach . . . . ’s an oidhche cho . . . .”

“Dé cho luath ’s a bha thu dol?”

“An adhar cho . . . . geal . . . . ’s an inntinn cho saor . . . . Bha mi òg. Chan eil sibh a’ tuigsinn.”

Chunnaic e athair a’ tionndadh air falbh.

Dh’ fhiach e ri éirigh a-mach ás a’ bhocsa ach chan fhaigheadh e air carachadh. Bha dà chloich air a chasan. Dh’ fhalbh a’ cholaisd mìltean air falbh uaithe leis gach leabhar, gach duilleag, gach samhradh . . . .

Bha e a’ fiachainn ri éirigh ás a’ bhocsa, ’s a nis bha e mach ás. Chual e e fhéin a’ bruidhinn:

“Tha mi dol air ais.”

Chuir a’ ghealach car-a-mhuiltein mu inntinn ’s cha mhór gun seasadh e air a chasan.

“Faodaidh tusa falbh,” ars esan rithe. Chual e a ghuth ag éirigh mar gum b’ ann á tobair. Bha e ’n dòchas nach fhalbhadh i. Ach chunnaic e i a’ fosgladh an doruis, ’s a’ seasamh air an rathad gheal. Thug i aon sùil air, ach cha dubhairt i smid. Bha e a’ smaoineachadh nach fhac e i a riamh a’ coimhead cho bòidheach. Mhothaich e rithist do na meatagan geala.

Chual e a brògan a’ deanamh fuaim mar pheilearan sìos an rathad. Thog e fhéin a chasan, aon an déidh aoin. Cha mhór nach robh e a’ rànail leis an eagal ’s leis an aonaranachd, ach thionndaidh e air falbh bho ’n charbad airson an duine a lorg. Dh’ fhairich e an oidhche fuar ’s shlaod e stoc na colaisde timcheall air amhaich. Stad e airson mionaid ’s rinn e gàire bheag, ach mu dheireadh thòisich e a’ coiseachd a rithist, air falbh bho ’n charbaid a bha fada gorm fo sholus na gealaich.

[TD 28]

E FHEIN ’S A BHRATHAIR

ANNS a’ chamhanaich dhuilich ud, a’ dìreadh a spioraid mar staidhre ghoirt, sheas e aig an uinneig a’ coimhead a bhràthair a’ coiseachd sìos an rathad. Cha robh carbad ri chluinntinn, ’s bha làmpaichean an rathaid fhathast a’ deàlradh gu fann troimh sholus fhuar na maidne. Tharraing e aodach oidhche timcheall air, ’s e a’ smaoineachadh. Africa! Sud far an robh a bhràthair a’ dol, an déidh a bhith aig an tigh airson seachdain. Bha e ochd bliadhna a nis an Africa, ’s e pòsd ann, ’na thigh fhéin. ’Na sheasamh aig an uinneig smaoinich e air Africa—air a’ ghrian dheàlrach, air na h-aibhnichean ’s na craobhan tiugha uaine, air bùrn na mara ’s air na lochan. Smaoinich e an uair sin air na daoine dubha le sginean geala ’nan làmhan, ’s an aodannan fosgailte ann an gàire dubh. Chaidh e air chrith ’na aodach.

Nach iongantach mar a bha na bliadhnachan a’ dol seachad. Cha robh cho fada o bha an dithis aca ag ionnsachadh ’s a’ cluich còmhla ri chéile. Ach aon latha, phòs a bhràthair ’s dh’ fhalbh e . . . . ’s a nis an déidh ochd bliadhna dé bh’ aca ri ràdh ri chéile? Shuidheadh iad ris an teine a’ bruidhinn mu Africa—có aige bha choire, an duine dubh no an duine geal. Sin a’ cheist a bh’ aca, a’ tionndadh anns an dorchadas a bha tuiteam eatorra.

“Chan urrainn dhut càil fhàgail an urra riutha,” chanadh a bhràthair. Smaoinich e air fhéin, o chionn seachd bliadhna deug ’s e a’ fiachainn ris a’ mhòine a bhuain.

“O chan eil càil a mhath fhàgail an urra riut,” ars a bhràthair ’s e a’ cromadh ás an t-solus, ’s a’ rùsgadh na talamhainn gus an robh i slìobach, dubh, mar fhalt duine.

“Suidhidh iad fad an latha anns a’ ghréin,” ars a bhràthair. “Chan eil iarrtas obair orra.”

’S e fhéin? Dé dhèanadh e fhéin anns a’ pholl-mhònach ’s an solus a’ danns’ air a leabhar, ’s a’ ghaoth bheag ghlan timcheall air.

Smaoinich e gur e a bhràthair a b’ fheudar uallach an teaghlaich a ghabhail nuair a bhàsaich athair, ’s aig amannan gum bruidhneadh e le guth athar.

[TD 29]

“Ach ’se daoine th’ annta,” ars esan mu dheidhinn na h-Africanaich.

“Chan eil mi cur an aghaidh sin idir,” ars a bhràthair. “Ach . . . . Well, innsidh mi dhut. O chionn ghoirid an so, loisg iad boireannnach a b’ aithne dhuinn gu bàs. Cha do rinn i càil orra. Carson?”

Bhuail solus an teine aodann ’s e mar sgian dhearg.

“Cha do rinn mise càil orra cuideachd, ach dh’ fhaodadh . . . .” Stad e ’s thuit dorchadas air aodann.

Bha cuimhn’ aig an uair a bha an dithis aca òg. Bha leabhar aig a bhràthair ’s thug e fhéin leis e gun chead. Fhuair a bhràthair a-mach gun rinn e so ’s thug e bhuaidhe e dìreach mus do chrìochnaich e e. “Cha robh gnothach agad a thoirt leat,” ars esan. Thòisich e fhéin a’ gul.

“Cha do rinn mi càil ort,” ars esan ’s e a’ gul.

“Chan e sin idir. Bu chòir dhut a bhith air iarraidh orm.”

Nuair a smaoinich e air an so, thàinig na deòirean gu a shùilean mar gum b’ ann aig an àm ud fhéin a bha e tachairt.

Sheall e mach air an uinneig. Bha a bhràthair a’ coiseachd sìos an t-sràid ’s a mhàileid ’na làimh. Cha robh duin’ air an t-sràid ach e fhéin, ’na chòta tana ’s an solus a’ fàs na bu làidire. Bha e furasd gu leòr dhàsan a bhith aig an uinneig a’ coimhead a-mach. Ach cha robh aige-san ri dhol a dh’ Africa. Có bha ceart aca anns na lathaichean a dh’ fhalbh? Có chùm an teaghlach ri chéile ’s a bha an còmhnaidh ag obair, ’s e fhéin suas gu amhaich ann an leabhar? Is nach ann á leabhraichean a dh’ ionnsaich e mu na h-Africanaich cuideachd? Dé fhios a bh’ aige-san co ris a bha iad coltach? Bha a bhràthair a’ coiseachd troimh sholus gheal chruaidh na maidne ach, esan, nach ann troimh dhorchadas a bha e fhéin a’ stiùireadh? Bha a spiorad ’s a chorp air chrith leis an fhuachd. Thug e sùil timcheall an rùm a bha làn leabhraichean—leabhraichean gun fheum, leabhar a’ cogadh an aghaidh leabhair ann an rìoghachd fad ás. Bha a bhràthair a nis a’ tionndadh chun a’ rathaid mhóir. Anns a’ mhionaid uabhasach ud, theab e leum ás a dhéidh, ag éigheachd, mar a bhiodh e uair nuair a bha e beag: “Leig dhomh a dhol còmhla riut,” ach cha do charaich e. Thionndaidh a bhràthair mus do ràinig e an rathad mór ’s thog e a

[TD 30]

làmh mar saighdear. Thog e fhéin a làmh, is, a’ fosgladh na h-uinneig, thòisich e a’ smèideadh mar gum biodh e ag iarraidh air tilleadh no fuireachd. Ach bha a bhràthair air togail a mhàileid ’s air tionndadh air falbh. Ann an ceann ùine, dhùin e ’n uinneag ’s e a’ faireachdainn ’na shùilean deòirean gun fheum anns an t-solus a bha a’ cruadhachadh timcheall air.

[TD 31]

ABRAHAM IS ISAAC

CHA robh fhios aig Isaac dé bha dol a thachairt ach bha fhios aig Abraham. Chuir e na maidean air druim na h-aiseil, gun sealltainn ri Isaac no ri Sàrah, a bha ’na seasamh aig an dorus ’s a làmhan geal le flùr. ’Se latha mór gorm a bh’ann: chitheadh duine mìltean air thoiseach air. Bha Sàrah a’ bruidhinn ach cha robh e ’g éisdeachd rithe. Bha e smaoineachadh air Isaac. “Thainig e thugam ’nam aois, ’s thog mi e. ’Se gibht a bh’ ann mar litir bho Dhia. ’S a nis feumar a chur air ais do ’n chéis.” Bha Isaac àrd, dubh, òg, modhail. Dhèanadh e càil sam bith a dh’ iarradh Abraham air.

Thog Abraham e fhéin chun na h-aiseil, ’s lean Isaac e air aiseal eile. Cha robh càil a dh’ fhios aig duine ach Abraham càit an robh iad a’ dol. Dh’ fhalbh iad, an dithis dhaoine ’s na trì aisealan.

Chan fhaca Abraham an latha riamh cho briagha, ’s cho gorm. Ma bha smaoin air inntinn an adhair, cha robh e ga shealltainn.

“Chan eil mi a’ tuigsinn,” ars Abraham ris fhéin, “chan eil mi a’ tuigsinn.”

Dhùin e a shùilean ach cha robh e a’ faicinn càil ach Isaac, Isaac ’na chreathall, Isaac a’ cluich, Isaac le bata ro-mhór air a shon, Isaac ’na shuidhe ag ionnsachadh.

“Tha mi aosd,” ars Abraham ris fhéin, “tha mi air cus de’n t-saoghal fhaicinn.”

Nuair a sheall e air thoiseach air chunnaic e ceò. “Tha cus fhògraichean timcheall,” smaoinich e, agus ann an guth àrd,

“Feumaidh sinn callaid a chur timcheall na talmhainn,” thubhairt e. Ach stad e, a’ smaoineachadh. Cha chual e guth air a chùlaibh. Theab e tionndadh. Ach bha fhios aige gum biodh Isaac an sud, ged nach robh móran còmhraidh aige.

Lean iad orra, ’s chaidh iad tarsainn air abhainn. Bha e ’n dòchas gun tuiteadh am fiodh do ’n abhainn, ach cha do thuit. Bha na beanntan a’ drùdhadh air a nis.

[TD 32]

“Chan eil mi tuigsinn,” thubhairt e ris fhéin. Thog e aghaidh do ’n adhar, ach chan fhac e càil.

“B’ fheàrr leam gum bithinn marbh,” thubhairt e ris fhéin, ’s bha e feitheamh. Ach cha do thachair càil.

Chual e na h-aisealan air a chùlaibh, ’s an déidh sin fuaim. Thionndaidh e ’s chunnaic e am fiodh air an talamh. Bha e airson cromadh ach bha Isaac ann roimhe. Chuir Isaac am fiodh gu cùramach air ais air an aiseal, gun smid.

Lean iad orra.

“Chan eil mi a’ tuigsinn,” ars Abraham ris fhéin. “Carson a chaidh a thoirt dhomh?” Chaidh e air chrith le feirg.

“Dé chanas mi ri Sàrah nuair a thilleas mi?”

Dh’ fhairich e sgian ’na phòcaid. Chaith e seachdain ga geurachadh.

Cha do stad iad airson biadh, ’s bha na beanntan a’ dlùthachadh.

Bha e faireachdainn uabhasach sgìth, ’s bha eagal air gum bruidhneadh Isaac.

Thòisich iad a’ dìreadh.

“Bha na bliadhnachan ud gu math,” thubhairt e ris fhéin. “Bha iad gu math.” Is a rithist,

“Tha na beanntan cho aosd. Is e Dia a rinn na beanntan.”

Is a rithist, “Tha mi cho aosd.”

Dh’ fhairich e an sgian ’na làimh. Thuit i chun na talmhainn.

A rithist chrom Isaac ’s thog e ’n sgian ’s thug e do athair i gun smid. Rinn athair gàire bheag shearbh leis fhéin.

“Tha h-uile càil a’ tuiteam,” ars esan ris fhéin.

“Feumaidh e bhith gu bheil mi airson gun tuit iad.”

Dh’ fhuirich Isaac air a chùlaibh—àrd, dubh, le sùilean dubha mar fhìogais.

“Dé chanas Sàrah nuair a chì i mi a’ tighinn dhachaidh ’nam aonar.”

Aig a’ cheart àm, bhuail an smaoin e:

“Chan eil fhios nach eil mi ceàrr. ’S math dh’ fhaoite gu bheil mi dol ás mo chiall. Bithidh i smaoineachadh gun deach mi ás mo chiall.”

Stad e, is stad na h-aisealan air a chùlaibh. Ach lean e air a rithist. Chunnaic e a làmhan a’ teannachadh. Bha iad mór is donn leis a’ ghréin.

[TD 33]

Nuair a ràinig iad an t-àite, stad e.

Bha e measg nam beanntan.

Chrom e bho’n aiseal, ’s lùb e ghlùinean. Lùb Isaac a ghlùinean cuideachd. Bha faileasan a’ snàmh air an talamh.

“Feumaidh sinn teine a thogail,” thubhairt e.

Thionndaidh e air falbh o Isaac gus an cual e cnac nam maidean. Nuair a thionndaidh e air ais bha Isaac ’na sheasamh a’ sealltainn ri isean a bha sgiathalaich os a chionn. Bha aodann làn iongnaidh.

Chaidh athair suas thuige. Thug e sgian ás a phòcaid. Dìreach an uair a bha an sgian a’ dol a thuiteam, chual e ràn, ’s chunnaic e reithe anns an doire.

Bha Isaac a’ coimhead an isein.

Cha robh fhios aig Abraham am fac Isaac an sgian a’ lasadh anns a’ ghréin. Co-dhiù, thàinig Isaac air ais ás an t-saoghal anns an robh e.

A-measg nam faileasan, bhuail Abraham an reithe leis an sgithinn a rithist ’s a rithist ’s a rithist. Bha an aodann dubh am meadhon a’ gheal.

Nuair a chunnaic e ’n fhuil air a làmhan thòisich e a’ gul, ’s a’ gàireachdainn aig a’ cheart àm.

“Leig dhòmhsa,” ars Isaac ’s e toirt na sgine bho athair. Thuit beagan de’n fhuil air aodach Isaac.

Sheall Abraham timcheall air is suas do ’n adhar ach chan fhac e càil ach aodann piantail an reithe a’ bàsachadh mu choinneamh. Chaidh e suas far an robh e, ’s shuath e an ceann gu socair le a làmhan.

[TD 34]

JENKINS IS MARLOWE

A’ dìreadh ’s a’ dìreadh anns an t-sneachd a bha cho geal ’s nach mór nach robh e gan dalladh. Lean iad orra, Jenkins a’ sealltainn ri Marlowe. Cuin a ruigeadh iad mullach na beinne, cuin a stadadh iad? Bha an solus cho geal, cho fìor-ghlan, ’s gach nì meatailt a’ lasadh ’s a’ deàrrsadh. Bha anail Jenkins a’ fàs goirid ach cha robh e airson stad. Sheall e ri Marlowe a rithist, ris an aodann shuidhicht’ ud, ’s cha mhór nach do chuir e eagal air. Ach, a’ bheinn, nach robh e airson a’ bheinn a dhìreadh? A’ bheinn dheireannach ud.

Cha robh ach dà mhìos bho chuir e an sanas do’n phàipear-naidheachd ag iarraidh companach airson an turuis so. ’S thàinig Marlowe. Aon mhadainn bhriagha bha e ’na sheasamh aig an dorus—cha robh fhios cia ás a thàinig e ’s e ag ràdh gu robh e airson a’ bheinn a dhìreadh. Bha e air litir Jenkins fhaicinn, ’s bha e an sud mu a choinneamh. Cha robh fhios aig Jenkins dé theireadh e. Cha robh e air an ainm ud a chluinntinn a riamh roimhe. Marlowe? Có e? Sheas e aig an dorus fo sgàil nan craobh uaine, Marlowe, ’s na sgàilean a’ fighe aodainn a bha coimhead cho tùrail, cho ciùin. Sheas e a’ sealltainn ri Jenkins. Fad air falbh ann an rìoghachd eile bha a’ bheinn mhór ag éirigh. Chuala Jenkins isean a’ seinn anns a’ ghàrradh ’s dh’ fhairich e fàileadh cùbhraidh a’ diogladh a chuinnean. Ach cha robh fhios aige an robh Marlowe a’ faireachdainn càil. Bha e ’na sheasamh le aodann ciùin, neo-shaoghalta, ’s a dhà shùil cho gorm ris an adhar. Thàinig gath cuimhne air choreigin gu inntinn Jenkins ach bhuail e e air falbh.

Chuir e iongnadh air Jenkins an oidhche sin ’s e a’ cluinntinn Mharlowe a’ seinn anns an rùm-ionnlaid, gun ghabh e e ’na chompanach gun ceist fhaighneachd dha. Aig a’ bhòrd ghabh iad am biadh: bha Marlowe mar gum biodh e air a bhith anns an tigh a riamh. Thiormaich e na soithichean ’s bha fhios aige càit an robh gach truinnsear a’ dol. Cha do rinn iad móran còmhraidh. Dh’ fhosgail iad na h-uinneagan ’s chunnaic iad, còmhla ri chéile, a’ ghealach ag éirigh cho ciùin

[TD 35]

ri aodann Mharlowe. Nuair a las Jenkins a phìob thairg e tombaca do Mharlowe ach cha ghabhadh e e. Cha robh e ris a’ phìob ann. Shuidh e ann an sud, a’ coimhead a-mach ris an oidhche is Jenkins a’ tilgeil thoit. Bha e air a sheacaid a chur dheth, ’s chunnaic Jenkins cho féitheach ’s a bha a ghàirdeanan. Nuair a dh’ fhaighnicheadh Jenkins càil dha, bha e cho fada gun freagairt ’s gun sguir e mu dheireadh ga cheasnachadh. Nuair a chaidh e do a leabaidh cha tug e leis leabhar, mar a bhiodh Jenkins a’ dèanamh. Bha Jenkins cinnteach gun caidleadh e gun smuain.

Rinn e fhéin beagan còmhraidh mu dheidhinn nam beanntan a dhìrich e ’s bhruidhinn e mu dheidhinn Mhallory ’s an oidhch’ a chaill e a phìob air a’ bheinn ach cha dubhairt Marlowe smid ged a dh’ éisdeadh e, ’s e uaireannan a’ sealltainn ri Jenkins. Chan aithnicheadh duine co air a bha e smaoineachadh. Chan fhaca Jenkins duine riamh cho sàmhach ris.

Nuair a chuir e an solus ás bha e mionaid a’ smaoineachadh anns an dorchadas mu dheidhinn an duine a bha dol còmhla ris. Ach mus d’ fhuair e air móran smaoineachaidh a dhèanamh thuit e ann an cadal cho suaimhneach ’s a fhuair e riamh. B’ e oidhche shamhraidh a bh’ ann. Bha fhios aige gum biodh an turus so cudthromach. Timcheall air aodann bha leòman a’ sgiathalaich.

Chaidh gach nì leotha ’s ràinig iad a’ bheinn air an robh iad a nis.

Bha iad seachd mìle troigh os cionn na mara.

Dh’fhosgail Jenkins a bheul gus a’ ghaoth a leigeil a-steach, agus smaoinich e: Chan eil duin’ anns an t-saoghal ach mi fhìn. Tha mi airson a’ bheinn so a bhuannachadh mus bàsaich mi. Smaoinich e air athair a bha cho àrd ’s cho cruaidh. Dé shaoileadh e dheth a nis? Cha dèanadh athair so, bha sin cinnteach. Sheall e null ri Marlowe a bha a’ dìreadh gun stad, agus is ann a shaoil e anns an diog ud gur ann a bha e coltach ri athair. Ach cha robh Marlowe a’ coimhead ris idir. Bha aodann a’ sealltainn sìos ris an t-sneachd mu choinneamh.

“Stad!” theab Jenkins éigheachd. Ach cha do dh’ éigh e idir. Chuir e fhiaclan ri chéile ’s lean e air, cas an déidh coise, gan slaodadh an déidh a chéile, ’s a’ dol fodha anns an t-sneachd. Carson nach robh Marlowe a’ stad? Rinn e an aon rud an dé, a’ leantainn air mar bheart,

[TD 36]

gus am b’ fheudar dha fhéin stad. Ach an diugh, bha iad air barrachd slighe a chosnadh. Cha robh càil ri fhaicinn ach sneachd. Bha Jenkins duilich an uair a dh’ fhàg e ’n saoghal air a chùlaibh, na craobhan, na trèanaichean, ’s na daoine, ach ’sann a bha Marlowe toilicht’. Bha an t-aodach aige geal: ’s gann a chitheadh tu e anns an t-sneachd.

“Stad!” dh’ éigh e is stad Marlowe anns a’ mhionaid. Laigh Jenkins sìos anns an t-sneachd, a’ coimhead suas ri Marlowe. Cha robh e coltach ri athair idir. Cha robh fhios co ris a bha e coltach. Bha an t-aodann gun sgàil air, ’s e a’ sealltainn ri Jenkins: “Carson a tha thu gam chumail air ais? Tha thu—mì-sgiobalta.” Smaoinich Jenkins “Ged a dh’ éireadh càil dhomh cha bhiodh dragh aige. ’S math dh’fhaoidte gun altramaicheadh e mi ach cha bhiodh dragh aige. Chan eil dragh aige de chàil ach a’ bheinn.”

’S dé chuir e fhéin chun na beinne? Cha robh fhios aige. Thòisich e dìreadh nuair a bha e anns a’ cholaisd. Cha robh e faighinn air adhart glé mhath leis an fhoghlum, ’s cha do chuidich sin leis an toiseach. Bha eagal air, ach lean e air a’ dìreadh. ’S bhiodh e a’ falbh a h-uile Di-Sathuirn ’s a’ tilleadh a h-uile Sàbaid. Dé bha a phàrantan a’ sùileachadh dheth? Gum biodh e cho deàlrach ris a’ bhràthair a chaidh a mharbhadh anns a’ chogadh, anns an itealan, an stiùireadair? Bha fhios aige fhéin nach biodh e sin. Ach rinn e ’n ìre mhath: bha e nis ’na fhear-lagha.

Thàinig oidhche ’na chuimhne, le gealaich. Bha Violet còmhla ris. B’ e oidhche shamhraidh a bh’ ann. Bha iad air tighinn ás an tigh-chluiche—sgeulachd air choreigin mu dheidhinn a’ chogaidh—’s bha e dìreach a’ dol ga pògadh nuair a sheall e suas ris a’ ghealaich, agus anns an diog ud, stad e mar gum biodh a bhilean air an losgadh. Chunnaic e a’ ghealach mar bheinn. Thug e ghàirdean air falbh. Sheall Violet ris. Bha fàileadh cùbhraidh bho a falt, is bha a h-aodann mar a’ ghealach. Ach dh’ fhairich e fallas air a làmhan is thionndaidh e air falbh. Chan fhac e i tuilleadh. Os a chionn chual e itealan a’ seinn.

An oidhche sin, ’nam pocannan-cadail, bha iad ’nan laighe anns an tigh-shneachd a thog iad. Chan fhaiceadh Jenkins aodann Mharlowe idir, ach bha e smaoineachadh mu dheidhinn. ’Na bhroinn bha an tea teth a ghoil iad leis an làmpaidh bhig, an teine gorm a’ coimhead cho

[TD 37]

meata. Agus smaoinich e air an adhar ás na thuit a bhràthair. Cha robh càil ri fhaicinn fad an latha ach sneachd agus os an cionn a’ bheinn uabhasach dheireannach a bha mar aodann duine.

Anns an dorchadas thainig e thuige mar pheilear: “Tha fhios agam carson a stad mi. Tha eagal orm. Tha eagal orm roimh ’n bheinn.” Bha fhios aige gum biodh Marlowe ’na chadal.

“Carson a thug e so mi?” thubhairt e ris fhéin. Dh’ fhairich e fallas a’ tighinn troimhe ’s chuir so iongantas air, oir bha an oidhche fuar. ’S dh’ fhairich e cuideachd bith do Mharlowe. Carson a thàinig e? Carson a leugh e an t-sanas ud? Mura biodh e fhéin air freagairt fhaighinn cha bhiodh e an sud an nochd. Bha fhios aige gum biodh a’ ghealach a’ soillseachadh an t-sneachd, ’s nach robh dragh aice dheth. Bha aodann Marlowe mar an sneachd.

“Tha eagal orm” ars esan ris fhéin. “Carson a dh’ fhàg mi Violet? Dh’ fhaodainn a bhith còmhla rithe anns an tigh le teine, an dithis againn a’ coimhead ann an sùilean a chéile.”

“’Se Marlowe as coireach gu bheil mi an so.” Theab e dìreadh ás a’ phoca-cadail ’s a dhol a-null gu Marlowe. Cha robh fhios aige dé dhèanadh e, ach bha e airson rudeigin a dhèanamh. Co-dhiù, bha e ro fhuar ’s dh’ fhuirich e far an robh e. Fa chomhair a shùilean chunnaic e a’ bheinn is smaoinich e: “Bàsaichidh mi an sud. Cha ruig mi i a chaoidh.” Bha a’ bheinn mar bheul mór a’ feitheamh air. Cha do chaidil e fad na h-oidhche.

Anns a’ mhadainn dhùisg Marlowe, ach cha do sheall Jenkins ris. Bha Marlowe air an tea a dhèanamh is e a’ coimhead cho ciùin. Cha robh e a’ bruidhinn idir. ’Na làimh bha an canastair ás an robh ceò ghorm ag éirigh.

Dh’ fhàg iad tràth.

A nis bha an t-slighe fàs na bu duilghe. Shealladh Jenkins sìos ’s cha robh e faicinn càil ach farsainneachd fodha. Aon uair theab an ròp ruith troimh a làmhan. Bha na creagan fuar mar fhiaclan duine.

Dh’ fhairich e e fhéin a’ caoineadh. Mu dheireadh thainig iad gu slios dìreach.

Sheall iad suas crùbte air an oir mar dhà mhoncaidh. Os an cionn bha an t-adhar.

[TD 38]

Sheas Marlowe ’s chaidh e air adhart. Dh’ éigh Jenkins gun fhios dha fhéin: “Cha téid mi nas fhaide. Bha inntinn a’ cur car-a-mhuiltein: chan fhaigheadh e air gluasad ’s e crùbte mar mhoncaidh ris an oir. Cha dubhairt Marlowe càil ach sheall e ris. Dé bha ri fhaicinn anns na sùilean ud? Cha robh truas annta. Bha sin cinnteach. Bha sùilean Jenkins a’ dol tromhpa mar gum biodh e a’ tuiteam sìos troimh fharsaingeachd ghorm. Cha robh càil ga stad. Bha Marlowe a’ gluasad mar cheò air a bheulaibh.

Chual e guth a’ bruidhinn: “A’ bheinn. Feumaidh tu dìreadh.” Cha robh fhios co ás a thainig an guth. An ann bho Marlowe no bhuaidhe fhéin? Bha e air chrith ’s chan fhaigheadh e air gluasad. Chunnaic e an ròp mu a choinneamh ’s thubhairt e ris fhéin: “Dh’ fhaodainn a dhìreadh mar mhoncaidh,” ’s thòisich e ri gàireachdainn. Thog e aodann. Bha Marlowe a’ sealltainn ris. Thòisich e fhéin ag éigheachd: “’S tù bu choireach gu bheil mi an so. Mura biodh tu air tighinn cha bhithinn an so. Carson a thàinig thu? Có thù? Cùm an ròp mata. Chan eil mi ga iarraidh. Chan eil dragh agam. Cùm e.”

’S bha Marlowe a’ sealltainn ris gun smid a ràdh.

“Tha bith agam dhut. Tha bith agam dhut. Tha bith agam . . . .” Anns a’ mhionaid sin dh’ éirich e. Dh’ fhalbh Marlowe ’s bha e fhéin aig ceann an ròpa. Fodha bha an gorm, is slios na beinne.

“So mar a bhios duine ann an itealan,” ars esan ris fhéin. Bha aodann Violet fad air falbh. Cha robh e smaoineachadh oirre. Bha an ròp ga cheangal ri Marlowe. Agus, ann an diog, ’sann a chunnaic e Marlowe a rithist. Cha robh bith aige dha a nis idir, ’s e cho làidir ’s cho ciùin. “Cha bhiodh m’ athair no mo bhràthair a’ gabhail toit,” ars esan ris fhéin, is e a’ smaoineachadh mu Mharlowe. Bha an ròp a’ gluasad anns an lobhta ’s e fhéin ’s a bhràthair a’ cur car-a-mhuiltein air na sparran.

“Mo ròp-sa th’ ann.” “Chan e: mo ròp-sa.” “Cùm do ròp mata.” Bha iad a’ dlùthachadh ris a’ mhullach ’s thubhairt e ris fhéin:

“Tha mi ’n dòchas nach ruig sinn. Tha mi ’n dòchas nach ruig sinn.” Theab e Marlowe a shlaodadh sìos. Thionndaidh Marlowe ’s sheall e ach cha dubhairt e smid.

[TD 39]

Bha Jenkins ag ràdh ris fhein: “Tha mi ’n dòchas nach ruig mi.” Cha mhór nach robh e rànail ’s a cheann gu bristeadh. Timcheall air bha itealan a’ deanamh fuaim mór ’na chluasan. Thainig té mu a choinneamh le a làmhan fosgailt. ’Na làimh bha an ròp.

Chaidh a shlaodadh chun a’ mhullach mu dheireadh, is sheall e mun cuairt air. Bha beanntan air gach taobh ach cha robh aon cho àrd ris an té air an robh e. Shuidh e sìos anns an t-sneachd ’s thòisich e rànail. Cha robh itealan ri chluinntinn, cha robh nighean ri faicinn. Cha robh càil idir ann, a-muigh no a-stigh. Cha robh càil ann ach e fhéin. Bha fhios aige nach fhaiceadh e an t-itealan tuilleadh ’s nach smaoinicheadh e air athair. Rinn e ràn.

Le gul, thionndaidh e gu Marlowe. Dh’ innseadh Marlowe dha dé a dhèanadh e.

Ach nuair a thionndaidh e cha robh duine ri fhaicinn. Bha e ’na aonar air a’ bheinn. Thachd e an ràn ùr a dh’ éirich ’na bhroilleach.

Dh’ fheumadh e a bhith làidir. Bha slighe fhada aige ri dhol dhachaidh.

[TD 40]

A’ BHAN-SHOISGEULAICHE

STAD a’ bhan-shoisgeulaiche, a’ coimhead an tigh-adhraidh. Bha e ’na theine. Timcheall oirre bha na craobhan, ’s mu coinneamh bha a’ ghrian a’ dol fodha. Cha robh fhios aice dé dhèanadh i: ’s mar sin stad i far an robh i, ’s a gàirdean deas timcheall air craoibh. Sheall i sìos ri a gàirdean ceàrr. Bha bocsa ’na làimh làn de àirneis banaltruim oir bha i air tighinn o bhith frithealadh leanabh dubh a bha tinn le fiabhras. Cha robh fhios am biodh e beò no marbh.

Chual i cnac nam maidean ’s iad a’ losgadh ach chan fhac i duine. Bha craobhan air taobh thall an tigh-adhraidh, ach cha ruigeadh an teine iadsan. Beagan slighe bho ’n ghréin a bha dol fodha bha a’ ghealach ag éirigh ’s an ionnaraidh ann. Bha a gàirdeanan rùisgte.

Cha b’ e boireannach òg a bh’ innte. Bha a ceann a’ liathadh ’s a h-aodann tana dorch. Bha a léine gheal fosgailt aig an amhaich, ’s a brògan làidir ged nach robh iad trom.

A’ sealltainn ris an teine bha i a’ smaoineachadh. Bha i a’ smaoineachadh air an sgoil bhig a bha dol suas ’na ceò. Bha i a’ smaoineachadh air na leabhraichean a bha nis a’ losgadh, ’s bha i a’ smaoineachadh air dealbh a h-athar air a’ bhalla.

B’ e Miss Scott a b’ ainm dhi, agus is ann á Albainn a thàinig i. Dh’ fhairich i dà dheur a’ tuiteam air a broilleach, ’s aig a’ cheart àm chual i ainmhidh air choreigin ag éigheach troimh ’n choille.

Bha a’ ghealach a nis bòidheach mu coinneamh, ’s an talamh cho geal ’s ged a bhiodh an latha ann. Cha do charaich i ás an àit anns an robh i.

“Miss Scott,” chual i an leanabh ’na h-inntinn ag ràdh. B’ e nighean bheag dhubh a bh’ innte, is cuideigin air ribean a thoirt dhi. Shuath Miss Scott an ribean le a làmhan. Bha fichead leanabh anns an sgoil ’s iad ’nan suidhe mu a coinneamh. Bha i a’ sealltainn dealbhan dhaibh. Bha aon aca a’ cur a h-òrdaig ’na beul airson an duilleag a thionndadh, ach chaisg Miss Scott i. Aig a’ cheart àm, bha iad cho

[TD 41]

neochiontach. Bhruidhinn té aca ’na cànain fhéin ’s fhreagair Miss Scott i gun smaoineachadh.

“’Se sin Crìosd,” ars ise.

Sheall iad ris. Bha cuideigin air an t-aodann a dhubhadh le peann-luaidhe, ’s theab i rudeigin a ràdh riutha ach stad i.

Carson a smaoinich i air an latha ud? O, bha cuimhn’ aice. B’ ann an latha ud a thainig am pàrantan g’ an iarraidh. Sheas a’ chiad fhear aig an dorus, a’ gluasad bho chois gu cois, ’s e a’ sealltainn ris an talamh. Carson a thainig e air tòir a nighinn, dh’ fhaighnich i dha? Thionndaidh e aodann air falbh—duine mór dubh a bha aig a’ cheart àm mar leanabh. Chaidh i air chrith a’ sealltainn ris. Chaidh iarraidh air, thubhairt e, bha a h-uile duine aca a’ tighinn air tòir na cloinne. Bha fhios aice fhéin dé bu choireach. Bho dhùisg na daoine ùra iad an aghaidh Bhreatainn, bha iad a’ tionndadh ’na h-aghaidh-se cuideachd. Sheas i a’ sealltainn ris, is esan a’ sealltainn ris an làr. Bha a’ chlann ga coimhead. Anns a’ mhionaid sin fhéin dh’ fhairich i fearg a’ brùchdadh troimh a corp mar fhìon.

“’S iad mo chlann-sa,” thubhairt i, cha b’ ann idir ann am Beurla ach ’nan cànain fhéin. Thog an duine dubh aodann mar nach biodh e ga tuigsinn.

“Gabh a-mach,” ars ise ris, “’s iad mo chlann-sa.” Agus nach robh i ceart ? Bha i gan teagaisg anns gach cuspair. Bha fhios aca mu dheidhinn Chrìosd. Ghlanadh i iad, ’s fhritheileadh i iad. Nach e i fhéin a thog iad? Cheannsaicheadh i iad cuideachd.

Chual i na daoine dubha a’ bruidhinn ’nam measg fhéin ach cha robh i ’g éisdeachd riutha. Dé bh’ annta ach clann iad fhéin?

Bha i a’ smaoineachadh air an àm aig an tàinig i an sud an toiseach. Dh’ fhàg i a h-athair aig a’ bhàta, ’s sheòl i air falbh. Bha dithis eile còmhla rithe ach b’ e ise an aon té a bha a’ dol do Khenya. Chaidh na làithean seachad, ’s an triùir aca còmhla ri chéile. Cha robh iad a’ bruidhinn ris na fireannaich idir, ach a’ cluich ’s a’ dèanamh fealla-dhà no a’ leughadh còmhla ri chéile. Aig amannan bha i iomagaineach ’s gun fhios aice càit an robh i dol no dé a thachradh rithe. B’ ann an 1932 a bha sin. Bha i ceithir air fhichead nuair a dh’ fhàg i ’n tigh.

[TD 42]

Air dhi dol air tìr bho ’n t-soitheach, thog i a làmh ris an dithis eile, Màiri is Joyce. Bha iad ’nan seasamh aig beul na soithich. Dh’ éigh iad facal air choreigin ach cha do thuig i dé bha iad ag ràdh. Nuair a sheall i timcheall na laimrig bha duine dubh ri taobh, is ann a smaoinich i cho geal ’s a bha an dithis nighean taca ris. Thog an duine dubh a trealaich ’s lean i e.

Anns na làithean ud, bha soisgeulaiche anns an àit do ’m b’ ainm Clarence. Ach bha e tinn an latha ràinig i, ’s nuair a chaidh i steach far an robh e—ann an rùm anns an tigh-adhraidh—bha e ’na laighe fo phlaide air an làr.

“Tha mi duilich nach b’ urrainn dhomh do choinneachadh,” thubhairt e. Chuir an duine dubh an trealaich sìos ’s dh’ fhalbh e mar fhaileas. Chaidh i null chun na h-uinneig ’s lean i e le a sùilean.

Cha do chòrd e rithe gu robh Clarence tinn, oir bho ’n àm a dh’ fhàg i ’n t-soitheach dh’ fhairich i beatha làidir a’ bualadh timcheall oirre. Bha aodann Clarence ro-gheal.

Thionndaidh i air falbh bho ’n uinneig: “Chan eil difeir ann,” ars ise.

Bha Clarence a’ sealltainn rithe: “Bidh mise dol dhachaidh a dh’ aithghearr,” thubhairt e.

Stad i. An robh sin a’ ciallachadh gum biodh i ’na h-aonar? Chòrd so rithe oir bha i cinnteach nach fhairicheadh i aonaranach anns an àit ud. ’Sann a bha i mar gum biodh i air tighinn dhachaidh.

“Tha mi duilich,” ars ise, a’ coimhead feusag Chlarence le beagan fuatha. “Am faigh mi beagan bùrn dhuibh?”

“Nam b’ urrainn dhuibh. Tha mi duilich dragh a chur oirbh.” Bha e tinn ceart gu leòr, is aodann fliuch le fallus.

“Eil sibh air a bhith fada tinn?”

“Ceithir latha. Malaria,” ars esan, ag òl a’ bhùirn.

“An robh iad a’ sealltainn ás ur déidh?”

Rinn e gàire. “Bhà. An dràsd ’s a rithist. Ach chan urrainn dhut móran spéis a chur annta. Dìochuimhnichidh iad a thighinn, uaireannan. Tha iad mar chloinn.”

Chòrd so rithe—gu robh iad mar chloinn.

[TD 43]

“Chan urrainn dhut móran fhàgail an urra riutha. Chan eil tìde dhaibh-san mar a tha e dhuinne.”

Chunnaic i a shùilean a’ dùnadh, ’s dh’ fhàg i an seòmar. Cha robh i faireachdainn sgìth ach bha i airson a bhith ’na h-aonar. Sheall i mach air an uinneig a rithist ’s chunnaic i a’ choille mu coinneamh, ’s an abhainn. Bha dha-na-trì thighean Africanach crùbte anns a’ ghréin. Chual i éigh ainmhidh anns a’ choille ’s chaidh i air chrith mar gum biodh isean beag milis ga mharbhadh.

Sheall i steach air an dorus ach bha Clarence ’na chadal, is aodann geal os cionn na feusaig.

* * * * * * *

Dh’ fhalbh Clarence ’s bha i ’na h-aonar, ’s na bliadhnachan a’ dol seachad. Aig an toiseach, bha i mar gum biodh i ann am bruadar no ann an nèamh. Gach latha, bha i teagasg na cloinne, ’s iad cho modhail ’s cho toilichte. Rinn i suas dealbh-chluich dhaibh mu dheidhinn Iosa ’s thainig am pàrantan g’ a fhaicinn.

Bha i smaoineachadh gum briseadh a cridhe gan coimhead ’s iad sgeadaichte anns an aodach gheal a rinn i fhéin á gùintean a cheannaich i uaireigin dhi fhéin. Mu dheireadh, cha mhór gu robh luideag aice a chuireadh i mu druim. Chuir e iongnadh oirre a bhith coimhead a’ chlann bheag dhubh anns an aodach gheal. Bha na pàrantan ’nan suidhe air an talamh ag éisdeachd ris an dealbh-chluich ’s a’ ghrian bhorb anns an adhar. Timcheall orra bha a’ choille far an robh an deuchainn ’s am pian. Bha eagal oirre dhol do ’n choille. Ach là-arna-mhàireach chaidh i ann . . . .

An oidhche sin fhéin, fhuair i dithis de ’n chloinn a’ sabaid airson a’ chrùin a rinn i do Iosa. Anns a’ chrùn bha leugan beaga gorma is dearg nach b’ fhiach móran. Thòisich a’ chlann a’ sgriachail, ’s a’ bualadh a chéile. Bha an còrr air a dhol dhachaidh. Thug i ’n crùn bhuapa, ’s thug i steach do ’n tigh e, is i faireachdainn fuachd ’na cridhe. An oidhche sin, dh’ fhalbh an crùn ás an tigh ’s chan fhac i e tuilleadh. Bha i air na h-uinneagan fhàgail fosgailt’ oir bha an oidhche teth. Cha chual i fuaim sam bith troimh ’n oidhche.

[TD 44]

Là-arna-mhàireach thug i cuairt troimh ’n choille. Bha sgian bheag aice ’s gheàrr i pìos rùisg ás gach craoibh seach nach robh cumbaisd aice. Chunnaic i iseanan de gach seòrsa dath—purpaidh is dearg is uaine. Bha iad ’nan seasamh air na craobhan ga coimhead. Aon uair chunnaic i moncaidh mu coinneamh. Bha e mar bhodach a’ sealltainn rithe. Ach thug e leum ás nuair a thàinig i suas thuige.

Anns a’ choille, bha i air chrith, cha b’ ann le eagal ’na aonar, ged a bha fiamh oirre gun deigheadh i air chall. Bha na craobhan cho àrd, is bha i smaoineachadh gu robh sùilean nach fhaiceadh i ga coimhead. Dh’ fhaodadh gu robh daoine dubha ga leantainn. Cha bu chòir dhi a bhith air aodach geal a chur oirre, bha i smaoineachadh. Cha robh cuimhn’ aice an robh leòghannan an Kenya no nach robh. A’ chiad latha cha deach i fada, ’s dhùin i na h-uinneagan an oidhche sin.

Mar a chaidh na bliadhnachan seachad bhiodh i uaireannan a’ dol do ’n choille ach aon latha stad i dol ann. Thachair i air beathach a bha coltach ri leòghann. Sheall iad ri chéile anns an leth-dhorchadas. Bha i air cluinntinn gur e sin bu chòir dhi a dheanamh—sealltainn ’na shùilean. ’S ged a bha i air chrith rinn i sin. Dh’fhalbh e mu dheireadh, ’s chaidh i dhachaidh. Bha i toilicht’ an litir a fhuair i o h-athair an latha sin fhéin fhaicinn air a’ bhòrd. Cha robh móran aige mu dheidhinn nan daoine dubha.

Bhiodh a’ chlann a’ dol do ’n choille is dh’ fheuch i ri stad a chur air a sin. Ach cha robh iad a’ tuigsinn.

Chaidh na bliadhnachan seachad. Nuair a thainig i mach an toiseach bha i a’ smaoineachadh gun deigheadh i dhachaidh uaireigin a dh’ fhaicinn a h-athar—a bha ’na mhinistear—ach cha deach. Bha eagal oirre ’s a saoghal a’ fàs cho beag. Bha eagal oirre roimh na bhrùchdadh ás na sràidean. Cha robh fhios aice ciamar a chuireadh i seachad an tìde air an t-soithich.

Smaoinich i uaireannan air a h-athair, is gu h-àraidh air an tigh mhór anns an robh an dithis aca a’ fuireachd o bhàsaich a màthair. B’ e duine mór a bha ’na h-athair, duine mór diadhaidh. Cha leigeadh e mach ás an tigh i cho tric ’s a dh’ iarradh i, ach bha e làidir airson sin. Bha feusag mhór dhubh air, ’s bha i smaoineachadh cho ao-coltach ’s a bha e ri Clarence. Cha robh a h-athair tinn a riamh. Cha robh

[TD 45]

ann anns na làithean ud ach iad fhéin, ’s bhiodh i ’na suidhe anns an eaglais ag éisdeachd ris moch is anmoch.

“Duine mór,” chanadh an coimhthional agus ’se sin a bh’ ann, le fheusaig mhóir dhuibh ’s a dhà làimh thréin. Bhiodh e gu math dhi uair sam bith a bhiodh i tinn, ’s bhiodh sin glé thric leis a luathasanalach. Cha robh fhios aig an dotair dé bha ceàrr, ach chual i e a’ bruidhinn ri a h-athair aon latha. Cha tainig an dotair tuilleadh. An déidh sin, b’ ann ag ùrnuigh a bhiodh iad gu falbhadh an luathasanalach.

Aon oidhche le tàirneanaich is dealanaich dhùisg i ’s i gus a tachdadh. Chunnaic i a h-athair anns an dorus, is aodann mar gum biodh e fosgailt’ leis an dealanaich. Leig i sgriach aiste is stad e anns an dorus. Chunnaic i aodann ag atharrachadh fo a sùilean—an fheusag mhór dhubh a’ fàs geal anns an dealanaich—is gaol Crìosdaidh a’ lìonadh aodainn mar gum biodh rudeigin a’ leaghadh. An oidhche sin, dh’ fhalbh an giorrad-analach ’s nuair a dh’ éirich i anns a’ mhadainn bha fhios aice dé dhèanadh i. Bha i dhà air fhichead, mar abhainn ùr.

Chaidh i do’n cholaisd ’s mu dheireadh bha i ’na ban-shoisgeulaiche. ’S mar sin chaidh na bliadhnachan seachad.

* * * * *

An latha sin fhéin—an latha a loisg iad an tigh-adhraidh—bha i air a bhith troimh ’n choille bho cheann gu ceann. Thainig fios mu leanabh dubh, ’s dh’ fhalbh i. Cha robh iad air fios a chur mura biodh e glé thinn. Chunnaic i an t-aodann aige a rithist ’s i ’na seasamh ris a’ chraoibh. Cha mhór gu faigheadh e air anail a tharraing is nuair a sheas i aig an dorus dhùisg e gu grad, a’ sgriachail. Cha robh e air duine geal fhaicinn a riamh gu sud fhéin. Smaoinich i: ’sann a bhios mi mar dhiabhal ’na shùilean-san. B’ e fiabhras a bh’ air nach leigeadh dha anail a tharraing. Bha a mhàthair ri thaobh ’s i a’ sealltainn bho a aodann gu aodann Miss Scott le sùil féidh.

Ruith i troimh ’n choille an latha sin gun smaoineachadh. Ma bha éigh nan ainmhidhean ri chluinntinn cha chual i e. Cha do bhuail i ann an aon chraoibh, ’s cha tàinig eagal a-steach oirre. Sheas i anns an dorus a’ coimhead a’ bhalaich anns a’ bhothan bheag chrùbte. Bha a bhroilleach rùisgt’. Dh’ éisd i ri fuaim thioram nan sgamhanan.

[TD 46]

Cha robh càil air a shon ach blàths is blàths is blàths anns an tigh bheag ud. Air a cùlaibh bha an solus.

Bha rudeigin a’ buaireadh a h-inntinn ach chan fhaigheadh i air greimeachadh air. Bha aodann an leanaibh a nis ciùin ’s e ’na chadal is sheall i ris. Anns a’ mhionaid sin, bhuail a’ cheist uabhasach i: “A bheil mo bheatha mar bhruadar? Nuair a thainig mi so an toiseach bha gaol agam air na daoine so, ach dé na daoine chunnaic mi. An e am bruadar a rinn mi dhomh fhìn?”

CHA BHUIN IAD DHOMH, smaoinich i, ’s i a’ coimhead màthair a’ bhalaich ri a thaobh.

“So a mhàthair is chan e mise. Tha i ann an saoghal leatha fhéin. Dh’ fhiach mi ri a thoirt uaipe.” Aig a’ cheart àm, bha i ’n dòchas gum biodh e beò, is bha i toilicht, ga choimhead anns an tigh bheag chrùbte ud. Ge be air bith co leis e, tha mi ’n dòchas gum bi e beò, ars ise rithe fhéin.

Bha i airson a làmh a chur air gualainn na màthar, ach stad i. Dh’ fhairich i an sgian airgid fhuar ’na làimh eile ’s chuir i air ais do ’n bhocsa i. Cha leigeadh i leas i airson na coille tuilleadh. Aig an dorus, thionndaidh i, ’s dh’ fhàg i ’n tigh. Timcheall oirre chunnaic i feadhainn de na daoine dubha. Bha an aodannan dùinte ’s cha do rinn iad gàire. Cha robh fhios aice carson a chuir màthair a’ bhalaich ga h-iarraidh—an e ise an dòchas deireannach? Am biodh e beò? Bha i ’n dòchas gum biodh e beò ged nach buineadh e dhi. Nuair a smaoinich i, cha robh e idir cho briagha ’s a shaoil i ’n toiseach. Bha cheann salach—chunnaic i sin nuair a chrom i tarsainn air—’s bha fhiaclan dona. Leis an fhìrinn innse bha fàileadh dheth. Thug so toileachas dhi, nach robh e cho bòidheach ’s a bha i smaoineachadh. Bha a’ ghrian làidir ’na sùilean ’s chunnaic i ’n salchair a bha timcheall nan tighean nuair a leag i a sùilean chun na talmhainn, ach cha do rinn e dragh dhi. Cha b’ urrainn dhi sealltainn an aghaidh na gréin. ’Sann a smaoinich i cho truagh ’s a bha leugan a’ chrùin bhig a rinn i uair, taca ris.

Lean i oirre troimh ’n choille. Bha ’n t-slighe na bu ghiorra na bha dùil aice. Nuair a chual i fuaim nan ainmhidhean cha do chuir iad fiamh oirre. Cha do dh’ fhairich i càil ach gu feumadh i faighinn

[TD 47]

dhachaidh. Bha móran aice ri dhèanamh. Anns a’ mhionaid sin, chunnaic i ’n tigh-adhraidh ’na theine ’s a’ ghrian mu coinneamh ’s a’ ghealach ag éirigh. Stad i airson ùine mhóir aig a’ chraoibh, a gàirdeanan timcheall oirre. Sheall i chun an teine.

Smaoinich i air na leabhraichean a’ losgadh ’s dealbh a h-athar a’ leaghadh anns an dealanaich ùr ud.

“Chan eil mi a’ tuigsinn,” thubhairt i rithe fhéin. “Chan eil mi a’ tuigsinn.”

Ach bhà i tuigsinn. Bhà i tuigsinn. Ann an solus an teine, chunnaic i na tighean beaga Africanach mar a bhà iad, truagh is salach. Chunnaic i am bùrn uaine timcheall orra. Bha an tigh-adhraidh ’na aonar. Cha loisgeadh càil ach e fhéin.

Dh’ fhàg i chraobh ’s chaidh i suas chun an teine. Dìreach nuair a ràinig i e, leum dithis dhaoine dubha mu a coinneamh. Dh’éirich na sleaghan ’nan làmhan. Aig a’ cheart àm, chunnaic i an aodannan làn nàimhdeis ann an solus an teine. Chunnaic i na fiaclan geala ’s na lipean air an slaodadh air ais. Rinn i gàire nuair a bhuail na sleaghan i, ’s a thuit i air ais do ’n teine.

[TD 48]

AIG A’ CHLOICH-CHUIMHNE

BHA e ’na sheasamh aig a’ chloich-chuimhne airson an fheadhainn a chailleadh anns a’ chiad chogadh mhór. B’ e duine aosd a bh’ ann, timcheall air trì fichead ’s a deich. Bha a bhonaid ’na làimh dheis, a dhà chois ri chéile, ’s a dhruim dìreach. Bha fhalt a’ gluasad gu socair anns a’ bheagan gaoithe. Dh’ aithnicheadh duine gu robh e ’n ìre mhath beartach oir bha a dheise ghlas a’ coimhead daor, a bhrògan a’ deàrrsadh mar ghloine, a léine de shìoda gheal, is aodann coltach ri aodann duine a bha air a shaoghal a chosnadh. Ach a-mhàin na sùilean . . . . Annta-san, bha doimhneachd aognaidh.

Chual e duine ri thaobh ag ràdh: “Feumaidh e bhith gu robh e fhéin anns a’ chogadh.” ’S dh’ fhairich e dithis no triùir a’ sealltainn ris. Theab e seasamh na bu dìriche ach cha do rinn e sin. Os a chionn bha an adhar sìmplidh gorm ’s rinn e gàire beag leis fhéin. Chual e glagan na h-eaglaise a’ bualadh ’s bha e smaoineachadh gum biodh iad reòite mar chlogaidean móra Gearmailteach. Tharraing e chòta timcheall air. Cha robh am fuachd a’ tighinn ris.

Anns an dà mhionaid de thàmh stad na carbaidean air feadh an t-saoghail ’s bha e a’ smaoineachadh: “’Se dealbhadair ainmeil a th’ annam.” Thubhairt e ris fhéin a rithist: “’Se dealbhadair ainmeil a th’ annam,” mar gum biodh e airson a dhearbhadh gu cinnteach. Chual e am ministear a’ bruidhinn: “Bhàsaich iad a chum gum biodh sinne beò.” ’Se duine beag dubh a bh’ anns a’ mhinistear. Dé bha e ciallachadh le “beò?” Smaoinich e air na bliadhnachan a chaith e a’ dèanamh dhealbhan, latha ’n déidh latha, oidhch’ an déidh oidhch’, a’ cumail na h-aodainn air falbh, a-muigh anns an dorchadas a bha a’ goil leotha. A làmh a’ dealbhadh gun sgur, gus nach brùchdadh an dorchadas air inntinn. Dh’ fhaighnicheadh daoine carson nach robh dearg air bith anns na dealbhan aige ach bha fhios aige fhéin. ’S iomadh smuain a thug an luchd-sgrùdaidh ás an inntinnean airson sin a mhìneachadh do ’n t-sluagh (ma bha dragh air bith acasan) ach cha robh aon aca ceart. Rinn e gàire beag eile.

[TD 49]

Cha robh fhios aige carson a bha e an sud, ach bha e ann gach bliadhna. Bha rudeigin ga stiùireadh chun a’ chàirn ud. Dh’ fhosgail e shùilean ’s chunnaic e na sìtheanan dearga a rithist—rósan searbha na Frainge—air na broillichean mar fhuil. Dhùin e shùilean, ach thill an smuain.

Chunnaic e Frank ’na laighe air an talamh reòite. Bha aodann ris an adhar, a bha sìmplidh gorm. Chual e na gunnachan a’ bùrail ’s a’ losgadh. Cha robh Frank marbh fhathast, oir chunnaic e e a’ gluasad, mar gum b’ ann ’na chadal. Chaidh an dithis aca a thogail còmhla, dìreach ás an tigh-fhoghluim. Bha iad toilicht’ an latha dh’ fhàg iad, ach cha robh iad toilicht’ a nis. Bha bùrail do-ainmicht’ timcheall air, mar ifrinn. Dh’ fheumadh e Frank a thogail ’s a thoirt air ais. Bha e fhéin ’na laighe air an talamh. Dh’ fheumadh e éirigh is ruith is Frank a thogail is ruith a rithist.

Rinn e airson éirigh (’sann a bha e mar gum b’ ann ceangailt’ ris an talamh) ’s aig a’ cheart àm chunnaic e ’n Gearmailteach a’ leum mu choinneamh leis a’ bhiodaig. Dh’ éirich e fhéin is ruith e: bha Frank fad air falbh. Bha a’ bhiodag air a chùlaibh ’s e a’ ruith. Chual e peilear ’s thuit an Gearmailteach. Cha robh fhios cia ás a thàinig am peilear. Cha do stad e fhéin: ach lean e air chun nan trainnsichean. An ceann ùine stad e, ’s chaidh e air ais far an robh an Gearmailteach, ’s sheas e os a chionn a’ sealltainn ris. Cha robh gunna ri chluinntinn. Bha an t-adhar sàmhach.

Sud far an d’ fhuair iad e, ’na sheasamh mar gum b’ ann am bruadar a’ sealltainn sìos ris a’ Ghearmailteach. Bha fuil air broilleach a’ Ghearmailtich far na bhuail am peilear e. Bha a dhà shùil fosgailte is cop timcheall a bheòil.

Chaidh iad timcheall air ’s bhuail fear aca an Gearmailteach le bhròig. Chaidh e fhéin air chrith mar gum b’ ann a’ bualadh Frank a bha iad. Bha a’ bhiodag fhathast ann an làimh a’ Ghearmailtich ’s a bheul fosgailte, a’ sealltainn nam fiaclan. B’ e duine òg a bh’ ann, a shùilean gorm ’s a phluicean dearg. Sheas e a’ sealltainn sìos ris airson ùine mhóir. Thòisich e a’ sgriachail nuair a shlaod iad air falbh e.

Goirid an déidh sin chur iad dhachaidh e.

[TD 50]

Chual e na carbaidean mar pheilearan a’ tòiseachadh a rithist. Bha e ’na sheasamh mar chloich, ’s a ghàirdeanan ri a chliathaich. Chunnaic e boireannach reamhar a’ gul, ’s neapaigin mór gorm aice. Chual e am ministear ag ràdh:

<eng>“They shall grow not old, as we that are left grow old,”<gai> ’s rinn e gàire beag eile ris fhéin.

Nuair a thionndaidh e air falbh theich dithis no thriùir ás a rathad, ’s iad a’ toirt urram dha.

Choisich e gu grad air falbh. Cha robh a dhruim a nis cho dìreach. Ghabh ifrinn na sràide seachad air. Smaoinich e air an dealbh air an robh e ’g obair, ’s thubhairt e ris fhéin: “Tha thìd agam, tha thìd agam an dearg a chur annta, mus bàsaich mi.”

Chunnaic e aodann Frank air gach sràid, a’ sealltainn suas ris. Bhuail e ann an dithis no thriùir ach lean e air gun tionndadh. Cha robh an t-aodann ud a’ fàs aosd.

Mu dheireadh ràinig e ’n tigh, air ghoil le smaointean.

Chuir e dheth a chòta ’s thòisich e air dealbh ùr. Cha robh càil anns an dealbh ach ròs mór dearg, mar chridhe duine, ’s os a chionn bha adhar sìmplidh gorm.

[TD 51]

AN TAGHADH

BHA seisear ac’ ann ’nan còtaichean dearga ’s an comanndair. Nuair a dh’ fhosgail i ’n dorus, bha iad mu coinneamh, le ’n claidhnean fada.

Thàinig iad a-steach, aon an déidh aoin. Cha mhór gu robh an seòmar mór gu leòr air an son. Bha a triùir mhac ’nan suidhe aig a’ bhòrd ag ithe buntàta is sgadan. Stad iad mar aon duine nuair a chunnaic iad na saighdearan—ach a-mhàin Ruaraidh, am fear a b’ òige: bha a chùlaibh ris an dorus ’s chan fhac e iad an toiseach. Shuidh an comanndair air an aon chathair a bh’ ann ’s thubhairt e ris na saighdearan a dhol a-mach is feitheamh. Bha cóigear a nis anns an rùm—i fhéin (Màiri), ’s a trì mic, Tormod, Iain is Ruaraidh, is an comanndair.

“Ithibh” ars an comanndair.

Theab Ruaraidh bruidhinn ach stad e ’s thòisich iad ag ithe.

“An gabh sibh fhéin blasad bidh?” arsa Màiri.

Rinn an comanndair gàire ach cha dubhairt e smid.

Smaoinich e, a’ sealltainn riutha, gur ann a bha iad mar na beathaichean ag ithe.

Sheall e timcheall an t-seòmair ach cha robh biodag no daga ri fhaicinn. Chuir e aon chas tarsainn air an té eile ’s thug e sùil air Màiri. Bha i ’na seasamh aig a’ bhòrd a’ sealltainn ris. Bha aparan geal timcheall oirre. Cha robh duine nis ag ithe: bha iad ga choimhead.

“Tha e iongantach nach bi mi sgìth uair sam bith,” bha e smaoineachadh. Bha e toilicht’ gu robh iad a’ feitheamh ris.

“Tha am blàr seachad,” thòisich Màiri, “’s cinnteach nach . . . .” Bha e seachad ceart gu leòr—am blàr. Cuil-lodair. Bha am blàr seachad.

Dh’ fhiach Tormod ri éirigh bho ’n bhòrd. ’Se fear goirid tapaidh a bh’ ann.

“Fuirich far a bheil thu,” thubhairt an comanndair ri Tormod. “Bha mi dol a nighe mo làmhan,” thubhairt Tormod. Rinn an comanndair gàire. Shuidh Tormod sìos a rithist.

[TD 52]

Thòisich an comanndair a’ bruidhinn.

“Chaidh mo bhràthair a mharbhadh aig Cuil-lodair,” thubhairt e.

“Chunna mi an claidheamh a’ dol troimh aodann.”

“O,” arsa Màiri, “chaidh mo chéile a mharbhadh cuideachd.” Anns an t-sàmhachd, thubhairt Iain:

“Cha robh duin’ againn aig Cuil-lodair.” Bha e timcheall air ochd bliadhna deug, Tormod timcheall air fichead, is Ruaraidh timcheall air cóig deug. Chunnaic e troimh ’n uinneig sneachd air na beanntan.

“Tha thu ’na do shuidhe air cathair mo mhàthar,” arsa Ruaraidh.Cha do fhreagair an comanndair e. Dh’ éirich Ruaraidh ’s thug e chathair do a mhàthair, a’ sealltainn ris a’ chomanndair fad na tìde. Shuidh i sìos. Theab Iain bruidhinn ach cha dubhairt e smid. Sheas Ruaraidh ris an teine a’ sealltainn sìos ris a’ chomanndair, a dhà chois sgèapte, a shùilean a’ deàrrsadh. Bha bréid air a bhriogais ghorm.

“Dé a tha thu dol a dhèanamh?” arsa Tormod mu dheireadh, a dhà làimh mhór dhearg air a’ bhòrd.

“Innsidh mi dhuibh,” ars an comanndair mu dheireadh. “Bu chòir dhomh an triùir agaibh a mharbhadh, ach . . . .” (rinn e gàire) “chan eil mi dol a mharbhadh ach a h-aon.”

Bha làmhan Màiri ’na h-uchd, ’s i a’ sealltainn ris.

“Chan eil fhios agam fhathast dé ’m fear agaibh a bhios ann.”

Stad e.

“Ach taghaidh ur màthair e.”

Nuair a smaoinich e air an sud an toiseach, bha e toilicht. Uimhir gam marbhadh leis a’ bhiodaig is leis an daga! Ach am marbhadh leis an inntinn, bha sin eadar-dhealaichte.

Cha dubhairt Màiri smid: bha i mar nach robh i air a chluinntinn.

Sheas Tormod: “Chan urrainn dhut sin a dhèanamh. Chan eil e ceart.”

Theab e fhéin éigheachd: “Carson nach urrainn? Mharbh sibh mo bhràthair. Chunna mi an claidheamh a’ dol troimh aodann.”

Ach cha dubhairt e càil.

“B’ fheàrr dhut a h-uile duine againn a mharbhadh,” dh’ éigh Tormod.

[TD 53]

“Ist,” ars a mhàthair, ’s i a’ sealtainn ri Iain. Bha a làmhan geal air a’ bhòrd.

“Ist, chan eil fhios agad dé tha thu ag ràdh.”

Thionndaidh i ris a’ chomanndair:

“An e sin a tha thu dol a dhèanamh?”

“’Sè,” ars esan.

“Marbh mise a réisd,” dh’ éigh Ruaraidh, “marbh mise. Chan eil dragh agam dhiot. Siuthad! Marbh mise.”

Bha Màiri a’ smaoineachadh.

Smaoinich i ’n toiseach air Tormod: “Tha e fichead bliadhna. ’Se am fear as treise aca. Chan fhaca mi e ag òl a riamh. Bha e aig Cuil-lodair, ’s mharbh e daoine. Tha cuimhn’ agam an latha a dh’ fhalbh e. Chuir e a chlaidheamh air, mar sgoilear a’ cur peann ’na làimh. Chan eil móran còmhraidh aige. An latha thill e bho Chuil-lodair thug e dheth a chlaidheamh ’s dh’ fhalbh e mach ’s thiodhlaic e e. Thug e an t-aodach airm leis ’s thiodhlaic e sin cuideachd. Nuair a thàinig e air ais shuidh e aig ceann a’ bhùird.”

Smaoinich i an uair sin air Iain: “Tha eagal air. Sin as coireach nach eil e a’ bruidhinn. Tha farmad aige ri Tormod, ’s bhà riamh. Chan fhuiling e pian. Ach an latha thainig Tormod air ais bho Chuil-lodair ghlac mi e leis a’ chlaidheamh ’na làimh. Thainig deàrrsadh ’na aodann nuair a chunnaic e mi.”

Smaoinich i mu dheireadh air Ruaraidh: “Chan eil eagal aige roimh dhuine no roimh ainmhidh. Tha cuimhn’ agam an latha a dhìrich e a’ chreag àrd, ’s an oidhche a choisich e troimh ’n dealanaich ’s an tàirneanaich. Cha robh e ach seachd bliadhna dh’ aois.”

“Chaidh breug innse dhut,” arsa Tormod ris a’ chomanndair. “Bha aon duine so aig Cuil-lodair, mise.”

Sheall an comanndair ris.

“Theid mi dh’ iarraidh a’ chlaidheimh ma tha thu ga h-iarraidh. Thiodhlaic mi i.”

“Bha mis’ aig Cuil-lodair cuideachd,” dh’ éigh Ruaraidh. “An e ’n fhìrinn a th’ aca?” thubhairt e ri Iain.

“’Se,” ars Iain, “’se ’n fhìrinn a th’ aig Tormod.”

“Eil fhios agad càit a bheil an claidheamh?”

[TD 54]

“Thà.”

“Thalla ga iarraidh mata.”

Thug Iain sùil air, ’s dh’ éirich e, ’s chaidh e mach air an dorus. Chaidh a stad, ’s chual iad còmhradh. Mu dheireadh, thàinig fear de na saighdearan a-steach a bhruidhinn ris a’ chomanndair. Ann an ùine ghoirid chaidh e mach a rithist.

“Chan eil càil a dh’ fhios nach e mise mharbh do bhràthair,” arsa Tormod ris a’ chomanndair.

“Chan eil.”

Shaoileadh duine gu robh Màiri ’na cadal anns a’ chathair.

“’Se a bh’ ann ceart gu leòr,” ars an comanndair ris fhéin.

“Tha mi smaoineachadh gur e mise . . . .” thòisich Ruaraidh a rithist.

“Ist,” arsa Tormod ris, ’s dh’ ist e.

Bha Màiri a’ smaoineachadh:

“’Se Tormod as fheàrr aca. Nuair a bha mi tinn ’se dh’ altramaich mi. Bha cus péin air inntinn Iain, ’s cha chaomh le Ruaraidh tinneas. Coinnichidh an saoghal ris fhathast.”

Is stad i mar gum biodh i air i fhéin a losgadh.

“Bu chòir dhuinn trì sràbhan fhaighinn,” arsa Tormod, “chan eil e ceart an taghadh a dhèanamh air dòigh air bith eile.”

Sheall i ris, is àrdan ’na guth: “Nì mise an taghadh,” ars ise. Aig a’ mhionaid sin thàinig Iain a-steach leis a’ chlaidheamh mheirgeach. Chuir e sìos air an làr e mu choinneamh a’ chomanndair.

“Dé feum a th’ ann a nis?” dh’ éigh e. “Tha am blàr seachad.” Anns an t-sàmhachd chaidh e air ais gu a chathair.

Bha Màiri a’ smaoineachadh: “Dé thachras an déidh dhomh an taghadh a dhèanamh—an dithis a bhios beò. Dé thachras?”

Sheall i. Bha Tormod a’ bruidhinn gu cùramach is gu socair ri Iain, a làmh timcheall air.

Smaoinich i: “Nam beirinn air a’ chlaidheamh, dh’ fhaodainn mi fhìn a mharbhadh.” Ach bha an claidheamh meirgeach. Chunnaic i sùilean Ruaraidh air a’ chlaidheamh cuideachd ’s thionndaidh i air falbh.

[TD 55]

Ach cuideachd chuir e nàire oirre gun smaoinich i air i fhéin a mharbhadh.

Sheall i null ris a’ Bhìobull a bh’ aig an uinneig ’s rinn i gàire. Sheall i an uair sin ri Iain. Bha aodann cho geal. Cha deanadh esan feum ann an cogadh. Chuir e truas oirre cho mór ’s gun theab a broilleach bristeadh le gaol.

Sheas i.

“Tha mi air mo thaghadh a dhèanamh,” ars ise. Bha i sealltainn dìreach ris a’ chomanndair.

“Mhàthair,” dh’ éigh Tormod.

Cha do thionndaidh i ris.

“Có th’ ann?” ars an comanndair.

Cha dubhairt i smid ach sheall i Iain dha.

Bha i airson suidhe anns a’ chathair ach cha do rinn i sin.

Nuair a thainig Iain far an robh i ’s e dol a-mach an dorus thug i pòg dha.

Nuair a dhùin an dorus shuidh i anns a’ chathair a rithist.

[TD 56]

AN COMHRADH

THA mi toilicht’ gun tàinig thu. Chan e mo choire-sa nach robh thu so roimhe, ach leis an fhìrinn innse ’se Tormod fhéin bu choireach . . . .

Pian? Bha e cho geal aig an deireadh. Sia bliadhna deug cuideachd. (Sin an aois a bha e. An e bliadhna th’ aig ort fhéin?) Ach tha sinn ann an làimh Dhé. Nach eil cuimhn’ agam an latha a ghoid sibh an silidh air a’ chaillich, ’s a ruith sibh? ’S an oidhch’ a chroch sibh an radan bho ’n ròpa am meadhon an tighe? Tha cuimhn’ agam air.

Cha robh Tormod airson a chluinntinn idir aig an deireadh. Ach bha am ministear a-stigh gun sgur. O cha robh e furasd. Bhiodh e ’na laighe an sud, cho geal, ’s am ministear a’ fiachainn ri innse dha cho dona ’s a bha e. Cha chreideadh e e an toiseach. No cha do smaoinich e air. Ach dh’ innis sinn dha e. Dia! Dh’ fheumadh e smaoineachadh air Dia is teine ifrinn.

Ministear math cuideachd, chan e ur ministearan maide. Cha robh càil air aire Thormoid an toiseach ach gàireachdainn. Cha robh e tuigsinn cho faisg ’s a bha e air a’ bhàs. ’S dh’ innseadh e gach nì a rinn e, ’s e ’na shuidhe anns a’ leabaidh—an oidhche a bha sibh a’ gnogadh air na dorsan ’s an oidhche a leig sibh each Mhurchaidh saor ’s e a’ ruith ’s a’ ruith: ’s mu dheidhinn na sgoile cuideachd. Am prìne ’s an luch! Bha e cur eagal orm, na nithean sin. Ach esan cha robh ann ach fealla-dhà dhàsan.

Ach bha am ministear dìleas. Uaireannan chanadh e rium-sa: “Chan urrainn sinn càil a dhèanamh. Togaidh e am Bìobull ach leagaidh e e an ath-mhionaid ’s e a’ sealltainn rium. ’Sann a shaoileadh duine gur e nàmhaid a th’ annam dha, an àite . . . .”

Ach ’se ministear math a bh’ ann. Latha an déidh latha thigeadh e.

Tha cuimhn’ agam aon oidhche. Chuala mi Tormod a’ sgriachail ’s chaidh mi steach. Bha aodann na bu ghile na b’ àbhaist. Dh’ éigh e orm ’s ruith mi null far an robh e. Chuir e a cheann air mo bhroilleach,

[TD 57]

is fhalt fliuch le fallas. Bha am ministear ’na shuidhe air a’ chathair ’s a bhata ’na làimh.

“Dé tha ceàrr?” thubhairt mi ri Tormod. “Dé tha ceàrr?”

“Tha e ag ràdh,” chuala mi e a’ rànail, “tha e ag ràdh gu bheil mi . . . .”

“Seadh, a ghràidh?”

“Gu bheil mi . . . .” Cha mhór gu faigheadh e air bruidhinn.

“Gu bheil mi . . . . 

. . . . dol a . . . .

bhàsachadh!”

“Tha sinn uile dol a bhàsachadh,” ars am ministear. Cha dubhairt mi smid. Dé b’ urrainn dhomh a ràdh, ’s mo làmh a’ ruith troimh fhalt. Dé b’ urrainn dhomh a ràdh? Nach e ’n fhìrinn a bh’ aig a’ mhinistear? Ach air mo shon-sa . . . .

“Bu chòir dhuinn ùrnuigh a dhèanamh,” ars am ministear, ’s lùb sinn ar glùinean.

Bho ’n oidhche sin—taing do Dhia—thòisich e a’ leughadh a’ Bhìobuill mar gum biodh e air eagal a ghabhail. Ach aig amannan bhiodh e a’ sealltainn rium-sa mar nach robh e a’ tuigsinn rudeigin. Dh’ éigheadh e orm ach aig a’ cheart àm . . . .

Agus, a thaobh a’ mhinisteir, bhiodh Tormod ga iarraidh-san cuideachd na bu trice na bha e gam iarraidh fhìn mar gum biodh fhios aig a’ mhinistear air rùn-dìomhair . . . . Is sguir e dh’ innse na sgeulachdan ud. Cha robh e a’ gàireachdainn a nis idir. Bha e na bu shàmhaiche na chleachd e. O bha e an làimh Dhé, bha sin soilleir gu leòr. Chuir am ministear fhéin umhail air.

“Tha e cho math,” bha e ’g ràdh, “cho ciùin, tha a bheatha a’ fosgladh dha.” Airson uairean de thìde air cheann bhiodh e sealltainn suas ri mullach an tigh’ gun ghluasad.

An oidhche bhàsaich e bha e cho sàmhach. Cha mhór gu robh e bruidhinn idir a nis ach ga mo leantainn le a shùilean air feadh an tighe mar gum biodh e ’g iarraidh rudeigin. Dh’ fhaighnich sinn dha aon latha an robh e airson gin de a chompanaich fhaicinn ach cha robh. Co-dhiù, cha do fhreagair e sin. Aig amannan nuair a bhiodh a’ ghrian ann chuireadh e a làmh air a’ bhalla anns a’ bhlàths.

[TD 58]

Bha e a’ leughadh a’ Bhìobuill dìreach mus do bhàsaich e. ’Se am Bìobull an aon leabhar a bha mi toirt dhà. Thuit am Bìobull ás a làmhan chun an làir. Chaidh mi null ga thogail a’ smaoineachadh gur ann air tuiteam ’na chadal a bha e ach cha b’ ann, ’sann a bha e marbh. B’e latha teth a bh’ ann ’s tharraing mi na cùirtearan.

Tha cuimhn’ agam gu robh an làr fo ’n Bhìobull blàth leis a’ ghréin. Ach bha am Bìobull fhéin fuar nuair a thog mi e, cho fuar ’s gun chuir e gairisinn orm, mar gu suathadh duine ann an iarunn a tha trom le deigh.

[TD 59]

AN LEINE

DH’FHOSGAIL i ’n dorus air a socair nuair a thàinig a’ ghnog thuige. “Dé phrìs a tha rùm?” dh’ fhaighnich e. Bha màileid aige ’na làimh, ach chuir e sìos air an làr i ’s i ga choimhead. Bha ad dhorch ghlas air ’s cha mhór gu faiceadh i aodann. Shaoil i gu robh e timcheall air da fhichead.

“Dà nota airson na h-oidhch’,” ars ise. Thog e a shùilean ’s chunnaic i gu robh iad sgìth ’s an gorm mar mhuir le lìn dhearga. “Tha e daor,” ars esan. Bha i airson an dorus a dhùnadh ach stad e i.

“Gabhaidh mi e,” ars esan.

An ceann ùine, dh’ fhosgail i an dorus, ’s leig i a-steach e. Choisich iad suas am for-sheomar, esan air thoiseach, le a mhàileid. Dh’ fhosgail i dorus an ruma dha, ’s thubhairt i ris gum biodh an t-suipear deiseil ann an leth-uair a thìde, ’s dh’ fhalbh i. Shuidh e sìos air an leabaidh le na cluasagan geala, ’s thug e dheth ad. Dìreach mu choinneamh air a’ bhalla bha ceann-teagaisg ag ràdh:

“Tha Crìosd còmhla ruinn an còmhnaidh.” Rinn e gàire. Dh’ fhosgail e a mhàileid. Cha robh càil innte ach dà léine, dà bhann, aodach oidhche, ’s beart airson e fhéin a lomadh. Bha an t-ainm “United States” sgrìobht air a taobh muigh. Chunnaic e dealbh air a’ bhalla. B’e duine aosda bh’ anns an dealbh le feusaig mhóir dhuibh air, ’s dà shùil bheag bhiorach. Sheall e ris an dealbh airson ùine mhóir, mar gum b’ ann le bith.

Mu dheireadh thàinig bean an tighe a-steach. Bha i timcheall air trì fichead ’s a cóig le aodann a bha cruaidh agus fo eagal aig an aon àm. Nuair a thug i sùil air dh’ éirich e bho’n leabaidh. Bha a falt dìreach, dubh, is shaoil e gu robh feum aice air speuclairean, ged nach robh i gan cleachdadh. Mu choinneamh na h-uinneige chunnaic e tigh no dhà a bha àrd, dall.

“Tha ur suipear deiseil,” ars ise, ’s chaidh i mach a rithist. Dh’ éirich e ’s lean e i. Bha am bòrd air a dheasachadh le ugh bruich, aran, ìm, is silidh. Bha na truinnsearan glan ged a bha iad aosd. Shuidh e

[TD 60]

sìos ach dh’ fhuirich ise anns an t-seòmar eile a-mach as a’ chidsin. Gheàrr e slige an uighe leis an sgithinn ’s thòisich e ag ithe. Bha an t-aran rudeigin aosda. Ann an ceàrna de ’n rùm chunnaic e frith-theud. Bha an rùm blàth is na cùirtearan tarsainn air an uinneig.

Cha robh fhios aige am bu chòir dha smid a ràdh is cha dubhairt e smid. Nuair a dh’ òl e ’n cupan tea thàinig i steach le tuilleadh. Bha fàile glan fuar bho a h-aodach.

“Chan e droch oidhche a th’ ann,” thubhairt e. Dhòirt i ’n tea do ’n chupan.

“Chan e,” ars ise. Chuir e a làmh ’na phòcaid airson an dà nota a thoirt dhi, ach stad e.

’Se so a dh’ fheumadh i dhèanamh airson a bith-beò: cha robh e ceart.

“An cuir sibh an àirde mi aig seachd uairean?” dh’ fhaighnich e.

“Cuiridh,” ars ise. Bha e creidsinn gum biodh i ’na dùisg aig cóig no sia.

Chual e an gleoc a’ diogadh.

“Eil sibh ag iarraidh tuilleadh,” ars ise, ’s i a’ sealltainn ris.

“Chan eil,” fhreagair e, ’s a rithist “chan eil.”

Thug e mach toitean, ach cha do las e e.

“Tha mi toilicht gun tug sibh a-steach mi,” ars esan, “tha mi glé sgìth. Chan eil e furasda àite fhaighinn airson an oidhche fhéin. Tha an t-àite so air atharrachadh.”

“Aithnichidh sibh e?” dh’ fhaighnich i, ach cha robh móran spéis aice do a fhreagairt. Dh’ fhalbh i leis a’ phoit thea.

“Aithnichidh.”

Chual e i a’ nighe shoithichean ’s am bùrn a’ ruith.

Bha teine blàth air, ’s bha an rùm cho teth ’s gun theab e tuiteam ’na chadal. So mar a bha e cóig bliadhna fichead air ais.

“Well, tha cho math a bhith a’ toirt mo leabaidh orm,” thubhairt e mu dheireadh. Bha e dol a thoirt a-mach an dà not a rithist ach cha do rinn e sin. Bha leabhar no dhà air an làr ri taobh an teine, is paipear-naidheachd.

Dh’ fhàg e an rùm ’s chaidh e air ais do a rùm fhéin.

“Eil sibh ag iarraidh botal-teth?” ars ise.

[TD 61]

“Chan eil,” fhreagair e ’s shuidh e sìos air an leabaidh a rithist a’ coimhead an deilbh—an duine treun leis an fheusaig. Mu dheireadh thug e dheth a bhrògan ’s mar gum biodh cuideigin ga choimhead chuir e gu h-òrdail iad aig casan na leapa. Smaoinich e air rudeigin ’s chaidh e null chun na h-aon chathair a bh’ anns an rùm. Sheall e ri té de na casan, ’s chunnaic e làrach na sgine innte mar a bha cuimhn’ aige. Dh’ fhiach e ri cisteag-thàirneach an dreasair fhosgladh ach bha i glaiste. Chuala e dithis no thriùir a’ gabhail seachad air an t-sràid. Chuir e dheth aodach, ach bhuail smuain aige, ’s thug e mach léine ás a mhàileid. ’Se léine chraobhach Americanach a bh’ innte ’s ainm sgrìobhte oirre. Dh’ fhosgail e an dorus a rithist ’s chaidh e far an robh bean an tighe.

“Am b’ urrainn dhuibh,” ars esan, “an léine a chàradh dhomh. Chan eil snàthad agam, ’s shrac mi pìos dhith . . . .”

Sheall i ris, ’s thug i bhuaidhe an léine.

“Oidhche mhath leibh,” thubhairt e. Chaidh e air ais do a rùm ’s chaidh e do a leabaidh. Airson ùine bha e smaoineachadh ach mu dheireadh chuir e ás an solus. Bha a’ ghealach geal air an làr ’s shaoileadh e gu fairicheadh e a chasan fuar a’ coiseachd tarsainn oirre. Cha do las e toitean idir. Dh’ fhairich e an t-aodach a’ fàs blàth timcheall air ’s thuit e ’na chadal.

Nuair a dhùisg e anns a’ mhadainn cha mhór gu robh fhios aige càit an robh e ach bha cuimhne aige gun cual e gnogadh aig an dorus. Dh’ fhairich e mar gum biodh e air ais ann an saoghal eile, ’s chaidh e air chrith, mar gum biodh tìm air briseadh troimhe. Dh’ éirich e gu grad ’s chaidh e g’a nighe fhéin. Bha a’ ghrian soilleir air an rùm. Thòisich e, gun smaoineachadh, ri feadalaich, ach stad e.

An déidh dha e fhéin a nighe, chaidh e gu a bhiadh-maidne. ’Se ugh bruich a bh’ ann a rithist ’s bha am bòrd cho glan ’s a bha e roimhe. Cha robh ach aon leabhar air an làr, is cha robh am pàipear-naidheachd ri fhaicinn. Bha e leth-uair an déidh sia air a’ ghleoc. Chuir e iongantas air gun chuir i ’n áirde cho tràth e.

Shuidh e aig a’ bhòrd. Cha robh ann ach an aon chathair.

Dh’ òl e thea ’s thainig i steach leis an ath chupan mar a rinn i an oidhche roimhe. Shaoil e nach robh i a’ coimhead glé mhath.

“Well,” ars esan, “chan fhada gu feum mi bhith falbh.”

[TD 62]

Cha dubhairt i smid. Thòisich e a’ cur ìm air pìos arain. Mu dheireadh dh’ éirich e bho ’n bhòrd a’ suathadh a bheul leis an tubhailte. Bha an tea rudeigin searbh ’s mhothaich e airson a chiad uair nach robh siùcair air a’ bhòrd.

“Ur léine,” ars ise, a’ sealltainn ris.

“Seadh,” ars esan. Cha do sheall e rithe. Bha i air a nighe glé ghlan.

“Bu chòir dhuibh an aire thoirt oirre,” ars ise.

“Bu chòir,” ars esan.

Thug e an dà not ás a phòcaid.

“Tapadh leibh,” ars esan.

Smaoinich e ’s chuir e a làmh ’na phòcaid a rithist.

“Agus airson na léine,” thòisich e.

Ghabh i an dà not ach cha do sheall i ris an airgead eile idir.

“Soraidh leibh,” ars ise.

“Soraidh leibh,” ars esan. Sheall e rithe le iongantas, ’na seasamh anns a’ mhadainn, ’s an déidh sin chaidh e do a rùm. Chuir e an léine gu cùramach do ’n mhàileid, ’s chaidh e sìos an staidhre. Aon uair sheall e suas ach cha robh duine ri fhaicinn, ’s an déidh sin lean e air.

[TD 63]

ANNS A’ BHURN

NUAIR a chaidh an t-soitheach fodha anns an teine, fhuair e e fhéin ’na laighe anns a’ chuan. Os a chionn bha na rionnagan ’s a’ ghealach. Bha am bùrn blàth. Laigh e air a dhruim, gun eagal, ’s cha do ghluais e a làmh a dh’ fhaicinn an robh e loisgt no leòint. Timcheall air, dh’ fhairich e solus, ’s chuala e guth ag éigheachd. An déidh sin, cha chual e càil. Smaoinich e gur e a ghuth fhéin a bh’ ann ach cha robh fhios aige carson a bha e ’g éigheachd. Bha e air a bhrògan a shadail dheth ’s a bhonaid. Cha robh fhios aige carson a bha e an sud. Bhiodh an submarine Ghearmailteach fad air falbh gu so, air grunnd na mara.

Bha na rionnagan mar gum biodh iad a’ priobadh air. Rinn e gàire. Bha uimhir ac’ ann, mar shìoltachan. Chunnaic e an tigh mu choinneamh a shùilean. Shaoileadh e gum buaileadh e a chlachan le a làmhan ach cha do rinn e sin. Bha a mhàthair a’ biathadh nan cearcan. Chunnaic e na goban biorach ag éirigh chun na làmhan ’s na goban a’ sabaisd a-measg a chéile. Air a cùlaibh bha a’ mhòinteach far am fac e a’ chailleach-oidhch’ mar sheana-bhoireannach le speuclairean. Cha robh a mhàthair a’ smaoineachadh air càil ach air na cearcan, ’s cha robh na cearcan a’ smaoineachadh air càil ach air am biadh. Thog e a shùil mar chamara ’s chunnaic e athair a’ fighe lìn. Cha robh e smaoineachadh air càil ach an lìon. Mu dheireadh chaidh a phìob ás ach cha do las e i. Lean a shùilean a bhràthair a’ cluich air ceise-ball, le dithis bhalaich eile, air a’ mhonadh. Bha an t-adhar gorm. Cha do chuir so càil a dh’ iongantas air.

Ach a nis bha an oidhch’ ann ’s melodeon ga chluich. Bha e fhéin is Peigi còmhla. Shuath an làmhan ri chéile mar electric. Chunnaic e na balaich ’s a’ chlann-nighean a’ danns’ ’s chual e dithis a’ sabaisd. Cha robh fhios aige dé a chanadh e ri Peigi. Bha a h-aodann geal ann am faileas na h-oidhch’. Dh’ fhalbh iad còmhla ri chéile. Bha i air chrith mar mhelodeon ’s a dh’ aindeoin sin cha robh toileachas ’na chridhe. Os an cionn bha an t-adhar, le na rionnagan. Bha a mhàthair a’ feith-

[TD 64]

eamh ris aig dà uair sa’ mhadainn ’s am Biobull fosgailt ri a taobh. Thug i sùil air ’s dh’ éirich i ’s chaidh i do’n leabaidh. Chual e srann athar. Bha a bhràthair ’na chadal nuair a chaidh e steach. Thuit fhaileas fhéin tarsainn air ach cha do ghluais e. Chuir e dheth aodach . . . . . Anns na barracks. Bha sgàthan beag briste anns an t-seòmar-ionnlaid. Bha a’ mhadainn fuar, ’s chan fhaiceadh e aodann fhéin ceart anns an sgàthan leis cho briste ’s a bha e mar lìon dhamhan-allaidh. Chual e guth ag éigheachd, ’s anns a’ mhionaid bha iad ’nan suidhe aig am biadh-maidne le na cupannan tiugha air am beulaibh. A’ màrsail ’s a’ màrsail gun sgur, cha robh crìoch air a’ mhàrsaileachd, ’s a bhrògan a’ lasadh ’na aodann. Bha am peann ’na làimh: “A mhàthair, tha mi toilicht gu leòr an so.” “A Pheigi, chan fhada gu faigh mi làithean-saorsa.” Bha e ’na laighe ’na leabaidh ’s an réidio air. Chual e òrain á saoghal eile. Bha uaireadair ann ag ràdh sia uairean sa’ mhadainn, ’s am bùrn fuar air aodann. Thionndaidh e anns an leabaidh mar gum biodh truimead air.

Bha na gunnachan a’ lasadh, a’ leum air adhart ’s a’ tilleadh. Có bha air cùl a’ ghunna mu choinneamh? Anns an t-sàl chunnaic e fear a’ snàmh. B’e e fhéin a bh’ ann. “Cuir ás dhaibh,” dh’ éigh e, ’s aodann làn bith, “Cuir ás dhaibh”. Bha an gunna a’ leum ’s a’ tilleadh. Chunnaic e earrann cuain a’ gabhail seachad mar theàrr, is smaoinich e air na daoine a bhiodh a’ leasachadh na ròidean leis an teine ’s na cuinneagan teàrr. Bha a làmhan a’ cur an “seala” do ’n ghunna ’s cha robh e smaoineachadh air càil. “Mise no iadsan,” dh’ éigh e. Agus a rithist, “Mise.” Bha gunnairean eile ri thaobh ach cha robh e a’ sealltainn riutha, ach gu robh e a’ faireachdainn gu robh iad ann. “Tigh na croich,” dh’ éigh e. Smaoinich e air a mhàthair a’ biathadh nan cearcan ’s air athair a’ càradh nan lìon, agus thainig bith ’na chridhe, “’Se sin na rinn iad!” Smaoinich e air Peigi: bha i ’na cadal gu sunndach. Bha bith aige dhì-se cuideachd. Co air a bha i a’ smaoineachadh? Fo a làimh bha an gunna a’ leum. Mu choinneamh a’ ghunna bha aodann athar ’s aodann a mhàthar ’s aodann Pheigi. Có iad? Mu choinneamh a’ ghunna bha aodann fhéin. Có è? Anns an dorchadas leum an gunna air ais ’s air adhart. Bha gach nì sìmplidh. An t-soitheach mu choinneamh ’s esan leis a’ ghunna, ’s

[TD 65]

am bùrn dorch a’ gabhail seachad. Bha e toilicht! Anns a’ mhionaid sin dh’ éirich an solus mór anns na chuir e ’nan teine aodann athar ’s aodann a mhàthar ’s aodann Pheigi ’s aodann fhéin, ’s bha e anns a’ bhùrn ’na laighe a’ sealltainn suas ri na rionnagan. An rud mu dheireadh a chunnaic e ’se am bratach crochte ris a’ chrann mar nigheadaireachd a meadhon ifrinn.

Os a chionn bha na rionnagan. Bha e ’na laighe mar gum b’ ann air leabaidh bhùrn. Cha robh e faireachdainn pian. Timcheall air bha an cuan gun chrìoch. Nan èireadh e chitheadh e an cuan ’s an t-soitheach ach cha b’ urrainn dha éirigh. Dh’ fhairich e a shùilean a’ dùnadh, ach dh’ fhosgail e iad a rithist. Ghluais e a làmh airson toitean a thoirt ás a phòcaid ach rinn e gàire nuair a smaoinich e gum biodh a’ phacaid fliuch. Am meadhon a ghàire dh’ fhairich e a dhòrn a’ dùnadh le feirg ach dh’ fhosgail e a dhòrn a rithist. Bha an oidhche cho ciùin, cho neochiontach. Timcheall air bha gàire na cruinne-cé, mar bhlàthach. Dh’ fhalbh gach dealbh a-mach á inntinn. Dh’ fhiach e ri smaoineachadh air Peigi ’s air athair ’s a mhàthair ach cha b’ urrainn dha. Cha robh càil air inntinn ach bùrn. Dìreach mus do dhùin e a shùilean a rithist sheall e ri na rionnagan. Nam b’ urrainn dha bha e air òrdagan a chur gu a bhonaid ach cha robh bonaid air. Mar sin, rinn e gàire thioram bhòidheach ri na rionnagan, ’s dhùin e a shùilean.

[TD 66]

ANNS AN UAIMH

SE an rud bu mhiosa mu dheidhinn mac an t-Srònaich nach robh e ’g ràdh smid. Bha an uaimh dorch ach airson solus dà choinneal. ’Se duine ìosal calma dubh le feusaig a bh’ ann dheth. Cha robh fhios co ás a thàinig e no càit an robh e dol. Ann an aon oisean de’n uaimh bha cnàmhan chaorach. Agus ’na shuidhe air beulaibh Mhic an t-Srònaich—beagan uaithe—bha an sgoilear a bha air a shlighe dhachaidh á Steòrnabhagh air an oichche dhorch—’s a nis a bha anns an uaimh—balach òg mu naoi bliadhna deug de dh’ aois, le sùilean donna is deise dhonn, ’s am beagan airgid nach biodh aige fada. Cha robh an sgoilear a’ tuigsinn, bha sin cinnteach—anns an uaimh leis na soluis ’s an dorchadas a-measg a chéile. Cha robh fiù nach robh leabhraichean aige! ’Se “adventure” a bh’ ann dha a bhith anns an uaimh ’s an stoirm ’s an dorchadas a-muigh. Bha teine am meadhon an làir, ’s an sgoilear a’ fàs na bu bhlàithe fad na tìde.

“Tha mi cinnteach gun caomh leibh a bhith fuireachd an so,” bha e ag ràdh, a shùilean donna a’ lasadh, “tha e cho ròlaisteach! Air mo shon-sa so a’ chiad uair a bha mi ann an uaimh. Smaoinich! ’S uimhir a rùm ann cuideachd! Có shaoileadh? Ach am bi sibh a’ fuireachd an so fad na tìde?”

Cha dubhairt Mac an t-Srònaich smid. ’S math dh’ fhaoite gun do dh’ aom e a cheann, ’s gun ghluais fheusag beagan anns an dorchadas mar gum faiceadh duine aodann a’ Mhona Lisa air beulaibh na h-uaimhe.

“Tha mise a’ tighinn dhachaidh ás an tigh-fhoghluim,” ars am balach. “Tha e fad á so. Chan aithnich sibh-se am baile, tha mi cinnteach,” thubhairt e le beagan àrdain. Cha robh móran aig an duine leis an fheusaig ri ràdh air a shon fhéin. Dh’ fheumadh esan an còmhradh a dheanamh. O, well!

“Ach tha e cur feirg orm aig amannan mar a tha cuid de dhaoine beò, bochd, mar bheathaichean, gu h-àraidh anns a’ bhaile mhór. Cha chreideadh sibh e. Tha sibh-se co-dhiù fo an adhar, a-measg na gréine ’s an stoirm, ach iadsan—’sann a tha iad ann an iomachuairt. Na boireannaich cuideachd.”

[TD 67]

Bha sùilean an duine dhuibh a sàs anns an teine mar nach biodh e ag éisdeachd ris, ach a dh’ aindeoin sin lean e air a’ bruidhinn. “Na boireannaich cuideachd. Tha iad ag obair mar bheathaichean. Cha chreideadh sibh e. ’S an dorchadas ’s am fàileadh!”

Sheall e sìos ri na leabhraichean. Bha iadsan tioram co-dhiù. Dé dhèanadh e nan éireadh càil dhaibh-san. Plato is Aristotle . . . . Cha robh na bha sin de dh’ airgead aige, ged a bha bùth bheag aig athair. Cha robh càil a choltas air an uisge stad. Bha e a’ bualadh gun stad air an uaimh os an cionn mar pheilearan. Cha mhór gu robh càil anns an uaimh ach na cnàmhan, beagan aodaich ann an oisein, fàdan ’s dha-na-tri bhotuil. Uisge-beatha no fìon? Well, bha aon rud cinnteach, chan òladh esan e, ged a dh’ aindeoin sin bhiodh e “exciting.” Ach airson an duine bhig dhuibh bha e duilich tuigsinn có air a bha e a’ smaoineachadh, ’na shuidhe air fàd, a’ coimhead sìos do ’n teine. ’S iomadh rud a thachair ris, bha sin cinnteach. ’Na aonar an so is esan, an sgoilear, ag ionnsachadh. Cha robh e ceart. Bha e airson faighneachd do ’n duine mu eachdraidh a bheatha ach cha robh fhios aige an còrdadh sin ris. ’Sann a bha e mar gum biodh e a’ tuiteam ’na chadal leis an teas. O well bha e sgìth ceart gu leòr an déidh a thuruis ach an uair a thigeadh a’ mhadainn bhiodh e air a shlighe dhachaidh. Mura bitheadh an stoirm bhiodh e air a bhith aig an tigh o chionn fada. Cha robh fios aige dé bu choireach nach robh an carbad-beag ga choinneachadh ach cha robh cothrom air. Cha bhiodh e glé aoidheil tuiteam ’na chadal. Thug e mach pìos de ’n tombaca a bha e toirt gu athair ’s thairg e do ’n duine e. Cha mhór gun mhothaich e dha an toiseach ach ghabh e e. Thug e mach pìob ’s las e i, a’ sealltainn ris a’ bhalach. “Tha e òg” bha e smaoineachadh. Ach cha do smaoinich e air a’ chòrr.

“Tha sibh ’nur h-aonar an so?” bha am balach a’ faighneachd. Dh’ aom e a cheann. Cha robh am balach a’ tuigsinn, mar a dh’ fhaodadh duine a bhith ’na aonar. Bha e smaoineachadh gu robh e “romantic” a bhith ’g éisdeachd ris an stoirm. Well, ann an dòigh, bha e romantic. A bhith ’na aonar. Ach bha e na b’ fheàrr san t-samhradh ’na laighe air an fhraoch a’ sealltainn suas ris an adhar, ’s a’ smaoineachadh. Cha d’ fhuair iad lorg air an uaimh fhathast: cha

[TD 68]

robh iad singilte gu leòr. Sin an aon rud a bha tighinn riutha. An aon rud! Rinn e gàire ’s dh’ fhosgail na fiaclan ’na aodann. Bha am balach a’ bruidhinn a rithist. B’ fheàrr leis gu sguireadh e bhruidhinn.

“Chan fhaca mi duine riamh coltach ruibh. Cia mar a tha sibh beò?”

Well . . . .

“Eil eagal oirbh uair sam bith anns an dorchadas? Bha eagal orm-sa. O cha b’ ann roimh an stoirm idir ach roimh na faileasan, na craobhan mar gum biodh iad gam leantainn. ’S chuala mi rànail bho bheathach air choreigin. Tha iad ag ràdh gu bheil cait-fhiadhaich an so. An e an fhìrinn a tha sin?”

Bha am balach airson gu faigheadh e mach mu dheidhinn Beatha. Ach ’se ’n fhìrinn a bh’ aige mu na cait-fhiadhaich. Thachair fear aca ris aon uair. Leumadh e air daoine ceart gu leòr. Cha robh e furasd dha fhéin a bhith a’ dol a-mach a nis. Bha e fortanach ann an dòigh gu robh an uaimh faisg air a’ mhuir. Aig amannan bhiodh e smaoineachadh dé a thachradh nuair a dh’ fhàsadh e aosd. Suas aig beul na h-uaimhe chunnaic e an solus. Thug e phìob ás a bheul ’s thubhairt e: “Tha e duilich aig amannan” Chuir e iongantas air gur e sud na facail a thainig a-mach ás a bheul. ’Se tubaist a bh’ ann ann an dòigh gu faca am balach e, gun dh’ iarr e fasgadh, ’s a nis . . . . Well, bha sin an làmhan . . . . an dàin. Rinn e gàire. Chunnaic e am balach a’ fosgladh a mhàileid. Leabhraichean, beagan aodaich, léintean, deise, stocainnean, beagan tombaca, cha robh móran ann. Cha do leugh e fhéin leabhar a riamh. Dh’ fhaodadh gun cuireadh e seachad an tìde dha. Bha an t-uisge a’ dòrtadh gun sguir. Ann an dòigh bha e ’n dòchas gu leanadh e gun chrìoch, gu lìonadh e an saoghal le bùrn. Dh’ éirich e: “Tha mi dol a dh’ iarraidh fàdan,” thubhairt e. Chaidh e mach. Lean am balach e le a shùilean. A nis bha e ’na aonar anns an uaimh, mar Ulysses . . . . Ulysses? Cha b’ ann mar Ulysses. Mar bhalach ann an uaimh. Bha cuimhn’ aige nuair a bha e òg mar a bhiodh iad a’ dol do an uaimh aca fhéin anns an t-samhradh ’s a’ cheò gan tachdadh. Chaidh e null a-measg nan cnàmhan ’s thòisich e gan rùrachadh le a chois. Cnàmhan chaorach, a’ chuid bu mhotha. Nach e? Thog e aon. ’Na làmhan

[TD 69]

bha claigeann duine. Shuidh e sìos air an talamh, a’ cluinntinn an uisge. Thainig an duine a-steach ach bha an solus air fheusaig na bu chunnartaiche a nis. Có è?

Chuir an duine fàdan air an teine. Bha iad fliuch ’s chual am balach am fuaim a bha an t-uisge a’ deanamh anns an teine. Bha an uaimh na bu lugha a nis na bha i ’n toiseach. Shuidh an duine sìos a rithist. Dé a dhèanadh e? Cha do rinn e càil, ach sealltainn sìos do ’n teine. ’S bha am balach air chrith ’na bhroinn fhéin.

Thòisich am balach ri bruidhinn.

“Tha dùil agam an dotaireachd a thoirt a-mach. ’Se sin a tha m’ athair ag iarraidh orm a dhèanamh. ’Se fear-lagha a tha ’nam athair.” Thionndaidh na sùilean ga choimhead. Rinn e fhéin gàire bheag. “Chan eil fhios dé bhios e smaoineachadh. Bha e dol a chur a’ charbaid-bhig air mo thòir ach . . . . Chan eil fhios dé tha ceàrr.” Rinn e gàire eile. “B’ fheàrr leam gun stadadh an t-uisg.” Uaimh Phlato. Sud far an robh e, ’s an solus a-stigh. Uaimh a bhruadair. Ach có a bha mu choinneamh. Chuir e a leabhraichean air ais do ’n mhàileid ach stad e ’s thairg e fear aca do ’n duine. “Ma tha sibh ’nur h-aonar cuiridh e seachad an tìde dhuibh,” thubhairt e. Ach cha do thog an duine an leabhar idir. ’Sann a bha e mar gum biodh e ’g éisdeachd. Co ris? Ris an uisge?

“Chan eil fhios agam dé their mi ris,” thubhairt am balach ris fhéin. Ach bha Mac an t-Srònaich a’ smaoineachadh: Tha fhios aige! Aithnichidh mi nuair a bhios fhios aca. Agus ann an dòigh bha e tiamhaidh. Co mheud duine bha e air a mharbhadh? Ceathrar, cóignear? Airson an cuid airgid. Ach bha sin atharraichte. Lean e an fheadhainn sin. Ach am balach, ’sann a thàinig am balach thuige. ’Se tubaist a bh’ ann. Bha fhios aig a’ bhalach a nis mu dheidhinn na h-uaimhe, ’s bha an uaimh a’ còrdadh ris fhéin, ri Mac an t-Srònaich. Cha robh e airson a fàgail. Thòisich a h-uile càil nuair a bhuail e ’s a mharbh e an duin’ ud an toiseach. Am fear lagha. ’S a nis bha esan—Mac an t-Srònaich—ann an so. ’Se beatha bh’ ann. ’Se seòrsa de bheatha a bh’ ann. Co-dhiù ’se b’ fheàrr na bhith marbh. Chaidh e null chun a’ bhotail ’s thug e ’n ceann ás. Dh’ òl e pàirt dheth ’s thairg e e do’n bhalach.

[TD 70]

“Ol,” thubhairt e.

Sheall am balach ris ach dh’ òl e.

Chuir Mac an t-Srònaich am botul air a cheann ’s shuidh e sìos a rithist.

“Dotair!” arsa Mac an t-Srònaich. ’S rinn e gàire. Nach e am balach a bha òg. Esan ’na dhotair. Co air a bha fios aige? Air inntinn an duine? Air aonranachd?

Sheall am balach ri uaireadair. Bha e cóig uairean sa’ mhadainn, ’s an stoirm a’ dol fhathast. Ach cha b’ urrainn dha cadal. No am b’ urrainn? Bha a shùilean cho trom. ’Se bruadair a bha timcheall air. Cha robh e cleachdte ris an sgìths ud. Cha robh solus na maidne ri fhaicinn fhathast. Co mheud uair a thìde bha e air a chasan? Ach cha robh sgìths air an duine dubh ’na shuidhe ris an teine. Bha shùilean fosgailte. Cha robh fhios co air a bha e smaoineachadh — ach gu robh e a’ feitheamh mar bheathach. Chitheadh tu na cluasan aige, ag éisdeachd. Ach bha e smaoineachadh: Bhiodh iad a’ sabaisd airson am beatha, a h-uile duin’ aca, a’ sabaisd chun an deiridh. An dithis againn mar dhà bheathach. Bha fear aca le gunna is cha robh agam-sa ach an sgian. Bha fear aca le sgithinn. Is fear eile gun sgian no gunna. Is a h-uile duin’ aca leis an aon aodann . . . . O, well . . . . . Dé ’n còrr ris an robh dùil aige? Sheall e sìos do ’n teine. Bha e na b’ fheàrr nuair a bha fhios aca, tòrr na b’ fheàrr. Mar bheathaichean. Chitheadh e an t-eagal ag éirigh ’nan sùilean, ach a dh’ aindeoin sin cha deigheadh iad sìos gun sabaisd. ’Sann mar sin a b’ fheàrr e. Aon aca, thuit e do ’n loch, ’s chunnaic e an t-aodann aige ’s an t-adhar os a chionn. Am beul a’ fosgladh fo ’n bhùrn. Cha robh chiall sin fhéin aige, a bheul a chumail dùinte.

Thog e a cheann. Bha rudeigin ceàrr. Dh’ éirich e. Am fuaim. Dé bh’ ann?

Cha robh càil a-muigh ach an dorchadas. Is stad e rithist. Bha fhios aige a nis. ’Sann a bha an t-uisg air stad. Sheas e leis a’ phìob eadar fhiaclan a’ sealltainn a-mach do ’n dorchadas. Bha fhios aig a’ bhalach air an uaimh. Càite an deigheadh e fhéin á so? An robh àite eile ann? Gun smaoineachadh thug e an sgian ás a chrios ’s chaidh e null. Sheall e sìos—airson ùine mhóir. Bha am balach ’na

[TD 71]

chadal, ’s a cheann air a mhàileid, a bheul fosgailte, a’ sealltainn suas. Thog e an sgian, ann am meadhon an t-soluis ’s an dorchadais, ach leag e i a rithist. Thòisich e a’ gluasad timcheall na h-uaimhe mar bheathach. Ach mu dheireadh shuidh e sìos. Cha robh fhios aige dé dhèanadh e. Thuit làmh cheart a’ bhalaich chun an làir. Thog Mac an t-Srònaich a’ mhàileid ’s thug e mach gach nì a bh’ innte ’s chuir e air an làr e. An déidh sin thog e am balach ’s dh’ fhalbh e leis troimh ’n mhonadh. Dh’ fhàg e ’na chadal e trì mìle bho ’n uaimh. Sheas e sealltainn sìos ris airson greiseig, gun truas air bith ’na aodann, ’s an déidh sin chaidh e air ais do ’n uaimh. Mus do laigh e air làr na h-uaimhe chunnaic e na leabhraichean air an làr. Shad e do ’n teine iad. An déidh sin laigh e sìos ach mus do thuit e ’na chadal thainig fiamh a’ ghàire gu a ghnùis.

[TD 72]

NA H-IUDHAICH

SUD mar a thachair e. Fichead mìle Iùdhach air latha fuar geamhraidh. Chaidh an cur air na trèanaichean ann am baile anns a’ Ghearmailt. Leig na freiceadain seachad iad ’s cha do bhuail duin’ ac’ iad. ’Sann a bha iad a’ gàireachdainn riutha! Chuidich iad feadhainn de na boireannaich le ’n cuid chloinne ’s bha na boireannaich cho toilicht ’s gun theab iad a dhol air an glùinean riutha mar gum b’e diathan a bh’ annta. ’S na saighdearan Gearmailteach air an còmhdach cho briagha ’s cho glan ann an glas: ’s iad fhéin làn salchair is sgìths. Thòisich bruidhinn anns na trèanaichean:

“Tha sinn a’ dol do America. Sin a tha iad ag ràdh.”

“America?”

“Seadh. Bithidh sinn sàbhailt. Tha iad gu math do na h-Iùdhaich ann an America.”

Sheall té aca ris an rionnaig bhuidhe air a h-aodach.

“America?”

Thòisich cailleach ag éigheachd:

“Chan eil mi ’g iarraidh a dhol do America.”

Sheall iad rithe.

“Nach è ’s fheàrr na so?”

Ach cha robh i airson a dhol a dh’ America.

“Chan eil càil an sin ach gangsters,” dh’ éigh i ’s thòisich iad a’ gàireachdainn. Bha i smaoineachadh ceart gu leòr nach robh càil an America ach gangsters ’s gun deigheadh a murt na nochdadh i a ceann a-mach air an dorus.

“A! Tha i cunnartach. Bithidh Al Capone ás a déidh,” dh’ éigh fear de na h-Iùdhaich.

Bha an trèana a’ ruith gu luath seachad air talamh làn sneachda.

Bha iad air bàsachadh leis an fhuachd mura biodh gu robh uimhir aca ann.

Sìos is suas bha na freiceadain Gearmailteach a’ coiseachd, a’ bruidhinn ’s a’ gàireachdainn ’nan aodach airgid.

[TD 73]

Dh’ fhaighnich fear dhaibh an ann do dh’ America a bha iad a’ dol. ’Se duine beag trang a bh’ ann mar a chì duine air Committee. Thog e a cheann ris a’ Ghearmailteach mar chearc.

“America?” Thòisich e a’ gàireachdainn. “Tha sibh a’ dol a dh’ àite nas fheàrr na sin.” Theab an t-Iùdhach suathadh ann ach ghluais am freiceadan air falbh. Thionndaidh an t-Iùdhach ris a’ chòrr.

“An cuala sibh sud? Chan eil sinn a’ dol a dh’ America idir. Nach do dh’ innis mi sud dhuibh.” Cha robh dragh aige càit an robh iad a’ dol fhad ’s a bha e fhéin ceart. Shuidh e sìos ’s mu dheireadh thubhairt e:

“Tha mi smaoineachadh gu bheil sinn a’ dol a Phóland. Tha móran talamhainn ann am Póland.” Cha do smaoinich duin’ aca faighneachd do ’n Ghearmailteach an ann do Phóland a bha iad a’ dol, ach shuidh iad ag éisdeachd ris an duine bheag. Ann am mionaid thòisich a h-uile duine ag ràdh gu robh iad a’ dol a Phóland. Bha an t-Iùdhach beag a’ sealltainn a-mach air an uinneig mar gum b’ ann leis fhéin a bha an trèana ’s gur e fhéin fear-treòrachaidh an t-sluaigh. Ach cha robh càil ri fhaicinn ach sneachd ’s an trèana a’ ruith tarsainn air gun sgìths. Mu dheireadh thuit a’ chuid mhór ’nan cadal mar gum biodh iad a nis comhfhurtail ’nan inntinn. Chitheadh duine té le leanabh aig a broilleach no fear a’ tionndadh ’na chadal ’s a’ bruidhinn ris fhéin. An dràsda ’s a rithist shealladh freiceadan a-steach air an dorus no chitheadh iad an fhaileas aige anns a’ ghloine.

Trì làithean ’s trì oidhcheannan lean an trèana oirre tarsainn an t-sneachd. Bha biadh aca a thug iad leotha. Aig an toiseach bha iad a’ cuideachadh a chéile ach mu dheireadh, a’ smaoineachadh gum biodh iad ceart gu leòr, cha robh iad cho fialaidh. ’S air an oidhche bhiodh dha-na-trì a’ sabaisd airson barrachd rum ’s na freiceadain gan coimhead: ach cha robh iad ag ràdh smid. Bha dithis no thriùir a’ tairgsinn bìdh do na Gearmailtich ach cha ghabhadh iad e.

“Nach e Póland a tha fad ás!” bha iad ag ràdh ri chéile. Ach bhiodh na màthraichean ag innse sgeulachdan do ’n chloinn mu dheidhinn Phóland ’s na féidh ’s na daoine-sneachda, cho bòidheach ’s a bha iad, ’s thuiteadh a’ chlann ’nan cadal, ag éisdeachd.

[TD 74]

Air a’ cheathramh latha stad an trèana. Sheas iad le pian ’s sheall iad a-mach. Timcheall orra bha mìltean de mhìltean de shneachd agus tigh mór geal coltach ri tigh eiridinn. Aon rud, cha robh móran uinneagan ann, ach bha e ùr is àrd am meadhon an t-sneachda.

“A-mach!” dh’ éigh na freiceadain. Ruith iad a-mach oir bha eagal orra gun dèanadh iad na Gearmailtich fiadhaich ’s sheas iad ann an solus an t-sneachda. Dhòirt iad troimh gheata mór. Air beulaibh an tighe bha Gearmailtich a’ feitheamh. Stiùir iad na h-Iùdhaich gus an robh iad ’nan seasamh air beulaibh an tigh mhóir. Bha ceòl a’ tighinn a-mach ás an tigh—ceòl dannsa. Thòisich feadhainn de ’n chloinn a’ danns’ beag leotha fhéin is sheall am màthraichean orra le gaol. Oir bha an ceòl uabhasach aotrom—’sann a theab iad fhéin danns’!

Bha an guth Gearmailteach a’ bruidhinn: “Fàilte. Tha sinn an dòchas gum bi sibh toilicht’ an so. Ach a’ chiad rud, bu mhath leam na boireannaich a dhol do aon taobh ’s na fireannaich do ’n taobh eile.”

Sheall iad ri chéile.

“Cha leig a leas eagal a bhith oirbh. ’Sann a tha sinn ach gu nigh sibh sibh fhéin. No am bi an duine ’s a bhean gan nighe fhéin còmhla a-measg nan Iùdhach?” Thòisich iad a’ gàireachdainn. Nach e an Gearmailteach a bha geur! ’S an ceòl, nach e bha bòidheach! Ceart gu leòr, bha iad fhéin salach ’s bhiodh e gu math nan glanadh iad iad fhéin. Seall cho glan ’s a bha na Gearmailtich! A-measg ghàireachdainn chaidh na boireannaich do an aon taobh ’s na fireannaich do thaobh eile. Bha an ceòl a’ dol gun sgur, an ceòl dannsa. Cha b’ e Beethoven a bh’ ann, ’s bha sin cho math. B’ fheàrr leotha-san ceòl dannsa na Beethoven.

Mu ’n coinneamh bha dà dhorus mhór. Nuair a thigeadh iad a-mach bhiodh iad glan, cho glan ris na Gearmailtich fhéin, cho glan ris an t-sneachd. ’S bha iad cho sgìth cuideachd, a’ ruith gun sgur, is aodannan nàimhdeil timcheall orra. Chan fhaigheadh iad an cadal fhéin gun fhios nach tigeadh an gnog chun an doruis. Ach cha robh na Gearmailtich so cho dona ’s a bha dùil aca. Bha iad a’ gàireachdainn ’s a’ bruidhinn a-measg a chéile. ’S nach iad a bha maiseach is òg ’nan aodach airgideach. Cha robh fiù nach robh a’ chlann-nighean a’ toirt

[TD 75]

sùil orra! ’S cinnteach nach robh feadhainn aca móran a bharrachd air ochd-deug. Mura biodh cho sgìth ’s a bha iad ’sann a dh’ fhaodadh iad danns’!

Lean an dà shreath orra chun an dà dhorus, a bha fosgailte mu an coinneamh. A’ gàireachdainn a-measg a chéile chuir iad dhiabh an aodach, na boireannaich a’ coimhead ri chéile. Bha dha-na-trì ann a bha bòidheach, ach airson a’ chòrr . . . . ’S an fheadhainn a bha bòidheach, bha fhios aca air cuideachd!

“E,” dh’ éigh té aosd, “nuair a thogas iad seachdnar chloinne cha bhi iad cho bòidheach.”

Bha iad uile a nis gun aodach. Dh’ fhosgail dorus eile ’s dhùin e air an cùlaibh. Bha iad a’ sealltainn ri chéile air làr màrbail, cuid le eu-dòchas is cuid le àrdan nuair a thainig an gas. Thòisich iad a’ sabaisd a-measg a chéile airson faighinn a-mach. Cha robh té aca cho làidir ris an té leis an t-seachdnar chloinne. Thòisich iad a’ bualadh air an dorus ’s a’ slaodadh a chéile ach bha an dorus dùinte. An ceann ùine thòisich iad a’ tuiteam, gach aon gun aodach, a-measg a chéile, ’s na cuirp a’ leum am meadhon a’ chiùil mar gum b’ ann a’ danns’ a bha iad.

[TD 76]

AM PRIOSANACH

BHA am prìosanach air a bhith iomadach bliadhna anns a’ phrìosan, cho fada ’s nach robh cuimhn’ aige cuin a thàinig e ann an toiseach. Anns an t-seòmar bha aon uinneag bheag anns am faiceadh e na bliadhnachan a’ dol seachad. Fad an latha shuidheadh e aig an uinneig, an toiseach, a’ feitheamh ri cuideigin, ach cha tàinig duine. Chunnaic e geugan nan craobh ’s an t-adhar gorm is dubh, ach cha tàinig duine. Trì uairean san latha bha an dorus a’ fosgladh oir bhig, ’s thigeadh am biadh ’s an deoch a-steach, ach chan fhaiceadh e duine. An toiseach bhiodh e ’g éigheachd, ach cha robh duine freagairt: cha robh fiù mac-talla ann. An toiseach cuideachd bha fearg ’na ghuth ’s bhuaileadh e na ballachan le a dhùirn gus an robh an fhuil a’ ruith. Ach stad e mu dheireadh. Cha robh fiù sgàthan aige. Cha robh fhios aige co ris a bha e coltach no carson a bha e anns a’ phrìosan. Cha robh leabhar aige a leughadh e. Cha robh càil ann ach an uinneag. Ach a nis cha robh e sealltainn a-mach air an uinneig cho tric. Laigheadh e air a leabaidh a’ coimhead suas. Uaireannan chuireadh e a làmhan air a shùilean no a dhòrn ’na bheul gun fhios nach dèanadh e sgriach. Cha robh dùil aige gum biodh duine beò cho fada. Sheall e sìos ri a làmhan. Bha iad tana geal. Bha feusag air: dh’ fhairicheadh e i is chitheadh e i. Bha e a’ caitheamh an aon aodaich bho thàinig e. Càit an robh a nàimhdean? Cha robh fhios aige. An toiseach bha e smaoineachadh gu robh daoine ga sgrùdadh gun sgur. Ach a nis cha robh dragh aige. Bha aodach salach le seana-bhiadh is deoch

Agus inntinn, a’ tionndadh ’s a’ tionndadh mar chuibhle. Chan fhaigheadh e an cadal air an oidhch! Bha e airson bruidhinn ri cuideigin ach cha robh duin’ ann ris am bruidhneadh e. Bhruidhneadh e ri a nàmhaid fhéin nam b’ urrainn dha. Carson a bha iad ga chumail beò? Có è no co ás a thàinig e? Bha seòrsa de chuimhne aige air carbaid is duine le aodach bòidheach glas. Ach airson a’ chòrr cha robh fhios aige. Có shaoileadh gum biodh e beò cho fada? Ach bha e àraid, cha robh e airson bàsachadh. Nuair a dh’ fhairich e am pian an toiseach ’na bhroilleach bha eagal air gum bàsaicheadh e. Ach dh’ fhalbh am pian mu dheireadh. Bha e toilicht’ is duilich aig

[TD 77]

a’ cheart àm. Aig amannan choisicheadh e sìos is suas air an làr, fichead ceum air adhart is fichead air ais. ’Se naoi-deug a bh’ ann an toiseach ach ghiorraich e a cheum gus an tug e gu fichead e. Choisicheadh e airson uaireannan a thìde air cheann. Mhothaich e far am biodh a’ ghrian ag éirigh anns a’ mhadainn is dé am pàirt de ’n rùm a bha i bualadh an toiseach. ’S mar sin rinn e seòrsa de chumbaisd.

Cha do dh’ fhàg iad càil aige ach inntinn. Nam b’ urrainn dha, dh’ fhaodadh e bhith air leabhar a sgrìobhadh. Thòisicheadh e air ’na inntinn: “Chan eil càil an so ach mi fhìn.” Ach stadadh e. “Mi fhìn?” Càit an robh e fhéin? Thogadh e a làmh ach leagadh e i a rithist. Dh’ fhiachadh e ri cuimhneachadh air Mathematics is gach formula air an greimichidh inntinn. Aig uaireannan eile smaoinicheadh e air bàrdachd. Ach cha robh bàrdachd ann airson a staid fhéin. No mathematics. An toiseach bha an t-adhar bòidheach ach a nis cha robh dragh aige dheth. Cha robh dragh aige de dhaoine. Cha robh dragh aige ged nach fhaiceadh e iad tuilleadh. Bha seòrsa de chuimhne aige air glag a’ bualadh ach cha robh fhios aige carson. Aon oidhche ’s e smaoineachadh air fhéin thainig na deòirean gu a shùilean. Chuir e a làmh orra ’s an làmh ’na bheul a rithist. Bha blas saillte air an fheòil. Chuir so iongantas air. Cha robh fhios aige an robh iad beò no marbh—an fheadhainn no am fear a chuir an sud an toiseach e. Oir ’s cinnteach nach do rugadh e an sud?

Eil duin’ idir ann aig a bheil truas orm? chanadh e ris fhéin. An toiseach bha e strì. Ach a nis bha e air a dhol sìos air a ghlùinean. Cha robh duine tighinn—no isean no beathach. Nam faigheadh e air falbh uaithe fhéin! Ach chan fhaigheadh. Bha a cheann timcheall air, is eanchainn a’ goil ’s a’ reothadh. Dé dhèanadh e nam fosgladh iad an dorus? Càit an deigheadh e? Cha robh fhios aige. Bha eagal air gu fuiricheadh e far an robh e, gun charachadh. Dé ’n aobhar a bh’ aige a dhol a dh’ àit sam bith, gun fhios aige có è? ’S dé thachradh nan tigeadh tinneas air, ’s gum bàsaicheadh e? An stadadh iad am biadh an uair sin no an tigeadh am biadh an aon rud? Gach latha bha e feitheamh a bhìdh, gun fhios nach fhaiceadh e cas no làmh no aodann duine. Ach cha robh e a’ faicinn càil. Aon uair stad e a dh’ ithe a bhìdh, a’ smaoineachadh gu fiachadh iad ri faighinn

[TD 78]

a-mach dé bha ceàrr. Ach bha am biadh a’ tighinn a-steach an aon rud. ’S mu dheireadh dh’ ith e e, oir cha robh e airson bàsachadh. Shealladh e aig amannan sìos ris an fhàinne a bh’ air òrdaig. Bha i gorm ach cha robh fhios aige co ás a thàinig i. Bha tart air eachdraidh fhéin fhaighinn a-mach ach nuair a thòisicheadh e smaoineachadh air bha a cheann a’ fàs goirt. Aig an toiseach bha craobh le ùbhlan aig beulaibh na h-uinneig. Bha i àrd is briagha ach a nis bha na h-ùbhlan air falbh. Cha robh fhios càit an deach iad. Aig amannan bhiodh e smaoineachadh gur ann de ghloine a bha na ballachan dèante, ’s chuireadh e mach a làmhan ach chan fhaiceadh e càil. An e Iadsan—no Esan—a thug air falbh a chuimhne no an e e fhéin? Co-dhiù ged a laigheadh e ann am fallus cha chuimhnicheadh e air nì air bith. Eil mi ás mo chiall, smaoinicheadh e. An e bruadar a tha so? Is chuireadh e a làmhan air a cheann, cruaidh, cruaidh. Nam biodh fhios agam air mo nàimhdean, dh’ éigheadh e. Ach cha robh fhios aig orra, ’s cha robh fhios aige an e nàimhdean a bh’ annta. Bha e uaireannan toilicht, gu h-àraidh nam biodh e air cadal fhaighinn is e dùsgadh mar gum b’ ann am bùrn. Dh’ fhiachadh e an uinneag ach bha an uinneag glaiste ’s chan fhaigheadh e air a fosgladh no a bristeadh. Aig amannan an àite an fhìon òl chuireadh e air a shùilean i, ’s ruitheadh e sìos mar fhuil. Cha robh e faireachdainn pian a nis idir. Bha e smaoineachadh gum biodh e na b’ fheàrr na fairicheadh e pian. Chan fhaigheadh e fiù air cur ás dha fhéin, mar a dheanadh Ròmanach no Seapanach. (Ged nach robh cuimhn’ aig air eachdraidh fhéin bha cuimhn’ aig air gach nì a leugh e. Bhiodh so a’ cur iongantas air. Ach—aon rud—am fear ud leis an aodach ghlas—bha seòrsa de chuimhn’ aige air-san.) Cha robh sgian no gunna aige. Cha robh ealtainn aige. ’S a dh’ aindeoin sin cha robh fhios aige an robh e air fhéin a mharbhadh ged a bhiodh e ’na chumhachd. Carson a bha iad ga chumail beò? ’S math dh’ fhaoite gu robh rudeigin air thoiseach air fhathast, ’s gu fosgladh cuideigin an dorus le éigheachd is sìtheanan: “So e. So am fear a tha sinn ag iarraidh. So am fear a tha dol a shàbhaladh na rìoghachd.” Bha nì-eigin iongantach timcheall air, nach robh? Cha robh fhios nach e duine buadhach a bha ann a bha uair a’ stiùireadh rìoghachd: no sgrìobhadair ainmeil (seall mar a bha e sgrìobhadh gun

[TD 79]

sgur ’na cheann): no fear-ciùil, no . . . . Agus a thaobh sin seall ri na làmhan aige! Nach robh iad coltach ri làmhan fir-ciùil? Dh’ fhaodadh gu robh daoine a’ bruidhinn mu dheidhinn ’s a’ feitheamh air air feadh an t-saoghail. Esan!

Ach bha e fàs cho sgìth. Mura tigeadh iad a dh’ aithghearr bhiodh iad ro fhada, bha sin cinnteach. Cha robh e ’g éirigh bho ’n leabaidh a nis idir. An toiseach bhiodh e coiseachd sìos is suas ach a nis bha e sgìth ’s cha bhiodh e sealltainn a-mach air an uinneig idir. Bhiodh na deòirean a’ tighinn gu a shùilean gun sgur. Is thogadh e a làmh leis an fhàinne ghorm airson a shùilean a thiormachadh. Is shealladh e ris an fhàinne ach cha robh càil a’ tighinn gu chuimhne.

Cha bhiodh e fada beò. Bha sin cinnteach. Ach bha e airson aon rud fhaighinn a-mach. ’S mar sin bha e fiachainn ri a neart a chumail suas. Aon latha nuair a thigeadh am biadh chitheadh e có bh’ air a chùlaibh. Dh’ fheumadh e faicinn. Na faigheadh e gréim air sgàthan! Sin a bha dhìth air! Dh’ fheumadh e sud fhaighinn a-mach, ach ciamar? Smaoinich e. Laigh e air an leabaidh a’ smaoineachadh. Cha robh bucall air a chrios ’s cha robh stàilinn sam bith ’na chois. Timcheall air ghabh a’ ghrian seachad. Bha e da-uair-dheug—meadhon latha. Dh’ fhairich e a cheann trom ’s bha truimead a’ chadail air, ach cha robh e airson a shùilean a dhùnadh gun fhios a fosgladh e iad. Thionndaidh e air a chliathaich, ’s a rithist air a’ chliathaich eile. Theab e tòiseachadh a’ rànail ach cha b’ urrainn dha éisdeachd ri a ghuth fhéin gun phian. An toiseach bhiodh e a’ bruidhinn ris fhéin ach dh’ fhàs e sgìth de ’n aon rud gun sgur—an guth a’ caoineadh, no a’ mionnan no ag iarraidh cobhair. Mu dheireadh thog e a làmh os a chionn mar gum biodh e airson an solus a chumail air falbh bho shùilean. Chunnaic e an fhàinne ghorm agus gun smaoineachadh sheall e steach innte mar gu sealladh duine ann am bùrn. Glaiste anns an fhàinne bha eachdraidh air choreigin ach cha robh fhios aige dé ’n eachdraidh a bh’ ann. An robh e pòsda? No an e fàinne chomuinn a bh ’ann? Cha robh fhios aige. A-mach á dorchadas a chinn thàinig solus ’s dh’ éirich e bho ’n leabaidh. Gu slaodach, choisich e null chun an doruis. Dh’ fhiach e e ach bha e dùinte. Chaidh e sìos air a ghlùinean ri taobh an doruis, a làmh leis an fhàinne air a’ bhalla. Sheall e ris an fhàinne

[TD 80]

Bha ath-shoillse a chinn anns an fhàinne. Dh’ fhuirich e air a ghlùinean a’ coimhead na gréine a’ dol seachad. Bha a cheann goirt goirt ’s a shùilean trom. “Chan urrainn dhomh cur suas leis nas fhaide,” thubhairt e ris fhéin. “Tha nithean ann nas làidir na inntinn an duine.” Ach bha a bhroilleach a’ leum le beatha ùr. Cha robh fhios nach fhaiceadh e maighstir a’ phrìosain! Mu dheireadh thall! ’S an déidh sin, dh’ fhaodadh e bàsachadh. Stad e, ag éisdeachd ris an t-sàmhachd. Cha robh nì idir ri chluinntinn ach a chridhe fhéin a’ bualadh. Air a’ bhalla mu a choinneamh bha a làmh leis an fhàinne. Cha robh fhios nach robh gaol air a bhith ’na bheatha uaireigin. Gaol! No sgàthan! Ghluais an t-iasg ud fo inntinn a rithist ach cha do dh’ éirich e gus an uachdair. Dh’ fhuirich e air a ghlùinean, is eagal air gun cailleadh e a’ mhionaid a dh’ fhosgladh an dorus. Thòisich e a’ suathadh a shùilean leis an làimh air nach robh an fhàinne. Ann an dòigh àraidh bha e na bu chomhfhurtail air a ghlùinean, agus thàinig smuain eile ’na inntinn ach dh’ fhalbh e. Bha a cheann cho goirt is aodann cho teth!

Agus anns a’ mhionaid sin dh’ fhairich e an dorus a’ gluasad! Oir bheag: ’s sheall e ris an fhàinne cho cruaidh ’s a b’ urrainn dha. Chunnaic e na soithichean-bìdh anns an fhàinne. An robh làmh air an cùlaibh? Bha na soithichean air an làr. ’S a nis—mus dùineadh an dorus, dh’ fheumadh e faicinn. A’ chiad turas a dh’ fhiach e ris an dorus a shlaodadh fosgailte le a làmhan dh’ fhairich e gath an teine-dealain a’ leum troimh a chorp, ’s cha deach e faisg air an dorus tuilleadh. Ach a nis! Dh’ fheumadh e sealltainn cho cruaidh ’s a b’ urrainn dha anns an fhàinne a bha air a’ bhalla. Mus dùineadh an dorus! Sheall e gu geur, cho geur ’s a b’ urrainn dha. Agus chunnaic e e. An làmh! ’S air an òrdaig? Dé bh’ air an òrdaig? Dhùin an dorus agus an déidh an dùnaidh, mar a chì duine solus teine dealain an deidh do ’n teine dhol ás, chunnaic e, am broinn an fhàinne, fàinne eile air an aon òrdaig.

Thionndaidh e air falbh ’s chuir e a làmhan air a shùilean, a’ smaoineachadh. Bha eagal air gu robh e dol ás a chiall. Chrath e cheann ’s sheall e sìos ris a’ bhiadh airson ùine mhóir. Mu dheireadh thubhairt e, “Tha thus’ ann co-dhiù, tha thus’ ann co-dhiù,” mar gum b’ ann a’ fiachainn ri bruidhinn ris a’ bhiadh fhéin a bha e.

[TD 81]

NA FACAIL AIR A’ BHALLA

BHA e ’na aonar anns an t-seana thigh a’ sgrìobadh nam ballachan airson pàipear ùr a chur orra, is aon solus electric os a chionn. Cha robh càil ri chluinntinn ach an sgrìobadh. Cha robh fhios aige dé cho fada ’s a bha e ’g obair, ’s bha e ro thrang airson sùil a thoirt air uaireadair, ach gu robh e smaoineachadh gu robh e faisg air dà-uair-dheug. Oidhche an déidh oidhche bha e ’g obair air an tigh aosda ud. Aig amannan bha e cur cais air mar a chaidh an tigh fhàgail anns an staid thruagh ud, sia pàipearan balla air muin a chéile. ’S a nis bha e sgrìobadh gu ruigeadh e am balla lom mar dhotair a’ gearradh chun a’ chnàimh. Bha beagan bùirn a’ tuiteam anns a’ ghoc ’s bha so ga dheanamh an-shocrach mar gum b’ ann air a dhruim lom a bha e tuiteam. Cha robh càil anns an rùm ach fàradh àrd de fhiodh air am biodh e dìreadh, ’s a bha làn de pheanta geal. B’ ann aig seana-bhoireannach a bha an tigh ’s bha e soilleir nach robh i sealltainn ás a dhéidh. Thog e a làmh ’s shuath e am fallus o aodann. An déidh sin thòisich e sgrìobadh a rithist mar radan. Chual e an uair a’ bualadh anns a’ bhaile a-muigh ’s troimh an uinneig chunnaic e na soluis bhuidhe. Eil fhios dé seòrsa boireannach a bh’ anns an tigh, no dé seòrsa beatha a bh’ aice? Cha robh càil ri fhaicinn a dh’ innseadh dha. Stad e. An déidh an cóigeamh pàipear a ruighinn chunnaic e sgrìobhte air a’ bhalla; “Mary Campbell loves John Campbell.” Seadh mata! ’S e Caimbeul an t-ainm a bh’ orra ceart gu leòr oir chunnaic e e air an dorus. Agus chunnaic e iad a’ tighinn pòsda chun an tighe, bliadhnachan air ais, a’ cur a’ phàipear air a’ bhalla còmhla ri chéile air an socair, a’ gàireachdainn ’s a’ brìodal. Ach a nis bha cóig pàipearan eile air a’ bhalla.

An toiseach bhiodh iad a’ pògadh a chéile, ’s ise a’ dèanamh tea ’s esan ag obair ’s an dithis aca a’ smaoineachadh air an t-saoghal bhòidheach a bh’ air thoiseach orra. Ach—aig an deireadh? Dé thachair an déidh na h-oidhcheannan sin? Thog e a shùilean bho ’n bhalla. Nach e bha sgìth! ’S fhada bho nach robh e cho sgìth—

[TD 82]

oidhche an déidh oidhche a’ sgrìobadh nam ballachan. Dh’ fheumadh e freumhan an tighe a ruighinn—oir b’e sin a nàdur—mar dhearg-léigh a’ ruighinn freumh an tinneis. Cha dèanadh an còrr a’ chùis. Ach air an son-san bha iad-san atharraichte, cha b’e solus cruaidh mì-thruasail electric a bh’ acasan. Shuidh e sìos air an làr a’ sgrìobadh, ’s a dhruim goirt. Mu choinneamh bha na facail sgrìobhte. Ann an dòigh àraidh, bha iad ga dhèanamh mì-chomhfhurtail mar gum biodh rudeigin cudthromach timcheall orra. ’S mu choinneamh chunnaic e an eaglais is na sìtheanan ’s na daoine a’ crathadh chonfetti: ’s an dithis a’ fàgail ’s a’ tighinn do’n tigh-sa, a’ dìreadh na staidhre ’s an latha ann, cha b’ ann anns an t-sàmhachd-sa . . . . Well! Rinn e gàire leis fhéin. Nach e bha fàs “sentimental.” Thòisich e sgrìobadh na facail air falbh a-measg a’ phàipeir fhlùranaich, a’ sgrìobadh ’s a’ sgrìobadh gun stad, ’s am fallus a’ sruthadh sìos aodann, ’s na litrichean a’ dol á sealladh aon an déidh aoin. Thog e a cheann a rithist airson am fallus a shadail bho ghruaidh nuair a chunnaic e i anns an dorus, ’na seasamh ann an geal ’s i cho aosd, agus ’se an aon smuain a gheàrr troimh cheann mar a bha e fhéin a’ gearradh troimh na pàipearan gu robh i—geal ’s mar a bhà i—air a bhith marbh airson bliadhna a-measg shìtheanan nach robh cho maireannach ri na sìtheanan daingeann a bh’ air a’ phàipeir a bha e sgrìobadh sìos chun a’ bhalla lom.

[TD 83]

AN DUBH IS AN GORM

(1)

THA mi a’ cur na litreach so thugaibh cho luath ’s as urrainn dhomh. Tha mi air baile A————— a ruighinn, ’s tha mi ’n dràsda ’na mo shuidhe ris an teine-dealain a’ sgrìobhadh. Thug an trèana seachd uairean a thìde air an t-slighe, ’s am bàta ceithir. B’ e oidhche chiùin a bh’ ann ’s bha mi ’nam leabaidh—mar a dh’ òrdaich sibh. Troimh ’n oidhche chuala mi òrain. Tha mi smaoineachadh gur e na sgoilearan a bh’ ann. Nuair a dhùisg mi anns a’ mhadainn chunna mi an t-eilean Sgitheanach ’s a’ ghrian ag éirigh ás a’ cheò: bha i uabhasach bòidheach, mar bhratach.

Aig cóig uairean sa’ mhadainn chaidh sinn air tìr anns a’ Chaol. Cha robh càil ri fhaicinn ach portairean. Bha na faoileagan ’nan dùisg ’s a’ sgriachail. ’S an trèana cho fada! ’S beagan ceò ag éirigh aisd. Bha triùir còmhla rium anns an trèana—triùir sgoilearan—Ruaraidh is Tormod is Seòras. Bha a h-uile duin’ aca-san air a bhith anns an oilthigh roimhe. Tha iad làn de fhealla-dhà. Chan eil iad a’ tuigsinn na chaidh a dhèanamh dhaibh. Bha iad a’ sealltainn ri mo mhàileid ùir: an té a cheannaich sibh fhéin dhomh. ’S m’ aodach cuideachd ùr. Is suaicheantas an oilthigh. Chuir e iongantas orra mar a bha mi leughadh Homer ’s iad fhéin a’ leughadh Agatha Christie. Co-dhiù, chan e droch bhalaich a th’ annta ged a tha iad aotrom. Bha iad ag obair fad na làithean-saorsa—fear aca aig a’ Hydro Electric.

Leis an fhìrinn innse tha Seòras gu bhith a’ fuireachd anns an aon tigh rium. Tha e naoi bliadhna deug, tapaidh, mear. ’Sann ás a’ Chaol fhéin a tha e. ’Se iasgair a tha ’na athair. Bha esan ag iasgach fad na làithean-saorsa. Chan eil mi smaoineachadh gu bheil fhios aig air móran mu dheidhinn Homer. Ach tha mi de ’n bheachd gu bheil ceann math air. ’Se Haggis an t-ainm a tha aige air fear de ’n luchd-teagaisg.

Tha an t-sràid a’ goil le soluis. Chunna mi déirceach air an t-sràid. Bha e ’na shuidhe ri balla, ’s a’ bhonaid ri thaobh. Bha e

[TD 84]

dall. Ach thubhairt Seòras nach robh e dall idir. A dh’ aindeoin sin thug e tasdan dha: chuir so iongantas orm. Co-dhiù, chuir e dragh orm—an duin’ ud anns an t-solus a bha a’ dòrtadh sìos air an t-sràid. Tha am baile so cho mór. B’ fheàrr leam gu mór gum bithinn aig an tigh: ach feumaidh mi mo dhìcheall a dhèanamh.

Tha an tigh comhfhurtail, ach tha bean-an-tighe, tha mi smaoineachadh, déidheil air airgead. Tha ’n duine aice ag obair air na busaichean, ’s dà leanabh aca. Chan e nach eil i gasda gu leòr.

A-nochd chuala mi cuideigin a’ feadalaich air an t-sràid. Tha mi smaoineachadh gur e amhran Gàidhlig a bh’ aige ach chan eil mi cinnteach.

Chì mi an luchd-teagaisg am màireach.

Ur mac dìleas,

COINNEACH.


(2)

Tha mi toilicht’ ur litir fhaighinn cho luath. Tha sibh a’ faighneachd dhomh mu Sheòras. Leis an fhìrinn innse, chan eil mi a’ faicinn móran dheth, tha mi cho trang aig na leabhraichean. Cha robh mi muigh oidhche bho thàinig mi. Tha fhios agam glé mhath carson a tha mi anns an oilthigh, tha fhios agam nach robh e furasd dhuibhse.

Bithidh Seòras a’ tighinn a-steach an dràsda ’s a rithist a chòmhradh rium. Bha mi ag innse dha m’ ur deidhinn ’s mu dheidhinn nam bliadhnachan a chaith mi anns an sgoil, ’s mu dheidhinn Homer. Bha e a’ sealltainn ris a’ Bhìobull a thug sibh dhomh an oidhche dh’ fhàg mi an tigh. Tha e fhéin ag ionnsachadh na dotaireachd. Bithidh e dol gu dannsan glé thric, ach chan eil e cur móran dragh orm. Bithidh e uairean a’ bruidhinn mu chor an t-saoghail ’s mu dheidhinn an t-seòrsa saoghail a tha tighinn. Chan eil mise ag aontachadh leis idir anns an dealbh a tha e dèanamh. Ma chreideas sinn ann an Dia cha ghéill sinn do ’n t-saoghal. Ach tha e làn fealla-dhà. ’S tha

[TD 85]

e cho gasda ’na dhòighean: tha e dìreach mar gum biodh e dèanamh bràthar dhìom.

Ach a thaobh an oilthigh. Tha e ’na shuidhe a-measg chraobhan pìos a-mach ás a’ bhaile. Bithidh mi fàgail an tighe aig leth-uair an déidh ochd ’s a’ gabhail an tram. Chunna mi fear-teagaisg na Greugais an dé, duine beag be speuclairean. ’Sann a bha e a’ bruidhinn air Aeschylus, ’s mar a thòisich deilbh-chluich an toiseach. Bha leth-cheud duine anns an rùm, ’s a’ ghrian blàth, is duilleagan nan craobh air taobh a-muigh na h-uinneig. Tha mi smaoineachadh gun còrd a’ Ghreugais rium, ged a tha am fear-teagaisg car neònach. Tha na sgoilearan modhail gu leòr ach . . . . Bha dithis no thriùir a’ faighneachd cheistean dheth. Bithidh e toirt dheth a speuclairean mus freagair e ’s gan glanadh gun sgur. Cha do shaoil mi gu robh e ’g éisdeachd ris na ceistean.

Tha timcheall air ceud anns an rùm aig Laideann. Tha am fear-teagaisg so—Napier—a’ bruidhinn cho luath (’Se Black ainm an fhir-Ghreugais) ’s gu bheil e duilich gach facal a sgrìobhadh ach tha mi fiachainn. Thòisich sinn air Catullus an dé.

Cha leig sibh a leas an stoc a chur thugam idir. Tha e blàth gu leòr an so an dràsda. ’S tha sibh ag iarraidh orm a bhith sgrìobhadh nas trice. Leis an fhìrinn innse, chan eil e furasda ach fiachaidh mi.

Tha mi ’n dòchas nach eil am fuachd a tha agaibh dona. Tha mi fhìn glé fhallain an dràsda.

Chan eil bean an tighe cho cruaidh ’s a bha dùil agam. Thug i mi fhìn is Seòras a-steach a dh’ fhaicinn an TV an raoir. Chuir e iongantas oirre nach robh mi air an TV fhaicinn gu sud fhéin.

Aon rud cinnteach, fiachaidh mi bhith cho dìcheallach ’s as urrainn dhomh. Tha móran obrach orm ach tha deagh chuimhne agam nach eil agaibh ach mi fhìn. Mar a thubhairt mi, cha robh mi muigh o chionn seachdain.

So a nis Seòras a’ tighinn a-steach. Tha e aon uair deug ’s tha thìd agam m’ obair a chrìochnachadh. Chan eil fhios càit an robh a-nochd.

Ur mac dìleas,

COINNEACH.

[TD 86]

(3)

Tapadh leibh airson na stoic.

Ach tha na làithean an so cho blàth. Tha mi faireachdainn an ìre mhath. Eil cuimhn’ agaibh na seachdainean a bhithinn air an leabaidh leis a’ chuing?

Tha cuimhn’ agam a bhith ag ithe oraindsear ’s a’ cur mo làimhe air an tallan: bha e blàth leis a’ ghréin. B’ ann san Og-mhìos a bha sin.

Tha nis trì seachdainean o thàinig mi an so ’s cha robh mi muigh ach Latha-na-Sàbaid. Chan eil móran a’ tadhal na h-eaglais an so. Tha am ministear uabhasach aosd. Chan eil mi smaoineachadh gu robh barrachd air dusan innte. Dh’ iarr e orm a dhol a-mach chun an tighe, ach chan eil fhios agam cuin a théid mi suas.

’Se balach uabhasach snog a th’ ann an Seòras. Tha e air trompaid fhaighinn ’s bithidh e ga cluich an dràsd ’s a rithist: ’s bithidh sinn a’ còmhradh gun sgur. Tha e falbh le nighean ás a’ bhaile so fhéin. Tha mi smaoineachadh gu bheil e dol ga toirt gu a dìnneir an so latha-eigin. Tha e airson gun coinnich mi i.

’Se mac iasgair a th’ ann mar a thubhairt mi. Chan eil a mhàthair beò ’s tha dithis pheathraichean aige. Bha e ’g innse dhomh mu dheidhinn an iasgaich—a’ fàgail port ’s a’ ghealach ris, a’ cur anns an t-sàmhachd, ’s a’ tilleadh anns a’ chamhanaich—’s na h-òrain a bhiodh iad a’ seinn, ’s a’ ghrian ag éirigh. Tha e ’g ràdh gum bu chòir ar beatha a bhith mar bheatha iasgair, a’ cur gun fhios dé thig. Nuair a chì duine seòrsachan thinneasan, no corp duine, tha e ag ràdh gun atharraich e inntinn fir. Cha chreid mi gu bheil fhios aige air móran mu ’n Bhìoball ach Solomon!

Tha sinn a nis a’ cnuasachd air Sophocles, ’s e a’ còrdadh rium glé mhath. Anns an Laideann thòisich sinn air Vergil. Tha mi smaoineachadh gum bi airgead gu leòr agam—co-dhiù tha mi ’n dòchas gun dèan mi a’ chùis.

Tha Seòras ag iarraidh orm a dhol dhachaidh còmhla ris airson seachdain aig na làithean-saorsa. Dé tha sibh a’ smaoineachadh?

Chaidh mi fhìn ’s e fhéin cuairt an dé. Leis an fhìrinn innse bha mo cheann goirt. (Tha Seòras a’ smaoineachadh nach eil e ro-mhath

[TD 87]

a bhith an còmhnaidh aig an teine-dealain.) Ghabh sinn sìos an t-sràid mhór. B’ e latha grianach a bh’ ann a’ lasadh air clachan nan tighean. Bha na bùthan dùinte. Ghabh sinn sìos sràid fhada eile ’s mu dheireadh thàinig sinn chun na pàirc-sa ri taobh aibhne. Chan fhaca sibh a leithid de shìtheanan a riamh, gorm is uaine is dearg ’s iad air an cur an òrdugh ag ràdh WELCOME. Laigh mi sìos anns a’ phàirc a’ coimhead nan sgòthan beaga geala a’ gabhail seachad air a’ ghorm. ’S fhada bho nach do dh’ fhairich mi cho ciùin. Cheannaich sinn ice-cream. An déidh sin, choisich sinn ri bruaich na h-aibhne. Tha i nas motha na an abhainn a th’ aig an tigh. Chan fhaca mi breac idir. Air latha mar so tha an t-àite so glé bhòidheach.

Chaidil mi tòrr na b’ fheàrr an raoir. Tha mi duilich cluinntinn nach eil cùisean cho math anns an eaglais. Bu chòir daoine bhith na bu dàimheil ri chéile na tha iad.

Ur mac dìleas,

COINNEACH.


(4)

Tha sibh a’ faighneachd an ann air Latha na Sàbaid a ghabh mi a’ chuairt.

’Sann.

Leis an fhìrinn innse, tha e duilich dhomh a dhol a-mach uair sam bith eile. Tha mi ’g obair troimh ’n t-seachdain: ’s bha mi faireachdainn sgìth. Bha mi anns an eaglais anns a’ mhadainn. Ach ma rinn e dragh dhuibh, théid mi mach uaireigin eile. Cha leig sibh a leas a bhith smaoineachadh gu bheil mi fàgail m’ obair air chùl. Tha mi dèanamh adhartas math, tha mi ’n dùil. Cha robh mi tadhal air a’ mhinistear fhathast. ’Se Wood is ainm dha. Chan eil fhios agam co ás a tha e.

Bha Fionnghal a-stigh Di-sathairn a’ tadhal air Seòras. ’Sann a A———— fhéin a tha i. Tha i timcheall air ochd bliadhna deug.

[TD 88]

Bha an triùir againn a’ còmhradh. Chan eil móran agam mu deidhinn. Bha mi smaoineachadh nach do chòrd so ri Seòras, ach cha dubhairt e smid. Tha i anns an oilthigh cuideachd, ach chan eil i fuireachd còmhla ri a pàrantan. Chan fhaca mi nighean a riamh coltach rithe. Tha i uabhasach geur is tuigseach is an còmhnaidh a’ faighneachd cheistean. Bha i ag ràdh gun cuala i bho Sheòras gu robh mi uabhasach ealanta ach chan eil fhios agam air a sin! Bha sinn a’ bruidhinn mu dheidhinn a’ Hydrogen Bomb. Tha i fhéin is Seòras airson gun tréig Breatainn am boma, ach chan eil mis airson sin idir. Dé chaisgeadh na Ruiseanaich an uair sin? Ach tha i uabhasach gu deasbaid is làn-chridheil ’na dòighean: feumaidh mi sin aideachadh. “Tha làithean Homer seachad,” ars ise. Rinn mi gàire. Bha Seòras ga coimhead ach cha robh e ’g ràdh móran. Aon rud a thubhairt e a ghléidh mi ’nam chuimhne: “Eil thu smaoineachadh gur e a’ Hydrogen Bomb an ifrinn air an robh na fàithean a’ bruidhinn?” . . Bha mi smaoineachadh air sin ’nam leabaidh ’s daoine dol seachad air an t-sràid.

Chan fhaca mi nighean fhathast coltach ri Fionnghal. Tha i bruidhinn mar fhireannach. Tha i cur iongnaidh orm. Ach tha mi smaoineachadh nach eil i uabhasach coltach ri Seòras. Tha e fhathast a’ cluich air an trompaid. Ach tha e faighinn air adhart glé mhath anns an oilthigh cuideachd. Tha e cho éibhinn. An dé cheannaich e trompaid bheag do leanabh bean-an-tighe ’s bithidh e a’ cluich leis a’ chloinn.

“Bu chòir saoghal saor a bhith aca,” bithidh e ag ràdh. Bha e ’g innse dhomh cuideachd mu dheidhinn corp a fhuair iad anns an abhainn—balach òg mu fhichead bliadhna. Cha robh fios carson a bhàth e e fhéin. Bha e fuireachd ann an tigh math ’s athair gu math dha. Fhuair iad e anns a’ mhadainn. ’Na phòcaid bha litir nach robh crìochnaichte a’ tòiseachadh:

“Tha mi sgìth de dhaoine a tha ag òl mo chuid fala.” Cha robh móran anns a’ litir ach sin fhéin.

Tha clàir chiùil aig Seòras ris am bi sinn ag éisdeachd—an ceòl ris an can iad jazz.

Tha mi smaoineachadh ann an dòigh nach eil e eu-coltach ris a’ Ghàidhlig.

[TD 89]

Tha am baile-sa glé bhòidheach mu ’n àm so de ’n bhliadhna, le craobhan is soillseachd. Tha mi nas fhallaine na bha mi riamh. An diugh shaoil mi gu robh na faileasan a’ danns’.

Tha mi coimhead nach eil sibh airson gun téid mi gu tigh Sheòrais. Chan eil difeir ann co-dhiù ’s mar a tha sibh ag ràdh cha bhi agam ach na ceithir latha deug.

Tha mi coimhead nach robh sibh a-muigh móran bhon dh’ fhàg mi ’n tigh. Chan eil sin gu math.

Tha mi tighinn air adhart glé mhath le Vergil is Sophocles ach tha mi leughadh T. S. Eliot an dràsda. ’Se bàrd mór a th’ ann. Cha do leugh mi bàrdachd a riamh coltach rithe.

Tha an saoghal cho farsaing. Ach a dh’ aindeoin sin, feumar a bhith ’g obair, ’s tha mi dèanamh sin.

Mar a thubhairt mi, tha mi smaoineachadh gu bheil suim aca dhìom. Dh’ iarr Maighstir Black orm tadhal air a dh’ aithghearr. Cha chreid mi nach téid mi g’a fhaicinn oidhche Chiadain.

Ur mac dìleas,

COINNEACH.


(5)

Bha mi a’ faicinn Maighstir Black an raoir. Ràinig mi an tigh aige mu sheachd uairean. Chan eil e fada bho ’n Oilthigh ach tha sin dà mhìle o ’n tigh anns a bheil mi fhìn a’ fuireachd.

Bha glag air an dorus ach chan eil mi smaoineachadh gu robh e ’g obair oir b’ fheudar dhomh a’ chòmhla a bhualadh le mo dhòrn. Mu dheireadh thàinig e chun an doruis. Bha mi smaoineachadh an toiseach gun dhìochuimhnich e gun robh mi a’ tighinn ach cha robh sin ceart. Thug e steach mi do rùm làn leabhraichean. Bha teine-dealain air, ’s na cùirtearan dùinte. Bha làmpa-dhealain thuige cuideachd, ’s pàipear dearg timcheall oirre. ’Se duine beag a tha ann le speuclairean. Bithidh a bheul a’ fosgladh mar bheul éisg: tha mi de ’n bheachd nach eil a chridhe làidir.

[TD 90]

Shuidh mi sìos mu choinneamh air cathair shocair. Cha robh fhios agam dé chanainn, ’s cha robh fhios aige fhéin. Mu dheireadh thug e mach pacaid thoitean ’s e dol a thoirt dhomh té. Thubhairt mi ris nach robh mi riutha ’s chuir e air ais ’na phòcaid iad a rithist. (Chan eil mi creidsinn nach ann dhomh fhìn a cheannaich e iad!)

Mu dheireadh thòisich e a’ bruidhinn air Sophocles. “Duine mór,” ars esan, “bha e anns na cogaidhean ’na shaighdear, ’s bha e air comhairlichean Athens. Nach eil sin iongantach? Agus seall air na deilbh-chluich a sgrìobh e. Ach smaoinich, bha e ’na shaighdear cuideachd.” Sheas e ’s chaidh e null chun nan leabhraichean: “So pìos a sgrìobh mi mu dheidhinn Oedipus Rex”. Leugh mi e. Bha e sealltainn rium fad na tìde ’s a bheul fosgailte. Dh’ fhaodadh tu iasg a shadail ann. Thubhairt mi ris gu robh e glé mhath. Bhuail e glag ’s thàinig seana-bhoireannach a-steach le sgàl.

Cha dubhairt e càil fhad ’s a bha e ’g ithe.

Cha robh fhios agam-sa dé theirinn na bu mhotha.

Nuair a chaidh an tea a thoirt air falbh thòisich e bruidhinn air Gilbert Murray:

“Dh’ aithnichinn e” ars esan, “cha do shaoil mi móran de ’n eadar-theangachadh aige. ’S bha e air an League of Nations cuideachd. Dé ’n tìde bh’ aige? Rinn mi fhìn eadar-theangachadh de Oedipus Rex ach cha do chuir mi ann an clò e riamh.” Sguab e pronnagan arain bho a ghlùinean.

“Tha thu fhéin a’ dèanamh obair mhath,” thubhairt e. “Obair mhath.” Is a rithist, “Chan eil thu mar sgoilearan eile idir. Chan eil càil air an aire ach deoch is boireannaich—’se ’n fhìrinn a th’ agam. Ach Sophocles—chan eil aon deoch an sin. Na Greugaich! Smaoinich a bhith ’na shaighdear cuideachd! Nuair a thig iad air ais an diugh ás an arm cluinnear mu dheidhinn ach chan eil facal aig Sophocles ri ràdh mu dheidhinn.”

Tha iad ag ràdh gum bi e dol do na tighean-dhealbh aon oidhche san t-seachdain—chan eil difeir dé cuspair an deilbh.

Well, aig naoi uairean dh’ fhàg mi e. Bha e ’na sheasamh aig an dorus ag ràdh, “Smaoinich—bha e ’na shaighdear cuideachd.” Thug mi taing dha ’s ghabh mi sìos an rathad.

[TD 91]

Thachair boireannach aosda rium ’s i ag iarraidh tasdan. Bha ’n deoch oirre ’s i a’ seinn. Bha i uabhasach reamhar ’s a h-ad mu a sùilean. Thug mi dhi an tasdan. Tha iad an còmhnaidh a’ tighinn thugam-sa.

Cha robh mi an àit an t-seachdain-sa ach an sud fhéin. Chan fhaca mi Fionnghal no móran de Sheòras. Tha sibh a’ faighneachd dhomh mu dheidhinn Fhionnghail. Cho fad ’s as aithne dhomh chan eil i ris an deoch. Chan eil mi tuigsinn dé chuir sin ’nur ceann. ’S airson Sheòrais tha e cho gasd. Carson a chumainn air falbh uaithe? Chan aithnich mi an còrr an so.

Cha bu chòir dhuibh a bhith ’g ràdh ri daoine cho math ’s a tha mi dèanamh. Chan eil fhios dé dh’ fhaodadh tachairt.

An tadhal ud a rinn mi air Maighstir Black—tha rudeigin neònach mu dheidhinn, e fhéin is Sophocles. Tha e iongantach. Chan eil fhios agam an téid mi ann tuilleadh.

Tha an tìde fhathast gu math. Gleidhidh mi an stoc airson a’ gheamhraidh ach chan eil mi ga chleachdadh an dràsda.

Ma tha càil a dhìth oirbh an so, cuiribh g’a iarraidh.

Tha m’ obair a’ dol an ìre mhath.

Bidh Seòras uaireannan a’ cluich air céise-ball ’s a’ danns’. Tha mi duilich nach do dh’ ionnsaich mi iad: ach tha Sophocles a’ còrdadh rium. Tha mi dèanamh tòrr leughaidh. Tha uimhir ann nach do leugh mi.

Bu chòir dhuinn a bhith toilichte.

Ur mac dìleas,

COINNEACH.


(6)

Chan eil móran agam ri ràdh anns an litir so. Tha mi duilich cluinntinn mu bhàs Ruairidh. ’Se duine math a bh’ ann. Tha cuimhne agam na sgeulachdan a dh’ innseadh e dhomh ’s e a’ cromadh tarsainn air a’ bhata.

[TD 92]

Tha na làithean bòidheach an so fhathast. Fhuair mi mo bhrògan air ais bho ’n ghriasaiche an dé. Chan eil iad dona.

Bha fear-an-tighe tinn o chionn seachdain—chan eil fhios aca dé tha tighinn ris, ach tha mi smaoineachadh gur e chridhe. Tha mi creidsinn gur e a bhean as coireach ri sin.

Eil sibh ag iarraidh càil a chur thugaibh? Dh’ fhaodainn pàipearan an àite so a chur air a’ phost.

Chan eil an còrr agam de naidheachd.

Oidhche mhath leibh.

Ur mac dìleas,

COINNEACH.


(7)

Chan eil càil a’ tighinn rium! B’ fheàrr leam gun sguireadh sibh a bhruidhinn mar sin air tinneasan. Chan e balachan a th’ annam a nis. Tha fhios agam gu robh an litir goirid ach cha robh cothrom air. O chionn seachdain chaidh mi steach do chafé air Sràid H————, ’s có bha sin ach Fionnghal. Dh’ òl sinn cupan cofaidh, ’s bha sinn a’ bruidhinn. Chan eil i idir cho iongantach ’s a bha dùil agam: tha i ’g obair glé chruaidh. Bha i faighneachd mu ur deidhinn. Chan eil fhios agam carson a dh’ fhàg i an tigh, ach cha chaomh leatha a h-athair, no rudeigin mar sin. Tha i uabhasach ealanta: chan eil fhios fhathast dé a tha i dol a dhèanamh. Bithidh i a’ bruidhinn aig deasbaidean. Chan eil i eu-coltach ruibh fhéin ’na dòighean. Tha i làidir ’na h-inntinn. Tha i beagan is cóig troighean, le falt dubh, is aodann geal, gun mhóran dearg ann. Tha a sùilean uabhasach lasrach, ’s bithidh i bruidhinn, ma tha sibh a’ tuigsinn, le a gàirdeanan. Tha mi smaoineachadh gun còrdadh i ruibh.

Cha chreid mi gu bheil i fhéin is Seòras a’ faighinn air adhart glé mhath. Chan eil fhios agam carson.

Bha coinneamh ann mu dheidhinn a’ Bhoma. Chaidh sinn thuice. Bha i a’ bruidhinn. Chuir e iongnadh orm cho daingeann ’s a bha i.

[TD 93]

’S aithne dhi faireachdainnean dhaoin eile: ’se rud neònach a tha sin. Cha ghabh i tea idir, ach cofaidh. Tha i fuireachd còmhla ri nighean eile, cho fad ’s as aithne dhomh. ’Se Beurla a tha i ag ionnsachadh anns an oilthigh.

Bha i ’g ràdh rium mu dheidhinn Sheòrais nach robh faireachdainnean làidir aig’ idir. “Tha e a-measg chuirp ro thric.” Tha i ann an saoghal eile bhuam-sa. Tha i air uimhir a leughadh. Thug i thugam an Observer, paipear nach do chleachd sinne a bhith faighinn. Cha chreid mi gur ann le daoine beartach a tha i.

Ach na faiceadh sibh i. Cho dìorraiseach ’s a tha i airson a’ chinne-daonda. Cha robh dùil agam gu robh a leithid ri am faighinn.

Cha chanainn gu bheil i bòidheach, ach, tha lasair . . . .

B’ fheàrr leam gun coinnicheadh sibh i. Tha mi leughadh Frangach an dràsda—Camus—ach tha i ag ràdh gun deach i seachad air—no rudeigin.

Cha do chòrd a’ choinneamh mu dheidhinn a’ bhoma rium idir. Cus dhaoine le feusagan. Ach tha mi smaoineachadh gu faca mi dithis no thriùir le spiorad ghlan. ’S cha bhiodh e ceart an saoghal a dhol suas ’na smàl.

Tha mi ’g obair cho cruaidh ’s a bha mi riamh. Ach bithidh mi smaoineachadh uaireannan: “Dé dhèanadh Sophocles an diugh?” Tha mi dol do ’n eaglais, ach chan eil móran agam mu dheidhinn a’ mhinisteir. ’Se duine math a th’ ann ach chan eil móran aige ri ràdh.

Bu chaomh leam gun coinnicheadh sibh Fionnghal. Tha mi smaoineachadh gun còrdadh i ruibh.

Ur mac dìleas,

COINNEACH.


(8)

Bha mi smaoineachadh a-nochd air an t-saoghal anns a bheil sinn beò, ’s mi sealltainn a-mach air an uinneig air làmpaichean na

[TD 94]

sràide. Aig an tigh chan eil làmpaichean aca. Nuair a théid duine mach air an oidhche chì e a’ ghealach cho boillsgeach air an talamh.

Ach a-muigh an so tha na làmpaichean mar eanchainnean dhaoine, a’ smaoineachadh mar fhir-teagaisg, ’s iad fada bho chéile, a h-uile fear ’na inntinn fhéin.

Tha mi a’ leughadh ’s ag ionnsachadh gun sgur, ach tha mi duilich aig amannan nach leugh sibh-se na tha mi leughadh. Tha e duilich dhomh innse dhuibh—ged a dh’ fhiachainn.

Bha sibh a’ bruidhinn air an eaglais, ’s na buairidhean a bh’ agaibh. Tha e duilich a ràdh, ach tha iad a’ fàs cho fad air falbh. O na bithibh a’ smaoineachadh nach eil fhios agam na rinn sibh dhomh. Tha cuimhn’ agam air mo bhaile fhìn cuideachd. Ach tha mi coimhead saoghal ùr a’ bristeadh—chan urrainn dhomh a leasachadh. Tha m’ inntinn ga mo ghluasad air adhart. Aig amannan chì mi ciùineachd do-ainmichte ’s aig amannan eile borbachd do-ainmichte. Tha am baile againn mar leug anns an dorchadas ’s aig amannan eile mar bhruadar.

Tha mi airson gun tuig sibh so. Tha mi airson gun tuig sinn a chéile.

Tha mise ’gur tuigsinn-se cho math ’s as urrainn dhomh. Tha fhios agam air ur gaol, ach bithidh mi uaireannan a’ smaoineachadh gum bu chòir dhuibh a bhith a-measg dhaoine nas trice. Tha mi a’ tuigsinn mar a dh’ atharraicheas an saoghal ann an oidhche. Cho bòidheach ’s a tha e ’s cho eagalach.

Tha e duilich innse dhuibh mar a tha mi faireachdainn. Tha mi a’ tuigsinn nach do bhruidhinn sinn ri chéile a riamh.

’S a nis, tha daoine dol seachad air an t-sràid. Tha solus na làmpa air mo pheann. Chan eil duine anns an rùm ach mi fhìn ’s mo leabhraichean. Tha Seòras a-muigh. Tha greiseag o nach fhaca mi e.

Bha mi anns an eaglais latha na Sàbaid ach chan eil feum air bith ann am Maighstir Wood. Chan eil fhios aige.

Tha mi cur na litreach so ged nach tàinig freagairt na té mu dheireadh.

Ur mac dìleas,

COINNEACH.

[TD 95]

(9)

Tha mi duilich nach do fhreagair mi an litir agaibh gu so. Ach leis an fhìrinn innse bha mi tinn fad na seachdain. Tha mi ceart gu leòr a nis. Fuachd . . . . .

’Na mo leabaidh bha mi smaoineachadh air an litir agaibh. Cha robh mi ga tuigsinn. Dé th’ agaibh an aghaidh Fionnghail? Chan fhaca sibh a riamh i, ’s chan eil i idir mar a tha sibh ag ràdh. Chunnaic mi dà uair i bho sgrìobh mi thugaibh: tha mi sgrìobhadh pìos mu dheidhinn a’ bhoma “seach gu bheil fhios agam air ifrinn cho math.”

’Na mo leabaidh bha mi ’nam aonar ’s mi smaoineachadh cho fad ’s a tha mi air a bhith ’nam aonar. Nuair a bha sibh fhéin òg bha sibh aig an iasgach aig sia-deug. O cha robh e furasd, tha fhios agam air a sin. ’S bha e fuar is mì-chomhfhurtail. Ach a dh’ aindeoin sin ’se seòrsa beatha a bh’ ann.

Chan eil sibh a’ fiachainn ri mo thuigsinn idir. Chan eil càil anns a’ litir ach mu dheidhinn Fionnghail—té nach fhaca sibh a riamh. ’S bha mi ’n dòchas gun coinnicheadh sibh a chéile. Tha sibh ag ràdh nach eil còir aig clann-nighean gnothach a ghabhail ri na nithean sin, ach chan eil sin ceart. Feumaidh a h-uile duine gnothach a ghabhail riutha. Ged a tha i làidir ’na h-inntinn tha i truasail ’na cridhe. Tha mi smaoineachadh aig amannan nach eil an eaglais againne sin.

Co-dhiù, anns an leabaidh bha mi smaoineachadh. ’Se làithean briagha a bh’ ann mar na làithean a bh’ ann uair. Bha a’ ghrian air a’ bhalla. Cha tigeadh bean an tighe steach ach aig amannan bìdh, ’s bha sin ceart. Bha mi saor—cha robh duine timcheall orm. Bhitheadh Seòras a’ tighinn a-steach an dràsda ’s a rithist. Tha e falbh le nighean eile a nis. Ach ’se balach ro-ghasd a th’ ann. Shuidheadh e uaireannan gun smid a ràdh. Cha robh mi fhìn ag ràdh smid: ’sann a bha mi smaoineachadh.

Bha mi smaoineachadh air a so (is duilleagan nan craobh air taobh a-muigh na h-uinneig is fàile cùbhraidh ag éirigh ás an lios). Bha mi smaoineachadh gu bheil beatha a’ dol air adhart anns an t-saoghal, ’s bha mi smaoineachadh nach eil sin ceàrr, ’s bha mi smaoineachadh nach eil tinneas gu math. Chan eil mi ag iarraidh a bhith tinn tuill-

[TD 96]

adh. Carson a bha mi tinn cho tric nuair a bha mi òg? Tha ee a’ cur iongantas orm.

Dé th’ agaibh an aghaidh Sheòrais is Fionnghail? ’S dé as coireach gu bheil sibh cho dìleas do fhacail nan daoine aosda aig an tigh, ’s do ur ministear? Tha mi ’g innse dhuibh gu bheil an cuid làithean seachad. Cha robh iad air taobh na beatha. Dh’ fhaodadh gu robh iad a’ smaoineachadh gu robh, ach tha mise cinnteach nach robh.

Dé ghnothaich a th’ agaibh bruidhinn mu dheidhinn Sheòrais is Fionnghail anns an dòigh ud? Cha do rinn iad cron air bith oirbh-se.

Tha mise fiachainn ri ur tuigsinn-se ach chan eil sibh-se fiachainn ri ’no thuigsinn-sa.

Bu chòir danns’ a bhith anns an t-saoghal. Tha sin ceart, nach eil?

Bu chòir gorm a bhith anns an t-saoghal, ged a tha an dubh ann cuideachd.

Bu chòir samhradh a bhith anns an t-saoghal a chùl air a’ gheamhradh.

Tha mise ’g obair gu math cruaidh aig na leabhraichean, ach chan eil e nàdurrach mi fhìn a mharbhadh leotha. Tha cus ciont air m’ inntinn. ’S co ás a thàinig e? Tha cus de na mairbh timcheall orm.


(10)

Chan eil mi coimhead aobhar carson nach fhaic mi Fionnghal. Dé th’ aig Wood ri ràdh rium-sa? Co è? Dé rinn e? Tha a fhacail cho aosda ris fhéin.

Na bithibh a’ smaoineachadh idir gu fàgainn sibh-se air chùl. Ach feumaidh sibh an oidhirp a dheanamh mis’ a thuigsinn cuideachd. Tha smaointean agam-sa cuideachd. Bha sibh fhéin òg uair.

Na sgeulachdan a dh’ innis sibh dhomh, tha mi gan coimhead an diugh ann an doigh ùr. Chan eil cothrom agam air. Bithidh duine mar a bhitheas e. Chan eil còir aige a nàdur fhéin a mharbhadh.

Tha sibh a’ bruidhinn air gaol agus tha mise a’ smaoineachadh gur e gaol ris an can duine gaol, an duine fhàgail airson a rathad fhéin a lorg. Dh’ fhaodadh gun tig e air ais aig an deireadh.

[TD 97]

Cha robh gnothach agaibh bruidhinn mar sud mu dheidhinn Fionnghail is Sheòrais. Tha mi tuigsinn gur e saoghal ùr dhuibh-se a tha so cuideachd, ach cha robh gnothach agaibh sud a ràdh.

Air taobh a-muigh na h-uinneig, tha grian an t-samhraidh a’ deàrrsadh. Nuair a dh’ éirich mi ás an leabaidh thubhairt mi rium fhìn nach laighinn oirre ann an tinneas tuilleadh.

Tha mi dol a’ sgrìobhadh am pìos ud mu dheidhinn a’ bhoma. Chan eil mi ag iarraidh a bhith smaoineachadh air ifrinn tuilleadh.

Ann an dòigh ’se sibh fhéin a rinn làidir mi, ’nam aonranachd.

Ach bithidh mi ’g obair a cheart cho cruaidh.

Chan eil mi ’g iarraidh càil ach gu fiach sibh ri mise thuigsinn mar a dh’ fhiach mise ri sibh-se thuigsinn. Tha sin mór ach chan eil e do-dhèante.

Agus cuideachd gu sguireadh sibh a bhruidhinn mu dheidhinn Fionnghail is Sheòrais anns an dòigh ud. Tha mise làidir ’nam dhòighean ’s chan eil fhios nach caill mi an dithis aca. Ach a dh’ aindeoin sin tha iad ceart. Tha iad air taobh na beatha.

Tha an samhradh ann ’s an t-adhar gorm. Chan eil an saoghal dubh an còmhnaidh. Cha bhiodh e nàdurrach.

Bithidh mi feitheamh ri ur litir. Chan eil mi ag iarraidh ur call, ach fiachaibh ri mo thuigsinn. Air mo shon-sa tha mi dèanamh seòrsa de dh’ ùrnuigh.

Ur mac dìleas,

COINNEACH.


(11)

Well, so mise air ais an so a rithist! Ach chòrd an dà sheachdain aig an tigh rium. A’ tadhal air na càirdean ’s ag éisdeachd ri sgeulachdan Thormoid anns a’ bhaile mhór. Chan eil mi smaoineachadh gun còrd iad cho math rium tuilleadh.

Chunna mi Fionnghal bho thàinig mi. Bha i ’g innse dhomh mu dheidhinn a pàrantan. Tha a màthair marbh o chionn dha-na-tri bhliadhnachan ’s bha i a’ fuireachd còmhla ri a h-athair. Bha i ag

[TD 98]

ràdh gum biodh an deoch air glé thric—tha mi smaoineachadh gur e fear-lagha a th’ ann. Co-dhiù dh’ fhàg i ’n tigh. Chan eil càil ach math aice ri ràdh mu dheidhinn a màthar—ach airson a h-athar! Cha chreid mi nach robh e glé chruaidh oirre. Chan eil fhios agam an téid i dhachaidh: cha chuireadh an tigh dragh sam bith oirre. Cha chuireadh i càil a dh’ umhail. Carson a chuireadh?

Tha e duilich innse dé ’n tarraing a th’ innte, ach tha i cho onorach, mar choinneal a’ losgadh gun sgur. Chan eil móran airgid aice ’s bha a h-athair ag iarraidh oirre tilleadh dhachaidh ach cha dèanadh i sin.

Bha sinn ag argumaid mu dheidhinn a’ bhoma a rithist. Dheigheadh i do ’n phrìosan nam biodh e feumail. (Chan eil fhios nach e a h-athair a bhiodh ga dìon!)

“Tha daoine ann a tha ag iarraidh an saoghal a dhol ’na smàl” bha i ag ràdh. “Chan aidicheadh iad sin, ach ’se sin a tha iad ag iarraidh.” B’ ann an uair sin a dh’ innis i dhomh mu dheidhinn a h-athar. “Tha iad an dòchas gun téid e ’na smàl.” Bha i ’na suidhe aig bòrd a’ chafe ’s cupan air a beulaibh. “Ach chan eil thusa mar sin, a bheil?”

Agus stad mi. Bha mi dìreach a’ cur a’ chupain gu mo bheul ’s bhuail e agam anns a’ mhionaid ud fhéin nach robh fhios nach robh i ceàrr mu mo dheidhinn.

’S thubhairt mi rithe: “Cha robh beatha thoilicht’ agad-sa. Dé ’n difeir a dheanadh e dhut nan deigheadh e ’na smàl?”

“Chan eil thu a’ tuigsinn,” ars ise, ’s a sùilean a’ lasadh, “Chan eil thu a’ tuigsinn idir. ’Se daoine mar sin a chumas an saoghal slàn.”

Ach cha robh mi ga tuigsinn.

’S a dh’ aindeoin sin chan eil mi cinnteach nach eil daoine mar sin aig an tigh cuideachd. Bha mi bruidhinn ri Tormod Mór ach cha chanadh e càil ach: “Mas e rùn Dhé e.” Rùn Dhé! An saoghal a chur ’na smàl!

Dh’ fhaighnich mi dhith carson a bha dragh aice. Cha do fhreagair i mi an toiseach ach bha i mar gum biodh i a’ smaoineachadh, ’s i coimhead nan daoine a’ gabhail seachad.

[TD 99]

“Tha cuimhn’ agam,” ars ise, “oidhche ’s m’ athair air tighinn dhachaidh leis an deoch. Bha mo mhàthair a’ dèanamh cupan cofaidh-dubh, ’s ga chur air a bheulaibh. Gun aobhar sam bith ’s gun smid a ràdh bhuail e i anns an aodann. ’S cha do dh’ atharraich aodann ann an dòigh sam bith, ’s lean i oirre a’ cur a’ chofaidh anns a’ chupan.”

Chan eil mi tuigsinn dé tha i a’ coimhead annam-sa. Leis an fhìrinn innse tha sinn cho fada bho chéile—ann an dòigh. Nuair a thubhairt mi sin rithe ’sann a thòisich i a’ gàireachdainn, ach cha do fhreagair i mi.

An ath-oidhch’, tha sinn a’ dol gu coinneamh eile ’s cha chreid mi nach eil iad a’ dol a’ “shuidhe sìos” air beulaibh oifisean na Comhairle ge be air bith dé feum a ni sin.

Nuair a bhruidhneas mi rithe tha mi gam fhaireachdainn fhìn ag atharrachadh. Tha i a’ bruidhinn air saoghal air a bheil gaol agam, ged nach fhaca mi e a riamh, ’s bithidh i aig amannan a’ sealltainn rium mar gum biodh i a’ tuigsinn sin. Aig amannan mar sin cuideachd bithidh sinn a’ bruidhinn oirbh-se. Aon rud mu deidhinnse, cha bhiodh i tinn nuair a bha i òg! ’Se saoghal a th’ ann gun cheanglaichean—gun ifrinn, gun teine. Aig amannan, tha mi ga fhaireachdainn ’na mo chnàmhan, ach tha beagan dorchadais annam fhathast.

Tha mi cinnteach gu bheil i ceart.

Nuair a bha mi aig an tigh, bha mi cluinntinn daoine a’ bruidhinn mu chàch a chéile— anns a’ bhuaireadh timcheall na h-eaglais—le bith is aimhreit. Chuir e iongnadh is eagal orm.

Tha solus a’ bristeadh orm ach chan eil mi ga fhaicinn ceart. Tha am boma a’ lasradh sìos troimh an dorchadas, ’s tha mi faicinn gur e so ceartas ar tìm.

’Sann a tha mi bruidhinn mar mhinistear ann an dòigh.

Tha mi faicinn carson a tha Fionnghal gam iarraidh. Thuig i gum faca mi am boma o chionn fhada, ’s gu bheil fhios agam mu dheidhinn ’na mo chnàmhan. ’Se sin as coireach gun rinn i gàire nuair a dh’ fhaighnich mi dhith.

Tha eagal orm aig amannan gu bheil mi fhìn ag iarraidh a’ bhoma spreadhadh air feadh an t-saoghail.

Ach chan eil. A dh’ aindeoin a h-uile càil chan eil.

[TD 100]

Tha saoghal cruaidh air thoiseach oirnn. Ach dh’ àraich sibh mi airson an seòrsa saoghal so a bhacadh. Tha mi nas treise na bha dùil agam.

’Se a tha dhìth orm beagan de ’n ghaol a th’ aice-se.

Sin an aon rud a tha dhìth orm.

Ach chan eil fhios nach fhaodadh an gràs sin a thighinn thugam.

Ur mac dìleas,

COINNEACH


(12)

Cha robh gnothach aca a dhèanamh. So mar a thachair. Chaidh sinn chun na coinneimh air beulaibh nan oifisean. ’Se latha bòidheach a bh’ ann: chitheadh duine a h-uile càil cho briagha, na clachan ’s na daoine—feadhainn le stocan fada orra.

’S shuidh iad sìos—a h-uile duine aca—mar gum b’ ann ag ùrnuigh a bhiodh iad. Bha timcheall air ceud duin’ ann. Cha robh a’ chlach fuar idir. An toiseach bha sinn glé shàmhach, ag òl cofaidh ’s ag ithe. Bha mi fhìn is Fionnghal a’ bruidhinn ri chéile ’nar suidhe air a’ chloich, ’s gu leòr coltach ruinn ann, ’s am biadh cho math ’s cho blasda anns a’ ghréin. Bha dithis no thriùir ann, a’ giùlain sanasan-follaiseach. Shuidh sinn sìos aig dà uair dheug. Chuala mi an t-uaireadair a’ bualadh mar òrd.

Mu thrì uairean bha ’n tuilleadh dhaoine air tighinn ’s a’ lìonadh na sràid. Cha mhór gum faigheadh na carbaidean air gluasad. Aon rud a mhothaich mi—cha robh duine ann a bha a’ coimhead beartach, ’s bha a’ chuid bu mhotha òg.

Mu dheireadh chuala mi còmhstri. Seach gu robh mi ’nam shuidhe chan fhaca mi dé bha ceàrr an toiseach. Dh’ éirich mi ’s rinn mi mo shlighe sìos. Bha polas ag iarraidh air fear de ’n chòmhlan againn gluasad air falbh bho ’n rathad.

Feumaidh mi so innse ceart. ’S an toiseach mu dheidhinn a’ pholais. Cha mhothaich duine dhaibh glé thric (’se sin mur a bi iad air eich). Tha iad cho slaodach ’s cho sòluimte a’ coiseachd, mar

[TD 101]

thighean a’ gluasad. Cha sheall duine glé thric ri an aodannan, ’s chan fhaic e ach am faileas air an t-sràid.

Bha clogaid air a’ pholas so, ’s chunna mi anns a’ mhionaid mar gum b’ ann ann an dealanaich olc ann an aodann duine. Chunna mi an t-aodann ag atharrachadh. Bha ar companach ag argumaid ris ’s cha robh sin ceart. Ach nuair a sheall mi an sùilean a’ pholais ’sann a chunna mi annta teine marbhtach. Bha a fhaileas air a’ chabhsair, dubh. Chunna mi daoine a’ gluasad an coinneamh na dithis ’s an ath-mhionaid chunna mi gàirdean a’ pholais ag éirigh ’s an duine ’na laighe air an rathad. Thug am polas feadag ás a phòcaid ’s thòisich e ga séideadh ’s an duine air a’ chloich ’s beagan fola a’ sruthadh sìos air aodann. Bha am polas mu ar coinneamh a’ sealltainn ruinn. Bha e ag ràdh rudeigin ach cha robh mi ga chluinntinn leis an fhuaim. Ach—airson aodann! Bha bith aige dhuinn—bith gun ainm. Shaoileadh tu gun còrdadh e ris a h-uile duine againn a mharbhadh. Tha e duilich so innse mar a chì duine fòirneart—chan fhaca mi e riamh gu sud. Bha mi a’ smaoineachadh gur ann a bhiodh e tachairt ann an saoghal eile no ann an leabhraichean—ach bha e anns a’ ghréin mu mo choinneamh, air an t-sràid ud fhéin.

Dh’ fhairich mi gluasad ri mo thaobh ’s mus do sheall mi rium fhìn bha Fionnghal air ruith a-null far an robh an duine ’na laighe air an rathad. Tha mi cinnteach nach do stad i airson smaoineachadh. Aon mhionaid bha i ri mo thaobh ’s an ath-mhionaid bha i air a glùinean a’ suathadh bréid ris an fhuil. ’Se bréid geal a bh’ ann: ’sann a shaoil mi gur ann a bha e coimhead neochiontach, ise air a glùinean, ’s an fhuil ga suathadh air falbh anns a’ ghréin ud. Bha i mar bhanaltrum mhór an t-saoghail, ’s os a cionn bha am polas leis a’ chlogaid.

Rinn mi airson a dhol far an robh i ach cha do charaich mi. Cha b’ e eagal a chaisg mi. Cha robh eagal orm roimh ’n bhata, tha mi cinnteach á sin. (Tha e dorch an dràsd ’s bha mi ’na mo shuidhe aig an uinneig fad na h-oidhche a’ smaoineachadh.)

Ach tha fhios agam a nis dé a chaisg mi: bha eagal orm a dhol do ’n phrìosan. Bha eagal orm dé chanadh daoine aig an tigh.

Agus dh’fhàg mi ann an sud i. Thug iad air falbh i, còmhla ris an duine a chaidh a bhualadh.

[TD 102]

Dhùin dorus a’ charbaid le garbh-bhuille. Bha an carbad dubh mar gum biodh iad ga chur ann am bocsa. Cha do sheall i null far an robh mi. ’S dh’ fhalbh an carbad—dubh, dubh. ’Sann a bha e mar charbad-mharbh, a’ falbh sìos na sràidean ’s na duilleagan os a chionn air gach taobh.

Bha mi ’nam sheasamh an sin. Ach ’sann a thòisich mi coiseachd. Choisich mi fad cheithir uairean a thìde. Chaidh mi sìos sràid an déidh sràide gus an tàinig na soluis air. Bha am baile ag atharrachadh fo mo shùilean. Anns na faileasan chunna mi daoine le biodagan ’s bha na coin na bu mhotha na chleachd iad. Bha coille timcheall orm ’s an dràsda ’s a rithist chunna mi soluis. Bha eagal orm a dhol sìos na sràidean. Cha do thachair so dhomh a riamh roimhe.

An dràsda bha mi smaoineachadh cho gòrach ’s a bha mi. Bha eagal orm dé chanadh daoine mu mo dheidhinn—’s an saoghal a’ dol ’na smàl. Có b’ urrainn a bhith na bu ghòraiche na sin? Có b’ urrainn?

Tha mo pheann ag ithe a’ phàipeir ’s tha m’ fhaileas mar fhaileas a’ pholais.

Ach tha mi toilichte: airson aobhar a choreigin tha mi toilichte. Tha bùrn a’ briseadh annam, a’ dòrtadh tromham. Co ás a tha e a’ tighinn? Tha mi fàs sìmplidh mar bhùrn. Tha earrach a’ dùsgadh annam ’s mo bhroilleach làn de dhuilleagan. Tha an saoghal a’ fàs sìmplidh.

Tha fhios agam dé tha mi dol a dhèanamh. Tha mar gum biodh ur saoghal a dol ’na smàl, ach chan eil bith agam dhuibh. Cha robh cothrom agaibh air.

Bha i air a glùinean ri thaobh ’s an fhuil air aghaidh ’s an clogaid os a cionn. Tha an dealbh sin sìmplidh, nach eil?

Chan eil eagal orm.

Chan eil.

Tha an tinneas gam fhàgail. Tha mi mar leanabh air a bhreith á fuil.

Oidhche mhath leibh,

Ur mac,

COINNEACH.

[TD 103]

(13)

Sheas sinn nuair a thàinig am britheamh a-steach. Bha e aosd is bodhar le beart-chlaisneachd air a’ chluais cheàrr. Air mo chùlaibh bha a’ ghrian làidir, mar iarunn teth. Shuidh am britheamh anns a’ chathair mhóir leis a’ chrùn, ’s sheall mi ris. Bha mo cheann goirt le dìth a’ chadail a dh’ aindeoin nan Codeins. Bha mo làmhan teann air a’ bheing, mar gum bithinn air soithich. Air mo chùlaibh, bha a’ ghrian cho teth.

Thàinig an dithis a-steach, Fionnghal ’s an duine a bha i a’ teàrnadh. Chunnaic i mi ’s rinn i gàire—seòrsa de ghàire. Cha robh fuil air aodann an duine idir. Bha e beag is reamhar le speuclairean. Cha do shaoil mi gur e siad a bh’ ann: ’sann a bha aodach salach ’s dh’ aithnicheadh duine gu robh eagal air dé bha dol a thachairt. Eil fhios an e ’n deoch a bh’ air nuair a bha e ’g argumaid ris a’ pholas? Cha robh fhios agam dé bha Fionnghal a’ smaoineachadh.

“Tha iad ag ràdh gur e fear-lagha a tha nad athair,” ars am britheamh, “’s gu bheil e airson do dhion. Eil sin ceart?”

Rinn i gàire.

“Tha” fhreagair i.

“’S cha robh thu airson sin a dhèanamh?”

“Cha robh.”

Thug e sùil oirre. Bha e cho aosd ’s ise cho òg. ’S air mo chùlaibh bha a’ ghrian a’ dòrtadh. Las i air speuclairean a’ bhrithimh ’s thionndaidh e a shùilean air falbh.

Dh’ éirich am polas an déidh òrdugh fhaighinn ’s chuir e a làmh air a’ Bhìobull, ’s fhreagair e na ceistean.

Cha mhór gu robh mi ’g éisdeachd ris. Bha mi sealltainn ri Fionnghal.

Mu dheireadh chuala mi e ’g ràdh gun fhreagair i air ais e, ’s gu robh i duilich a ceannsachadh. Bha e ag innse na bréige, ’s shaoileadh duine gur e an fhìrinn a bh’ aige. Bha na facail cho ciùin ’s cho slaodach ’s a làmhan ’nan laighe air an fhiodh—chan fhaiceadh duine bith no aimhreit ’na aodann.

Dh’ fhiach Fionnghal ri bruidhinn ach chaisg iad i. Bha i ’na h-aonar anns a’ chùirt ’s an truaghan reamhar ud ri taobh, a’ sealltainn

[TD 104]

sìos ris an làr. Bha iuchraichean ’na làimh: thug e ás a phòcaid iad. Tha mi creidsinn gur e iuchraichean a thighe a bh’ ann.

“Bha i ag éigheachd nach robh gnothach agam an duine chur an gréim.” ’S mo cheann cho goirt mar gum biodh e air ghoil. Chunna mi aodann a’ bhrithimh ag atharrachadh. ’Sann a bha e mar m’ aodann fhìn ’s a rithist mar ur n-aodann-se. Cha robh Fionnghal a’ sealltainn rium. A-mach ás an teine dh’ éigh mi:

“Chan eil aig ach a’ bhreug, cha dubhairt i smid ris.” Sheall am britheamh rium.

“Chan eil dragh agam, chan eil dragh agam,” dh’ éigh mi. “Chan eil dragh agam de ur leabhraichean. ’Se a’ bhreug a th’ aige. Falbhaibh leam do ’n phrìosan. Cha bhi duine saor an diugh ach ann am prìosan.”

Bha mo cheann air ghoil.

Mu ma choinneamh bha aodann Fionnghail cuideachd ag atharrachadh. Chunna mi ur n-aodann-se innte, ’s a h-aodann fhéin. Ach mu dheireadh chunna mi a h-aodann fhéin a’ tilleadh.

“Dé ’n dragh a th’ agam-sa de Homer, ’s an saoghal làn de bhreugan? Tha fhios agaibh air—”

—’s mi a’ sealltainn ris a’ bhrithimh—

“Tha fhios agaibh air.”

Bha an t-aodann aosd a’ sealltainn rium. Chan eil fhios agam an cual e mi, ach co-dhiù bha e a’ sealltainn. Bhiodh e neònach mura cual e mi . . . .

“Chan eil dragh agam,” dh’ éigh mi.

Bha a’ ghrian ’na mo cheann mar am boma a’ bristeadh ann an dearg is gorm. Chunna mi daoine beaga dubha ’nan ruith ’s an làmhan mu an cluasan.

“Cha robh gnothach aige a’ bhreug innse.”

’S am polas a’ sealltainn rium, cho neochiontach, mar dhealbh ann an leabhar.

“Cuiribh do ’n phrìosan mi. Chan eil dragh agam.”

Anns a’ mhionaid sin, sheall mi ri Fionnghal ’s bha i a’ sealltainn rium-sa.

[TD 105]

’S dh’ fhairich mi airson a’ chiad uair ’na mo bheatha mar a bha i gun dìon. Chunna mi a h-athair ga bualadh. Chunna mi a gàire threun a’ lasadh a-mach ás an laige.

Bha mi airson gun dìonainn i. Cha robh duin’ ann a riamh a dhìonainn. Bha mi airson nach éireadh droch-rud sam bith dhi ’s i cho meata, ann an dòigh, mar bhréid ann an gaoith mhóir.

Dh’ éirich mi ’s bha mi dol a-null far an robh i ’s a’ ghrian a’ dòrtadh troimh an uinneig ’s mo cheann a’ goil mar choire. Chunna mi daoine a’ tighinn thugam. Bha iad dubh. Bha mi snàmh ann an teine, ’s a’ briseadh mar gum briseadh ugh (mar a chunnaic sibh ugh na h-uiseig a’ briseadh anns an t-samhradh, cho teth, cho teth).

Os mo chionn chunna mi aodann a’ bhrithimh. Cha robh fhios agam an cual e càil a thubhairt mi, ach airson diog chunna mi ’na shùilean mar gum b’ e gàire—’s e cho aosd.

’S thuit mi sìos troimh an teine, a’ losgadh.

A nis, tha mi aig an uinneig a’ sgrìobhadh. Tha Fionnghal ri mo thaobh. Tha an t-adhar gorm a’ fàs dearg, ’s tha sinn saor. An e bruadar a bh’ ann? An teine ud?

Tha dubh anns a’ ghorm.

Ach tha mi saor.

Ann an dòigh.

Chuir Fionnghal a làmh air mo ghàirdean an dràsd, ’s shlaod mi air falbh i, gun smaoineachdadh. Chuir mi mo ghàirdean air ais, ach thug i sùil orm.

Chaidh mi sìos do ’n teine, ’s thainig mi nuas. Chan eil fhios dé thachras—an cuir iad do ’n phrìosan ise no mise, no an dithis againn. Ach, aon rud—bhruidhinn mi. Dh’ fhaodadh iad mo chur ann am prìosan, ach nach eil a h-uile duine againn ann am prìosan o latha ar breith?

Cha do thuig mi sin.

Bha na tighean mar uaighean.

’Se am boma am prìosan mu dheireadh a rugadh ’nar n-eanchainnean.

Chan eil fhios nach cual am britheamh mi—ged a bha e aosd.

Chan eil fhios nach cuala sibh-se mi ged a tha sibh aosd.

[TD 106]

Tha cuimhn’ agam air an uaireadair mhór a th’ anns a’ chùlaisd. Cha do chuir sibh a riamh air adhart e. Tha thìd agaibh “a bhith beò, beò, chun an deiridh.”

Tha fhios agam gun cuala Fionnghal mi. Ann an aodann a’ bhrithimh chunnaic i a h-athair—’s bha esan ann am prìosan cuideachd.

Feumaidh sinn am prìosan a bhriseadh, ’s chan eil fhios nach fheum sinn a dhol do ’n phrìosan airson sin a dhèanamh.

Chan eil mi airson gun éirich càil do dh’ Fhionnghal. Tha i beò.

Tha balla an déidh balla a’ briseadh ’s tha an saoghal mar an cuan, ’s m’ inntinn a’ falbh air fheadh mar dhealanaich.

Dh’ fhalbh ifrinn ar daoine.

Tha sinn an so ùr, mar litrichean gun deireadh is gun toiseach. ’S ma tha britheamh ann, tha beart-chlaisneachd air.

Tha an litir so a’ tighinn thugaibh o Fhionnghal is bhuam fhìn.

Chan ann bho Homer no bho mhinistear ach bhuam fhìn is bho Fhionnghal—an litir so.

Bithibh beò, bithibh beò, chun an fhìor-dheiridh.

Ur mac gaolach,

COINNEACH.
