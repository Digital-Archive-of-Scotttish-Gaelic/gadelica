[TD 1]

DÒRLACH SÌL


[TD 2]

[Bàn]


[TD 3]

DÒRLACH SÌL
Searmoinean

LE
CAOCHLA MHINISTEIREAN

Dun Éideann
COMUNN CLÒ-BHUALAIDH NA H-EAGLAISE SAOIR
1931


[TD 4]

<eng>Printed in Great Britain
by Turnbull & Spears, Edinburgh<gai>


[TD 5]

ROIMH-RÀDH

ANN an Litreachas Gàidhlig a tha ann an clò chan fhaighear ach glè bheag de shearmoinean. Chan e nach robh na Gaidheil ag cur meas agus miadh air searmoinean, oir bha, mar tha iad a’ deanamh sin fhathast, ach cha robh a h-uile ministeir ainmeil a bha aca cho ealamh ann an sgriobhadh na Gàidhlig ri an gibht-labhairt innte. Air chùl sin, cha robh an sluagh, am bitheantas, comasach air feum a dheanamh dhiubh ann an clò, agus bha am prìs trom is an t-airgiod gann.

An lorg sin tha a’ Ghaidhealtachd is na h-Eileanan an diugh dh’easbhuidh searmoinean nan diadhairean fiùghail sin a chruth-atharraich gu h-iomlan snuadh spioradail an luchd-aiteachaidh. Tha, gun amharus, dioghlum beag againn, thall sa bhos, de an teagasgan. Thàinig mìrean blasda agus puingean cothromach thugainn air beul-aithris an t-sluaigh bho bhòrd fiadhlaidh an t-soisgeil sin a fhritheil iad gu dùrachdach agus gu eudmhor. Ged is maith so ciod e nach tugadh sinn an diugh air focal air an fhocal a bhi againn de na teagasgan diongmhalta sin a thug air ceannaircich àrdanach a bhi crùbadh gu dìblidh ri casan Chriosd, no de na samhlaichean drùidhteach agus na h-earailean dealasach a chuir fo eiginn sean is òg, lag is làidir, eòlach is aineolach, beusach is iollagach le gaoir thiamhaidh an fhìor aithreachain a bhi ag eigheach:


[TD 6]

“A Dhia, dean tròcair ormsa a tha am pheacach.” Nach bu mhaith dhuinne na robh am bliochd againn leis an d’àraich iad og-chreidmhich an coithionail, no a’ chainnt mheasarra leis an do mhol iad do mhuinntir eile Ailleagan an cridhe fhéin le sùil anns an tric an d’thàinig làn, agus am misneach a thug iad do sheann eilthirich Shioin a bha ag cur am broillich ris a’ bhealach mu dheireadh le an anail ’nan uchd. Ach chriochnaich iad an turus agus chaidh iad dhachaidh a’ fagail as an deidh iomraidh mhaith air an cliù agus an saothair anns an fhion-lios.

Ach ged thàinig crìoch air an turus cha d’thàinig ceann air an obair. Tha fhianuisean agus a theachdairean aig an Tighearna anns gach linn, agus thig orrasan a bhi saothrachadh gu dìleas agus gu dìcheallach ’nan la fhéin. Bha an leabhran so, a tha sinn a nis ag cur air a chuairt, air a sgriobhadh bho cheann gu ceann le ministeirean na h-Eaglaise Saoir. Tha chuid as mò dhiubh òg anns a mhinistreileachd, agus tha a’ chuid eile dhiubh air liathadh innte, ach tha iad fhathast ag cur a chatha le armachd Dhé. Tha iad a nis, ann an spiorad a’ ghràidh agus le irioslachd inntinn, fo an aithne bhrùtach a tha aca air an teachd-gearr, ag cur saothair so an anma fa chomhair an luchd-dùthcha, ge b’e àite anns a bheil iad, ag earbsa gum bi i ’na cuideachd is ’na cuideachadh dhoibh. Tha sinn, le dànadas nach ’eil ladarna, a’ tagradh gu bheil teachdaireachd an leabhrain so, mar bha teachdaireachd nan aithrichean, sgriobtuireil agus soisgeulach. Tha teagasg ann, oir gun teagasg cha


[TD 7]

tig eòlas; tha fein-fhiosrachadh ann a tha toirt ùghdarrais, agus tha bagradh agus earail ann a tha chum spreige agus leasachaidh. Ach gidheadh sin chan ’eil an leabhran gun chearb no meang. Ach ris an fheadhainn a thig thuige ag iarraidh sin abraidh sinn mar thubhairt m’ fhear-cinnidh ri an leth-bhreac: “Chan ’eil an obair so idir air do shonsa a tha an comhnuidh a’ giùlan fo chirb do chleòca biodag an fharmaid agus a ghamhlais.” Ni mo tha an obair so airson an fhir a chuireas ceart le mhearachd féin a ni nach ’eil iomrall. Ach thagramaid riutha le cheile iad a thighinn dh’ionnsuidh an leabhrain le miann air mhaith agus ma ni iad sin, le beannachd Dhe, cha téid iad falamh bhuaidhe.

Iadsan aig a bheil càil do nithean spioradail, a thig thuige bho achadh no tràigh, bho bhùth no bhata anns an trath-nòine anns an t-samhradh chiuin no anns a gheamradh ghruamach, an uair tha ogluidheachd nan speuran ag cur duine is ainmhidh fo chlos sòlaimte, agus tha snodhach na beatha a teàrnadh ri a bhun, tha sinn a guidh gum bi an leabhran ’na bheannachd dhoibh. Dhoibhsan a tha leith-oireach anns a’ gleann ùdlaidh, no air a’ mhachair sgaoilteach, gu robh an leabhran ’na thaic is ’na cho-fhurtachd!

Do chlann nan Gàidheal, a tha air an sgapadh tre uile rioghachdan an domhain air an iomain le toil an Fhreasdail, tonn air thonn, bho chladach gu cladach, agus dha nach ceòl a nis ach ciùcharan an eoin air a sgaradh bho nead, gu robh an cuairtear faoilidh so bho thìr am breith ’na bheannachd le e


[TD 8]

bhi ag ath-nuadhachadh an toil gu bhi ag eirmis a rithist air aoibhneas an fhuinn mheachair sin leis a bheil an luchd-eòlais fhathast a moladh Dhé gu suilbhir ait fo na seann chabair, tra tha iad a seinn:

Tha m’anam air a dhòrtadh mach,
a’ cuimhneachadh gach ni;
Oir chaidh mi leis a’ chuideachd mhòir,
’dol leo gu teampull Dé;

Seadh chaidh mi leo le gàirdeachas,
is moladh fòs le chéil’,
Seadh leis a’ chuideachd sin a bha
a’ coimhead làithe féill’.
O m’anam! c’uim’ a leagadh thu
le dìobhail misnich sìos?
Is c’uim’ am bheil thu ’n taobh stigh dhìom
fo thrioblaid is fo sgìos?

Cuir dòchas daingean ann an Dia,
oir fathast molam e,
Air son na furtachd is na slàint’
thig dhomh o’ eudan réidh.
Thuit m’anam annam sìos, a Dhé,
ghrad-chuimhnich mi ’n sin ort;
O thalamh Iordain, Hermoin àird,
o Mhitsar fòs nan cnoc.

SALM xlii. 4-6

DOMHNULL MACGILLEATHAIN
Fear-deasachaidh

Am Foghar, 1931


[TD 9]

CLAR-INNSE

								TAOBH-DUILLEIG

CARSON?									11
Leis an Urr. UILLEAM CAIMBEUL, M.A., Cnoc Leodhais

BREITHEANAS AGUS TRÒCAIR						22
Leis an Urr. RUAIRIDH A. FIONNLASAN, M.A., Urrath

RÈITE RI DIA								29
Leis an Urr. EACHANN MACAULAIDH, Strathaidh

EADAR-GHUIDHE CHRIOSD						46
Leis an Urr. I. M. MACGHILLEFHINNEIN, M.A., Làirig

LEIGHEAS DO CHRIDHEACHAN BRISTE				56
Leis an Urr. IAIN MACIAMHAIR, M.A., Carlobhagh

FIANUIS DHÉ AN ATHAR MUN MHAC					68
Leis an Urr. FIONNLA MACRATH, Ploc Lochailse

OCRAS AGUS TART NA CÒRACH					81
Leis an Urr. MURCHADH MACRATH, M.A., Ceannloch Leodhais

LUCHD-TURUIS NA FÀSAICH						93
Leis an Urr. EOGHANN MACRUAIRIDH, M.A., Gleann-Urchadain

FURTACHD DO CHRIDHE FO THRIOBLAID				104
Leis an Urr. IAIN SEAGHDH, M.A., Lìte

DEARBHADH A’ CHREIDIMH SHLÀINTEIL				117
Leis an Urr. PADRUIG M. SIOSAL, GLASCHU


[TD 10]

[Bàn]


[TD 11]

CARSON?

Leis an URR. UILLEAM CAIMBEUL, M.A., Cnoc Leodhais

A Thighearna, teasairg sinn; tha sinn caillte.—MATA viii. 25.

THA e air aithris gu robh MacRath Mòr aon uair a’ deanamh mac-meanmna ni-eigin mar so chum cainnt a chur air a bheachd smuaineachadh dhìomhair fhéin mu thimchioll crannchur trioblaideach sluagh ionmhuinn Dhé. “Saoilidh mi” arsa esan, “gu bheil mi faicinn aon de na h-ainglean naomha a’ tighinn a nuas air chuairt chum na talmhainn, agus air dha bhi siubhal car ùine am measg gach àite agus fine thill e rithisd dón ionad ghlòrmhor as an d’thàinig e. Cho luath agus a ràinig e suas thachair buidheann de cho-chreutairean naomha ris agus dh’fhaighnich aon diubh deth ag ràdh, ‘Ciod e nis an ni a b’ iongantaiche a chunnaic thu air do chuairt dh’ionnsuidh na talmhainn.’ Saoilidh mi gun do fhreagair e gun mhaille mar so, ‘An ni a b’ iongantaiche a chunnaic mise am measg clann nan daoine is e so, an t-aingidh a soirbheachadh agus leanabh an Tighearna a fulang.’”

Tha focal a’ gheallaidh a’ deanamh fianuis chinnteach gum bi clann Dhé air am beathachadh anns an t-saoghal so le tomhas saoibhir de dheuraibh goirt oir tha e sgriobhta, “Anns an t-saoghal so bithidh àmghair agaibh; ach bitheadh deadh mhisneach agaibh thug mise buaidh


[TD 12]

air an t-saoghal.” Is iongantach an ni e gu bheil Dia a’ ceadachadh trioblaidean lionmhor a bhi ann an cuibhrionn na muinntir sin a ghràdhaich e le gràdh sìorruidh. Gidheadh is ann mar sin a tha. Dhùisg fàsgadh sàraichte an àmghair ceasnachadh an cridhe Ioib bho shean agus thubhairt e “Thoir fios dhomh carson a tha thu ag cur am aghaidh.” Lorgaichear an ceasnachadh ceudna aig cloinn na trioblaid gu léir agus ni as iongantaiche na sin uile chuala sinn e bho bheul Chriosd féin an uair a ghlaodh e mach a doimhneachd uamhasach fhulangais air a’ chrann mhallaichte. “Mo Dhia, Mo Dhia, carson a thréig thu mi.” Cha chualas aig an àm guth bho nèamh a’ freagairt na ceiste thiamhaidh so ach dh’fhàgadh aig coimhlionadh criochan glòire Dhé ann an ìnnleachd tèarnaidh a bhi ag cur soluis orra gu sìorruidh. Cha b’ ann gun aobhar a chaidh Criosd a thréigsinn air a’ chrann, chan ann gun aobhar a bhitheas a chlann ghràdhach a fulang air an talamh, agus chan ann gun aobhar a thàinig a’ stoirm so air na deisciobuil ach tha rùn aig Dia air cùl gach gnìomh agus crìoch ghlòrmhor aige ’san amharc mar a chi sinn anns a chuibhrionn so de an fhìrinn le bhi beachdachadh orra mar so:

I. An teanntachd a dùsgadh na h-ùrnuigh.
II. An ùrnuigh air a freagairt le miorbhuil.
III. Am miorbhuil a’ daingneachadh creidimh.

I. An toiseach gabhaidh sinn beachd air mar a dhùisg an teanntachd so an ùrnuigh a tha againn ann am briathran a’ chinn-teagaisg. Dh’àithn


[TD 13]

Criosd do na deisciobuil a dhol a null thairis air muir Ghalile chum gu rachadh E féin maille riu, “Dh’àithn e dol o sin dón taobh eile.” Dh’ùmhlaich na deisciobuil dón àithne air ball agus chaidh Criosd féin a steach do’n luing maille riu agus chaidil e air cluasaig an deireadh na luinge. Bu shochair urramach da-rìreadh, saoilidh sinn, agus dleasnas toil-inntinneach do na deisciobuil a bhi mar so ag aiseag Chriosd a null thairis air a’ mhuir, agus co aig nach bitheadh dùil gún cuireadh na speuran shuas agus na h-uisgeachan a bhos orra féin a’ chulaidh bu shìtheile agus bu mhaisiche agus bu ghreadhnaiche chum gum faigheadh Criosd an Cruithfhear seòladh socrach sèimh thairis air na h-uisgeachan. Ach is ann a thàinig a’ stoirm! Ged bha na deisciobuil mar so air slighe an dleasnais a réir àithne Chriosd, ged a bha Criosd féin maille riu anns an luing, agus ged bha an sud fa chomhair an sùl eadhon a làthaireachd phearsanta aca gidheadh thàinig orra onfha nan speur agus na mara a chuir iad air ball ann an cunnart am beatha. Tha so a’ foillseachadh mar a dh’fhaodas freasdal gruamach a thighinn air cloinn Dhé chan ann a mhàin an uair tha iad air seachran gu follaiseach ach mar an ceudna an uair tha iad ag gluasad air slìghe na h-àithne agus ann am fìor fhagaisgeachd anma air Criosd.

Shéid a’ ghaoth, dh’éirich na tonnan, thàinig an cunnart, dhùisg an ùrnuigh agus ghlaodh iad a mach “A Thighearna, teasairg sinn, tha sinn caillte.” Cho luath ’sa thàinig an cunnart sud


[TD 14]

glaodh na h-ùrnuigh suas. Le ceuman dìomhair freasdail mar so bha E a’ teagasg dhoibh ciamar bu chòir dhoibh ùrnuigh a dheanamh. Is maith a’ bhuaidh a bhitheas aig tachartas sam bith air daoine an uair chuirear iad leis a sin le cabhaig agus dùrachd an eisimeil Chriosd a dh’iarraidh cobhair. Tha an ùrnuigh buannachdail. Thubhairt diadhair bho shean gu robh an ùrnuigh do’n anam ghràsmhor mar a bha an iuchair do’n uaireadair. So an cladhan sònraichte tre a bheil slighe a steach aig an anam fhalamh fheumach dh’ionnsuidh lànachd Dhé agus slighe a mach aig beannachdan Dhé dh’ionnsuidh an anma.

Is e aon de chleachdaidhean creidimh slàinteil a tha ann an ùrnuigh dhùrachdaich an fhìrein. Is mòr an creideamh a tha air fhoillseachadh ann an ùrnuigh nan deisciobul an uair bha iad a’ creidsinn gu robh an Cuspair a bha ann an anfhannachd neo-pheacach sgìos ’na chadal an deireadh na luinge comasach air teasraigeadh a dheanamh orra. An uair bha maraichean na luinge anns an robh Ionah a’ téicheadh gu Tarsis bho làthair an Tighearna ann an cunnart bàthaidh cha b’ ann air Ionah a ghuidh iad airson teasraigeadh ged a bha e maille riu anns an luing na chadal. Ghairm gach aon aca air a Dhia. Ach bha na deisciobuil mar so a leigeil ris gu robh iad ag creidsinn gu robh Dia maille riu ’san luing ged bha E ’na chadal. Is iomadh creidmheach a tha glè iomagaineach ag iarraidh comharradh air maith bho Dhia gun a bhi cuimhneachadh gu bheil na h-uile h-ùrnuigh threibhdhireach a’ foillseachadh creidimh slàinteil


[TD 15]

agus mar sin ag giùlan innte an dearbh chomharradh cinnteach air creidimh slàinteil a tha iad cho dripeil ag iarraidh. Tha an tobar ri an taobh agus chan ’eil iad ga faicinn.

Thug Criosd àithne agus eisimpleir do a shluagh co-cheangailte ri ùrnuigh. Dh’àithn E dhoibh ùrnuigh a dheanamh ag ràdh, “Iarraibh agus gheibh sibh chum ’s gum bi ar n-aoibhneas làn,” agus thug E eisimpleir dhoibh a dol air leth E féin iomadh uair a dheanamh ùrnuigh mar a chaidh E ann an searbhadas a theanntachd ann an Getsemane. Tha Dia ’ga ghlòireachadh féin tre ùrnuighean a shluaigh agus tha E ro-dhéidheil air a bhi ag cluinntinn an gutha, agus an uair a dh’fhaodas cadal a bhàis spioradail a bhi ag cur a shluaigh a mach a cleachdadh beothail beannaichte na h-ùrnuigh chan ’eil iongnadh ged a thigeadh ùsag de stoirm na trioblaid o thaobh air chor-eigin chum an dùsgadh as a’ mhoineis spioradail gus an éigh iad ri Dia airson teasraigeadh agus gus an coimhlionar dhoibh an gealladh luachmhor a thug Dia bho shean ag ràdh, “Gairm ormsa ann an latha teanntachd, saoraidh mise thu, agus bheir thusa glòir dhòmhsa.” Tha sinn a faicinn mar sin anns an chùis so an stoirm air a ceadachadh chum gun dùisgeadh an ùrnuigh agus an ùrnuigh air a dùsgadh chum gu faigheadh i éisdeachd.

II. Anns an dara àite chì sinn an so an ùrnuigh air a freagradh le miorbhuil. Bha na deisciobuil an cunnart bàthaidh a reir a leughaidh a bha iad féin a’ deanamh air na suidhichidhean anns an robh iad; agus is ma dh’fhaoidte gu robh an


[TD 16]

an cunnart a fàs na b’ eagalaiche nan sealladh a chionn gu robh Criosd ’na chadal mar nach bitheadh suim mhòr sam bith aige de na chàs a bha ga fàgail-san an iomchomhairle cho éiginneach. Is minig a leugh clann Dhé rompa so agus as an deidh nithean cruaidhe ’nan aghaidh féin. Chuala sinn tuireamh chianail bròin bho Iacob féin ’na shean aois ann an lorg a bhi deanamh droch leughadh air na tachartasan freasdalach a bha ’na chrannchur fhéin aig àm sònraichte de bheatha an uair a thubhairt e: “Ioseph cha mhaireann, Simeon cha mhaireann, agus Beniamin bheir sibh air falbh, am aghaidh-sa tha na nithean so uile.” Cha robh fios aige gum b’ i so slighe chinnteach carbaid freasdail Dhé chum esan a ghiùlan sios do’n Eiphit gus Ioseph fhaicinn a rìs beò agus ann an inbhe òirdheirc uachdarain tìre na h-Eiphit uile. Mar sin tha sluagh Dhé gu léir am broinn an charbaid cheudna air slighe chinnteach, ged dh’fhaodas i a bhi garbh nan sealladhsan, gu siùbhlach a falbh leo dh’ionnsuidh an àite anns am faic iad Ioseph an Tiomnaidh Nuaidh aghaidh ri aghaidh ann an glòir a Phearsa agus eadar-mheadhonaireachd chum a bhi maille ris gu sìorruidh oir oibrichidh na h-uile ni chum maith do’n dream aig am bheil gràdh do Dhia.”

Bha Criosd ’na chadal agus mar sin tosdach fa chomhair an éiginn-san. Dh’fhàs iad eagalach, an-earbsach, agus mi-chreidmheach. Bha dùil aca ri cobhair bho Chriosd, agus cha robh e furasda dhoibh a bhi tuigsinn ciamar a bha suim aige dhiubh agus E ann an suain thosdach cadail agus


[TD 17]

iadsan an impis a bhi air am bàthadh. “Nach ’eil suim agad,” arsa iadsan, “gu’n caillear sinn?” Tha tosdachd Dhé cruaidh ra ghiùlan agus doirbh ra thuigsinn. Thubhairt Daibhidh, “Na bi-sa ad thosd am thaobh air eagal ma bhitheas Tu ad thosd a m’ thaobh gum fàs mi cosmhuil riu-san a théid sìos don uaigh,” a’ foillseachadh gu robh tosdachd Dhé ’na aobhar rannsachaidh agus éiginn dha féin. An uair nach bi Dia a freagairt ùrnuighean a shluaigh mar is miann leo-san, an uair nach bi E deanamh fuasglaidh obann orra ’nan càsan cruaidhe, an uair nach bi an Spiorad air a dhòirteadh chum beothachaidh agus soirbheachaidh thoirt dhoibh, agus an uair a bhitheas aingidheachd a togail a cinn le soirbheachadh bithidh Dia ann an sealladh a shluaigh mar gum bitheadh e ’na chadal agus an tosdachd sin aca ’ga leughadh gu tric mar ni a tha taisbeanadh nach ’eil suim aig Dia dhiubh ach chan ’eil an sin ach cainnt beag-foighidinn an an-earbsa agus a mhi-chreidimh.

Tha sinn a’ faicinn ged bha na deisciobuil eagalach agus mi-chreidmheach gidheadh gun tug Criosd freagradh gràsmhor agus miorbhuileach dhoibh. Cha do chuir am mi-chreidimh-san bacadh iomlan air gràsmhorachd Chriosd. Ged bha Tòmas e féin aig àm eile a diùltadh creidsinn gu’n d’éirich Criosd bho na mairbh gidheadh thadhail Criosd gu gràsmhor air chum foillseachaidh a thoirt dha-san mar an ceudna air a làmhan agus a thaobh ni a chuidich e gu bhi deanamh na h-aidmheil mòire a rinn e an uair a thubhairt e “Mo Thighearna agus Mo Dhia.” Thàinig ùrnuigh a chreidimh shlàinteil


[TD 18]

a mach bho na deisciobuil agus dh’éisd Criosd rithe, ach aig an àm cheudna bha iad eas-creidmheach agus fhuair iad cronachadh air a shon. Faodaidh creidmhich mar sin dùil dhòchasach a bhi aca gu’n éisd Criosd riu ged bhitheadh iad air a sàrachadh agus air an cuartachadh le eas-creidimh ach chan fhaod iad gu bràth dùil a bhi aca gu’n còrd eas-creidimh ri Criosd.

Dhùisg Criosd agus sheas e suas agus dh’fhoillsich e a chumhachd miorbhuileach mar Dhia Fear-riaghlaidh nan dùilean le bhi ag cur na gaoithe na tosd le àithne a bheòil agus air ball bha ciùine mhòr ann agus chaidh na deisciobuil a theasraiginn a réir am miann is an iarrtais. Faodar a ràdh gu bheil a h-uile freagradh a tha Dia gu gràsmhor a deanamh air ùrnuighean a shluaigh na ni miorbhuileach, co-dhiubh miorbhuileach iongantach, oir tha iad uile ceangailte stigh ri bàs, aiseirigh, agus eadarghuidhe Chriosd. Tha na beannachdan a tha E a toirt seachad iongantach. Tha na caochladh dhòighean anns a bheil Dia a freagairt iongantach, agus tha freagarrachd na cobhair ris an fheum iongantach.

III. Anns an treas àite chi sinn ann an so mar tha a mhiorbhuil a’ daingneachadh creidimh. Thug Criosd anns a mhiorbhuil so foillseachadh nuadh air a Phearsa ghlòrmhor féin mar an Dia duine, seadh foillseachadh a tha deanamh fianuis mhaireanneach gum b’ e so Mac Dhé. “Bha na gaothan féin agus an fhairge umhal dha.” B’ e na miorbhuilean aon de na dòighean anns an robh “oibre a deanamh fianuis mu thimchioll.”


[TD 19]

Bha dearbhadh mòr air thoiseach air na deisciobuil agus b’ e sin dorchadas dubhlaidh bàis Chriosd fa chomhair an robh Criosd ag ullachadh a dheisciobuil a’ toirt dhoibh dearbhachd an déidh dearbhachd, seòladh an déidh seòlaidh, chum nach dìobradh an creidimh an uair thigeadh an dearbhadh orra. Nach saoil sinn gum bitheadh e ag cuideachadh an creidimh ann an Criosd mar Mhac Dhé a bhi ag cuimhneachadh nach robh neach sam bith ann a b’ urrainn na miorbhuilean so a dheanamh ach Criosd a mhàin agus chan ann a mhàin ag cuideachadh creidimh nan deisciobul ach mar an ceudna a neartachadh creidimh na h-eaglais anns na h-uile linn.

Bha Criosd mar an ceudna anns a mhiorbhuil so a’ toirt foillseachaidh nuadh air a ghràdh do ’na deisciobuil agus air a chùram mu ’n timchioll. Bha gràdh agus cùram Chriosd a cheart cho mòr an uair a bha E ’na chadal agus a bha iad an uair bha E ’na dhùisg. B’fhiach Criosd earbsa ann ’na chadal cho maith agus ’na dhùisg ged nach robh e cho furasda. An àite a bheag suim a bha na deisciobuil ag cur as leth Criosd is ann a dh’fhoillsich E dhoibh cho toileach agus a bha E air a bhi ag cur a chumhachd diadhaidh an cleachdadh chum an teasraigeadh agus seòladh briagha sabhailte a thoirt dhoibh dh’ionnsuidh cala mar neach aig an robh cùram spéiseil maireannach mu’n timchioll agus gràdh iongantach dhoibh. Agus fhuair iad am foillseachadh so air dòigh anns am b’ urrainn dhoibh na nithean sin a leughadh air an son féin, agus is cinnteach nach robh gainne


[TD 20]

air aoibhneas an tràth ud eadar glòir na miorbhuile, agus glòir na saorsa a ràinig orra, agus glòir na h-aithne nuaidh rinn iad air Criosd mar an Ti aig an robh gràdh dhoibh. Bha an creideamh air a neartachadh agus air an dearbh dhòigh sin tha Criosd an diugh le freagraidhean, le tiodhlacan, agus le fuasglaidhean nuadha a toirt a shluaigh féin anns a h-uile linn “o neart gu neart, gus a nochdar iad fadheòidh ann an Sion.”

Thàinig feath an déidh na stoirm, fuasgladh an déidh na teanntachd agus aoibhneas an déidh na h-àmhghair. Is iongantach an ni e gu bheil Dia a deanamh beathachaidh air a shluagh le deuraibh goirt. Ann am meadhon nan àmhghairean as eagalaiche tha Dia a deanamh nam foillsichidhean as mò. Seall sibh mar a rinn E ri Sadrach, Mesech, agus Abednego anns an àmhainn theinntich, agus mar a rinn E ri Daniel ann an garaidh nan leòmhan. Thug E saorsa d’a shluagh an déidh a’ bhraighdeanais agus sheinn iad laoidh mholaidh ag ràdh, “Rinn Dia mòr bhearta air ar son.” Tha trioblaidean gus a bhi ann an crannchur sluagh Dhé air an talamh ach tha feath gu bhi an déidh a h-uile stoirm agus maduinn aoibhneis an déidh a h-uile h-oidhche bròin gus mu dheireadh an tig am fèath sìorruidh air nach bris stoirm tuilleadh an uair a ruigear cala na flaitheanais, agus an tòisich an t-aoibhneas sìorruidh a chuireas a sealladh doilgheasan na beatha so.

Anns a’ chomhdhunadh chunnaic sinn mar a cheadaich Dia gun tigeadh an teinn so air na deisciobuil, mar a dhùisg sin an ùrnuigh, agus mar


[TD 21]

a fhuair an ùrnuigh éisdeachd agus freagradh air dòigh cho buannachdail dhoibhsan, nithean a tha mar sgàthan anns am faod clann Dhé a bhi ag amharc ’nan teanntachdan féin chum gu faic iad fiosrachadh nan deisciobul ag cur soluis air am fiosrachadh féin. “Thig treis is furtachd thuc o Dhia le fuasgladh an deagh àm.” Cha dean àmhghar clann Dhé a dhealachadh ri Criosd ach is ann a bheir sin Criosd ’na fhrithealaidhean, ’na chaomhalachd agus ’na chomh-fhulangais nas mò agus nas luachmhoire ann am beachd sùl an anma agus glanar iad leis na nithean sin chum gum bi iad mu dheireadh iomchuidh airson a’ dhol comhla ri Criosd suas far a bheil E.

Bu mhaith gun gabhadh peacaich gun Chriosd comhairle na thràth agus gum pilleadh iad ri Dia, gu bhi beachdachadh air an cunnart, agus gun cuireadh iad glaodh na h-éiginn suas ag ràdh, “A Thighearna, teasairg sinn, tha sinn caillte.” Chan ’eil iad gu bhi dol as gu h-iomlan bho throblaidean na beatha so, tha iad fo mhallachd peacaidh agus mar sin ann an cunnart teine ifrinn, agus O! cuimhnichibh na tha roimhibh, tha stoirm uamhasach corruich Dhé gu bhi briseadh oirbh aig a’ bhàs agus bithidh tonnan fiadhaich lasrach a cheartais a sìor dhoirteadh oirbh le taomadh oillteil ’gar sìor phianadh gu saoghal nan saoghal mar pheanas cothromach air peacaidhean. Agus a rìs nach teich sibh gu Criosd chum gum faigh sibh teasraigeadh.


[TD 22]

BREITHEANAS AGUS TRÒCAIR

Leis an URR. RUAIRIDH A. FIONNLASAN, M.A., Urrath

Agus ni tròcair gàirdeachas an aghaidh breitheanais.—SEUM ii. 13.

CHAN ’eil teagamh nach buin an earrann so, a réir a suidheachaidh sa chaibideil, do chaithe-beatha sluagh an Tighearna. Tha i gar teagasg gúm bu chòir do shluagh Dhé, ann an dàimhean ri an co-chreutairean, tròcair a nochdadh agus chan e breitheanas. Agus tha e, gu cinnteach, ri fhaicinn ann an giùlan sluagh an Tighearna bho la gu la gu bheil tròcair a deanamh gàirdeachais an aghaidh breitheanais. Ciamar tha so cho fìor mu thimchioll sluagh an Tighearna? nach ann a chionn gu bheil e fìor mu thimchioll an Tighearna fhéin? A nis is ann ris an taobh so de an earrainn a sheallas sinn an dràsda. Bheir sinn fainear gu bheil breitheanas air fhaicinn ann an deiligeadh Dhé cho maith ri tròcair; ach is urrainn dhuinn a ràdh mun taisbeanadh thug Dia air fhéin do shaoghal caillte, gu bheil a thròcair a deanamh gàirdeachais an aghaidh a bhreitheanais.

An toiseach, bhitheadh e feumail, ma dh’fhaoidte, bhi cur na ceiste so: ciamar tha tròcair a’ deanamh gàirdeachais an aghaidh breitheanais? Ann an deiligeadh Dhé ruinne tha e furasda bhi ag ainmeachadh moran dhòighean anns a bheil tròcair


[TD 23]

a’ faighinn cothruim gàirdeachais a dheanamh an aghaidh breitheanais. Tha tròcair, gun teagamh, a’ deanamh gàirdeachais an uair tha i comasach air breitheanas a chumail air ais. Tha iomadh suidheachadh anns a bheil tròcair Dhé a faighinn cead bhi cumail a bhreitheanais gun tuiteam air ceann nan ciontach. An uair a pheacaich Adhamh bi binn a bhreitheanais gum faigheadh e bàs—gu tìmeil, spioradail, agus sìorruidh. Ach tha e ra fhaicinn gun robh cuid mhòr de an bhreitheanas so air a chumail gun tuiteam gu h-obann air ceann an duine, oir bha Adhamh beò, a seilbheachadh tomhais de fhàbhar Dhé, iomadh ceud bliadhna an deidh dha tuiteam. Ciod e bu choireach ris a so ach gun d’rinn tròcair breitheanas Dhé a chumail air ais. Is ann air a mhodh cheudna chaidh baile Ninebheh a chaomhnadh ann an laithean Ionah nuair bha aindiadhachd an t-sluaigh a toirt a mach breitheanais Dhé. Agus is ann air a mhodh cheudna tha sinn uile, aig iomadh àm, air ar caomhnadh, nuair tha breitheanas an Tighearna mar mheall dorcha os ar cionn; tha tròcair, mar gum bitheadh i cur suas a dà làmh gu bhi cumail a bhreitheanais air ais. Tha tròcair a’ deanamh gàirdeachais, saoilidh mi, nuair tha i a’ faighinn cothruim bhi tighinn cuide ris a bhreitheanas. Tha amannan anns a bheil cionta dhaoine cho trom as nach urrainn do thròcair féin bhi a’ cumail a bhreitheanais air ais. Is ann mar sin a bha e thaobh an t-sheann-shaoghail. Bha aindiadhachd an t-sluaigh a’ fàsgadh a bhreitheanais a làmhan Dhé gus nach b’urrainn do thròcair na


[TD 24]

b’fhaide bhi ga cumail air ais. Thàinig an dìle, uime sin, mar bhreitheanas uamhasach Dhé. Ach maille ris a bhreitheanas thàinig tròcair agus thubhairt i ri Noah, “Dean dhuit féin àirc de fhiodh gopher, agus theid thu steach do’n àirc, thu féin agus do mhic, agus do bhean agus mnathan do mhac maille riut.” Thàinig tròcair mar sin am broinn a’ bhreitheanais. Thachair a ni ceudna nuair rinn Israel ceasad air ullachadh an Tighearna dhoibh san fhàsach, agus a thàinig na nathraichean loisgeach do an champ mar bhreitheanas Dhé, thubhairt tròcair ri Maois, “Dean dhuit fein nathair loisgeach; agus cuir i air crann; agus tarlaidh gach neach a lotar, an uair a dh’amhaircheas e oirre gu mair a beo.” Sin a rithis tròcair a tighinn maille ris a’ bhreitheanas. Agus is tric tha ni ceudna air fhaicinn nar crannchur féin. Dh’aindeoin cho searbh is tha ar cùpan, tha tròcair gu dearbh na mheasg, agus tha so na aobar aoibhneis do thròcair bhi faighainn cead a thighinn maille ris a bhreitheanas. Tha tròcair mar an ceudna a’ deanamh gàirdeachais is ar leinn, nuair tha i a’ tionndaidh a bhreitheanais gu bhi na beannachd. Is e so ni ro iongantach mu thimchioll tròcair Dhé, gu bheil i comasach air breitheanasan mòra a thionndadh gu bhi nam beannachdan mòra. Tha so ra fhaicinn ro shoilleir ann an obair an tèarnaidh tre Iosa Criosd. Is iomadh breitheanas mòr thug am peacadh na chois; diomb Dhé, cionta cogais, agus bàs tìmeil agus spioradail. Ach ciod a rinn tròcair Dhé ann an Iosa Criosd air ar son? Thionndaidh i na breitheanasan sin uile gu


[TD 25]

bhi nam beannachdan. Dhùin am peacadh dorus phàrrais air ar culthaobh, ach dh’fhosgail tròcair dorus glòire romhainn; thug am peacadh bhuainn ar n-inbhe mar sheirbhisich do Dhia, ach thug tròcair dhuinn àite na theaghlach mar mhic agus nigheanan; thug am peacadh a stigh am bàs, ach thug tròcair a stigh a’ bheatha mhaireannach. Mar sin chan ’eil dad air an cuir tròcair a làmh nach dean i beannachd deth. Tha fiosraichean na fàsaich uile, tha amhghairean agus trioblaidean an t-saoghail so, tha eadhon am peacadh féin air a’ dheanamh na bheannachd dhoibhsan a gheibh tròcair. Nach ’eil so, gun teagamh idir, na aobar aoibhneis do thròcair?

Tha ceisd eile dh’fhaodadh sinn a chur; se so i: Carson tha tròcair a’ deanamh gairdeachais an aghaidh breitheanais? Theid sinn a nis a labhairt air cuid de na h-aobharan a tha aig tròcair a bhi deanamh gairdeachais an aghaidh breitheanais. An toiseach faodaidh sinn a ràdh gu bheil rùintean Dhé air an coimhlionadh le tròcair ann an dòigh nach b’urrainn iad bhi air an coimhlionadh le breitheanas. Faodaidh rùintean Dhé, mar tha iad air am foillseachadh dhuinne, bhi air an cur sios ann an dà ni—bhi dìteadh am pheacaidh, agus a bhi tèarnadh a shluaigh. Abair gun do ghabh breitheanas an toiseach os làimh an obair so agus gun deach a ràdh rithe, “A bhreitheanais, an dìt thusa am peacadh?” “Dìtidh,” arsá breitheanas, “oir dùisgidh mi suas lasraichean sìorruidh an aghaidh a pheacaidh.” “Is leòir sin; ach a nis a bhreitheanais, an tèarn thu mo


[TD 26]

shluagh?” “Tèarnaidh,” arsa breitheanas, “mar ’eil peacadh sam bith annta.” Chan ’eil breitheanas comasach air bhi tèarnadh sluagh peacach. Ach a nis, is ar leam, gun deach a ni so a chur fa chomhair tròcair. “An saor thusa mo shluagh peacach so, a thròcair?” “Saoraidh,” arsa tròcair, “ni mi am fìreanachadh, an naomhachadh, agus an glòrachadh, agus nuair chuireas mi an lathair na righ-chaithreach iad, chan fhaie sùil Dhé cron no smal annta.” “Tha so ro mhaith, a thròcair, ach, a nis, an dìt thu am peacadh?” “Dìtidh,” arsa tròcair, “oir leagaidh mi e air guailibh Mhic Dhé agus sgiùrsaidh mi Esan eadhon gu bàs.” “Ni sin an gnothach, a thròcair, tha mo rùintéan air an coimhlionadh leis a sin.” Nach ’eil so a cur aoibhneis air tròcair? Ach a rithist, tha tròcair a’ deanamh gàirdeachais do bhrìgh gu bheil gràdh Dhé air a’ shàsachadh le tròcair ann an dòigh nach bitheadh e air a’ shasachadh le breitheanas. Is gràdh Dia agus tha gràdh an comhnuidh ag iarraidh maith cuspairean a ghràidh. Leag Dia a ghràdh air a shluagh, agus dh’iarr gràdh dòigh anns an ruigeadh e le bheannachdan orra. Ciod e an dòigh a fhuair gràdh anns am bitheadh e a’ nochdadh a choibhneis do pheacaich? Fhuair an bhi deanamh tròcair. Is ann tre chladhan na tròcair tha beannachdan a ghràidh uile a sruthadh thugainn, agus cladhan na b’fharsainge na so cha robh e an comas do ghràdh fhaighinn. Ma gheibh sinn tròcair gheibh sinn seilbh air uile ionmhasan a ghraidh. Ach, thuilleadh air so, tha tròcair a’ deanamh gàirdeachais a chionn gu bheil glòir


[TD 27]

Dhé air a foillseachadh le tròcair an dòigh nach bitheadh i le breitheanas. Tha Dia eudmhor agus is e nàdur bith Dhé bhi foillseachadh a ghlòir neo-chriochnaichte féin. A nis tha breitheanas gun teagamh a foillseachadh glòir a cheartais, agus fhìreantachd, agus a naomhachd. Mar sin tha gloir aig Dia de bhreitheanas. Ach tha buadhan Dhé uile air an glòrachadh le tròcair a tha air a frithealadh mar thoradh air bàs Chriosd. Tha tròcair air rathad a chroinn-cheusaidh a’ glòrachadh naomhachd Dhé agus fhìreantachd agus a cheartais, cho maith ri choibhneis agus a thruais agus a ghràidh. Chan urrainn do chreutair cruthaichte bhi cur an còrr gloir air Dia na bhi gabhail ri a thròcair, oir an bhi nochdadh tròcair tha oirdhearcas buadhan Dhé uile air fhaicinn.

Tha ceist dheireannach ann a dh’fhaodas sinn a bhi cur agus a’ freagradh gu h-aithghearr, is e sin so: cuin tha tròcair a’ deanamh gàirdeachais an aghaidh breitheanais? Thig oirnn bhi faighneachd a bheil amannan àraidh aig tròcair, làithean féile, anns a bheil i deanamh gàirdeachais nach gann thairis air breitheanas. Ma tha leitheid sin de làithean aig tròcair, is cinnteach gur e aon diubh an là anns a bheil an t-anam a’ briseadh sios ann an aithreachas. Is e gniomh comharraichte tròcair Dhé tha ann, nuair tha anam air a thoirt gu aithreachas, oir chan ’eil dad eile ach tròcair a ghabhadh an dòigh so gu buaidh thoirt air creutairean ceannairceach. An bhi faicinn anam a’ sileadh deoir an aithreachais, tha tròcair ag ràdh, mar bha air aithris mu mhinisteir diadhaidh roimhe,


[TD 28]

“Is iomadh deur thug an t-anam sin bho mo shùil-sa; bitheadh e nis a’ gul air a shon féin.” Tha là eile anns a bheil tròcair a’ deanamh mòr ghairdeachais, an là anns a bheil an t-anam air a cheangal ri Criosd. Tha iomadh maighdean a frithealadh air an anam san là anns a bheil e air a phòsadh ri Criosd, ach is i tròcair as dlùithe ris an stòl-phòsaidh diubh uile, oir is i tròcair tha cur làimh an anma an làimh Chriosd, agus a’ toirt amach a’ chiùil bhinn ud. “Molaidh mi thu, O Thighearna, ged bha thu feargach rium, tha d’fhearg air a pilleadh air falbh, agus tha thu toirt comhfhurtachd dhomh.” Agus nach ’eil tròcair a’ deanamh gàirdeachais iomlan an uair tha an eaglais air a toirt sàbhailt dhachaidh gun aon diubh air chall? An là sin anns a bheil an eaglais air a cur an làthair Dhé, “’na h-eaglais ghlòrmhoir, gun smal, gun phreasadh,” tha tròcair ag ràdh le mìr aoibhneas. “Feuch mise, agus a chlann thug Dia dhomh.” Anns an là sin tha tròcair air a crùnadh le gairdeachas sìorruidh.

Is naigheachd mhòr e gu bheil tròcair ann an Dia; is naigheachd iongantach e gun d’fhuair Dia rathad anns am bitheadh a thròcair a’ sruthadh do chlann-nan-daoine, ach is sgeula ghlòrmhor e gu bheil a thròcair a’ deanamh gairdeachais an aghaidh a bhreitheanais.


[TD 29]

RÈITE RI DIA

Leis an URR. EACHANN MACAULAIDH, Strathaidh

Uime sin is teachdairean sinn air son Chriosd, mar gu’n cuireadh Dia impidh leinne: tha sinne a’ guidhe oirbh as uchd Chriosd, bithibh reidh ri Dia.—2 COR. v. 20.

BHA Pòl anns an dara litir so mar anns a’ cheud te a’ sgriobhadh dh’ionnsuidh muinntir a bha aon uair air falbh bho fhìreantachd Dhé. Cha robh iad gu nàdurra tur aineolach air ciod bu chiall do fhìreantachd a reir gliocais an t-saoghail so, oir bha moran ri teagasg anns a’ Ghreig riamh bho bha iomradh oirre ann an eachdraidh. Ach is ni cinnteach e nach robh caitheamh-beatha dhaoine anns an Ghreig idir suas ri meud an eòlais a bha aca, oir co an sluagh anns a choitchionnas a bha riamh cho maith is a dh’fhaodadh iad, gu h-àraidh an uair bha an toil lag gu buadhachadh air cumhachd peacaidh? Ma tha so fìor an diugh an uair tha solus grian na fìreantachd a’ dealrachadh oirnn a nuas bho nèamh nach mò gu mòr a bha e fìor mus d’thàinig an soisgeul dh’ionnsuidh dhaoine? Ach a nis bha an soisgeul air tighinn thuca; chuir e an dorchadas air theicheadh agus bha an solus fìor bho nèamh a’ dealrachadh. B’ e Pòl féin a shuidhich an soisgeul an Corintus (I Cor. iii. 6), agus tha sinn cinnteach gum bu dhaingean a’ bhunait air an do leigeadh aitreabh an t-soisgeil neamhaidh leis an fhìor ghaisgeach


[TD 30]

deachdta agus spioradail anns a’ bhaile mhòr ud. Ach bha cumhachdan làidir ann an Corintus ag oibreachadh an aghaidh buaidhean eifeachdach an t-soisgeil agus ’g a fhàgail mi-thorrach. Chan e mhain gu robh, “an saoghal, an fheoil agus an diabhul,” na tri cumhachdan laidir ud tha cho coitchionn agus cho lionsgarta ris an t-saoghal uile—a’ cathachadh ’n a aghaidh, ach bha na trì cumhachdan ud gu mòr air an neartachadh an aghaidh an t-soisgeil leis cho mòr ’s a bha inntinnean dhaoine anns a’ bhaile mhòr ud sàs ann an gnothaichean na beatha so—ceannachd agus reic, taodhal choigreach, agus caitheamh-beatha sòghail an luchd-muinntir. Bha Corintus bho chionn fada saoibhir agus sòghail, agus ged sgriosadh e gu dona le Mummius (146 B.C.), thogadh suas e rithisd le Iulius Caesar agus bha na ceud impirean dàimheil ris ’g a chaidreamh agus ’g a chuideachadh gus an d’aisigeadh dha tomhas mòr de cheud shaoibhreas agus ghreadhnachas. Faodar a thuigsinn mar bu mhò an greadhnachas gur ann bu mhò dh’fhas an aingidheachd an uair nach robh sud air a mheasgachadh le gràs. Bu bhaile mòr marsantachd Corintus; is ann a bha fantainn fear-ionaid uachdaranachd na Ròimhe; bha cluichean ainmeil Isthmia a’ tàladh mòrain do an bhaile; gheibhteadh ann luchd-ealaidhean cho coimhlionta ’s a bha anns an t-saoghal uile; ann an sud bha tadhal luchd-fòghluim an déidh gliocais nan Sophisteach. Ach a chrùnadh gach cumhachd naimhdeil eile a bha cur an aghaidh an t-soisgeil an Corintus bha gu h-àraidh anns a’ bhaile ud


[TD 31]

aoradh mi-nàrach don bhan-dia APHRODITE no VENUS agus mile ban-chuirteasach a’ frithealadh dhi. B’ ann an suidheachadh mar sin thàinig an soisgeul glòrmhor a dhùsgadh anmannan dhaoine a bha, mar a theirear, “marbh ann an eu-ceartaibh agus ann am peacaidhibh” ged bha da rìreadh nithean gle bheo annta mar an ceudna. B’ ann air an dara cuairt a thug Pòl a’ searmonachadh a ràinig e Corintus an déidh dha baile na h-Aithne fhagail; dh’fhan e bliadhna gu leth ann (Gniomh. xviii. 1-17) a’ fuireach comhla ri fhear coimh-oibreach, Acuila, a chaidh iompachadh leis, agus an deidh sin greis comhla ri Iustus. Air do Shilas agus Thimoteus tighinn thuige b’eigin dha tionndadh dh’ionnsuidh nan cinneach leis cho naimhdeil ’s a dh’fhàs na h-Iudhaich mhi-chreidmheach dha. Uime sin thachair gum b’ ann an Corintus a bha mathair-eaglais na mòr-roinne ud, agus bha mòran de luchd-leanmhuinn aig an eaglais ann, am mòr chuid diubh ’n an cinnich thaobh gin. Is e glè bheag de shluagh inbheil a’ bhaile ud a ghabh ri Criosd; am measg na muinntir a ghabh ris bha Crispus agus Gaius. Carson sin? Tha air son fìor ghnè an t-soisgeil. Bha na h-Iudhaich ag iarraidh chomharraidhean agus na Greugaich a’ sireadh gliocais, agus do an da sheòrsa bha searmonachadh an t-soisgeil ’n a cheap-tuislidh agus ’n a amaideachd.

Tha mi creidsinn gu robh sgriobhaidhean Phòil, mar bha a shearmoinean a’ tighinn fìor dhlùth ri cridheachan dhaoine agus ag iarraidh bhi beothachadh agus a’ daingneachadh sluagh Dhé ’n an


[TD 32]

creideamh agus ’n an diadhachd. Cha d’fhàg Pòl focal gun chantuinn no gniomh gun deanamh a réir gach cothruim a fhuair e chum an soisgeul a dheanamh ’n a mheadhon-tèarnaidh dhoibh. Agus cha b’ann gu furasda a b’urrainn sluagh a bha air an ur-dhùsgadh a eu-ceartaibh agus a peacaidhibh a dheanamh ’n an creidmhich choimhlionta. Bha cuid diubh air an séideadh suas fa chomhair lathaireachd a’ pheacaidh ’n am measg; cha do rinn iad bròn mar bu chòir air a shon. Bha gu h-àraidh peacaidhean na feola duilich an glanadh air falbh as na bailtean mòra agus as na bailtean beaga mar an ceudna. Bha agus tha fhathasd, oir cha luaithe shaoileas sinn gu bheil na peacaidhean ud air an glanadh air falbh a measg dhaoine na bhriseas iad a mach a rithisd. Ma bha daoine ealamh ann an staid an aineolais gu peacaidhean de gach seòrsa chur an gniomh, bha an deidh sin cunnart mòr gun d’rachadh feadhainn air an ais dh’ionnsuidh nam peacaidhean bho an deachaidh an saoradh, le andanachd inntinn nach robh ach gu beag air a soillseachadh ann am mothachadh air gnè agus fuathmhorachd a’ pheacaidh.

Dh’amhairc Dia na thròcair air suidheachadh nan Corintianach agus an t-saoghail uile; chuir e a mhac féin a dheanamh an t-saoghail rèidh ris féin gun a bhi a meas an cionta dhoibh agus dh’earb e focal na rèite ris na h-abstoilibh agus ris na h-uile a chuir e mach as an deidh-san a shireadh agus a thèarnadh anmannan. Bha na h-uile chuir an Tighearn a mach le a shoisgeul air an iompachadh agus air an deanamh rèidh ri Dia


[TD 33]

cheana; chunnaic iad sin uamhasan an Tighearn agus theich iad gu fasgadh fhaotainn ann an Carraig ud nan àl, an Tighearn Iosa Criosd a rinn rèite air an son ri Dia le fhuil fein. Bu shòlaimte agus bu bhrìoghmhor an obair a rinneadh ’n an anmannaibh an uair a chaidh an toirt bho bhàs gu beatha agus a rinneadh lagh naomh Dhé ’n a sholus neamhaidh ’g an soillseachadh agus aig an aon am ’g an dìteadh agus ’g an cur fo dhiumb agus fo fheirg Dhé. B’ ann an sin a chaidh fhoillseachadh dhoibh carson a fhuair Criosd bàs mar an t-uan caisge a thoirt air falbh an cionta agus a dheanamh rèite air an son ri Dia.

I. DÙRACHD AN T-SOISGEIL A DHEANAMH RÈITE

Tha e iomchuidh gu nochdamaid gu comharraichte gur ann bho fhìor dhùrachd cridhe a dh’earalaich Pòl air na Corintianaich (agus na h-uile a chluinneadh no leughadh fhocal gu deireadh an t-saoghail) iad a bhi rèidh ri Dia. B’ ann as uchd Chriosd, as a chridhe agus as inntinn a ghuidh Pòl orrasan agus oirnne a bhi rèidh ri Dia. Chan ’eil e an comhnuidh furasda bhi rèidh ri iomadh suidheachadh anns am faod an creutair e féin fhaighinn. Am b’ urrainn Lot a bhi rèidh ri a shuidheachadh ann an Sodom, no am priosanach bochd ud a bha bliadhnachan fo an talamh ann an Chillon? Cha b’ urrainn idir. Feumaidh e bhi gun do chràidh iad sud agus na mìltean eile


[TD 34]

iad féin le uamharrachd an cruaidh-fhortain. Ach cha robh, chan ’eil, agus cha bhi uamharrachd idir ann a tha cho uamhasach ri prìosan an anma oir chan e mhàin gu bheil geibhlean nas treise na iarrunn toinnte mu an anam bhochd ach tha e a bharrachd air a sin ruisgte fa chomhair fraoch-thaomaidhean fearg Dhé ann an doimhneachdan ifrinn. Am b’ iongantach gun do ghlaodh an t-anam bochd “och is duine truagh mi co a shaoras mi bho na h-uamhasaibh so”? Ach ri glaodh a’ ghearain so bha cluas Dhé na tròcair furachar. Ni h-eadh b’ e Dia na tròcair a dhùisg an t-anam gu mothachadh air a staid chaillte agus mar bu mhò bha dùrachd ’na chridhe ris an anam a chruthaich e air a shon fein b’ ann bu mhò a dhrùidh e air an anam neo-bhasmhor toillteanas agus truaighean ceart-bhreitheanais Dhé. B’fhiosrach Dia air slighe an anma tre linntibh na bith-bhuantachd, agus b’ ann a chum a thiorcadh bho na h-uamhasaibh a bha air thoiseach air a’ chinne-daonna a dh’ulluich e saorsa tre a mhac glòrmhor féin, aig an robh a bhith maille ris tre linntibh na roimh-shiorruidheachd, agus aig an robh comh-ionnanachd glòire ri Dia an t-Athair féin. Cha bu lugha na uile chumhachd a dh’fhoghnadh chum anam sìorruidh a shaoradh bho shuidheachadh a b’ uamhasaiche na beul an leomhain. Am b’ iongantach mar sin an dùrachd theò-chridheach a las tre bhriathraibh Phòil? Ach am b’ urrainn dha a bhi nas durachdaiche na bha dùrachd Chriosd féin do na h-anmannaibh neo-bhasmhor a bhuilich an t-athair air mar oighreachd? Cha


[TD 35]

b’urrainn, oir bha agus tha, cridhe Chriosd laiste le gràdh agus le durachd do mhuinntir ionmhuinn fein.

II. CUMHACIID CHRIOSD GU TÈARNADH

Mar a bha durachd Chriosd mòr bha a chumhachd mòr da réir. Orrasan a shuidh fo dhubhar bàis dh’eirich solus slàinteil a chuir gach smuain, gach iarrtas, gach focal agus gach gniomh fo bhreith neochlaon an Ti tha uile-fhiosrach agus uile-cheart. Bheil ni anns an daonnachd idir cho beannaichte ri breitheanas uile-leirseannach Dhé nach fàg freumh no smal anns an anam gun a thoirt am fradharc an anma fhéin ionnus gun toir e a lan aonta gum bi gach ni oilbheumach air a thilgeil air falbh le gràin? Cha stad am fear-cruthatharrachaidh glormhor so de obair gus an toir e mach a dhealbh féin gu maiseach air an anam a ghràdhaich e le gràdh sìorruidh. Faodaidh e bhi nach ’eil sinn riaraichte leis na chithear de bhuaidh a tighinn air obair Chriosd air feadh an t-saoghail. Co nach ’eil ag caoidh cho gann ’s a tha luchd-leanmhuinn Chriosd an diugh, agus co nach ’eil brònach cho beag ’s a tha coslas Chriosd air an fheadhainn as leis le coimhcheangal agus le aideachadh? Co de theachdairean Chriosd nach ’eil ag caoidh mi-thorraicheas an saothrach agus cion mothaichidh mòrain air an do rinn Criosd iad ’n an luchd-ionaid agus ’n am buachaillean dha fhéin? Nach ann againn tha feum air cumhachdan cuingis, air amannaibh nam feart nèamhaidh a


[TD 36]

chuireadh na mìltean ris an Eaglais, seadh na mìltean de mhìltean air feadh an t-saoghail ri aireamh na muinntir aig a’ bheil an ainmean ann an leabhar na beatha. O cia mar a gheibhear an cumhachd a tha an sin air bheil feum cho mòr againn an diugh? Nach bochd an ni a bhi faicinn anmannan sìorruidh a’ dol le réis gu truaighe? “O gu’n reubadh tu o cheile na neamhan, gu’n tigeadh tu nuas, gu’n sruthadh na sleibhtean sios ann ad lathair; … an uair a rinn thu nithean iongantach ris nach robh suil againn, thainig thu nuas; ann ad lathair shruth na sleibhtean sios. Oir riamh cha chuala daoine, cha d’fhairich iad le ’n cluais, ni mo chunnaic suil, dia eile ach thusa, a ni a leithid air son an ti a dh’fheitheas air.” B’ i so urnuigh an fhàidh agus is i urnuigh a’ chriosduidh cuideachd. Tha sinn gu bhi tagradh ris gus an toir e dhuinn cumhachd a thionndaidheas ailbhinn theann an chridhe gu loch de uisge tàimh. Chan fhaodar sgur de thagradh gus am bi an tigh-tasgaidh làn, gus am bi na h-eaglaisean ag cur thairis le moladh bho shaor-dhaoine an Tighearn. Gabhamaid misneach agus comhfhurtachd bho bhriathraibh an Ti a thubhairt, “Gach ni a bheir an t-Athair dhomh-sa thig e am ionnsuidh; agus an ti a thig am ionnsuidh; cha tilg mi air chor sam bith a mach e.”

III. BONN NA RÈITE RI DIA

Gheibhear bonn na rèite tha air a tairgse dhuinn gu saor ri Dia ann an Criosd anns an rùn shìorruidh


[TD 37]

a dheilbheadh ann an comhchomhairle na Diadhachd roimh thoiseach a’ chruthachaidh a thaobh an duine a fhuair comhpairt ann am buadhan inntinn Dhé ionnus ged rinneadh iomlan e gun d’fhuair e saorsa toile a dh’fhàg e fosgailte do bhuairidhean Shàtain a bha cheana air tuiteam air falbh bho Dhia agus a réir sin a bha sior chathachadh an aghaidh Dhé agus a chreutairean. Bha an rùn ud air fhoillseachadh ann an uile dheiligean Dhé ris a’ chinne-daonna bho thoiseach eachdraidh air talamh. Thàinig Dia dh’ionnsuidh an duine ann an ceud fhein-mhothachaidhean an anma—freasdal moralach a rinn an duine cunntasach do an Ard-Bhreitheamh, Dia. An deidh do an duine tuiteam anns am pheacadh thàinig Dia thuige ann an dùsgadh coguis; ach cha bu luaithe a dhùisgeadh a choguis gu mothachadh peacaidh agus cionta na dh’fhoillsich Dia na tròcair rùn gràsmhor, a réir coimhcheangal sìorruidh eadar pearsachan na Trianaid. B’ ann lion cuid is cuid a dhealraich innleachd an rùin so eadhon air an fheadhainn bu mhò fhuair eolas air Dia na tròcair. Nach bu mhor an t-eadar-dhealachadh a bha eadar ceud gheallaidhean Dhé do an duine anns a’ ghàradh agus na seallaidhean a fhuair Isaiah agus fàidhean eile air an Fhear-Shaoraidh aig an robh a dhol a mach bho shiorruidheachd agus a bha sior thighinn, ann am focal, ann an gealladh agus ann an samhladh gus an d’fhosgail na neamhan agus an do ghin iad slàinte ann an Iosa bho Nasaret?

Tha buinn na rèite so air am foillseachadh anns an t-Seann Tiomnadh, oir ciod iad leabhraichean


[TD 38]

an t-Seann Tiomnaidh ach eachdraidh-foillseachaidh an rùin tearnaidh so do an eaglais? Tha e da rìreadh làn teagasg dhuinn a bhi beachdachadh air comh-fhreagrachd gach earrainn de eòlas an rùin-tèarnaidh so ri cheile. Tha gach cneag agus cuibhle ann an innleachd an rùin shìorruidh cho innealta ionnus nach ’eil an eis no am bacadh as lugha a cur deiridh air a shiubhal gu coimhlionadh iomlan. Faodaidh sinne bhi an dùil gu bheil màirneal dhaoine a cur bacaidh air siubhal na slàinte gu làn choimhlionadh—agus tha sin fìor gu leòir do bheachd nàdurra an duine—ach fada thall air cùl gach ni a chithear leinne ann an ùin tha rùn agus comhairle neo-fhailingeach an Uile-chumhachdaich, a tha cho buadhach gu tric a’ toirt maith as an olc agus a’ deanamh màirneil féin agus aingidheachd an duine ’n am fìor mheadhonan eifeachdach chum gach ni bha anns an rùn thoirt gus an làn choimhlionadh a rùnaich e.

IV. FIANUIS NA RÈITE

Bha nis na neamhan air an reubadh as a cheile, mar ghuidh am fàidh; thàinig an Diadhachd ann an coslas na daonnachd, agus chunnacas a ghlòir mar ghlòir aoin-ghin mhic an Athar, lan gràis agus fìrinn. B’ esan an fhianuis bheò agus fhìor a chuir Dia a shireadh agus a thèarnadh anmannan. Bu mhaiseach reultan agus gealach-oidhche an t-Seann Tiomnaidh, ach a nis bha Grian Féin na Fìreantachd air eirigh air an t-saoghal le slàinte ’n a sgiathan. Tha grian an t-saoghail


[TD 39]

nàdurra glòrmhor da rìreadh agus na samhladh air a’ Ghrein eile a thainig gu bhi gu sìorruidh a’ dealrachadh air sluagh Dhé ann an iarmailt na rioghachd nèamhaidh nach fhaicear ach leosan air an d’thàinig an ath-ghineamhuinn. Thug e so fianuis mun rèite so. B’ e fhéin fianuis agus eadar-mheadhonar agus lan-eiric na rèite; b’ e an t-Uan Caisge a chaidh a mharbadh air ar son.

Cia mar thuigear an rèite so agus an eiric a thugadh air a son? Tha an Tighearn Iosa Criosd féin ag ràdh mar so, “amhuil mar nach d’ thàinig Mac an duine chum gu’n deantadh frithealadh dha ach a dheanamh frithealaidh, agus a thoirt anama fein mar eiric air son mhòran.” Bha uile fhrithealadh Iosa bho Nasaret ’na fhianuis agus ’na ullachadh air son na rèite so. Cha robh ceum a rinn e, no focal a labhair e, nach buineadh do an rèite so, agus feumar a chreidsinn gun robh eifeachd chum rèite ri Dia anns gach focal a chleachd e a toirt maitheanas peacaidh do chreutairibh ciontach. B’ ann fo sgàile a’ Chroinn-cheusaidh a bha uile dhealrachadh glòir Emanueil ’s an fheoil: b’aon rèite ri Dia an soisgeul uile ann am focal agus ann an gniomh. Ach chan fhaodar a dhichuimhneachadh gu robh àite air leth agus roimh-orduichte aig a’ chrann-cheusaidh ann an rùn agus ann an obair an t-soisgeil. Thàinig Criosd a shireadh agus a thèarnadh agus ghabh e os làimh an obair mhòr so a choimhlionadh ciod air bith a chosgadh i dha. Choisg i dha anam agus a bheatha, agus leig e sios a bheatha mar an t-Uan-Caisge a chaidh a mharbhadh air ar son. Agus an


[TD 40]

uair a fhuair Emanuel bàs air a’ chrann-cheusaidh dh’fhosgladh, “tobar do thigh Dhaibhidh agus do luchd-aiteachaidh Ierusaleim air son peacaidh agus air son neoghloine,” seadh do an t-saoghal uile.

V. GNÈ NA RÈITE

Tha iomadh rèite ann nach eil da’ rìreadh a’ deanamh rèite ach tha fàgail muinntir air da thaobh na rèite cho olc ’s a bha iad riamh agus an uair gheibhear cothrom eirigh an aimhreite mach a rithisd. Ach an rèite a nithear eadar Dia agus an duine ann an Criosd tha i na rèite anns an dearbh thomhas anns a’ bheil an duine air a dheanamh cosmhuil ri Criosd ann an caitheamh-beatha agus ann an nàdur. Faodaidh Dia rùn rèite a bhi aige ’na chridhe do neach eigin fada mus oibrich e fianuis na rèite agus a toradh anns an anam; ach chan ’eil fìor rèite deanta gus a’ bheil an t-anam air iompachadh dh’ionnsuidh nuadhachd caitheamh-beatha agus nàduir. Is ann tre mhòr shaothair Dhé anns an anam le meadhonan gnathaichte a bheirear neach am fagus do Dhia chum tròcair agus rèite. Agus an sin an uair tha am peacach air a thoirt dh’ionnsuidh lathaireachd Dhé ann an aithreachas de nach gabhar aithreachas cuirear an céill da gun do ghràdhaich Criosd e agus gun d’thug se e fein air a shon, agus gun do ghiùlain Uan De uile chionta an anma bhochd nach b’urrainn gu bràth saorsa no fuasgladh fhaotainn bho an fheirg a bha ’n a laighe air mar pheacach ciontach. Faiceamaid am peacach a’ tighinn am


[TD 41]

fagus do Dhia ann am mothachadh peacaidh agus cionta. Ann an sin their an t-anam, a’ labhairt ann am briathraibh a chleachd aon roimhe a tha ’n a eiseimpleir sìorruidh do shluagh Dhe:

A’ d’aghaidh, d’aghaidh fein a mhain
Do pheacaich mi gu trom,
Is ann ad fhianuis fein a Dhe,
An t-olc so rinneadh leam.

Do chum air labhairt duit a mach
Gum biodh tu cothromach:
’S gum biodh tu glan trath bheir thu breth,
Is ceart neo-eucorach.

Gheibh sinn solus teagasgail air a chur air gnè na rèite a tha fo an Tiomnadh Nuadh an uair a ghabhas sinn beachd air a mheadhon rèite thug Dia do Israel anns na h-iobairtibh fo an cheud Tiomnadh. Chaidh an t-anam peacach dh’ionnsuidh an t-sagairt a dh’aideachadh a pheacaidhean: thug e leis creutair air choireigin gu beulaobh an t-sagairt. Ach gabhaidh e thuigsinn an uair a rachadh an creutair-ionaid a mharbhadh an àite a’ pheacaich gun d’fhiosraich Dia na tròcair an t-anam aithreachail le sith coguis mar fhianuis bheò gun do ghabh e ris agus gun do chuir e peacaidhean an duine aithreachail air chùl gu bràth.

VI. TORAIDHEAN NA RÈITE

(A) Glanadh peacaidh.—Tha sinn ag creidsinn gu robh tomhas eifeachd ann an ìobairtean an t-Seann Tiomnaidh; mar bitheadh e mar sin carson idir a bha iad air an àithne? Mar theirear anns an


[TD 42]

Litir chum nan Eabhruidheach ix. 13-14, “Oir ma ni fuil tharbh agus ghabhar agus luaithre aighe air a crathadh air an dream a bha neo-ghlan, an naomhachadh chum glanaidh na feola; cia mor as mo ni fuil Chriosd, a thug e fein suas tre ’n Spiorad shiorruidh gun lochd do Dhia, bhur coguis-se ghlanadh o oibre marbha chum seirbhis a dheanamh do ’n Dia bheo?” Tha so ag innseadh dhuinn gu robh tomhas de eifeachd ann an ìobairtibh an t-Seann Tiomnaidh, ach mar is mò Criosd na Maois tha nas mò gu mòr de eifeachd ’n a fhuil na bha anns na seann ìobairtibh. Thoireamaid fainear gu bheil an t-anam a tha air tighinn am fagus do Dhia tre fhuil Chriosd air a shoillseachadh le solus a tha toirt barrachd ann an lèirsinn is ann an dearbhadh air an t-solus a bha aig Israel bho shean, solus a bha annta cho anfhann as gun do thuit an colainnean anns an fhàsach; ach a thaobh na muinntir a shaor Criosd bho bhraighdeanas a’ pheacaidh, an obair a thoisich e annta bheir e air a h-adhart dh’ionnsuidh latha Chriosd—is e sin dh’ionnsuidh foirfeachd, oir cha sguir e de bhi saoithreachadh anns an anam a shaor e gus an dean e iomlan e; agus mar bitheadh a’ chùis mar sin b’fhearr dha nach d’rinneadh obair tèarnaidh riamh ann. Ach a nis their sinn gu bheil an t-anam air a thoirt am fagus do Dhia tre fhuil Iosa Criosd, agus tha e dearbhta leosan a ghairm an Tighearn agus a thug e am fagus dha féin gu bheil iad a’ faighinn maitheanais air sgath Chriosd, gu bheil iad air am fìreanachadh tre chreidimh ann am fuil Chriosd. “Nighibh, glanaibh; cuiribh air falbh


[TD 43]

olc bhur deanadais as mo shealladh; sguiribh de ’n olc. . . . Thigibh a nis agus tagramaid ri cheile, deir an Tighearn; ged robh ur peacaidhean mar an scarlaid, bithidh iad geal mar an sneachd; ged robh iad dearg mar chorcur bithidh iad mar an olainn.” Bha sud fo an cheud Tiomnadh agus gun teagamh le sùil ris an Tiomnadh Nuadh. Agus a rithisd is i beachd an abstoil Eoin gun glan fuil Iosa Criosd a mhic sinn bho gach uile pheacadh.

(B) Fìreanachadh, no cur ceart, a’ pheacaich.—

Tha am peacach air beulaobh Caithir-breitheanais Chriosd; tha fianuisean geur-rannsachail agus ceart-bhreithneachail toirt fianuis fhirinnich ’n a aghaidh. Chan ’eil folach aig a’ pheacach air a pheacaidhean oir tha e fo shùilibh uile-leirsinneach. Faodar cuid de ghniomharaibh fholach bho chomh-chreutair—ged tha daoine an t-saoghail so féin air fàs nas geur-mhothachaile na bha iad—ach aig Caithir-breitheanais Chriosd tha breitheamh a’ toirt breith air nach foluichear beud agus a bheir fainear gach maith air an agair an t-anam còir. Ciod air bith an tomhas maith a chuirear as leth an anma tha am peacach cho toillteanach air peanas agus gun d’thubhairt Gliocas Dhé, “an ti a thuislicheas ann an aon phuinc tha e ciontach de an iomlan”; ni tha ag ciallachadh gu bheil peacaidhean air an dearbhadh an aghaidh an anma a tha folach a mhaith agus ’g a fhagail fosgailte do pheanas mar nach bitheadh buaidh mhaith sam bith ag gabhail comhnuidh ann. Is ann mar so a bha Pòl; chan ’eil teagamh sam bith nach faighteadh iomadh ni maith ann, ach bha e cho


[TD 44]

mothachail air olcas a nàduir féin agus a ghniomharan as gun d’thubhairt e gum b’ e féin ceann-feadhna nam peacach. Agus mar thuilleadh fianuis air a staid chaillte ghlaodh e mach, “och is duine truagh mi! co a shaoras mi o chorp a bhàis so?” Is e am freagradh a thug e féin tre an Spiorad do an cheist a chuir e, “Tha mi toirt buidheachais do Dhia tre Iosa Criosd ar Tighearn. Uime sin, tha mise fein leis an inntinn a’ deanamh seirbhis do lagh Dhe; ach leis an fheoil do lagh a’ pheacaidh.” Roimhe so, fhuair se e féin air fhìreanachadh tre chreidimh; uime sin bha sith aige ri Dia tre an Tighearn Iosa Criosd, an t-Uan-Caisge a chaidh a mharbhadh air a shon agus air son nan uile a chreideas ann gu deireadh tìm. Nochd sinn mu thràth cia mar tha fuil Iosa eifeachdach chum ar glanadh bho pheacadh agus ar fìreanachadh am fianuis Dhe nach meas cionta nas mo do neach a chreideas ann an Iosa Criosd tre an d’fhuair Dia meadhon rèite ris féin da shluagh.

(C) Sith ri Dia.—Bha an t-anam bochd fad uine—bha, faodaidh e bhi, gus an do liath an ceann agus an d’fhas an ceum lag agus an do mhaoidh an uaigh le oillt—ag amharc suas gu Dia air son comharraidhean a dheaghghean agus a’ miannachadh sìthe dha féin; ach gus an d’thàinig focal a’ chreidimh le buaidh shlàinteil a nuas bho nèamh tre an Spiorad Naomh cha robh fois no sìth no fìor dhòchas aig an anam. Ach a nis mar bu mhò fhuair an t-anam mothachadh air a neo-airidheachd agus a thoillteanas is ann as mò a dhealraich Dia ann an Criosd air an anam, ag radh ris, “Dhubh


[TD 45]

mi as mar neul d’euceartan; agus mar cheo do lochdan; pill rium oir shaor mise thu.” Bu cho aoibhneach Dia féin a’ deanamh gàirdeachais anns an rèite bheannaichte a bha chan e mhàin a sabhaladh an anma bhochd agus ’g a shuidheachadh ann an sìth gu sìorruidh ach aig an dearbh am a’ glòrachadh ainm Dhé agus a’ toirt air fìreantachd agus fìor naomhachd a bhi air an daingneachadh air nèamh is air thalamh.

Dh’fhaodamaid nas mo a chantuinn mu thimchioll eifeachd na fola chaidh a dhòrtadh air Calbhari agus a rinn Dia agus an duine rèidh ri cheile mun chrann ud féin; dh’fhaodamaid a nochdadh mar a chruth-atharraich bàs Chriosd agus a’ ghloir a lean e an talamh so a bha cho truagh fo bhuaidh peacaidh agus bàis; agus mar tha, le cobhair Dhe, an là ag greasad anns an lionar an talamh le glòir Dhé agus anns am bi an talamh uile ’n a Phàrras Dhé. Tha earlas nan nithean glòrmhor so aig an Chriosduidh cheana.


[TD 46]

EADAR-GHUIDHE CHRIOSD

Leis an URR. I. M. MACGHILLEFHINNEIN, M.A., Làirig

Neach ata mar an ceudna a’ deanamh eadar-ghuidhe air ar son-ne.—ROM. viii. 34.

Do bhrìgh gu bheil e beò gu sìorruidh gu eadar-ghuidhe a dheanamh air an son.—EABH. vii. 25.

“THA Criosd mar ar Fear-saoraidh ag cur an gniomh oifigean Fàidh, Sagairt agus Rìgh araon ann an staid irioslachaidh agus ardachaidh.” Tha E aig an aon am na fhìor Fhàidh, na fhìor Shagart agus na fhìor Righ agus mar bitheadh sin fìor mu thimchioll cha b’urrainn E a bhi na Shlànuighear dhuinn. Ach, ged a bhuineas na trì drèachdan so dha is i drèachd na sagartachd stéidh a dhrèachdan. Oir, mar bitheadh E na Shagart cha bhitheadh nì gràsmhor aige ri fhoillseachadh mar Fhàidh; agus mar Rìgh cha bhitheadh E a’ rioghladh ach gu peacaich a sgrios. Ach, do bhrìgh ìobairt Chalbhari tha sgeul aoibhneach aige ra innseadh agus slàt-shuaicheantais na sìthe aige ri thairgse. Tha an Fhìrinn gun amharus a cur na h-urraim shònraichte so air a shagartachd. Tha E air a ghealltuinn mar Fhàidh gun mhionnaibh— “Togaidh an Tighearn do Dhia Fàidh dhuit o do mheadhon féin, o do bhraithribh cosmhuil riumsa; ris-san éisdidh sibh.” Agus an uair tha urram rìoghail air a chur air tha sin, mar an ceudna, air a dheanamh gun mhionnaibh—“Thubhairt an Tighearn ri mo


[TD 47]

Thriath: ‘Suidh aig mo dheas làimh.’” Ach, an uair tha an t-Athair a’ deanamh Sagairt de an Mhac is ann le mionnaibh. “Mhionnaich an Tighearn agus cha ghabh E aithreachas: Is Sagart Thu gu sìorruidh a réir ordugh Mhelchisedeic.” A rithist, tha E na Fhàidh agus na Rìgh do dhaoinibh ach na Shagart do Dhia. “Thug E E féin suas, tre ’n Spiorad Shìorruidh, gun lochd do Dhia.” Is e sin, tha E air nèamh a cur an gniomh drèachd na sagartachd le E a bhi a’ deanamh gnàth-eadar-ghuidhe air son a shluaigh. Air so beachdaicheamaid anns an dòigh a leanas.

I. NÀDUR NA H-EADAR-GHUIDHE

Tha Criosd aig an deas-làimh shuas agus chan urrainn dhuinne fios a bhi againn ciod tha E a’ deanamh an sin ach mar tha na sgriobtuirean ga innseadh dhuinn. Tha e iomchuidh, uime sin, gu d’thugamaid fainear, gu h-aithghearr ciod tha iad ag ràdh air so. Anns an t-Seann Tiomnadh bha dol-a-steach an aird-shagairt do an ionad a bu ro-naoimhe aon uair sa bhliadhna le fuil agus le tùis a’ samhlachadh dol-a-steach Chriosd do “neamh féin” air ar son-ne. Bha so ag amharc ris an eadar-ghuidhe. Ann am fàidheadaireachd Shechariah tha anns na taisbeanaidhean a fhuair e na tha a cur soilleireachd air an fhìrinn air a bheil sinn a’ beachdachadh. Chunnaic e “Iosuah, an t-ard-shagart ’n a sheasamh an làthair an Tighearna, agus Satan ’n a sheasamh aig a làimh dheis gu cur na aghaidh.” Ach, bha fear-tagraidh ann—an


[TD 48]

dearbh aingeal bha uair eile a’ tagradh air son Ierusaleim—a’ bagradh Shàtain agus a’ dion Iosuah le cainnt smachdail. “Agus thubhairt an Tighearn ri Sàtan, ‘Gu deanadh an Tighearn do chronachadh, O Shàtain, gu deanadh an Tighearn a roghnuich Ierusalem do chronachadh, nach aithinne so air a spìonadh as an teine?’” Tha againn an so dealbh air Crìosd a’ deanamh eadar-ghuidhe air son anam bochd fo dhìteadh peacaidh. Mu choinneamh na coire tha Sàtan a’ faotuinn anns an “eudach shalach” tha Crìosd a cur na “culaidh mhaisich.” A rithist, tha earrann dhìomhair ann an leabhar Ioib far a bheil e air a ràdh “gun d’thàinig mic Dhé gu seasamh an làthair an Tighearna agus gun d’thàinig, mar an ceudna, Sàtan ’n am measg.” Ge b’e air bith is call da so, chan ’eil teagamh nach anns an chliù a bhuineas dha mar fear-casaid nam bràithrean, agus mar am breugair bho thùs tha Sàtan a’ tighinn an làthair Dhé. Ach tha Criosd a ghnàth, mar fear-tagraidh a shluaigh an sin roimh mar thubhairt E ri Peadar: “A Shimoin, a Shimoin, feuch, dh’iarr Sàtan sibhse chum ar criaradh mar chruithneachd”—agus nach beag ar fios air na cumhachdan uaigneach agus fuilteach tha ag iarraidh ar sgrios!—“ach ghuidh Mise air do shonsa nach dìobradh do chreideamh thu.”

Anns an Tiomnadh Nuadh tha an eadar-ghuidhe air a toirt fo ar comhair ann an cainnt as so-thuigsinniche. Tha am focal air a chleachdadh anns an stéidh-theagasg agus tha e ag ciallachadh neach a’ tagradh no ag iarraidh fàbhair air son neach eile. Uaith sin faodaidh sinn a thuigsinn


[TD 49]

gu bheil Criosd ag ùrnuigh ris an Athair air son a shluaigh. Oir, mar tha e air a chur san litir chum nan Eabhruidheach chaidh E “steach do nèamh féin chum a nis E féin a nochdadh am fianuis Dhé air ar son-ne.” Is e sin uair sam bith tha ni a’ gabhail àite aig an Ri-chathair shuas, aig a bheil gnothaich ri a shluagh, tha Criosd a gabhail os làimh air an son. Tha earrann eile ann an ceud litir an Abstoil Eoin a tha cur soilleireachd air nàdur na h-eadar-ghuidhe: “Ma pheacaicheas neach air bith tha fear-tagraidh againn maille ris an Athair Iosa Criosd am fìrean.” Chan urrainn dhuinne ar cùisean féin a thagradh no sinn féin a dhìon ach is urrainn dha-san le còir ceartais. Is E am Fìrean. Tha E fìrinneach agus ceart agus cothromach. An ni a dh’iarras E ghèibh E. Ach, tha earrann shònraichte eile ann—an seachdamh caibideil deug de Shoisgeul Eoin—da màith a ni sinn aire a thoirt. So caibideil cho òirdhearc agus cho sòlaimte as tha ’san Bhìobhull. Is i so an aon ùrnuigh eadar-mheadhonaireach a roghnaich an Spiorad Naomh a thoirt dhuinn gu h-iomlan. Chan ’eil nas freagarraiche na i gus an ni air a bheil sinn a’ beachdachadh fhoillseachadh. Oir tha Criosd an so ag eadar-ghuidhe air son na h-Eaglais. Chan ann air a shon féin agus chan ann air son an t-saoghail ach air son nam muinntir a thug an t-Athair dha. Tha E ag iarraidh nan nithean is aill leis; na nithean tha chum leas a shuaigh agus a ghlòire féin; agus, tha E gan iarraidh air bonn oibre chrìochnaichte, “Athair . . . Ghlòraich mise thusa air thalamh.” Gun


[TD 50]

teagamh, is ann air an talamh bha E a cur suas na h-ùrnuigh so, agus, ged tha E a nis air àrdachadh gu robh àrd os cionn gach uile uachdaranachdan agus chumhachdan, agus ged nach ’eil E nas mó a cur suas, “ùrnuighean agus athchuingean maille ri àrd-éighich agus deuraibh,” tha E, “an dé, an diugh, agus gu sìorruidh an ti ceudna.” Mar sin an ni a thoisich E air a dheanamh air an talamh tha E ga chur air aghaidh air nèamh. Is Sagart E gu sìorruidh a réir ordugh Mhelchisedeic.

A nis a cur nan teagasgan so uile comhla tha so againn: Gu bheil Criosd ann an nàdur na daonnachd mar an t-Ard-shagart Sìorruidh a’ seasamh an làthair an Athar air son a shluaigh, agus a’ deanamh aithnichte a thoile dan taobh. Chan e gu ruig sinn a leas smuaineachadh air a’ cleachdadh cainnt, oir, tha a làthaireachd a cur an céill a rùin agus a’ tagradh uile gheallaidhean a’ choimhcheangail.

Gu bheil E a’ tagradh air bonn na h-ìobairt a thug E suas. Tha E mar “an t-Uan a chaidh a mharbhadh ann am meadhon na righ-chathrach.” Tha buaidh na h-ìobairt neo-chrìochnach agus buan-mhaireannach. Is sagart E gu sìorruidh.

Gu bheil E ag iarraidh nan nithean is àill leis agus uime sin, nan nithean as fhearr do a shluagh. Is iad na nithean as àill leis-san as fhearr dhoibhsan.

Agus ge b’e na dh’iarras E chan urrainn E nas mò iarraidh na tha ann am beannachdan a chosnaidh. Tha an eadar-ghuidhe cho farsuing ri cumhnant nan gràs.


[TD 51]

II. BONN COSNAIDH NA H-EADAR-GHUIDHE

Ach ciod e am barantas tha an gun éisdear ris aig a chathair shuas agus gun toir E gu buil an ni as àill leis? Chan ’eil dad as cinntiche.

(1) Do bhrìgh, an toiseach, glòir a Phearsa.

“Tha an lagh a’ deanamh àrd-shagartan de dhaoinibh aig am bheil anmhuinneachd; ach focal nam mionnan a bha an déidh an lagha, a’ deanamh àrd-shagairt de ’n mhac, a tha air a’ dheanamh iomlan gu sìorruidh” (Eabh vii. 23-28).

Cha robh an-mhuinneachd maille ris-san mar bha maille riu-san a bha a réir sagartachd Aaroin. Is E am Mac Sìorruidh co-ionnan ris an Athair ann an cumhachd, agus ann an glòir. “Mhionnaich Dia ’s chan aithreach leis gu d’rinn,” E Sagart dheth. Is ann tha E ag ràdh ris: “Is Tu Mo Mhac. Iarr Orm is bhéir Mi dhuit.” Le so tha E ag aontachadh agus ag aideachadh uile-fhreagarrachd a Mhic gu bhi na Shagart.

(2) A rithist, éisdear ris, do bhrìgh foirfeachd na h-ìobairt.

Cha robh e an comas fuil tharbh agus ghabhar peacaidhean a thoirt air falbh, ach “le aon ìobairt rinn E chaoidh foirfe iadsan tha air an naomhachadh.”

Ann an irioslachd a bheatha agus am fulangas a bhàis bha “ìobairtean a b’fhearr.” Thug E E féin suas. B’e E féin an Sagart agus an ìobairt. An uair thug E E féin suas ann a leagail a bheatha


[TD 52]

sios air crann Chalbhari rinn E sin le gniomh cumhachd a shagartachd.

Agus do bhrìgh gum b’e féin na dhaonnachd an ìobairt, tha toilteanas neo-chrìochnach innte.

(3) Is e an treas ni tha deanamh freagradh na h-eadar-ghuidhe uile-chinnteach an t-ùghdarras thugadh dha an dèidh ais-eirigh. “Thugadh dhomhsa na h-uile cumhachd air nèamh agus air an talamh,” ars’ Esan. Tha iuchar tigh Dhàibhidh air a ghualaibh. Tha na h-uile còir agus na h-uile cumhachd aige maille ris an Athair, agus cha chum an t-Athair ni sam bith uaidh a dh-iarras E, oir thug E na h-uile nithean thairis dha. Is i a thoil-san toil an Athar.

(4) Buadhaichidh an eadar-ghuidhe, do bhrìgh, rùn gràsmhor agus dèagh ghean an Athar do a shluagh. “Is toigh leis an Athair féin sibh,” arsa Criosd ris na deisciobuil. Tha toil mhàith aig Dia do a shluagh. Ann an soibhreas a ghràis, ann am meud a ghràidh agus ann an doimhne a thruais thug E an t-aon ghin mhic air an son, agus cionnus maille ris-san, nach toìr E gu saor na h-uile nithean dhoibh. Seadh, cha chum E màith air bith uatha. Bheir E gras an so, agus glòir an sud.

III. BEANNACHDAN NA H-EADAR-GHUIDHE

Tha an eadar-ghuidhe an aon ni ri buaidh shior-mhaireannach a bhàis ann an cleachdadh, agus uime sin a cosnadh beannachdan mòra agus luachmhor do oighreachan nan geallaidhean. Cuid de na beannachdan sin ainmicheamaid.


[TD 53]

(1) Tha an eadar-ghuidhe a’ seulachadh maitheanas peacaidh do an fhìrean.

An là an fhireanachaidh fhuair iadsan uile tha creidsinn màitheanas ’nam peacaidhibh agus cha tig iad chum dìtidh. Gidheadh, tha mothachadh làidir aca gur peacaich iad fathast, agus is e aideachadh nan uile, “Chan ’eil mi a’ deanamh am màith bu mhiann leam ach an t-olc nach b’àill leam, is e sin tha mi a’ deanamh.” Mar is naoimhe tha iad a fàs is ann is peacaiche, is e sin ri ràdh—is ann is geur-mhothachaile air peacadh tha iad; agus do bhrìgh sin bheireadh iad thairis mar b’e an Eadar-ghuidhe. Ach, air an son tha ullachadh roimh làimh, agus cha dìobar an creideamh iad. “Ghuidh Mise air do shon.”

(2) Tha an eadar-ghuidhe a cur mìlseachd ann an crannchur an chreidmhich anns an t-saoghal so.

Tha na h-uile nithean, ach, ma dh’fhaoidte, na nithean tha an creidmheach a toirt air fhéin le a pheacaidhibh, a tighinn da ionnsuidh a réir toil Chrìosd. Tha na h-uile nithean air an deagh ordachadh—na nithean searbha cho cinnteach ris na nithean sòlasach. Is aithne do Chriosd na nithean as fhearr do gach aon agus is iad sin tha E ag iarraidh dhoibh. Air dhuinn so a thuigsinn chì sinn mar tha na h-uile nithean ceann-a-chéile ag oibreachadh chum maith dhoibhsan aig a bheil gràdh do Dhia; agus ruigidh sinn air a ràdh “dh’ fhoghluim mi anns gach staid a bheil mi, a bhi toilichte”; agus bithidh sinn leigte le toil mhaith Dhé do ar taobh, agus their sinn le mòr ghàirdeachas, “Rinn E na h-uile ni gu maith.”


[TD 54]

(3) Tha an eadar-ghuidhe a’ cosnadh àite do ùrnuighean agus do sheirbhis a shluaigh.

Chaill sinn na h-uile còir air Dia agus chan urrainn sinn an ni as lugha a thagradh air bonn ar toilteanais féin. Ach, is maith tha sin air, oir tha sinn air ar cuireadh gu ar n-ùrnuighean a chur suas ann an ainm Chrìosd. Tha E mar an t-Ard-shagart a’ gabhail cùraim de ùrnuighean a shluaigh, agus gan cur anns an tùiseir Òir, agus air dha sin a dheanamh theid iad suas le déagh fhaile cùraidh. Ge b’e cho brìste, no cho mi-choimhlionta as a bhitheas ùrnuighean òighreachd, ma tha iad air an cur suas tre chreidimh, gheibh iad éisdeachd fo bhuaidh na h-Eadar-ghuidhe.

Tha an ni ceudna fìor thaobh seirbhis a shluaigh.

Tha na h-oidhirpean tha iad a’ deanamh a’ faotainn mar gum b’eadh, snuadh agus snas fo sgàile na h-Eadar-ghuidhe agus tha Dia a’ gabhail riutha.

(4) Tha an eadar-ghuidhe a’ deanamh tèarnaidh a chuid Féin uile-chinnteach.

Is ann air son na muinntir sin air son an d’fhuair E bàs tha E ag eadar-ghuidhe. Agus cha chaillear aon diubh. Air iarrtas tha an Spiorad Naomh gan deanamh toileach ann an là a chumhachd agus a’ frithealadh orra gràis ann an àm feuma air dhòigh as gu bheil iad a dol bho neart gu neart. Is e rùn na h-eadar-ghuidhe gum bi iad air an saoradh bho an òlc agus air an deanamh iomlan naomh, agus fa-dhèoidh air an cur an làthair an Athar gun chron, gun smal. Agus tachraidh sin. “Tha E comasach air an dream a thig a


[TD 55]

dh’ionnsuidh Dhé trìd-san a thèarnadh gu h-iomlan do bhrìgh gu bheil E beò gu sìorruidh gu Eadar-ghuidhe a dheanamh air an son.”

An lorg na thubhairt sinn, nach bi sinn, tre ghràs maireannach ann an ùrnuigh, toilichte le ar staid, dòchasach a thaobh glòire? Tha ar n-Ard-shagart gràsmhor, cumhachdach, tròcaireach, agus cha bhi dad a dhìth air a shluagh troimh uine no sìorruidheachd a chionn gu bheil E a’ deanamh eadar-ghuidhe. Is maith dhoibh. Agus, a chum gu ruig so oirnne uile, gabhamaid Criosd mar tha E ga thairgse Féin gu saor anns an t-soisgeul. AMEN.


[TD 56]

LEIGHEAS DO CHRIDHEACHAN BRISTE

Leis an URR. IAIN MACIAMHAIR, M.A., Carlobhagh

Leighisidh e iadsan aig am bheil cridhe briste agus ceanglaidh e suas an leòntan.—SALM cxlvii. 3.

ANNS an t-salm so tha òglach Dhé ag cur impidh air daoine a bhi toirt molaidh do an Tighearn mar ni a bha iomchuidh dhoibh a bhi deanamh air sgàth aobharan a bha gabhail a steach maitheas a bha Dia gu bhi taisbeanadh d’a shluagh; glòir a thròcair agus a chumhachd agus a thighearnais os cionn nan uile nithean a chruthaich e. Am measg nan aobharan tha Salmadair ag ainmeachadh chum daoine bhrosnuchadh gu Dia a mholadh tha e ag cur an clìu a tha e tabhairt do an Tighearn anns na briathran a tha fo ar comhair, “Leighisidh e iadsan aig am bheil cridhe briste agus ceanglaidh e suas an leòntan.” Beachdaicheamaid air na briathran so anns an òrdugh a leanas

I. Nàdur a’ bhristidh cridhe a tha air ainmeachadh anns na briathran so.

II. Cuid de aobharan a bhristidh—cridhe so agus nan leòntan a tha air an ainmeachadh.

III. An gealladh a tha air a thoirt do’n mhuinntir air a bheil na galairean sin. Leighisidh an Tighearn iad.


[TD 57]

I

Ciod e nàduir a’ bhristidh-cridhe a tha air ainmeachadh an so. Tha an soisgeul a tha seirm gràidh Dhé do shaoghal caillte a’ filleadh geallaidh ann féin gum bi anmannan gu cinnteach air an tèarnadh. Chi Criosd de shaothair anma agus bithidh e toilichte. Gidheadh ged tha sin firinneach mar ni a tha fillte stigh an rùn sìorruidh Dhé, tha e firinneach cuideachd nach ’eil barantas aig neach sam bith a bhi smuaineachadh gu bheil gealladh aigesan bho Dhia a thaobh maith aimsireil no sìorruidh gus an gabh e ri Criosd anns an t-soisgeul mar a shlanuighear. Is ann tre aonadh slàinteil ri Criosd tha còir aig neach air geallaidhean Dhé. Is ann aig an diadhachd tha gealladh na beatha tha làthair agus a chum teachd.

Tha an ni ceudna firinneach fo an t-seann fhrithealadh. Bha geallaidhean Dhé do luchd eagail Dhé, do an dream a bha ag earbsadh an Dia agus ’ga ghràdhachadh. Uime sin tha e iomchuidh a chomhdhùnadh gur e suidheachadh gràsmhor a dh’fheumas a bhi aig a’ mhuinntir a tha air an ainmeachadh anns na briathran so, fo na chlìu, “iadsan aig am bheil cridhe briste,” oir tha gealladh air leigheas air a thoirt dhoibh, agus is ann an uair a tha daoine an staid gràis a bhuineas a shamhuil sin de ghealladh gràsmhor dhoibh. Feumaidh uime sin nach e bristeadh-cridhe air mhodh nàdurrach ’na aonar tha air a chiallachadh an so, a chionn agus gu faod an easlaint sin a bhi air neach an staid neo-iompaichte, agus chan ’eil


[TD 58]

an Tighearn a’ toirt geallaidh do mhuinntir san staid sin gus an tréig iad i, agus gus an gabh iad ri tiodhlac shlàinteil Dhé.

Ach ciod e seòrsa cridhe briste a tha an so d’ a bheil an Tighearn a’ toirt geallaidh air leigheas? Feumaidh, an uair tha an Tighearn ag cur geallaidh fo ar comhair, gu bheil an easlaint so a filleadh innte cor spioradail a tha taitneach do Dhia féin agus a’ toirt glòir dha. A thaobh sin tha inntinn an Tighearn air a foillseachadh an àitibh eile de an sgriobtuir air dhòigh a tha dearbhadh dhuinn gu bheil am bristeadh-cridhe so ag glòrachadh Dhé. Chì sinn sgriobhta an aon eile de na salmaibh. “Is iad iobairtean Dhe cridhe briste, air cridhe briste agus brùite a Dhe cha dean thusa tàir,” Salm li. 16, agus mar an ceudna an sailm eile, “Is dlùth an Tighearn dhoibhsan a tha briste ’nan cridhe agus saoraidh e iadsan a tha brùite ’nan spiorad,” Salm xxxiv. 18. Tha na briathran prìseil sin a’ nochdadh gu bheil ni àraidh anns a’ bhristeadh-cridhe so, a tha tarruing aire Dhé thuige, agus a cosnadh gu bheil e toirt geallaidh air leigheas do neach aig a bheil e. Is e suidheachadh comh-ionann do bheil gealladh air a thoirt am fàisneachd Isaiah, “air an fhear so amhaircidh mi, airsan a tha bochd agus leònta ’n a spiorad agus a chriothnaicheas roimh m’ fhocal”; agus is e suidheachadh cosmhuil ri sin a tha Criòsd a rithist a toirt fo ar comhair an soisgeul Mhata, “Is beannaichte iadsan a tha bochd ’nan spiorad: oir is leo rioghachd neimh. Is beannaichte iadsan a tha ri bron; oir gheibh iad solas,” Mata v. 3, 4.


[TD 59]

Ged is e muinntir le cridhe briste, agus a tha ri bròn, a tha air an ainmeachadh anns na h-earrannan sin, gidheadh tha cleachdadh a bhròin féin agus an fhaireachduinn dhoilghiosaich, a tha sruthadh bho na chridhe bhriste, a’ foillseachadh gu bheil beatha air an cùl. Oir far nach ’eil beatha chan ’eil mothachadh air doilgheas no tinneas. Uime sin ged is ann mar easlaint a tha suidheachadh an neach so air a thoirt fo ar comhair, gidheadh tha a chor nas fàbharraiche na b’àbhaist da, oir ged a tha e easlainteach a nis, is ann a bha e marbh roimhe, marbh an euceartan agus am peacaidhean, Eph. ii. I. Aig an àm sin cha robh tinneas air, ach bha e na bu mhiosa na sin, bha e marbh. A nis tha e tinn, ach is e duine beò a tha tinn, agus is e beatha a dh’fhairicheas tinneas. Tha beatha, ma ta, aig fear a chridhe bhriste so, beatha spioradail, beatha Dhé, agus is i slàinte a tha anns a’ bheatha sin. Agus is iad cleachdaidhean na beatha sin an anam fear a chridhe bhriste, ga foillseachadh féin an athchuingean ri Dia, a miann a bhi glòrachadh Dhé, agus am fuath do pheacadh, agus fo dhoilgheas air son peacaidh, a tha deanamh a chridhe bhriste so ’na ìobairt do Dhìa. Is e bristeadh-cridhe spioradail a tha an so.

Ann am bristeadh-cridhe nàdurrach is ann tha duine a dol bho shlàint gu easlaint. Tha a shuidheachadh nas measa na roimhe sin. Ann am bristeadh-cridhe spioradail is ann tha an t-anam air eirigh bho bhàs gu beatha, ged a tha tinneas an cois na beatha sin, ach tha gealladh am briathran a chinn teagaisg gum bi an tinneas agus


[TD 60]

aobharan an tinneis air an toirt fadheòidh air falbh gu sìorruidh.

II

Beachdaicheamaid a nis air aobharan a bhristidh-cridhe so. Tha an cridhe air a bhriseadh fo bhuaidh aithreachais peacaidh, is e sin, aithreachas slàinteil. Is e an aon Spiorad a bha ag oibreachadh aithreachais an anmannaibh bho thoiseach, ach mar tha gràs Dhé air fhoillseachadh nas soilleire anns an Tiomnadh Nuadh, tha an tomhas ceudna bharrachd de sholus air a chur air olcas agus oillteileachd peacaidh, ged is e cumhachd an aon Spioraid a dh’oibricheas aithreachas anns a’ chridhe. Tha an t-anam air a dhìteadh ’na choguis le lagh Dhé, agus tha bàs Chriosd, an dearbh mheadhon troimh a bheil an t-anam a faotainn saòrsa bho chiont, a’ seulachadh air a chridhe cho an-tromaichte agus a bha a chiont. Tha dalmachd is naimhdeas an duine an aghaidh Dhé ri fhaicinn an sin, agus mar neach a tha tuigsinn gu bheil gach peacadh càirdeach da cheile, tha an t-anam ag aithneachadh gu bheil a ghnè a dh’iarradh Dia a chur a bith ’na nàdur féin. Is aobhar rugha-gruaidh uamhasach am mothachadh sin da. Tha ciod a tha Dia a’ saoilsinn de pheacadh ri fhaicinn ann cuideachd. So an éiric a dh’fheumadh Dia fhaotainn mum biodh maitheanas air a thiodhlac leis. Tha ni eile a’ buadhachadh gu cumhachdach air a chridhe gu bhi ga bhriseadh an uair a chì an t-anam e. Tha e faicinn gràdh Dhé anns a chrann cheusaidh


[TD 61]

agus a’ tuigsinn a nis gur ann an aghaidh Dia gràdhach a pheacaich e, agus tha sin a toirt blas ro shearbh dha air peacadh. Ciod e cho gràineil agus a chitheadh bràithrean Iòseph an rathad mì-chliùteach anns an do bhean iad ri am bràthair, an uair a dh’amhairceadh iad air an gniomh an solus a’ choibhneis a nochd Iòseph dhoibh an deidh sin. Dheanadh an coibhneas ud am peacadh na bu mhiosa ’nan sealladh, agus an cridhe a bhriseadh na bu mhò na ged robh Iòseph air díoghaltas a dheanamh orra. Chan ’eil peanas sam bith a dheanadh am peacadh cho searbh do anam ris a choibhneas a tha e faicinn am bàs Chriosd. Tha an t-anam an staid neo-iompaichte fo dhruidheachd peacaidh mar gum bitheadh e cur a chuibhrionn féin de an chiont air Dia, a chionn e féin a bhi fuathachadh Dhé, ach an uair a ghabhas cumhachd gràsmhor an Spioraid os làimh e, agus a chì e coibhneas gràidh Dhé anns a’ chrann cheusaidh do anam, sin an uair a thuigeas e, mar nach do thuig e riamh roimhe, gun d’fhuathaich e an Tighearn gun aobhar, agus brisidh sin a chridhe. Is ann dìreach an lorg an t-seallaidh so a tha gràdh an anma sin do am pheacadh agus a thlachd gu bhi ga ghniomhachadh air am briseadh. Bheir bàs Chriosd blas nas seirbhe do an anam air peacadh na bheireadh ifrinn féin, oir bithidh sealladh air peacadh an solus a chroinn cheusaidh na mheadhon air cridhe an aithreachain a dhealachadh ris a’ pheacadh agus a toirt air a thréigsinn; ach sin ni nach gabh àite a thaobh na muinntir a bhitheas a’ fulang air a


[TD 62]

shon gu sìorruidh. Cha bhi naomh an glòir nach bi am peacadh, an seadh àraidh, air a dheanamh nas seirbhe dha na bhitheas e air a’ dheanamh do an mhuinntir a bhitheas caillte gu sìorruidh.

Chan ’eil nì cho milis ri maitheanas Dhé, ach tha an t-anam ga fhaotainn troimh mheadhon a tha deanamh a pheacaidh féin nas seirbhe dha na dheanadh ni sam bith eile. Is e buaidh maitheanais Dhé a bhi briseadh a’ chridhe air son peacaidh, agus air falbh bho pheacadh.

Tha rithist bristeadh-cridhe air siubhal sluaigh Dhé do bhrìgh mothachaidh air plàigh an cridhe a bhi gan leantuinn. Searbh agus mar a bhlais iad peacadh tha iad an cunnart, tre chuilbheartachd Shàtain agus mhealltaireachd do-thuigsinn a’ pheacaidh, annta féin, a bhi air an claonadh gu seachran a rithist. Tha an fheòil a miannachadh an aghaidh an Spioraid a fhuair an creidmheach, agus tre na cumhachdan a tha ag iarraidh a bhi buadhachadh na aghaidh tha an t-anam ag aithneachadh, agus tha an fhìrinn ga nochdadh cuideachd, gu bheil e comasach dha dol air ais an àite a bhi fàs an gràs mar tha air iarraidh air; agus tha e tuigsinn uime sin cho freagarrach agus a tha an àithne a tha air a toirt do chreidmhich, “Làn oibrichibh bhur slàinte féin le eagal agus ball-chrith,” Phil. ii. 12. Dìreach mar gum bitheadh an t-abstol ag iarraidh orra an cridhe a bhi briste an comhnuidh, gus nach fàsadh iad réidh ris a pheacadh a rithist. Tha an creidmheach cosmhuil ri neach air am bitheadh an codal a brath air mhodh nàdurrach. Chan ann gun dìcheall a chumas e an codal spiora-


[TD 63]

dail dheth. Tha cul-sleamhnachadh an eachdraidh nan naomh. An uair tha cul-shleamhnachadh ann, tha an cridhe briste mar gum b’eadh a’ slànachadh, ach is ann an rathad ceàrr, a tha chum caoile do an anam, agus easurram do Dhia. An uair a philleas an t-anam bho sheachran fàsaidh an cridhe briste a rithist, agus cha b’iongantach ged a dh’fhaodadh Dia smachdachadh a chur ’na chois an uair sin, a dheanadh gle ghoìrt e.

Agus tha sin gar treorachadh gu bhi beachdachadh gu h-aithghearr air na leòntaibh a tha air an ainmeachadh. Bithidh an Tighearn a’ leòn a shluaigh air son an seachrain, “Is tù an Dia,” arsa an Salmadair, “a thug maitheanas dhoibh ged do rinn thu diòghaltas air son an gniomharan.” Lot sealladh de shùil Chriosd cridhe Pheadair air son a pheacaidh. B’e coibhneas do Pheadair a bha anns a’ chronuchadh sin, B’e meadhon gu bhi ga philleadh air ais gu Criosd féin air son leighis a bha ann.

Bha Pòl an rathad eile air a leòn le sgolb san fheòil chan ann mar smachd air son peacaidh ach a chum a bhi ’na mheadhon bacaidh air bho pheacadh. Faodaidh an Tighearn a bhi leòn gu bhi smachdachadh, agus faodaidh e a bhi leòn a chum gum bi sin na inneal gu bhi gleidheadh an anam bho pheacadh.

Tha e soilleir cuideachd gu bheil an Tighearn ag cleachdadh meadhonan searbh a chum a shluagh a bhacadh bho bhi ag iarraidh fois anns an t-saoghal so. Tha dàimh làidir aig cridhe an duine ris an talamh ged bhitheadh gràs aige. Faodaidh an


[TD 64]

dàimh sin a bhi ga nochdadh féin an iomadh cumadh. Faodaidh an Tighearn mar Dhia eudmhor, nach ’eil air son gum bitheadh an cridhe air a shocrachadh air an talamh nas mò na air féin, beatha a chloinne féin a dheanamh an-fhoiseil air an talamh, agus faodaidh iad gu tric a bhi faireachduinn cosmhuil ri neach a bhitheadh a coiseachd cas—ruisgte am measg ghloineachan briste, agus nach b’urrainn imeachd cho cabhagach agus cho saoirsneil agus a luigeadh e, agus aig nach b’urrainn fios a bhi cuin a dh’fhaodadh e a bhi air a ghearradh an rathad a chiùrradh gu goirt e. Bithidh cridheachan sluaigh Dhé, a tha e teagasg, ag aithneachadh gur e an saoradh bho thalmhaidheachd agus bho uabhar agus bho dhìomhanas a tha aig an Tighearn anns an t-sealladh leis na fiosraichidhean sin.

III

Gabhamaid a nis beachd air a’ ghealladh air leigheas a tha air a thoirt do an mhuinntir so. Bha e soilleir a thaobh a bhristidh-cridhe so mar a bha sinn a nochdadh gu robh e féin mar dhearbhadh air toiseachadh leighis anns an anam. Is e a tha anns a’ bhristeadh-cridhe so àmhghar na beatha spioradail, agus dh’fhaoidte a ràdh gur e galar slàinteil a tha ann. Is ann an lorg a chridhe a bhi air a bhriseadh a thainig an t-anam gu bhi ag cur feuma air léigh na slàinte agus ag gabhail ris. Is e Criosd léigh na h-eaglais. So aon ainm a bhuineas da, fear ceangail suas luchd a’ chridhe


[TD 65]

bhriste, Isa. lxi. 1. B’e theachd do an t-saoghal bonn dòchais na h-eaglais anns na ginealachaibh roimh fhoillseachaidh anns an fheòil. Bha creideamh na h-eaglais sna h-amaibh sin a deanamh greim slàinteil air gealladh Dhé mu thimchioll. Bha gealladh Dhé san t-seadh so ’na phlàsd-leighis do chridhe Abrahaim mar a thuigeas sinn bho bhriathran Chriosd féin “Bha déidh mhor aig Abraham bhur n-athairse mo latha-sa fhaicinn agus chunnaic se e, agus rinn e gàirdeachas.” Eoin viii. 56; agus mar an ceudna do chridhe Shimeoin, oir is ann air bharantas geallaidh Dhé a bha dùil aige ri solas Israeil.

Fo an Tiomnadh Nuadh tha a’ chuis nas soilleire. Tha Criosd mar an ti a bhàsaich gu bhi maitheadh peacaidh agus ag ionnlaid anmanan dhaoine uaidhe air a thairgsinn gu saor anns an t-soisgeul, agus na h-uile a ghabhas ris bithidh e mar léigh dhoibh. Is e féin léigh na muinntir thinn aig a bheil an cridhe briste le doilgheas air son peacaidh. An uair a thuigeas neach eucail spioradail gu cothromach, cha fhreagair an sin e ach aon léigh, agus is e sin Mac Dhe; agus tha sealladh air glòir an léigh sin ri aghaidh droch thoillteanais an anma sin, mar gum b’eadh, a briseadh a chridhe aig an aon àm aig a bheil e ga shlànuchadh.

Tha an t-anam a faotainn leighis tre a chiont a bhi air a maitheadh, agus e bhi air a thoirt fo riaghladh éifeachdach gràis Dhé ’na chridhe. A thaobh a cheud ni tha seadh anns nach bi a chiont gu bràth nas maithte na tha e, mar neach do an deachaidh fìreantachd Chriosd a mheas an lorg


[TD 66]

creidsinn ann. Rom. viii. 1; ach a thaobh an ni mu dheireadh faodar a ràdh gur e toiseach leighis a tha ann, ach nach e leigheas iomlan a tha ann. Chan ’eil an t-anam iomlan naomhaichte air ball cho luath agus a tha cumhachd an léigh shìorruidh a’ ruighinn air. An neach a bha fulang fo fhiabhras trom ach a fhuair thairis air an trioblaid, bha àm sònraichte ann anns an do philleadh cumhachd na trioblaid, agus b’e sin ceud thòiseachadh a leighis, gidheadh cha bhitheadh an neach sin air ball cho slàn fallain agus a bha e mun do bhuail am fiabhras e. Dh’fheumadh e faicill a chleachdadh air son uine chum gum pilleadh an neart sin thuige a bha aige mun d’fhàs e tinn. Mar sin tha na creidmhich. Cha bhi iad air ball an deidh gabhail ri Criosd cho slàn agus a bha Adhamh mun do thuit e. Ach bho choinnicheas Criosd riu is ann a bhitheas iad tuilleadh mar mhuinntir ghalarach fo a làmhan mar léigh san t-saoghal, cho fad sa bhitheas iad beò. Chan ann idir mar mhuinntir a tha gam faireachduinn féin iomlan slàn tha iad, ach muinntir aig a bheil dòchas gun d’ràinig leigheas an tomhas orra, agus an tomhas sin gan deanamh nas mothachail air an galair agus gan deanamh nas tartmhoire air son an tuilleadh leighis a bhi a ruighinn orra, chum agus fa-dheòidh gum bi an eucail gu h-iomlan air a fògradh uapa; agus mar sin tachraídh, ach bithidh a’ mhuinntir sin, an uair a thachras sin, maille ris an Tighearn féin gu sìorruidh.

Bha sinn a’ toirt fainear leòntan a dh’fhaodadh a bhi air sluagh Dhé, cuid dhiubh tre thrioblaidean


[TD 67]

a tha coitchionn do dhaoine eile. Dh’fhaodadh eadhon bristeadh-cridhe nàdurrach bhi aig sluagh Dhé tre dheuchainnean doilghiosach na beatha so a bhi deanamh fàsgaidh cruaidh orra, ach gidheadh ceanglaidh an Tighearn suas an leòntan. Tha e gan ceangal suas leis a ghràs a tha cumail cosg riu am meadhon an trioblaidean, “Tha fhios againn gu’n oibrich trioblaid foighidin.” Sin ceangal suas Comhfhurtachd an Spioraid Naoimh agus focail Dhé, agus am muinghinn sin anns an Tighearn a tha air à daingneachadh nas treise anns an anam am meadhon a shamhuil sin de dheuchainnean. Nach e ceangal suas a tha an sin?

Agus a rithist tha an ceangal suas sin air a choimhlionadh gu h-iomlan anns an t-sìorruidheachd.

Tha an t-abstol Pòl a’ nochdadh gu bheil coimhcheangal glòrmhor eadar àmhghairean sluaigh Dhé an so, agus a’ chuibhrionn glòire a tha iad gu bhi mealtuinn anns an t-sìorruidheachd, “Oir tha ar n-àmhghair eutrom,” arsa an t-abstol, “nach eil ach re sealain, ag oibreachadh dhuinne trom chudthrom glòire a tha nas ro anabarraiche agus sior mhaireannach.”

Bithidh an glòir-san anns an t-sìorruidheachd a réir an tomhas comais a gheibh iad a bhi faicinn de ghlòir an Tighearn ’na ghràs agus ’na mhaitheas agus ’na nàduir glòrmhor gu h-iomlan. Tha àmhghairean nan creidmheach fo làimh an Tighearn gu bhi ’nam meadhon air a bhi toirt na glòire sin ris dhoibh.

Chan iarradh iad toradh na b’fhearr na sin a bhi tighinn an lorg an leòntan.


[TD 68]

FIANUIS DHÉ AN ATHAR MUN MHAC

Leis an URR. FIONNLA MACRATH, Ploc Lochailse

Feuch, thilg neul soillseach sgàile orra; agus feuch, guth as an neul ag radh, Is e so mo Mhac gràdhach-sa anns am bhèil mo mhòr thlachd, éisdibh ris.—MATA xvii. 5.

THA Peadar, aon de na deisciobuil a bha maille ris an t-Slanuighear air a bheinn ag innseadh dhuinn anns an dara litir a sgriobh e gun cual iad na briathran so as a’ ghlòir oirdheirc. Bha urram sonraichte air a chur air an triuir dheisciobuil ud léis an t-sealladh a thugadh dhoibh, oir chunnaic iad an t-Iosa a bha air a dhìmeas agus air a chur air cùl le daoinibh, a dealradh anns a’ ghlòir a bhuineadh dha, agus chual iad guth Dhé an athar ag innseadh dhoibh mu Iosa, co a bha E ann. Dh’ fhaodadh so da rìreadh aoibhneas a chur orra, agus aig an àm cheudna truas a chur ’nan cridhe ris an t-saoghal a bha deanamh tàire air, oir le sin bha iad a’ deanamh cron do an anman féin. A nis ged tha an cuspair so shuas air nèamh agus neo-fhaicsinneach air an talamh nach ’eil ni-eiginn dheth air fhoillseachadh dhoibh-san a tha faotainn a’ chreidimh luachmhoir thugadh aon uair do na naoimh. Tha againn an so an fhianuis rinn Dia mu thimchioll a Mhic, agus beachdaichidh sinn oirre fo na tri cinn so:

I. Cruth na Fianuis.
II. Briathran na Fianuis.
III. Àithne Dhé dhoibh thaobh a Mhic.


[TD 69]

I. CRUTH NA FIANUIS

Bha so ann am focal agus ann an sealladh: mar sin bha fianuis do shùil a chuirp agus do shùil an anma. Bha an aon a’ toirt dearbhaidh air cliù pearsa glòrmhor a Mhic, agus an aon eile a’ toirt soilleireachd air. Tha am focal a’ foillseachadh inntinn Dhe a thaobh a Mhic agus a dhaimh ris, agus tha an cruth-atharrachadh a toirt am fradharc gu robh Iosa bho nèamh agus gur ann bho sin bha a mhòrachd, agus gu robh freagarrachd aige air son comunn ris na nèamhan shuas. Tha feum againn air an fhocal chum aithne fhaotainn air inntinn agus rùintean Dhé, agus mar an ceudna chum ar tuigse fhosgladh suas gu bhi ag gábhail a steach nithean spioradail agus gu bhi gam breithneachadh. Is e meadhon ro shònraichte tha anns an fhocal air an robh an Eaglais a cur mòr mheas anns na h-uile linn. Cionnus nach bitheadh e mar sin an uair tha e na cheangal eadar an cridhe agus an Slanuighear? Oir tha am focal aig a cheart àm a’ seulachadh air a chridhe le buaidh an Spioraid an còir anns an ti tha labhairt. Tha e nas luachmhoire na an t-òr agus nas mìlse na mhil. Dh’fhoillsicheadh do na deisciobluibh ni a bha gabhail a steach ann gu robh comunn aig Iosa araon ris na neamhaibh shuas agus ris an talamh bhos; chan e nach d’fhuair iad cothrom roimh sud air sin aithneachadh, ach aig an àm ud chunnaic iad E comhradh ri Maois agus Elias. Is cinnteach gur iongantach an togail-suas a fhuair iad tre an ghuth agus tre an t-seallaidh an uair bha iad air

[TD 70]

an deanamh toileach bhi dealaichte bho chomunn an t-saoghail gu bhi tàmh air an t-Sliabh. Rug iad air uibhir de an chomhradh bha eadar E féin agus an dithis naomh is a dh’ardaicheadh beatha agus bàs Iosa nan sealladh. Bha toradh a bhàis air fhaicinn anns an dithis naomh a choinnich ris air a’ bheinn, oir tha e soilleir bho an fhocal gur ann trid sin fhuair na h-uile gu glòir bho latha Abeil gus a nis.

A rìs thàinig neul tharis orra, ni a dh’fhaodadh a chur nan cuimhne gu robh an Tighearn feadh linntean an t-Seann Tiomnaidh leis a leithid sin a shamhladh a nochdadh do Israel a dhàimh riu agus a chòir annta. Nam bitheadh iad a’ toirt sin fainear aig an àm is docha nach bitheadh eagal orra mar a bha oir bha an guth a chual iad as an neul a’ nochdadh dhoibh air mhodh nas glòrmhoire na bha an neul eadar na Cerubim no an neul a lean iad troimh an fhàsach, gu robh E chomhnuidh nam measg. Bha guth nam briathran a chual iad glòrmhor agus gràsmhor, B’e guth Dhé an athar a bha ann mu thimchioll a Mhic, agus uime sin thugamaid fainear an Fhianuis.

II. AN FHIANUIS

Bha an t-Athair a ghnàth a’ deanamh fianuis air iomadh dòigh mu Mhac rè uile laithean irioslachaidh, ach rinn E sin aig an àm so air mhodh dlùth agus soilleir, oir labhair E anns a’ neul a chuairtich iad. Nach maith a dh’fhaodadh na deisciobuil fhaicinn gu robh an fhianuis fìor. Bha i a réir


[TD 71]

gniomharan Iosa agus a bhriathran air an robh iad eòlach, agus a bha gu léir a réir an fhaidheadaireachd a rinneadh mu thimchioll. Bha na briathran air an labhairt mu Mhac agus E na aonar agus mar sin cha robh cothrom air an càradh ri neach sam bith eile, ni mò b’urrainn na deisciobuil smuaineachadh air iad bhi air an labhairt le neach sam bith eile ach leis an Ti do am buineadh e a ràdh “Is e so mo Mhac,” eadhon an t-Athair nèamhaidh. Bha Maois agus Elias luachmhor ’nam beachd, agus bu mhiann leo iad a dh’fhantainn maille riu, ach chaidh iad as an t-sealladh anns an neul, agus is coltaiche nach faicear iad a rìs gus an tig iad a nuas maille ris féin an uair chì gach sùil E. Bha E air fhàgail na aonar mar a thubhairt sinn chum nach bitheadh an aire air neach sam bith eile ach air-san mu an do labhair an t-Athair a chuir uaidhe E na briathran so. Tha an fhianuis cho buadhach is a tha i cho fìor an uair tha i air a’ toirt leis an Athair oir is fianuis soillseachaidh tha innte. Tha buaidh tarruing aice mar an ceudna air na h-uile do am bi i air a’ toirt gu éifeachdach, agus thig iad dh’ionnsuidh a Mhic. “Gach neach a chuala agus a dh’fhoghluim o’n Athair, thig e am ionnsuidh-sa,” ars am Fear-Saoraidh, a thubhairt mar an ceudna, “Cha tig neach air bith do m’ionnsuidh mar tarruing an t-Athair a chuir uaidh mise e.”

Thugamaid a nis an aire do na trì nithean tha deanamh suas na fìanuis so.

An toiseach, “Is E so mo Mhac”—Iosa bho Nasaret, duine comhdaichte ann an irioslachd air a


[TD 72]

ghairm leis an Ti a tha neo-fhaicsinneach na mhac dha. Ann an solus briathran a Mhic a thàinig gu bhi foillseachadh an Athar tha an dàimh so ra thuigsinn. Dh’innis E gu robh an t-Athair gabhail comhnuidh ann. Tha Iosa uime sin gu susbainteach ’na mhac do Dhia. Agus do bhrìgh nach gabh susbaint Dhé a roinn nach fheum e bhi gu bheil Iosa Criosd na mhac anns an t-seadh anns a bheil E co-ionann ris an Athair. Iongantach ged tha a’ chùis ann an sùilibh dhaoine feumaidh e bhi, air an aobhair so gur Dia E. Is e so tha focal Dhe a cur an céill ma thimchioll mar chuspair a chreidimh. Is éiginn gur ann mar so a dh’fheumas E bhi air a ghabhail leosan uile a chreideas ann chum slàinte. Thubhairt E fein ann an rathad bagraidh ro-shòlaimte, “Mur creid sibh gur mise E gheibh sibh bàs ann ’ur peacaidhean.” Air an làimh eile tha creideamh ann mar Mhac Dhé a’ tarruing uaidh beatha agus ag earbsa na h-uile ni ris. Tha slàinte agus tèarainnteachd ann an deanamh sin. Is e an Dia sìorruidh a thubhairt, “Is e so mo Mhac,” ni a tha nochdadh gu soilleir gu bheil am Mac sìorruidh mar an ceudna, nach d’thàinig air atharrachadh sam bith air a phearsa le ar nàdur a’ ghabhail thuige, ni mo thàinig sin air nàdur na daonnachd le i bhi air a h-aonadh ris-san. Tha an smuain so thaobh a dhà nàdur agus aonachd a phearsa a cur air chois annta-san a chreid, urram dha agus mòr thlachd ann.

A rìs tha an t-Athair ag radh “Mo Mhac gràdhach” ris. Chan ’eil sinn gu bhi saoilsinn gu bheil mac aige nach ’eil gràdhaichte leis, no nas mò gu bheil


[TD 73]

mac eile aige co-inbheach ris-san oir is esan aon-ghin mic. Is ann tha na focail so ag innseadh nàdar an dàimh a tha eadar iad, gur i dàimh gràidh a tha ann. Tha E gràdhaichte leis an Athair le gràdh sìorruidh agus neo-chriochnach oir tha an dithis phearsachan co-ionann ann an nàdur, agus tha esan a gràdhachadh an Athar le gràdh iomlan. Do bhrìgh gur E an t-aon-ghin Mic, tha lànachd gràidh an Athar ann. Cha robh neach eile ann a bha comasach air gràdh Dhé an Athar fhoillseachadh ’san uile iomlanachd ach esan a mhàin. Uime sin b’e Teachdaire choimhcheangail E. Nach fheum e bhi gu bheil an comunn cho dlùth eadar iad gu bheil iad ’nan aon anns gach ni a bhuineas do obair an teàrnaidh, ni a tha foillseachadh tèarainnteachd a shluaigh. Thubhairt am Mac, “Chan urrainn neach sam bith an spionadh a làimh m’ Athar, mise agus an t-Athair is aon sinn.” Tha earbsa an Athar anns a’ Mhac air fhaicinn mar an ceudna troimh an fhianuis so, gu bheil i cho coimhlionta ’sa tha a ghràdh mòr. “Is toigh leis an Athair am Mac, agus thug E na h-uile nithean ’na laimh.” Ciod tha daoine ag ràdh ris a so? Ciod tha so ag ràdh riu? Nach ’eil, iadsan a bhi ’ga ghràdhachadh mar an Ti leis a bheil gràdh an Athar air fhoillseachadh? Is iongantach nach ’eil muinntir a’ toirt fainear ma bhitheas tàir air a dheanamh air-san gum bi tàir air a dheanamh air gràdh an Athar mar an ceudna. Is fuar agus is falamh agus is cruaidh na h-aignean sin anns nach ’eil àite aig cuspair gràidh an Athar; agus is neo-uidheamaichte iad air son ionad comhnuidhsan.


[TD 74]

Is e an treas ni anns an Fhianuis so—“Anns am bheil mo mhòr thlachd.”

An uair smuainicheas sinn air gràdh an Athar is ann gu pearsanta bhitheas am Mac fo chomhair ar n-inntinn, ach tha “mhòr thlachd” a’ toirt fo ar comhair cliù agus beusan a’ phearsa sin mar tha iad air am faicinn ann an gniomharaibh a bheatha. Bha Dia ag amharc air gniomharaibh dhaoine bho an toiseach, gu h-àraidh coimhcheangailte ri aoradh dha, agus bha E deanamh aithnichte co dhiu a bha spéis aige dhoibh no nach robh. Bha so comharraichte thaobh aoraidh Abeil agus Chain, agus a thaobh beatha Israeil nuas feadh nan linntean Bha sùilean an Athar gu mionaideach air uile ghniomharaibh a Mhic, agus bha a bheatha mar sin fo sholus rannsaichidh an lagha agus a cheartais, agus tha an t-Athair ag innseadh dhuinn ciamar a bha am Mac agus a bheatha na shealladh leis na briathran so—“Anns am bheil mo mhòr thlachd.” Bhitheadh e chum ar maith nan d’thugamaid aire da rìreadh do na nithean timchioll air a Mhac thaobh a bheil so air a ràdh, agus nan gabhamaid a steach aig an am cheudna gur ann mar fhear-ionaid nam peacach tha E faotainn an teisteis so leis an robh E air a mholadh da dheiscioblaibh. Cumamaid fo ar comhair ma tha gur ann mar Eadar-Mheadhonair tha an taitneas mòr so aig an Athair ann agus gu bheil E uime sin uile-fhreagarrach air ar son aig nach ’eil slighe eile chum an Athar. Thugamaid fainear an toiseach gu bheil mòr thlachd Dhé an Athar ann an dìlseachd a Mhic. Chuir an t-Athair E don t-saoghal so gu a thoil fhoillseachadh


[TD 75]

ann a bhi deanamh obair na rèite. Anns an obair sin, a bha gabhail a steach fulangas gu bàs thug E e féin thairis gu h-iomlan do thoil an Athar. Bha E deanamh focal Dhe. Cia iomadh uair a thubhairt E gu robh E ag innseadh nan nithean a chual E bho an Athar, gu robh E deanamh nan nithean a bha E faicinn an Athar a deanamh, agus nach robh E toirt fianuis mu thimchioll féin. Mar sheirbhiseach bha E toirt umhlachd don Athair. Ged bu Tighearn E bha E toileach bhi comhdaichte le irioslachd. Bha E anns an ni sin a toirt an urraim dhligheach don Athair agus a nochdadh an eisimpleir da dheisciobluibh a réir an gluaiseadh iad gu taitneach do Dhia. Chuir E coirichean Dhé air thoiseach air a chomhfhurtachd féin. Ghiùlain E gu toileach gach eallach a chuireadh air mar Fhear-ionaid a shluaigh ann an gràdh don Athair. Cha d’thàinig gruaim riamh air a chuireadh falach air an aobhar ghràsmhor a bha san amharc. Is e an crann-ceusaidh an dearbhadh bu mhò a chuireadh air a dhìlseachd, agus anns an dearbhadh sin bha E araon dìleas do an Athair, agus tròcaireach do dhaoine. An uair bha E air a thréigsinn leis na h-uile thaom E a thruas agus a thròcair a mach ann an urnuigh ris an Athair air son pheacach. Bha so a’ dearbhadh gu robh na h-uile ni a dhearbadh ris tèarainte ’na làimh. Bha cliù agus glòir Dhé air earbsadh ris comhcheangailte ri tèarnadh a shluaigh taghta agus tha an t-Athair ’ga mholadh do na deiscioblaibh agus ag ràdh riu, “Eisdibh ris.”

Bha tlachd an Athar ann an “Umhlachd a Mhic.” Is ann tre eas-umhlachd Adhaimh fhuair


[TD 76]

an Cruithfhear oilbheum agus a chaill an duine a chomas Dia a thoileachadh. Bha Dia uime sin feargach ris an duine gach la, a call mar gum b’eadh a thoilinntin anns a’ chreutair a chruthaich E ’na iomhaigh féin, gus an d’thàinig am Mac air fhoillseachadh anns an daonnachd. Fhuair Dia an t-Athair uaidhe-san an umhlachd a bha uile-choimhlionta. An tlachd nach d’fhuair E ann an Adhamh fhuair E ann am Mac a ghràidh agus nas mò gu mòr. Bha lagh Dhé ’na chridhe. Bha umhlachd a Mhic mar sin fìor, air dhi bhi ann an naomhachd agus ann an gràdh. Bha aitheantan Dhé ’nam beatha mhaireannach dha, agus bha E cur meas iomlan orra gu léir, a’ faotainn a thoil-inntinn ann an umhlachd dhoibh. “Is e so mo bhiadh agus mo dheoch” ars’ esan, “toil an Athar a chuir uaidhe mi a dheanamh agus obair a chriochnachadh.” Leis an umhlachd so bha lagh Dhé air àrdachadh, glòir Dhé air a gleidheadh bho smal, agus rùintean a ghràis gu bhi air an coimlionadh. Leis an umhlachd so, a bha gu bàs, thug E fìreantachd shìorruidh am fagus. Cia mòr tlachd an Athar ann! oir ann am beatha gràidh dh’aicheidh se E féin air son cliù glòir Dhé, agus air cosd fhola chuir E saor a mhuinntir a runaich an t-Athair a thèarnadh. Bha maise anns an umhlachd aige anns an robh tlachd aig an Athair, oir fhreagair E gu séimh uile agraidhean an lagha a fhuair oilbheum, agus E féin gun aobhar oilbheum ann.

Agus a rìs bha mòr-thlachd an Athar anns an dòigh anns an do sheas E buairidhean agus anns


[TD 77]

an d’thug E buaidh. Chaidh uile chumhachdan an dorchadais ’na aghaidh, agus cha deanadh ni as lugha an gnothach na cumhachd agus gliocas neo-chriochnach air son an cath a chur agus buaidh fhaotainn. Bha iad sin ann-san mar am Mac, ach is ann co-chordadh ri aobhair a theachd chum an t-saoghail a chuir E iad ann an gniomh. A réir sin cha do chleachd E iad gu bhi cosnadh aire dhaoine dh’ionnsuidh a dhaonnachd, ach dh’ionnsuidh an Athair, ughdair nan oibre miorbhuileach a bha e a deanamh agus nam briathran gràsmhòr a bha E labhairt.

III. ÀITHNE DHÉ

THUGAMAID a nis an aire do àithne Dhé da thaobh, is i, “Eisdibh ris.” Ma tha teachdaireachd nan Sgriobtuirean naomha uile trid-san, agus tha, or “Labhair Dia anns na laithibh deireannach so ruinne le a Mhac,” chan e mhàin gur e ar dleasnas, ach ar sochair eisdeachd ris. Tha an àithne bho na ghlòir oirdheirc a réir a gheallaidh le Maois gun togadh E suas fàidh mar esan. “Ris-san,” thubhairt Maois, “eisdidh sibh.” Is i so àithne Dhé an Athar agus tha i air a’ toirt anns a’ ghràdh anns an do chuir E a Mhac dh’ionnsuidh an t-saoghail so, agus sin chum gun ruigeadh luchd eisdeachd agus deanamh fhocail-san air slàinte.

Ann a bhi smuaineachadh air na briathran so faodaidh sinn cudthrom a leigeil air an fhocal, “Ris,” oir is ann dh’ionnsuidh Iosa tha aire nan deisciobuil air a gairm. Bha Maois agus Elias air


[TD 78]

am faicinn maiseach le glòir nach robh de an t-saoghal so, agus bha àite sònraichte aca ann an eachdraidh an fhoillseachaidh thug an Ti as àirde air fhéin, ach cha b’iad-san idir ughdairean an fhocail a labhair iad agus a thug iad do an eaglais, ach an Spiorad naomh, agus tha an Spiorad ’na uile lànachd an comhnuidh anns a’ Mhac. Air an aobhar sin eisdibh ris.

Bha E ann an uile chomhairlean Dhé bho na bhith-bhuantachd, agus tha ùghdarras aige gu an cur an céill. Is E am Fàidh aig a bheil ann féin susbaint na h-uile ni a their E mu thimchioll Dhé. An uair a labhras esan agus a tha a ghuth air a cluinntinn chan ’eil feum air fear-teagaisg eile, oir bheir E maille ris an fhocal an t-eòlas fìor agus iomchaidh chum gun cuirear dòchas ann. Tre eisdeachd ris gheibhear an creideamh luachmhor as eugmhais nach urrainear Dia thoileachadh.

Aige-san tha tobar na beatha, agus briathran na beatha maireannaich, air dhòigh gu bheil E comasach an compairteachadh mar is àill léis. Tha misneach gu leòr air a thoirt gu bhi ag eisdeachd ris le dùil mhaith air dhuinn a bhriathran féin a bhi againn—“Tha an uair a teachd agus tha i nis ann anns a cluinn na mairbh guth Mhic Dhé, agus an dream a chluinneas bithidh iad beo.” Is iomadh iad na nithean a chuireas smuaintean ann ar cridhe an àm im-cheistean, chùraman, agus dhoilghèasan nach bi idir gu ar leas agus ris nach còir eisdeachd; ach is ann aig an Ti so, a tha ann an uchd an Athar, tha còir focal a labhairt, agus ni E sin ann an deagh àm. Is ann dhasan a bhuineas


[TD 79]

a’ cheud fhocal a ràdh, agus am focal deireannach. Roimh, cha robh aon ann agus cha bhi ’n a dhéidh. Ris-san dhearbadh na h-uile ni a chur an céill a bhuineas do shlàinte, agus chan fhàg E ni sam bith am folach a dh’fheumas a bhi air fhoillseachadh. Tha a dhìlseachd a deanamh so cinnteach, seasmhach. Air an aobhar sin thugamaid géill do an ghuth a tha ag ràdh “Eisdibh ris.” Tha muinntir ag eisdeachd ris le cluasan a’ chuirp an uair tha iad a’ cluinntinn focal na fìrinn agus mas e eisdeachd a chreidimh a tha ann is cinnteach gum bi beannachd na slàinte ’n a lorg. “Tha mo chaoraich-sa ag eisdeachd ri mo ghuth . . . agus bheir mi a bheatha mhaireannach dhoibh.” Feumar eisdeachd ris anns na h-uile ni tha E ag àithne agus ag ràdh. Chan fhaodar gum bi duine na bhreitheamh air-san, ach gum bi na h-uile fo a bhreith-san. An uair a dhìteas E is ann gu cothromach agus gu ceart, agus ma ghabhas muinntir ris a sin, faodaidh gum faigh iad a mach gur ann an tròcair tha E ’ga dheanamh, oir tha tlachd aige ann an tròcair air dha dorus fhosgladh dhi ann am fìreantachd gu dol a mach a thàladh nam peacach, agus gu an saoradh on fhèirg a thoill iad. Nach eaglach a ni a tha cumail an duine bho bhi ag eisdeachd ri Teachdaire glòrmhor a Choimhcheangail a thàinig a nuas bho nèimh le teachdaireachd na slàinte, agus a ghabh slighe a’ Chroinn-Cheusaidh gu bhi ga h-innseadh do pheacaich chaillte. Is e am peacadh a ni eaglach sin, agus ma bhuadhaicheas e bheir e daoine gu truaighe shìorruidh, agus anns an staid sin bithidh


[TD 80]

am peanas nas gèire le bhi cluinntinn a Bhreitheamh ag ràdh, “Ghlaodh mise ach cha d’eisd sibh-sa.” Chan e sin ar suidheachadh ann an “latha na slàinte” agus ann an tìr an t-soisgeil. Is ann a dh’fhaodamaid an Slanuighear beannaichte a chluinntinn ag ràdh mar a thubhairt E aig dorus eaglais Laodicea, “Ma dh’eisdeas neach sam bith ri m’ ghuth, agus gum fosgail e an dorus, thig mi a steach da ionnsuidh agus gabhaidh mi mo shuipeir maille ris agus esan maille rium-sa.” Tha E an diugh cho tlàth sa bha E an uair a thubhairt E, “Thigibh am ionnsuidh-sa sibhse uile tha ri saothair agus fo thròm uallach agus bheir mise suaimhneas dhuibh.”


[TD 81]

OCRAS AGUS TART NA CÒRACH

Leis an URR. MURCHADH MACRATH, M.A., Ceannloch Leodhais

Is beannaichte an dream air a bheil ocras agus tart na còrach: oir sàsaichear iad.—MATA v. 6.

THA e na chleachdadh aig daoine bhi toirt seachad comharraidhean air a mhuinntir a tha beannaichte agus is e cleachdadh urramach agus tarbhach tha ann an sin, ach is e tha againn ann an so an Ti a tha Uile-fhiosrach a’ toirt dhuinn cliù agus cleachdaidhean na muinntir a tha da rìreadh beannaichte, agus ma gheibh sinn na comharraidhean tha Esan a toirt seachad oirnn féin, faodaidh sinn dòchas làidir altrum gu bheil sinn de na mhuinntir sin aig a bheil beannachd ghràsmhor an Tighearna. Ann a bhi beachdachadh air na briathran, so faodaidh sinn beachd a ghabhail an toiseach air cliù na muinntir a tha beannaichte agus anns an dara àit air beagan de na seadhan anns a bheil iad beannaichte.

I. CLIÙ NA MUINNTIR BHEANNAICHTE

Tha ocras agus tart na còrach orra, is e sin, tha ocras agus tart orra air son fìreantachd. Tha an Slanuighear a’ gabhail nan nithean air an robh iad uile eòlach—ocras agus tart—chum a bhi ag cur soluis air iarrtasan gràsmhor nan creidmheach.


[TD 82]

Mar tha e nàdurrach do na mhuinntir a tha fulang le tart a bhi sireadh uisge, agus mar tha e nàdurrach gum bi a mhuinntir tha air an sàrachadh le ocras ag iarraidh bidh, mar sin tha e nàdurrach agus cinnteach gum bi clann nan gràs ag iarraidh fìreantachd.

(1) An Toiseach, tha ocras agus tart orra air son fìreantachd choisnichte Chriosd.—Tha iad mothachail air an lomnochd ann am fianuis Dhé, chaill iad tre an tuitéam an trusgan maiseach anns an do chruthaich Dia iad air tùs, agus tha Spiorad Dhé a’ toirt dhoibh soluis air an lomnochd, agus a dh’easbhuidh fìreantachd, agus fìreantachd a tha a réir lagh naomha Dhé, nach faod iad a bhi air an tèarnadh. Bha gràdh aig Dia da shluagh bho shiorruidheachd, ach cha robh fìreantachd aig Dia a mheasadh E do na mhuinntir a bhris a lagh, agus cha robh e ’na chomas a bhi gan tèarnadh gun fhìreantachd leis am bitheadh an lagh làn-riaraichte bhi ann air son a meas dhoibh. Thàinig Criosd chum bhi ag oibreachadh a mach fìreantachd, agus is i so an fhìreantachd a tha mar thrusgan mu na naoimh. Is e so a mhàin an trusgan anns an urrainn Dia amharc le tlachd air peacaich. Tha i a’ giùlan airidheachd iomlan a Phearsa sin a dh’oibrich a mach i, agus ann a bhi deanamh sin, a choinnich ri uile agartasan lagha agus ceartais, agus a chuir dìon iomlan, glòrmhor, agus sìorruidh, air glòir na Trianaid. Tha ocras agus tart air na creidmhich air son na fìreantachd so. Tha iad fiosrach air a luach, agus mothachail air an cunnart as a h-eugmhais, agus is e an trusgan so an aon


[TD 83]

trusgan leis a bheil iad riaraichte. Fhuair iad tomhas de eòlas air còirichean Dhé, agus tha iad ’gan gràdhachadh, agus tha meas aca air an fhìreantachd so a chionn, gum faod iad a bhi air an tèarnadh le i bhi air a meas dhoibh, agus sin ann an rathad a tha toirt làn-cheartas do ghlòir Dhé. Tha eagal orra gu tric nach ’eil i air a meas dhoibh le Dia. Tha eagal orra a chionn cho eòlach agus a tha iad air féin-fhìreantachd an nàduir gur ann ’nam fìreantachd féin tha iad ag earbsa, agus tha e na obair beatha dhoibh bhi deanamh cinnteach a bheil fìreantachd Chriosd orra mar thrusgan. Tha fhios aca nach ann ’nam fìreantachd féin a dh’iarradh iad bhi seasamh; tha fhìos aca gur toil leo an fhìreantachd “a tha o Dhia tre chreidimh,” ach tha eagal orra gum faod iad tighinn goirid fa-dheòidh. Is e ocras agus tart air son na fìreantachd so bha air Pòl an uair thubhairt e “agus gu faighear annsan mi gun m’fhìreantachd féin agam a tha o’n lagh ach an fhìreantachd a tha o Dhia tre chreidimh, an fhìreantachd a tha tre chreidimh Chriosd.” Bha fuath aige da fhìreantachd féin, bha fhios aige nach robh stà innte fa chomhair na siorruidheachd, ach gidheadh bha eagal air gur ann innte bha e ’na sheasamh. Is e so an t-aodach geal a tha Criosd ag iarraidh air eaglais Laodicea a cheannach anns an Taisbeanadh agus tha sinn a’ faicinn ann an sin, nach e mhàin gu bheil an trusgan so a comhdachadh lomnochd nan ciontach, ach mar an ceudna tha e ag cur folach air an nàire a tha ceangailte ri bhi lomnochd ann am fianuis Dhé.


[TD 84]

Chan e mhàin gu bheil am peacach a’ faicinn gu bheil e gun fhìreantachd ach gu bheil nàire agus masladh ann an cois a lomnochd. Tha an trusgan glòrmhor so ag comhdachadh araon lomnochd a chiontaich agus an nàire tha na cois:

Dh’amhairc iad air, is dhealraich iad;
gun nàire air an gruaidh.

A ris, ged a bhitheadh na creidmhich cinnteach gu bheil an trusgan so umpa, tha iad fiosrach air cho aineolach agus a tha iad air nàdur agus air glòir na fìreantachd a mheas Dia dhoibh. Tha iad a’ bròn air son an aineolais air an fhìreantachd a tha aca cheana. Tha bhi gabhail eòlais air nàdur agus air glòir na fìreantachd so a gabhail a stigh eòlais air Glòir a Phearsa trid an d’ ràinig i orra, agus uime sin gheibh sinn Pòl a ris ag ràdh “gun do mheas e na h-uile nithean nan call air son ro-òirdhearcas eòlais Iosa Criosd a Thighearna.” Is e tha anns an fhìreantachd so sgàthan anns a bheil glòir Chriosd a deàlradh a mach.

(2) Tha ocras agus tart orra air son Fìreantachd Nàduir.—Ged tha fìreantachd Chriosd air a meas do na creidmhich, agus ged tha iad anns an t-seadh sin cho fìreanta agus a bhitheas iad gu sìorruidh, oir tha fìreantachd Chriosd na h-iomlanachd air a meas dhoibh, agus cha ghabh an fhìreantachd sin meudachadh, oir nan gabhadh bhitheadh sin ag ràdh gu robh easbhuidh orra, agus nach robh i iomlan, gidheadh tha fìreantachd nàduir a dhìth orra. Chan ’eil iad fìreanta ’nan nàdur ach ann an tomhas. Tha truaillidheachd


[TD 85]

fathast ann an tomhas mòr maille riù ach is e an cliù gu bheil iad ag iarraidh bhi dealaichté gu h-iomlan ri an truaillidheachd. Tha iad mothachail air easbhuidh-cuimteachd ri lagh an Tighearna ’nan cridheachan agus tha iad a’ bròn os cionn truaighean an nàduir chan ann a mhàin air son na tha de chall aca féin na lorg ach mar an ceudna a chionn gu bheil oilbheum aig Dia ga fhaotainn tre am pheacadh tha anntá.

Tha iad ag gràdhachadh naomhachd, agus is e comharradh cinnteach air clann nan gràs gu bheil iad a fuathachadh mi-naomhachd an cridhe. Tha am mothachadh tha aca air peacadh a’ toirt iomadh osnadh chràiteach bho an cridhe, agus feumaidh iad a bhi ag ràdh maille ri Daibhidh:

Tha mi gu cràiteach euslan crom,
a triall gach là le bròn,
mo leasraidh làn de ghalair breun
gun fhallaineachd am fheòil.

Tha e gu tric fìor gur ann a fàs tha peacadh nan sealladh féin agus chan ann a seargadh. Tha lionmhorachd nan truaighean tha nan nàdur ag cur eagail orra, ach gidheadh tha ocras agus tart orra air son naomhachd nàduir. Tha iad ag iarraidh naomhachd air son aobharan beannaichte, tha an gràdh do Dhia a’ toirt orra bhi sireadh naomhachd, tha iad ag iarraidh naomhachd chum agus tre an naomhachd sin gum faigh iad air Dia a mhealtainn. Is i so a chrìoch àrd agus àraidh tha aca san t-sealladh. Chan ’eil neach air bith ag iarraidh naomhachd da rìreadh ach clann nan gràs oir, dh’iarradh muinntir neo-iompaichté dhol


[TD 86]

as bho ifrinn agus bho pheanas ach tha iadsan ’nan cridhe aig an am cheudna a’ fuathachadh naomhachd, agus a’ fuathachadh Dhé air son gu bheil E naomh. Ach is ann tha gràdh aig na creidmhich do Dhia air son cho naomh sa tha E. Tha naomhachd Dhé na chuis-eagail dhoibh ach chan urrainn iad àicheadh gu bheil gràdh aca ’nan cridhe do Dhia air son cho naomh sa tha E. Thuilleadh air so, tha clann nan gràs ag iarraidh naomhachd air son gu bheil iarrtas aca bhi mealtainn co-chomunn ri Dia. Is i naomhachd am meadhon air an taobh san a tha gan deanamh comasach air Dia a mhealtainn. Chan ’eil daoine neo-iompaichte ag iarraidh naomhachd a chionn nach ’eil tart orra air son co-chomunn ri Dia. Tha ocras agus tart air na creidmhich airson fìreantachd nàduir.

(3) Tha ocras agus tart orra air son Fìreantachd beatha.—Tha iad ag iarraidh bhi fìreanta nam beatha anns an t-saoghal so. Tha iad ag iarraidh a bhi beò do Dhia, agus a réir na riaghailt a chuir Dia fo an comhair anns an fhìrinn. Tha iad fo eagal gum faigh Dia masladh troimh am beatha, agus uime sin tha iad an comhnuidh a’ guidhe mar a bha Daibhidh:

Cum m’imeachd suas a Dhia nam feart,
ad shlighibh ceart gu treun;
’Ad ròidibh dìreach cum mì suas,
nach sleamhnaich uam mo cheum.

Tha iad ag iarraidh le am beatha, le an gniomharan agus le am briathran bhi a cur urraim air an Tighearna, agus tha iad a’ deanamh so a chionn gu bheil gràdh aca do Dhia. Faodaidh muinntir gun


[TD 87]

ghràs bhi ag iarraidh bhi beò gu beusach, ceart agus neo-oilbheumach anns an t-saoghal, ach chan e gràdh do Dhia tha aig bonn an iarrtais sin. Is ann tha iad gu tric a smuaineachadh gum faigh iad deagh-ghean an Tighearna air sgàth gu bheil iad a’ deanamh nan nithean sin ach chan ann air son deagh-ghean an Tighearna a chosnadh tha na creidmhich a’ sireadh fìreantachd beatha. Tha iad ag iarraidh bhi taitneach do an Tighearna ach chan ann air bonn an deagh chaithe-beatha ach ann an airidheachd Chriosd. Chan ann eadhon air son na duaise a tha Dia ag ràdh a gheibh a mhuinntir a ghluaiseas gu h-ionraic tha dùil aca ri duais, ach is ann air sgàth airidheachd neach eile.

II. SEADHAN ANNS A BHEIL IAD BEANNAICHTE

An toiseach, tha iad beannaichte ’nan ocras agus ’nan tart. Is iad ocras agus tart a tha beannaichte tha orra. Is i beatha tha anns an ocras a tha air clann nan gràs. Is e comharradh air beatha tha ann gum bitheadh daoine ag iarraidh lòin air son an sàsachadh, agus, mar sin, is e toradh beatha nan gràs air siubhal an anma tha ann gu bheil ocras orra air son fìreantachd, agus is i cliù na beatha a tha Dia a frithealadh air a shluagh gur ann a’ meudachadh an ocrais tha i. Tha sàsachadh ann am beatha Dhé, ach dh’fhaodadh sinn a ràdh gur e sàsachadh tha anns an ocras ghràsmhor agus bheannaichte so. Mar is mò gheibh iad de shàsachadh is ann is ocraiche tha iad a’ fàs.

(1) A ris tha an t-ocras so beannaichte a chionn


[TD 88]

gu bheil e gan cumail eisimeileach air Dia. Anns an t-saoghal a’ mhuinntir a tha ocrach bithidh iad gu tric a’ tadhal far a bheil lòn ra fhaotainn, agus gu h-araidh far an d’fhuair iad sàsachadh air uairibh roimhe, agus chan ann a’ tàgradh lòin mar an còir a bhitheas iad, ach ga thagradh mar fhàbhar air nach ’eil iad idir airidh.

A ris is e ocras tha gan cumail ag urnuigh. Tha e nàdurrach gum bi fear air a bheil an t-ocras a’ deanamh fheuman aithnichte, agus tha clann nan gràs le an ocras tighinn gu righ chathair nan gràs, agus ann an sin a dòrtadh a mach an cridhe ann a fianuis an Tighearna.

A ris tha an t-ocras seo beannaichte a chionn gu bheil iadsan air bheil e taingeal air son gu bheil lòn ann fa chomhair an ocrais. Is e muinntir ocrach a bhitheas taingeal air son bidh, agus tha a’ mhuinntir so a’ toirt buidheachais do Dhia air son gu robh e a réir a chridhe bhi ag ullachadh lòin fa chomhair na gorta agus na gainne thàinig orra tre pheacadh. Tha iad taingeal air son lànachd an t-Slanuighear. Tha lòn ann am pailteas air a thasgadh annsan fa chomhair gach feum a tha orra.

(2) Tha iad beannaichte ’nan còirichean. Tha iad bochd ’nan spiorad ach tha rioghachd nèimh leo. Chan ’eil iad a seilbheachadh ach beagan de an t-saoibhreas a tha leo thaobh còrach. Tha barrachd leo air na chunnaic sùil no na chuala cluas no na thàinig riamh ann an cridhe duine. Tha maitheanas peacaidh aca, agus ged is mòr agus ged is beannaichte a chuibhrionn sin chan ’eil ann ach beagan ann an coimeas ris an ionmhas as leo gu


[TD 89]

dligheach. Tha iad ’nan oighreachan a réir nan sgriobtuirean air Dia agus ’nan co-oighreachan maille ri Criosd. Tha uile ionmhas na rioghachd anns a bheil iad ’nan ìochdarain leo agus gidheadh tha iad gu tric ag imeachd agus a labhairt agus a faireachduinn mar nach bitheadh saoibhreas idir leo.

(3) Tha iad beannaichte ’nan trioblaidean agus ’nam buairidhean, tha na nithean sin a’pianadh agus ag cràdh anma agus cuirp, ach tha beannachd an Tighearna aca annta, agus tha beannachadh a’ tighinn do an ionnsuidh tre na nithean as seirbhe. Chan ’eil an àmhghair ach aotrom oir cha mhair i ach re sealan, agus tha i ag oibreachadh dhoibh trom-chudthrom glòire.

(4) Tha iad beannaichte ’nan sàsachadh. Anns an t-Saoghal so tha iad a faotainn roimh-bhlas air an t-sonas a tha iad gu bhi mealtainn gun bhriseadh tre an t-siorruidheachd, chan ’eil iad a faotainn làn-shàsachadh ach tha an teachd-an-tìr cinnteach dhoibh. Mar a bhlais clann Israel air toradh tìr a’ gheallaidh mun d’fhuair iad seilbh air an tìr, tha iadsan a mealtuinn toradh na tìre gu bheil iad a triall. Cha robh eadar-dhealachadh idir eadar an toradh bha air na geugan air an d’ràinig clann Israel anns an fhàsach agus an toradh bha ra itheadh anns an tìr féin, ach bha e deanamh eadar-dhealachaidh gur ann anns an fhàsach bha iad ga itheadh, oir bha iad ann am measg cunnartan agus nàimhdean fathast, agus is ann mar sin tha sàsachadh a tha ruighinn air cloinn nan gràs anns an fhàsach so. Is ann air beul a nàmh tha Dia ag ullachadh gach bòrd dhoibh. Tha roidean iongan-


[TD 90]

tach aig Dia air son a shluagh a shàsachadh. Dhruid Ioseph a bhraithrean ann am prìosan, ged bha a chridhe làn de ghràdh dhoibh ach dh’orduich e gum bitheadh lòn air a fhrithealadh dhoibh anns a phrìosan, agus chaidh na saic aca a lionadh am feadh bha iad air an druideadh suas, agus is e a choinnich iad fèin air stairsnich a’ phrìosain fianuis nuadh agus na bu mhò na fhuair iad riamh air deagh-ghean agus gràdh am bràthar. Bha iad anns a’ phrìosan a’ sgrìobhadh nithean cruaidhe ’nan aghaidh fèin, ach fhuair iad a mach nach robh bonn aig an im cheistean. Tha Dia a faicinn iomchuidh gum bi a shluagh air an druideadh ann am prìosain fathast, ach eadhon ann an sin is urrainn E bhi gan sàsachadh, air dhòigh as gu seinn iad mar a rinn Pòl agus Sìlas anns a’ phrìosan a b’fhaide stigh. Tha Dia comasach air lòn a fhrithealadh air a chloinn agus bhi gan sàsachadh anns na suidheachaidhean as seirbhe, agus nach iomadh uair a fhuair na creidmhich a mach gur ann a bha na nithean a bha iad a smuaineachadh bha foillseachadh diomb agus corruich an Tighearna nam meadhanan troimh an robh Dia a’ foillseachadh a ghràidh dhoibh, agus tre an robh E gan sàsachadh. Fhuair iad iomadh uair sàsachadh far nach robh dùil aca ris, agus choinnich riu air stairsnichean nam prìosan fianuis air glòir an ullachaidh rinn Dia fa chomhair na gorta. Tha E eadhon a’ deanamh nan neul ’nan carbaidean dha féin. Na neoil a tha cho tric ag cur eagail orra is ann tha iad a lorg annta beannachd, agus a’ faicinn dan trìd barrachd de ghlòir a charaid is dlùithe leanas na bràthair.


[TD 91]

Ach mar thubhairt sinn cheana chan ’eil làn-shàsachadh dhoibh anns an t-saoghal so ach tha làn-shàsachadh a’ feitheamh orra anns an tìr anns nach ’eil gainne no ocras. Làn-shàsaichear iad an uair a dhùisgear iad ’na choslas-san, agus is ann chum a bhi co-chosmhuil ri iomhaigh a mhic a roimh-òrduich Dia iad agus tha sinn a’ leughadh, “nach bi ocras orra tuilleadh no tart nas mo ach gun treòraich an t-Uan a tha ann am meadhon na Righ-Chathrach iad gu beò-thobraichean uisge fad saoghal nan saoghal.” Cha bhi anns a bhàs dhoibh ach teachdaire beannaichte, tre am bi iad air an cur saor bho gach ocras agus tart bha gan sàrachadh, agus trìd an téid iad a steach a ghabhail seilbh air an oighreachd, “a tha neo-thruaillidh agus neo-shalach agus nach searg as.” Cha robh iad a’ faicinn ach beagan de ghlòir na h-oighreachd a bha leo, am feadh bha iad air chuairt anns an fhàsach, agus cha robh iad a faighinn seilbh ach air beagan de a sonas, ach cuiridh am bàs iad ann an làn-sheilbh orra gu siorruidh. O! is beannaichte an dream air bheil ocras agus tart na còrach oir bithidh iad fa-dheòidh air an deanamh uile-bheannaichte ann an Dia a mhealtuinn gu sìorruidh.

Chan ’eil an t-ocras agus an tart so air na h-uile. Tha mòran ann agus is ann tha ocras agus tart orra air son nan nithean nach ’eil beannaichte, na nithean tha Dia a toirmeasg. Tha ciocras air a pheacach dh’ionnsuidh a pheacaidh, agus mar tha focal Dhé a’ gairm na muinntir air a bheil ocras agus tart na còrach beannaichte tha focal Dhé a’ gairm


[TD 92]

na muinntir air a bheil ocras agus tart air son a’ pheacaidh mallaichte. Tha mallachd Dhé ag gabhail comhnuidh orra, agus a dh’aindeoin na tha iad ag gabhail de thlachd anns a’ pheacadh chan ’eil iad air an sàsachadh. Tha sòlas a’ chreidmhich na roimh-bhlas air glòir, ach cha mhair sòlas a’ pheacaidh ach re seal, agus tha Dia a’ bagradh peanas sìorruidh air a’ mhuinntir a tha nis agus a bhuannaicheas chum na criche gabhail tlachd anns a’ pheacadh; agus mar tha Dia a’ bagradh ni E. “ Se tuarasdal a’ pheacaidh am bàs.”

Ged tha Dia a bagradh peanas sìorruidh air a’ mhuinntir air nach ’eil ocras agus tart na còrach, tha E anns an t-soisgeul shìorruidh a toirt cuiridh fialaidh, agus farsuing, do na h-uile pilleadh agus aithreachas a dheanamh. Is e an Spiorad Naomh ùghdar an ocrais agus an tairt a tha beannaichte, agus, tha Dia ag ràdh, gu bheil E toileach an Spiorad a thabhairt do gach neach a dh’iarras E, agus is i obair an Spioraid mar an ceudna bhi foillseachadh glòire agus airidheachd Chriosd fa chomhair ocras agus tart na muinntir a tha ag cur feuma air. “Se saor thiodhlac Dhé a bheatha-mhaireannach.”

AMEN.


[TD 93]

LUCHD-TURUIS NA FÀSAICH

Leis an URR. EOGHANN MACRUAIRIDH, M.A., Gleann-Ùrchadain

Tha sinn air ar turus a chum an àite mu’n d’thubhairt Dia, Bheir mi dhuibh é; thig thusa maille ruinn, agus ni sinn maith dhuit; oir labhair an Tighearn maith a thaobh Israeil.—AIR. x. 29.

AIG an dearbh àm so bha Clànn Israeil ri bruaich na fàsaich anns an do chuir iad seachad dà fhichead bliadhna. Champaich iad car ùine ann am fàsach Shinai, ach a nis thogadh suas an neul bho uachdar pàilliun na Fíanuis, agus bha so ’n a chomharradh dhoibh air son imeachd; mar sin thog iad orra gu gluasad air falbh a réir òrduigh. Ghlac iarrtas cridhe Mhaois nach fàgadh aon neach companas an t-sluaigh so, agus an uair a bha Hòbab teagmhach a thaobh ciod a dheanadh e, thubhairt Maois ris, “Thig thusa maille ruinn.”

Bha Israel a réir na feola ’n an sluagh samhlachail air eaglais agus sluagh Dhé fo fhrithealadh an Tiomnaidh Nuaidh. Thugadh iad a mach a daorsa na h-Éiphit, bha glèidheadh miorbhuileach orra anns an fhàsach, agus bha gealladh a thaobh fois air a thoirt dhoibh. Air an dòigh cheudna thugadh Israel spioradail an Tighearn a mach bho dhaorsa uamhasach agus oillteil a’ pheacaidh; tha deasachadh gràsmhor air a deanamh air son na slighe, agus dh’fhàgadh fois fa comhair. “Deanamaid dìcheall uime sin air dol a steach do an


[TD 93]

t-suaimhneas sin, air eagal gun tuit aon neach a réir eiseimpleir cheudna a’ mhi-chréidimh.” Tha briathran Mhaois a’ foillseachadh faireachdainn an fhìor chreidmhich; aige-san tha an t-aideachadh gur fear-cuairt e agus is e a mhiann gun tigeadh muinntir eile maille ris air an t-slighe. Tha an stéidh-teagasg so a’ labhairt ruinn mu thimchioll:—

I. TURUS A’ CHRIOSDAIDH

Rach troimh leabhar do chuimhne agus feoraich a bheil barrachd de do luchd-eolais anns an t-siorruidheachd na tha fhathast a’ dol troimh na fàsaich agus gheibh thu le leithid sin de bheachd-smuaineachadh mineachadh soilleir air an fhìrinn a tha cur an céill gur féur gach uile fheoil agus gu bheil a h-òirdhearcas uile mar bhlàth na machrach. Tha gach aon againn ag imeachd suas air cliathach sleibh na beatha so, agus luath no mall thig crìoch air ar turus. Ach chan ’eil na h-uile a tha siubhal air turus na beatha chorporra air aireamh muinntir a’ chreidimh. Aig toiseach turus a’ Chriosdaidh tha dorus na h-ath-ghineamhuinn, agus mar bheil tòiseachadh aig an turus cha bhi crìoch aig an turus. “Gu deimhin, deimhin tha mi ag ràdh riut mur beirear duine a ris nach urrainn e rioghachd Dhé fhaicinn.” Tha e comasach gu leòir do an aingidh bhi miannachadh bàis an ionracain ged nach ’eil tlachd aige am beatha an ionracain. 

Cluinnear an t-anam a fhuair aithne air fhéin tre oibreachadh an Spioraid Naoimh ag aideachadh gur coigreach air an talamh e: tha shuil ri fòis ann an


[TD 95]

dùthaich as féarr. Bithidh iomadh neach a’ falbh gu tiribh-céin air sgàth iongnaidh, agus faodaidh iadsan seallaidhean maiseach fhaicinn far bheil lusan bòidheach a’ tighinn fo bhlàth, agus far am bi fuaim nan sruthan a’ séirm ’n an cluasaibh. Ach chan ’eil iad a’ deanamh an dachaidh anns na h-ionadaibh sin do bhrìgh gur luchd-turuis iad. An ùair a bha Israel am meadhon na fàsaich thachair àiteachan orra mar a bha Élim le tri fichead agus a deich de chraobhan pailm, agus da thobar dhèug uisge; cha b’ e Élim Tìr a’ Gheallaidh, agus rinn iad an imrich as a sin. Mar an ceudna tha iomadh comhfhurtachd air a buileachadh air sluagh Dhé air an cuairt, agus is dligheach dhoibh, agus tha còir aca, luach a chur orra.

Thugadh iad ìobairt buidheachais,
Is cliù do Dhia na Glòir;
Aithriseadh iad a ghniomharan,
Le sùbhachas is ceòl.

Tha muinntir ann a bhitheas ag gearan mu an cor agus mu an crannchur, ach aig an àm cheudna chan ’eil am monmhur air a leantuinn le dùrachd agus spàirn an déidh na beatha maireannaich. Chionn nach ’eil iad a’ faicinn luach nam beannachdan a bhuilichear orra le Dia chan ’eil òran molaidh ’n an cridhe.

Tha luchd-turuis Shioin ag imeachd bho neart gu neart. Chan ’eil an t-adhartas cho faicsinneach aig na h-uile céum de an t-slighe. Air uairibh cluinnear am fear-cuairt a’ deanamh caithreim ach aig amaibh eile is ann a gheibhear e mar dheòiridh truagh ri tuireadh; dhasan is ni cud-


[TD 96]

thromach an turus oir air a dhruim tha luchd iomagain. Eadhon anns an t-saoghal so ma tha neach a’ dol air astar fada luidhidh cùram air, agus ciod an t-iongnadh ged dhùisgeadh an turus spioradail cùram ann an cridhe a’ chreidmhich? Fhuair an t-abstol lagh eile ’n a bhuill a’ cogadh an aghaidh lagh inntinn agus bithidh cuibhrionn de an bhuaireas cheudna maille ri luchd-gabhail na slighe anns gach linn. Os bàrr tha gu leòir de uidheam-gunnaireachd ann an tigh-cogaidh an nàmhaid, agus faodaidh an t-eilthireach a shùil a chumail a mach air son a shaighdean. Maille ris a sin is beag gràidh tha an saoghal ag altrum thaobh sluagh Dhé; cha bhuin iadsan do an t-saoghal, agus mar sin is geugan iad nach urrainear a shuidheachadh ann an craoibh an t-saoghail. “Gabhaidh an sluagh comhnuidh air leth, agus cha mheasar iad am measg nan cinneach.” Shoilleirich an Tighearn dhoibh gu bheil cruaidh-chàs aca ri fhulang. Thachair iomadh duilgheadas ri Clann Israeil an déidh dhoibh tighinn a mach bho chuing na daorsa, agus air an dòigh cheudna chan ’eil cath an chreidmhich criochnaichte an déidh dha bhi air a thogail a clàbar dubh am pheacaidh. Am measg deuchainnean na slighe tha frithealaidhean dorcha leis a bheil iad air uairibh air an tadhal, oir faodaidh iad sàrachadh fhaighinn bho an bhuaireadh gu bheil na nithean so ’n an aghaidh. Ghlac eagal Israel ri cois na Mara Ruaidh an uair bha na nàimhdean air an tòir, na beanntan timchioll orra, agus am muir romhpa, oir a réir seallaidh bha na h-uile rud an glaic a chéile a’


[TD 97]

rùnachadh an sgrios. B’ fheudar do Dhàniel a dhol troimh gharaidh nan leòmhan mun robh e air àrdachadh; agus chuir Daibhidh iomadh oidhche seachad ann an uaimh Adullaim mun tug e buaidh. Ach ged tha fiosraichean cruaidh aig sluagh Dhé tha Esan a’ toirt comais imeachd dhoibh oir neartaich e iad le neart anns an taobh a stigh. Gheall am Fear-Saoraidh dhoibh Spiorad na fìrinn a ghabhadh comhnuidh ’n a luchd-leanmhuinn, agus bheir e air aghaidh obair an naomhachaidh a thogas fianuis thaobh an uchd-mhacachaidh, agus a sheulaicheas na geallaidhean air an cridhe.

Ach thig an turus gu ceann. Mar air sgiathaibh tha gach la a chithear a’ ghrian ag éirigh a’ toirt a shluaigh nas faisge air an tìr. Tha cuid a’ tòiseachadh an turuis agus cuid eile, ma dh’fhaoidte, air mullach Phisgah. “Tha mi a’ dian-ruith,” thubhairt an t-abstol “dh’ionnsuidh an chomharraidh, chum duaise àrd-ghairme Dhé ann an Iosa Criosd.” Nach bu làidir an dearbhadh chaidh a bhuileachadh air a thaobh an turuis? Cumadh iadsan aig a bheil dearbhachd ’n an cuimhne an dòigh anns an d’fhuair iad í agus mar an ceudna na beannachdan tha an crochadh rithe. An uair a mhaolas an saoghal faobhar cuimhne luchd-turuis is e dochann mhòr a thachras dhoibh. Chunnaic Lot gu robh còmhnard Iordain air uisgeachadh gu maith agus roghnaich se e. Agus an robh e ’n a bheannachd dha a bhi cho faisg air Sodom? Tha sinn air ar turus.


[TD 98]

II. MIANN A’ CHRIOSDAIDH

“Thig thusa maille ruinn.” Bha am miann so air Maois neach a chuir seachad dà fhichead bliadhna ann an tìr Mhidiain agus bhitheadh e nàdurrach dha labhairt gu tric ri Hòbab mu thimchioll Israeil agus Dia Israeil. Ach a nis bha Hòbab teagmhach a thaobh imeachd maille riu; bha cas a’ falbh agus cas a’ fuireach aige. Bha greim làidir aig dùthaich Mhidiain air agus bha a chridhe ag aomadh dh’ionnsuidh a dhilsean. Thàinig an t-àm anns am feumadh e tighinn gu co-dhùnadh agus fo bhuaidh cridhe air a chur am farsuingeachd ghuidh Maois air gun a chompanas fhàgail. “Cha téid mi maille ribh” fhreagair e. O Hòbab bhochd! an e sin tha thu ag ràdh? Ach chuir Maois impidh eile air. Tha so a’ foillseachadh dhuinn miann gach anam a bhlais gu bheil an Tighearn gràsmhor. Nach robh leithid a dhùrachd an cridhe an abstoil an uair a thubhairt e, “Is e dùrachd mo chridhe agus m’ ùrnuigh ri Dia air son Israeil gum bi iad air an tèarnadh.” Cluinn briathran bean Shamaria, “Thigibh, faicibh duine a dh’innis dhomhsa na h-uile nithean a rinn mi riamh: nach e so Criosd?” Tha beo-dhùrachd ag iarraidh gu faigheadh daoine eòlas air an Tì a thug soilleireachadh do an anam. Bha duine còir ann an Eilean Leodhais aon uair a’ labhairt air an cheist agus thubhairt e car mar so: “Thachair dhomh a bhi ris an iasgach aig àm àraidh agus thàinig droch shíde oirnn. Dh’fhàs am bàta eu-dionach, agus thòisich sinn air taomadh. Ma


[TD 99]

dheireadh thall chaidh i fodha agus feadh bha mise anns an uisge cha robh miann agam ach mi fhéin a shàbhaladh. Ach an uair a fhuair mi mo chas air talamh tioram cha robh agam ach an t-iarrtas gum bitheadh mo chompanaich air an sàbhaladh.” Sin agad miann an fhìor chreidmhich agus tha am miann so aig bonn an chuiridh, “Thig thusa maille ruinn.” Far bheil an Soisgeul air a shearmonachadh cluinnear gu coitchionn e ach gheibhear e ann an dòigh shònraichte agus phearsanta an uair tha neach air a chomharrachadh a mach agus impidh air a chur air gabhail ris an tairgse. A bheil sinn a’ feuchainn ri ar càirdean agus ar luchd-eòlais a thoirt leinn air an t-slighe ma tha sinn a’ tuigsinn gu bheil an cridhe ann am Midian a’ pheacaidh. Tha mòran a’ leantuinn eiseimpleir Hòbaib. Is iomadh iodhal a dh’fhaodas a bhi anns an chridhe agus an uair tha peacaich air an co-eigneachadh gu gabhail ris a’ chuireadh bithidh na h-iodhalan mar bhalla-bacaidh. Ged tha Dia a’ labhairt is ann chithear iadsan a’ tiunndaidh chum nithean meallta, olc, agus tàlmhaidh. Faodaidh iad eolas cinn fhaighinn mu nithean a’ Chreidimh ach fad an t-siubhail tha na h-aignidhean an déidh an luchd-gaoil. Tha cluas bhodhar ri focal Dhé, “Cia fhada a bhitheas sibh eadar dha bharail? Mas e an Tighearn as Dia ann, leanaibh E; ach mas Baal, leanaibh esan.”

Chan e cuireadh gun ùghdarras a gheibhear ann an focal Dhé. Nan tigeadh coigreach chum do thighe agus nan canadh e, “Tha mise ag iarraidh


[TD 100]

ghillean òga a ghabhas anns an arm,” bhitheadh fhios agad ciod i a dhrèachd agus gu robh ughdarras aige bho an Righ. Nach ’eil seula Neimh air an chuireadh, “Thig thusa maille ruinn.” Thàinig e bho Righ nan righrean. “Uime sin is teachdairean sinn air son Chriosd, mar gun cuireadh Dia impidh leinne, bithibh réidh ri Dia.” Faiceamaid gu bheil an cuireadh air a dhaingneachadh le gealladh a thaobh buannachd phearsanta, “Ni sinn maith dhuit.” Cha spùinear thu agus cha deanar eucoir ort “oir tha an diadhachd tàrbhach chum nan uile nithean, aig a’ bheil gealladh na beatha tha làthair agus chum teachd.”

Tha saorsa an anma luachmhor. Co as urrainn a thuigsinn na tha fìllte steach ann an neo-bhàsmhorachd? Ged dh’iarramaid a dhol a bith tha sin eu-comasach dhuinn oir cha dean am bàs ach ar toirt as an t-saoghal so gu saoghal eile. Ann an solus luach an anma tha cuireadh air a thoirt. An déidh do an Eaglais Shaor a dhol ’n a tri cuibhrionnan bha duine àraidh an Uidhist a’ Chinn a Tuath aig an robh mar nàbaidh éildeir a bhuineadh do mheanglan-eaglais do nach buineadh e fhéin, agus chaidh fhoighneachd dheth am bitheadh an t-éildeir a’ labhairt ris mu thimchioll cor anma. “Cha bhi,” fhreagair e, “cha bhi é ach ag iarraidh ormsa na clachan a chumail air an gharadh-criche.” Bha garadh-criche eadar am fearainn agus eadar an cridheachan. A thaobh anmannan neobhàsmhor a tha beò anns am pheacadh an abair sinn maille ri Càin, “Am mise fear-gléidhidh mo bhràthar?”


[TD 101]

LUCHD-TURUIS NA FÀSAICH

III. AOBHAR MISNICH A’ CHRIOSDAIDH

“Oir labhair an Tighearn maith a thaobh Israeil.” So agaibh argumaid Mhaois. Bha e a’ smuaineachadh air na gheall Dia a dheanamh air son Israeil, oir air thoiseach orra tha tìr a bha sruthadh le bainne agus mil. “Is sona thu O Israel: co tha cosmhuil riut, O shluagh a shaoradh leis an Tighearn.” Is e an t-aobhar misnich mòr a fhuair iad gum bitheadh làthaireachd an Tighearn aca. “Théid mo làthaireachd maille riut, agus bheir mi fois dhuit.” Thug E Maois dhoibh mar cheannard agus mar fhear-treoraichidh ach cha robh sin gu leòir; bha feum aca air làthaireachd an Tighearn, agus bha fìllte steach innte cumhachd neo-chriochnach agus maitheas do-rannsaichte. Rinneadh follaiseach dhoibh leis a’ mheall-neoil agus theine gu robh Dia dlùth dhoibh. Aig a’ Chriosdaidh tha barantas focal Dhé nach tréig e am feasd an sluagh do an tug E spéis agus tha a làthaireachd air fhaicinn leo tre na comhfhurtachdan a bhuilichear, na h-atharrachaidhean a nithear, anns an chumhachd a chleachdar agus an tèaruinnteachd a dh’fhiosraichear. Agus an uair nach ’eil faireachduinn aca air a làthaireachd gheibhear iad gu dubhach, brònach-

Cia fhad a dhearmadar mi leat,
A Dhia an ann gu bràth?
Cia fhad a cheileas tu do ghnùis
O m’ anam truagh gach tràth?

Gheall E fois dhoibh. Anns an t-saoghal so bithidh iomadh neach a’ deanamh dealbh-inntinn mu


[TD 102]

dheidhinn àm-sgur saothair, ach cinnt chan urrainn iad altrum thaobh an latha-fois sin. Ged dh’fhaodadh am maraiche bhi miannachadh baile-puirt a ruigheachd co tha cinnteach nach bi na h-uisgeachan air an deanamh ’n an uaigh dha? Gu tric tha dòchas dhaoine air a mhealladh ach cha mheall Dia daoine taghta Dhé. “Agus bheir mi a’ bheatha mhaireannach dhoibh” Maille ris a sin bithidh i iomlan. Is e sonas agus glòir gun chaochladh a bhitheas iadsan a’ sealbhachadh, mealtuinn shìorruidh air Dia sìorruidh, an Tì aig a bheil Tobar na Beatha. Tha na nithean nach fhaicear sìorruidh agus dh’ionnsuidh nan nithean sin tha am fear-cuairt a’ ruith. Thaobh nàduir tha peacaich air falbh bho Dhia, fuaran gach sòlais, ach tha miann aca an déidh toileachais inntinn, agus gheibhear iad a’ sireadh sòlais ann an nithibh truaillidh a tha réir nàduir truaillidh. Abraidh cuid mu dheidhinn feadhainn a tha saoibhir le suim airgid agus òir gu bheil iad sona dheth, agus sin do bhrìgh an doilleireachd: chan ’eil anns an t-saoghal so na shàsaicheas miann anma neo-bhàsmhor. An sonas air an d’fhuair luchd-turuis Shioin séilbh is ann tre bhi ann an Criosd, agus théid iad trid-san gu iomlanachd Tìr a’ Gheallaidh. An dùthaich gu bheil iad a’ dol is dùthaich i anns a bheil Dia ag gabhail comhnuidh, agus bithidh iad saor bho thrioblaid agus bho bhròn. “Agus tiormaichidh Dia gach deur o ’n suilibh; agus cha bhi bàs ann nas mò, no bròn, no eigheach, agus cha bhi pían ann nas mò.” “Ach co an ti a labhair maith a thaobh Israeil? An


[TD 103]

dràsda agus a rithisd cluinnear mu dhaoine cealgach a tha mealladh an co-chreutairean le bhi cur an ire, ma dh’earbas iad an airgiod riu, gu faigh iad buanachd mhòr. Ach cha duine Dia gun deanadh E breug, agus na nithean a labhair Esan bithidh iad air an coimhlionadh. Is e an Tighearn a dhealbh innleachd na slàinte, agus bha i air a deilbh chum gum bitheadh a shluagh air an saoradh. “An ti nach do chaomhain a Mhac féin ach a thug thairis e air ar son-ne uile, cionnus maille ris-san nach toir e mar an céudna dhuinn gu saor na h-uile nithean?” Mhuinntir a tha gun chùram nach iad a tha deanamh tàire air na beannachdan luachmhor? Is ann mu Israel a labhair an Tighearn maith, agus chan fhaigh an t-aingidh seilbh anns an tìr.


[TD 104]

FURTACHD DO CHRIDHE FO THRIOBLAID

Leis an URR. IAIN SEAGHDH, M.A., Lìte

Na bitheadh bhur cridhe fo thrioblaid: tha sibh ag creidsinn ann an Dia, creidibh annamsa mar an ceudna.—EOIN xiv. 1.

CHAIDH na briathran, bòidheach, brìoghmhor, beannaichte so a labhairt ris na h-abstoilibh leis an t-Slanuighear an oidhche anns an do bhrathadh e. Ged nach robh iad fathasd air gach ni a bha coimh-cheangailte ri a mhinistrealachd a làn thuigsinn bha iad ag creidsinn agus bha fhios aca gur esan am Mesiah a bha gu teachd, gur esan Dia am Mac. Tha so glé shoilleir bho eachdraidh nan soisgeulach ged nach bitheadh againn ach Aidmheil mhòr Pheadair a mhàin an uair a thubhairt e, “is Tu Criosd Mac an De bheo.” Ach tha e coltach gu robh iad mar an ceudna ag creidsinn a’ bheoil-aithris a bha coitchionn am measg nan Iudhach aig an àm ud, eadhon, an uair thigeadh am Mesiah gun tugadh e dhoibh saorsa bho uachdaranachd nan Romanach aig an robh iad fo smachd agus do an robh iad a’ paigheadh cìse aig an àm. Bha dùil aca gu suidhicheadh e rioghachd mhòr thimeil anns am bitheadh na h-Iudhaich ’n am priomh shluagh agus Ierusalem ’n a phriomh bhaile. Agus a nis bha e air a dheanamh soilleir dhoibh gu robh e gu bàs fhulang ann am beagan uine.


[TD 105]

Bha e glé chruaidh leo bhi smuaineachadh gu robh iad gus am Maighstir gràdhach a chall anns an doigh so. Maille ri sin bha iomadh dòchas a bha iad ag altrum air a sguabadh air falbh uatha. Chan e sin a mhàin ach thubhairt e riu gum brathadh aon diubh féin e. Co aca bha gu bhi cho mòr fo bhuaidh nàmhaid anma gum bitheadh e ciontach de an ghniomh oillteil, ghràineil, mhaslach so? Co a chuala a theagasg gràsmhor, a chunnaic a mhiorbhuilean iongantach, agus a bha ’n a shuil-fhianuis air a chaitheamh-beatha mhaisich, naomha, a b’ urrainn ni cho uamhasach a dheanamh ri brath am Maighstir, gràdhach, coibhneil, a bha cho cùramach mu an leas? Bha an iomagain ni bu mhò do bhrigh nach robh fhios aca (ach aig Eoin agus theagamh aig Peadar) co dhiubh a bha gu bhi ciontach, oir bha iad uile ag cur na ceiste, “am mise e?”

Os bàrr thubhairt e ri Peadar gun àicheadh se e an oidhche sin. Ciod a bha tighinn orra? An e gum bitheadh Peadar ciontach de leithid so, Peadar air an robh mòr mheas aca! An robh esan a bha ’n a fhear-iuil aca agus a nochd iomadh uair a dhìlseachd do Mhaighstir maille ri làn aidmheil ann mar am Mesiah gu dhol cho fada air seachran gun àicheadh e a Thighearn? Bha na nithean sin gun teagamh doirbh air fuil agus feoil an giùlan. Ma bha e comasach gun tuiteadh Peadar cho iosal so co ann am b’ urrainn iad earbsa chur? An iongnadh ged nach robh iad cinnteach asda fhéin? Bha na nithean ud dìomhair agus buaireasach. Bha iad an imcheist mhòir, bha an


[TD 106]

inntinnean air an luasgadh agus an cridheachan trom fo leon. Bha dubh neul air tuiteam orra gu grad agus bha gach ni dorcha agus bagrach. An uair bha iad mar so ann an suidheachadh bochd, brùite, brònach, chuala iad guth ciuin, coibhneil, comhfhurtail an t-Slanuighear ag ràdh, “na bitheadh bhur cridhe fo thrioblaid: tha sibh ag creidsinn ann an Dia, creidibh annamsa mar an ceudna.” Bha esan cuimhneachail air an cor agus air an leas eadhon an uair bha e fhein dol a dh’fhulang àmhghairean do-labhairt mòr ’n a anam agus ’n a chorp. An iongnadh ged bha e cùramach umpa; nach ann air son sonais siorruidh a bhi aig a shluagh a bha e dol a dh’fhulang?

Ged chaidh na briathran a labhairt anns an t-suidheachadh shònraichte sin buinidh iad do shluagh an Tighearn anns gach linn agus tha iad freagarrach gu comhfhurtachd a thoirt dhoibh anns gach suidheachadh anns am bi iad ag cur feuma air sin. Thug an Tì Naomh fainear gum bitheadh briathran sòlais air an sgriobhadh chum maith a shluaigh. Tha am bitheantas leis am bheil an Cruithfhear ag earalachadh a shluaigh gun eagal a bhi orra agus leis a’ bheil briathran comhfhurtail air an cur sios air an son anns na Sgriobturaibh naomha a’ teagasg dhuinn gu bheil

I. CRUAIDH-CHÀS COITCHIONN AN CRANNCHUR SLUAGH AN TIGHEARN

Mar tha focal an Tighearn ag cur an céill agus beachdachadh agus féin-fhaireachadh a’ toirt


[TD 107]

fianuis, “rugadh an duine gu carraid mar a dh’eireas na sradan suas.” Tha so againn, maille ri gach truaighe eile, mar thoradh air peacadh. Ach tha àmhghairean ann as géire, as goirte, agus as guiniche na chéile. An uair labhair an Slanuighear briathran gràsmhor ar bonn-teagasg bhitheadh na h-abstoil a’ smuaineachadh gum bitheadh iad an uine ghoirid gun fhear-iuil, gun fhear-teagasg, agus gun charaid a dhianadh iad bho an naimhdibh no sheasadh an cùis. Bhitheadh iad ag comhdhunadh gu robh a’ bhuidheann thaitneach, thlachdmhor, thoilichte a bha leantuinn Iosa gu bhi air a sgapadh thall ’s a bhos, gum bitheadh an t-aobhar—aobhar an Tighearn—a ghradhaich iad agus air sgàth an d’fhàg iad na uile nithean air a sgrios gu tur. Nach robh am Maighstir air innseadh dhoibh gum bitheadh faidheadaireachd Shechariah air a coimhlionadh da thaobh-san an oidhche sin féin, eadhon, “Buailidh mise am buachaill agus sgapar an tréud.” Mar so bhitheadh na dòchais a bha iad ag altrum a’ tionndadh gu eu-dochas do bhrigh nan nithean sin.

Ged nach ’eil aig sluagh an Tighearn an diugh na ceart aobharan trioblaid a bha aig na h-abstoilibh tha iad fiosrach air deuchainnibh eile a tha ag aobhrachadh trioblaid do an cridheachaibh, agus tha toirt dhoibh a bhi eòlach le féin-fhiosrachadh air an fhìrinn so, gur “aithne do chridhe duine searbhadas anma fhéin.” Tha amannan trioblaideach an crannchur gach aoin de shliochd Adhaimh. Chaidh an fhirinn so a chur gu cuimir mar so, “chan ’eil neach bho thrioblaid saor


[TD 108]

am measg an chinne-daonna air fad.” Agus thaobh sluagh an Tighearn tha an Spiorad Naomh ag ràdh troimh an t-salmadair “gur lionmhor àmhghairean an fhìrein.” Is iomadh dòigh anns am faod iad tighinn agus is iomadh seòrsa dhiubh a tha ann. Faodaidh sinn cuid de nithibh ainmeachadh a tha toirt trioblaid gu coitchionn do mhuinntir. Tha fiosraichidhean eadar-dhealaichte aig sluagh an Tighearn a’ dol troimh an t-saoghal ach tha an aon fhurtachd eifeachdach air son gach aoin diubh. Faodaidh e bhi gu bheil bochdainn crannchuir, tinneas no fulangas cuirp, co-dhiù tha iad sin comh-cheangailte riu fhéin no ri an luchd-gaoil, gu tric ’g an sàrachadh. Tha rusgaidhean air uairibh a’ fagail cuid aonaranach agus muladach oir bithidh iad ’g am faighinn féin gun charaid agus gun chul-taic, maille ri iad a bhi easbhuidheach air dhòighibh eile. Ma dh’fhaoidte gu bheil iad air an sàrachadh le droch ghiulan daoine aingidh do an taobh, rud-eigin cosmhuil ris a bhantraich àraidh anns a’ chosamhlachd a thainig a dh’ionnsuidh a’ bhreitheamh gu còir a chumail rithe an aghaidh nàmhaid. Agus a rithisd tha soirbheachadh nan aingidh anns an t-saoghal an uair bhitheas fior chreidmhich anshocrach agus uireasbhuidheach a’ toirt iomagain mhòir dhoibh. Bha so ’n a uallach trom air Ieremiah còir agus chaidh e a dh’urnuigh mun chuis, ag radh, “carson tha slighe nan droch dhaoine a’ soirbheachadh? Carson tha iadsan uile suaimhneach a tha ro aingidh?” Bha an ni ceudna deanamh dragha do an t-salmadair agus dh’aidich e gur beag nach


[TD 109]

d’aom a chosan; nach mòr nach do shleamhnaich a cheuman uaidhe ri faicinn soirbheachaidh dhaoine aingidh. Thug an Ti Naomh dhoibh eolas fallain air a’ chuis so agus an solus soilleir an eolais sin dh’atharraich iad am beachd mu thimchioll soirbheachaidh nan daoi.

Bithidh aobhar an Tighearn daonnan ’n a chùram dhoibh agus ma tha iad a’ comhdhunadh nach ’eil e soirbheachadh anns an t-saoghal tha sin a’ toirt dhoibh cràidh cridhe agus iomagain inntinn. Chi sinn gu robh am faidh Eliah air a leagadh sios leis a’ chùram so aig àm àraidh de a bheatha. Tha cor aobhar an Tighearn cho tric ’n an smuaintibh agus tha an gràdh dha cho mòr as gu bheil an cridhe goirt le bròn ma tha iad a’ smuaineachadh gu bheil e air dhoigh sam bith lag. Bithidh an trioblaid nas géire mar ’eil cothrom no comas aca fhéin air oidhirp cuideachaidh a dheanamh, agus ma tha iad ’g am faireachdainn féin eu-comasach air comhnadh leis a’ mhuinntir a tha cathachadh air a shon. Chan ’eil leithid nan nithean a dh’ainmich sinn soirbh an giulan le neach ’n a neart féin. Ach a thuilleadh faodaidh trioblaidean spioradail a bhi air an gintinn leis na h-aobharaibh sin no le feadhainn eile. Is minic a tha e tachairt gu bheil an t-anam bochd air a shàrachadh agus a’ fulang gu doilgheasach le teagamhan agus eagalan a thaobh a chor fa chomhair siorruidheachd a tha ’g afhagail ach beag as eugmhais dòchais. An uair bhitheas iad, mar thoradh air an suidhichidhibh cruaidhe agus deuchainneach, a’ tighinn gu bhi cur na ceiste “an do


[TD 110]

dhearmaid Dia bhi gràsmhor?” tha an cor da-rireadh truagh. Agus tha an trioblaid air a mòr-mheudachadh an uair theirear riu le mi-chreidmhich, “C’ait am bheil do Dhia?” Ach mar tha fhios aig na h-uile

II. THA CRÀDH CRIDHE COIMHCHEANGAILTE RI CRUAIDH-CHAS

Tha an cridhe mothachail air gluasadaibh na h-inntinn. Anns na sgriobturaibh tha an cridhe air uairibh ag gabhail a stigh na h-inntinn, agus tha ceangal dluth eadar an dithis aca. Chi sinn gur e an cridhe ionad-comhnuidh nan deidhean, nam faireachdainnean, nan aignidhean, agus nan gluasad, agus gu bheil e gu mòr fo bhuaidh na h-inntinn. Tha an cridhe cho tric ag gabhail dragha de nithibh an uair nach leigeadh e leas sin a dheanamh agus gur ann a shaoileadhmaid gu bheil e ann an gne a’ chridhe bhi tarruing trioblaid thuige fhéin. Tha fhios againn an uair ghreimicheas an inntinn air ni dochanach, cunnartach, bagrach, no eadhon air ni nach ’eil comhghnetheach ris a’ chridhe gum bi e gu mòr air a luasgadh, agus am bitheantas gu leig an cridhe gu h-ealamh a stigh nithean a tha eadhon reusan ag iarraidh a bhi cumail a muigh, cleachdadh a tha ag aobharachadh dha iomadh càll agus cràidh. Tha na mothachaidhean a toirt chum na h-inntinn gach eolais tha i a’ faighinn bho an leth a muigh. Ma tha na nithean air a’ bheil iad a’ toirt eolais do an inntinn coimhcheangailte ri amhghair a shaoilear


[TD 111]

leatha a dh’fheudas tighinn tha an cridhe ag gabhail trioblaid thuige fhéin gu grad. Gun teagamh tha cuid ann a theid ’n am breislich nas luaithe na muinntir eile; tha iad mar sin gu nadurra, mar a their sinn, ach aig an am cheudna tha cridhe gach aoin fosgailte do gach seorsa buairidh agus is minic a tha e air a shàrachadh leo.

Uime sin tha mòran de thrioblaidibh-cridhe sluagh an Tighearn a’ tighinn bho am beachd air an suidheachadh féin agus bho chor na muinighin a tha aca thaobh an ama ri teachd no an sealladh a tha aca air an àm air thoiseach orra. Is ann mar so a bha chuis a thaobh nan abstol aig an àm shonruichte ud. Tha e air an aobhar sin iomchuidh a bhi cur a’ chridhe anns a leithid de shuidheachadh as gum bi e comasach air cruaidh chàs a choinneachadh gun sin a dh’aobhrachadh trioblaid no cradh dha. Is i cuid a ghliocais a bhi deanamh so; agus gu bheil e comasach air a bhi air a chur ann an leithid so de shuidheachadh tha sinn a’ foghlum bho bhriathraibh Iosa. Tha so na ni cho do-sheachainte feumall agus gu bheil e na iongantas gu faighteadh aon sam bith a’ dearmad oidhirp a dheanamh gu bhi toirt umhlachd do earail an t-Slanuighear.

Tha an Tighearn ag ceadachadh gum bi amhghairean ann an crannchur a shluaigh anns an t-saoghal so a chum an leas. Is iad cuid de an oilean air am bheil iad ag cur feuma agus a tha toirt dhoibh a bhi foghlum an eu-comais féin, am féum air gràs daonnan, agus an cùram a tha aig Dia dhiubh. Bithidh iad trompa a’ fas nas


[TD 112]

eolaiche air meud gràdh tearnaidh agus air cumhachd gràis Dhe. Tha uile dhuilgheadasan an t-saoghail so chum buannachd do shluagh an Tighearn agus gu mòr air am beannachadh dhoibh co dhiu tha iad féin mothachail air so aig an àm no nach ’eil. Bha tachraidhean na h-oidhche ainmeil ud, chan e mhain a chum maith siorruidh nan abstol ach air son sonais bithbhuain sluagh Dhe uile, oir mar robh Iosa air fulang mar a rinn e cha bhitheadh tearnadh air son neach de shliochd Adhaimh idir. Tha e fior gun coimh-oibrich “na h-uile nithean chum maith do an dream aig am bheil gràdh do Dhia eadhon dhoibhsan a ghairmeadh a reir a ruin.” An uair thubhairt Iosa ri Peadar, “an ni so tha mi deanamh chan aithne dhutsa a nis ach bithidh fhios agad air an deidh so,” labhair e ni a tha gu tric ri fhaicinn ann a riaghladh anns an fhreasdal agus gu h-araidh ann a threorachadh air a shluagh tre an turus anns an t-saoghal so. Is minic tha e tachairt gu bheil aca ri ràdh maille ris an t-salmadair, “Is maith dhomhsa gu robh mi ann an àmhghair.” Arsa an Ti Naomh ri a shluagh tre an fhaidh Isaiah, “thagh mi thu ann an àmhuinn nan àmhghair,” no mar a dh’fhaodadh e bhi air eadar-theangachadh, “rinn mi aon roghnaichte dhiot an àmhuinn nan àmhghair.” Is ann mar so tha chuis ged dh’fhaodadh iad féin a bhi tighinn gu comhdhunadh a chaochlaidh. Tha an Tighearn comasach air a shluagh a chumail suas anns gach càs agus tha fhocal ag ràdh, “is leoir mo ghràs-sa dhuit oir tha mo chumhachd air a dheanamh foirfe ann an anmhuinneachd.” Tha


[TD 113]

gràs aige air son gach feuma agus bithidh an gràs air a bhuileachadh an uair a bhitheas féum air, cha bhi e ro thràth ni mo a bhitheas e ro anmoch.

Tha cruaidh-chàs air a cheadachadh dhoibh cuideachd chum gum bi iad a nochdadh a mach gloir Dhe tre an doigh anns am bheil iad air an cumail suas leis anns gach aon dhiubh, cho maith ri iad féin a bhi air an uidheamachadh air son a bhi nas feumaile ann an seirbhis an Tighearn na bha iad roimhe agus chum a bhi nas freagarraiche do bhrigh am fiosraichidhean air son dleasdanais araidh a chur an gniomh. Chaidh Ioseph a thoirt troimh an t-slochd agus tre an phriosan gu bhi riaghladh na h-Eiphit agus chaidh Maois a chumail fad dha fhichead bliadhna ann am Midian mun do ghairm Dia e gu bhi ’n mheadhon air a shluagh a shaoradh as an Eiphit. Bha cruaidh-chàs agus fulangas air an ceadachdadh bhi ann an crannchur Ioib air son uine àraidh chum gum bitheadh e ag glorachadh Dhe, agus mar sin air aghaidh. Chaidh an fhirinn so fhianuiseachadh le iomadh neach de shluagh an Tighearn anns gach linn, eadhon, gu bheil cobhair no furtachd air son trioblaid-cridhe sluagh an Tighearn anns gach àmhghair as urrainn tighinn nan còir agus tha sin ri faighinn ann am briathraibh Chriosd ris na h-abstoilibh aig an am so. Bho na briathraibh sin tha sinn a’ foghlum gne no nadur na


[TD 114]

III. COBHAIR AIR SON CRAIDH-CRIDHE SLUAGH AN TIGHEARN

Tha chobhair ri a faighinn anns an earail, “Tha sibh ag creidsinn ann an Dia creidibh annamsa mar an ceudna.” Chi sinn nach ’eil e ag gealtuinn dhoibh gun teid iad troimh an t-saoghal gun coinneachadh ri cruaidh chàs no àmhghair; chan ’eil saorsa iomlan air a tairgseadh dhoibh idir, ach is ann tha chaochladh air innseadh dhoibh, oir thubhairt e, “anns an t-saoghal so bithidh àmhghair agaibh,” ach aig am am cheudna, “bitheadh deagh mhisneach agaibh thug mise buaidh air an t-saoghal.” Tha am focal a tha air eadar-theangachadh trioblaid ag gabhail a stigh troimhe-cheile mar na tonnaibh air uachdar na mara. Bha na h-abstoil eolach gu leoir bhi faicinn nan tonn ag eirigh air muir Ghalile agus bha fhios aca ged bha uachdar na mara air a luasgadh le neart na gaoithe nach robh cumhachd aig a’ ghaoith air an doimhneachd. Agus bha iad gu bhi foghlum bho sin. Bha amhghairean gu tighinn bho an leth a muigh nach b’ urrainn iad a chumail air ais ach bha e comasach doimhneachd a’ chridhe a bhi aig fois ged bhitheadh tuinn mhòra nan gaillionn ag eirigh gu h-àrd mu ’n cuairt orra. Trid an cridhe a bhi air a thoirt do Dhia mar tha e ag iarraidh agus e bhi mar sin a’ foisneachadh air bithidh fois aige ge be duilgheadas a dh’fhaodas a bhi coinneachadh ris. Chi sinn so ann am briathraibh an t-salmadair, “cha bhi eagal oirnn, ged ghluaisear an talamh, agus ged atharraichear na beanntan gu


[TD 115]

meadhon na fairge.” Bha so comasach chionn gum be Dia an tearmunn agus an neart.

Tha e do-dheanta do an t-saoghal saorsa a thoirt bho thrioblaid-cridhe no fois a thoirt dha. Chan ’eil saorsa bho so ri faighinn ach anns an aon doigh agus tha sin againn anns an earail so. Tha Iosa tairgse dhoibh ni a ni cobhair orra agus a chumas foisneach an cridhe fa chomhair gach cruaidh chàs. Bha Pol comasach air a radh, “dh’fhoghlum mi, ge be staid ’s am bheil mi, a bhi toilichte,” agus, “is urrainn mi na h-uile nithean a dheanamh tre Chriosd a neartaicheas mi.” Nach mòr am meas bu choir a bhi againn air an earail so agus nach bu choir dhuinn a bhi tre ghràs ag oidhirpeachadh a bhi ’g a cur ann am beo-chleachdadh?

Cha dean cridhe trioblaideach cuideachadh no neart a bhuileachadh air neach sam bith ach ni e mall e anns gach doigh. Cumaidh e neach bho bhi cho feumail ann an aobhar an Tighearn agus a dh’fhaodadh e; cumaidh se e bho bhi fàs ann an gràsaibh spioradail. Tha e deanamh coire do an bheatha thimeil agus spioradail le gearan, eagal, teagamh, agus mi-chreideamh ann an Dia a ghairm iad ann a ghràdh. Tha creideamh ann an Dia air iarraidh agus ann an Iosa Criosd, dara pearsa na Trianaid, an t-eadar mheadhonar glòrmhor. Chan ’eil creideamh slainteil comasach a mach a Iosa Criosd, oir is esan an Slanuighear agus “chan ’eil ainm eile air a thoirt fo neamh am measg dhaoine trid am faod sinn a bhi air ar tearnadh.” Chaidh creideamh a mhineachadh


[TD 116]

le neach mar “comas a bhi gabhail” agus tha so fior. Tha air iarraidh sinn a bhi ag gabhail ris an Tighearn Iosa Criosd, agus a bhi foisneachadh air san a mhàin air son slainte mar a tha e air a thairgse dhuinn anns an t-soisgeul. Ach cionnus a tha neach comasach air so a dheanamh? Bheir an Ti a tha toirt na h-earail an comas seachad an uair a bhitheas iarrtus air son so a dheanamh maille ri oidhirp bheo. Thubhairt e fhéin gun do chuireadh e “a shlànuchadh na muinntir aig am bheil an cridhe briste.” Nach maith da rireadh dhoibhsan uile a tha tre ghràs comasach air an earail so a chur am beo-chleachdadh, “na bitheadh bhur cridhe fo thrioblaid tha sibh ag creidsinn ann an Dia creidibh annamsa mar an ceudna?”


[TD 117]

DEARBHADH A’ CHREIDIMH SHLÀINTEIL

Leis an URR. PADRUIG M. SIOSAL, Glaschu

Agus an déigh nan nithe sin dhearbh Dia Abraham. . . . Agus thug Abraham Iehobhah-Iireh mar ainm air an aite sin: mar a theirear gus an là an diugh. Ann an sliabh an Tighearna chithear e.—GEN. xxii. 1-14.

THA eachdraidh beatha Abrahaim làn de nithean eadar-dhealaichte agus, uime sin, buannachdail do shluagh Dhé gu deireadh an t-saoghail. B’e Abraham caraid Dhé agus athair nan creidmheach. Ach ged a bha a leithid sin a dh’urram air a chur air bha companaich iongantach ’n a bheatha, eadhon dearbhaidhean agus tròcairean, cunnart agus tèarainnteachd, bròn agus gàirdeachas. Aig aon àm tha deagh ghean an Tighearna a’ dealradh air; tha inntinn làn comhfhurtachd leis gach sochair ion-mhiannaichte; chan ’eil aon neul air aghaidh nan speur a tha labhairt gu bagrach, agus tha anam sìochail mu thimchioll lànachd sòlais nan lathain maithe a bha gu teachd. Ach “dhearbh Dia Abraham,” agus, feuch, thòisich a ghrian air dol fodha; dh’fhàilnich, a réir coltais, na geallaidhean anns an do chuir e a dhòchas; bha na h-uile ni a nis coltach a bhi ’n a aghaidh, agus a’ tighinn gu crìch bhrònach da thaobh.

Gabhaidh sinn beachd, an toiseach, air an ainm a thug Abraham air an t-sliabh so. A rìs, their


[TD 118]

sinn focal mun dearbhadh. Agus anns an treas àite, mar a ghiùlain e an dearbhadh, agus criochnaichidh sinn le focal ann an rathad co-chur.

I. IEHOBHAH-IIREH

Bha e mar chleachdadh anns an t-seann aimsir gum bitheadh brìgh an ainme a thugadh air àite no baile a’ foillseachadh co-chòrdadh éigin, maith no olc, eadar an duine a bha toirt an ainme agus na nithean a ghabh àite da thaobh ann an sin. Thug Iacob Betel, tigh Dhé, mar ainm air an àite anns an do choinnich Dia ris, agus thug Abraham Iehobhah-Iireh, chì, no ullaichidh an Tighearna, mar ainm air an àite so, do brìgh nan nithean iongantach a ghabh àite da thaobh féin an sin.

Tha trì sleibhtean dh’ionnsuidh a bheil sluagh Dhé gu coitchionn a’ tighinn mun ruig iad glòir. (a) Sliabh Shinai, sliabh an lagha. “Ghairm Dia Abraham.” Tha so do-sheachainte air son eòlais peacaidh (Rom. vii. 7). (b) Sliabh Shioin, far a bheil creideamh slàinteil air a ghintinn. “Chreid Abraham Dia.” Tha iad a’ dol a steach air dorus Dé, eadhon Criosd agus Esan air a cheusadh; is e sin, tha iad a’ gabhail tlachd Ann, sàsaichte agus làn-toilichte leis-san mar a tha E air a’ dheanamh dhoibh le Dia na ghliocas, ’na fhireantachd, ’na naomhachd, agus ’na shaorsa. Tha Uilleam Guthrie ag ràdh, “Nach do ghabh cealgairean riamh ri Criosd mar an t-aon ni a b’fheàrr a shàsaicheadh air an talamh, air son an tréigeadh iad le gàirdeachas gach ni a bha iad a’ sealbhachadh.” Faodaidh Dia


[TD 119]

cridhe eile thoirt dhoibh, mar a thug E do Shaul, ach gidheadh gun cridhe nuadh a thoirt; agus, coltach ri Saul, an uair a thachaireas iad ann an deuchainn is ann air an t-sluagh no air ni-eigin eile a chuireas iad a’ choire, agus chan ann orra féin air son iad a bhi eas-ùmhal do àithne an Tighearna. Ach do bhrìgh nach e so an ni air a bheil rùn agam a bhi a’ labhairt, thig sinn a dh’ionnsuidh an treas ni, eadhon. (c) Sliabh nan àmhghairean, far a bheil creideamh slàinteil air a dhearbhadh, agus “dhearbh Dia Abraham.”

Bha Abraham timchioll air sè fichead bliadhna. Bha ànradh na beatha air dol seachad, agus bha a ghrian a’ gealltuinn a dhol fodha gun sgàil. Bha mac a’ gheallaidh a fàs suas am maise cuirp agus inntinn a bha toirt aobhar gàirdeachais air son nan làithean ri teachd. Bha fois aige bho na cinnich mun cuairt; bha a threud agus a bhuar air fàs lionmhor; bha ughdarras agus a sheilbhean gu mòr air am meudachadh, ionnus an uair a dh’amhairceadh e air gach làimh gu faodadh e ràdh, gu robh a charraig a’ seasamh gu daingean. Cha robh anns a’ chiùine so, gidheadh, ach roimh-theachdair an stoirm mar a theirear, “am fèath roimh an oiteig.” Bha neul dorcha, bagrach os a chionn: rùnaich Dia tuilleadh dearbhaidh mun ruigeadh e an caladh. “Agus an déidh nan nithe sin dhearbh Dia Abraham.”

II. AN DEARBHADH

Cha b’e neach bha ann an Abraham da robh guth Dhé ’n a chuis-eagail. Bha e cleachdta ri briathran


[TD 120]

taitneach bho a bheul. An uair, uime sin, a thubhairt Dia ris, “Gabh a nis do mhac, d’aon mhac Isaac as ionmhuinn leat,” is ann a bheothaich a chridhe an dùil ri beannachd sònraichte. Bha beannachd ann gun teagamh, ach is i beannachd ann am folach a bha ann. Oir ciod tuilleadh a thubhairt Dia ris? “Rach do thir Mhoriah agus thoir suas an sin e mar thabhartas-loisgte air aon de na beanntaibh a dh’innseas mise dhuit.” So an àithne, cruaidh agus làn-iomagain, ach is i àithne Dhé a bha ann. So an Dia a rinn tròcair air, agus a chuidich leis ’n a fheum. Ma tha E nis a’ dol mar so ga lot: dol a thionndadh gu bhi ’n a nàmhaid, “chan urrainn neach a làmh a bhacadh, no a ràdh ris, Ciod tha thu a’ deanamh?” (Dan. iv. 35). Ach Isaac! Nan robh E air a bhuar agus a spréidh iarraidh, no aon de sheirbhisich, no eadhon Ismael bhitheadh sin cruaidh, ach an coimeas ri Isaac cha bhitheadh ann ach neo-ni. Rìs, bha an t-athair gu a mhac a chur gu bàs gun aobhar air bith air a thoirt air son àithne cho coimheach agus fuilteach, agus a bha coltach a bhi an aghaidh riaghailt na fìrinn (Air xvii. 15).

Ged a bha Abraham làidir ann an creidimh cha robh e gun anmhuinneachd féin. Tha an Tighearna a cur sgàile air sin, mar tha E a’ deanamh ’n a ghràdh air an sonsan uile le an ionmhuinn E, agus dan àrd chrioch a bhi ga ghlòrachadh air thalamh.

Tha cleachdadh a’ chreidimh nàdurra furasda gu leòir. Chan earb iadsan a Dia, ach mar a chi iad roimh-làimh le solus reusain gu soirbhich leo. Chan ’eil iad idir a’ toirt fainear gum faod Dia


[TD 121]

camadh a chur ’s a chrannchur, agus freasdal dorcha a chur nan caraibh a dh’aon ghnothach chum dearbhaidh an creidimh, Tha chuid mhòr beò air soirbheachadh agus chan ann air a ghealladh; ionnus gum faodadh e a bhi air a ràdh mun déidhinn, mar a thubhairt Iain Omhain mu là féin. “Tha cumhachd na diadhachd air itheadh suas gu buileach le ainmhidh caol, acrach, do-shàsachaidh a ghliocais fheolmhoir.”

Tha muinntir eile ag ràdh nach robh e duilich do bhrìgh gu robh fhios aige nach robh an sud ach sgàil nithean maith ri teachd. Ach ciod e mu dhéidhinn Eabh. xi. 17: “Tre chreidimh dh’ìobair Abraham air dha a bhi air a dhearbhadh a mhac Isaac, agus thug an ti a fhuair na geallaìdhean suas aon-ghin mhic?” Tha dìreach so: gum feum uile chloinn na h-ath-bhreith, tha a faotainn a’ gheallaidh, an gineamhainn féin a thoirt suas gu h-iomlan mun ruig iad sliabh na seilbhe. Chan e mhàin gur h-éigin dhoibh mac na ban-oglaich, is e sin, am fìreantachd fheolmhor féin a thilgeadh a mach; ach feumaidh iad sgur a thaiceachadh air ni air bith a fhuair iad riamh bho ghràs, agus sin uile thoirt suas mum bi e fìor gu bheil iad ann am fìrinn a feitheamh air an Tighearna. Tha sinn glé ullamh air a bhi ag iarraidh creidimh Abrahaim, ach chan ’eil sinn cho déidheil air dearbhadh Abrahaim. Coltach ri Elisa, an uair a dh’iarr e cuibhrionn dhùbailte de spiorad Eliah, cha robh e a toirt fainear gum bu chruaidh a ni a dh’iarr e, agus cha mho a smuainich e gu robh cuibhrionn dhùbailte de dh’àmhghairean Eliah a dol maille ri


[TD 122]

cuibhrionn dhùbailte de a spiorad. Seadh, anam bhochd, feuch nach bi thusa a cur mar fhiachan air Dia gu nochd E dhuit roimh-làimh ciod as ciall dan fhreasdal dhòrcha, bhreisleach sin leis a bheil thu air do chuairteachadh, no carson a tha am peacadh sin air fhàgail le beul farsuing a’ toirt oilbheum do naoidhean nan gràs nad anam. Chi thusa sin an uair a ruigeas tu mullach an t-sleibhe far am fac Abraham e; oir is ann air sliabh an Tighearna a mhàin a chithear e. Bha an t-Urr. “Archi” Cook ag ràdh, “Tha iomadh freasdal dòrcha a’ coinneachadh ris na nàoimh nach bi air an deanamh soilleir gu là a bhreitheanais. Tha na nithean so a’ toirt iomadh osnaidh ghoirt bho an anam, ach an sud lionar iad le iongantas, agus their iad gun do rinn E na h-uile nithean gu ro-mhaith.”

III. MAR A GHIÙLAIN ABRAHAM AN DEARBHADH

Bha Abraham air iomadh cath cruaidh a chur roimh so, ionnus gu robh a chreideamh gu mòr air a neartachadh. Cha do sguir Dia ga dhearbhadh, gidheadh; ni mò a sguir an t-eas caraid ga bhuaireadh. Ann a bheachdsan bha an t-àm anabarrach freagarrach. An uair, uime sin, a ghairm Dia Abraham chum an dearbhaidh so bha Sàtan ’na sheasamh aig a làimh dheis gu cur ’na aghaidh, agus a mhisneach a thoirt air falbh. “Ciod,” deir e, “a bheil Dia na tròcair a’ gabhail tlachd am fuil duine? Am bheil e comasach gun tionndaidheadh mort gu crabhadh diadhaidh? Mas e


[TD 123]

guth Dhé a tha an sin c’àite a bheil a thròcair? Nach E Isaac mac a gheallaidh, c’àite, uime sin, a bheil a dhillseachd?” “Tha mi a’ meas,” arsa Abraham, “gur comasach Dia air a thogail eadhon bho na mairbh; bho an d’fhuair mi e eadhon ann an samhladh. Bha mise ceud bliadhna a dh’aois, agus bha broinn Sharah marbh, ach cha do sguir cumhachd Dhé far an do chriochnaich tuigse a’ chreutair. Chan ’eil Dia ag oibreachadh an aghaidh reusain, ach tha E ag oibreachadh seachad air reusan a’ chreutair as àirde” (Exod. xv. 11).

Air aghaidh ghabh Abraham. Bha astar thrì làithean roimhe; bha Isaac a là sa dh’oidhche ri thaobh, agus bha cunnart ann gun coisneadh tagraidhean anmhuinneachd nàduir cluas na toile, ach mu dheireadh ràinig e bonn an t-sleibhe, agus thubhairt e ri òganaich, “Fanaibh-se an so.”

Mun ruig an creidmheach àite dearbhaidh a chreidimh is iomadh ni a dh’fheumas e a chur air cùl; seadh, chan fhagar cleachdadh gràsmhor anns an anam air an urrainn an tuigse greim a ghabhail mar lorg a chuidicheadh e a’ dìreadh an t-sleibhe so. Na h-aignidhean a bha roimh so blàth agus èasgaidh ann an uile shlighean Dhé, tha iad a nis, fo dheuchainn an dearbhaidh so, a’ lasadh le corruich coltach ri Ionah an aghaidh sgrios an luibh-sgàile. Tha e nis air teachd gu àite anns am bitheadh na h-òganaich nan cip-thuislidh nas mò na bhitheadh iad nan cobhair nan leanadh iad e ni b’fhaide.

Le Isaac ’n a aonar chuir Abraham aghaidh air an t-sliabh, agus cha robh ceum a bha e a’ deanamh nach robh an cath a’ dol na bu ghéire. Dhealaich


[TD 124]

e ris na h-uile ach Isaac, ach feumaidh e eadhon Isaac a thoirt seachad, oir tha ceanglaichean ann fathast a dh’fheumas a bhi air an gearradh.

Ann an sin thàinig iad gus an àite a dh’innis Dia dha, agus thog Abraham altair an sin, agus an uair bha gach ni an òrdugh ghabh e an sgian a mharbhadh a mhic. Tha an dearbhadh a nis aig àirde, agus tha mar an ceudna ullachadh Dhé aig làimh. Tha Dia aig àird a ghlòire an uair a tha an duine aig crìoch a ghliocais. Is leòir e, na leag do làmh air a’ ghille, agus na dean ni sam bith air. Tog suas do shùilean agus feuch ullachadh Dhé air an sonsan uile a chuireas an dòchas ann. Dòchas ann an Dia féin, an uair tha na h-uile ni a fhuair thu mar gum b’eadh air a thoirt uait! Creidsinn ann an aghaidh dòchais; is e sin, an uair a tha gach argumaid a bheireadh bith do dhòchas nad aghaidh: is e so creideamh da rìreadh.

An uair a bhitheas obair naomhachaidh criochnaichte chan ’eil buaidh anns an anam nach luidh dìreach ri toil na Mòrachd. Tha Dia an sin a’ faotainn na glòire as cubhaidh da ainm, agus tha an creidmheach a’ faotainn air ais le mòr-bheannachd na h-uile ni a thug e suas ann an rathad umhlachd a chreidimh. Ann an sin bheir e, eadhon gus an là an diugh, Iehobhah-Iireh mar ainm air an àite sin.

IV. FOCAL ANN AN RATHAD CO-CHUR

Thubhairt aon de na diadhairean anns an taobh tuath. “Anam, ma bheir Dia gealladh dhuit, cuiridh E an sgian ann mun coimhlion Se e.” Tha


[TD 125]

an Eaglais gu bhi air a deanamh na crùn glòire agus na coron rioghail. Tha na clachan a tha dol anns a’ chrùn so gu bhi air an gearradh agus air an lìomhadh, agus is iomadh sgrìob ghoirt a bheir làmh an Tighearna air an anam anns a bheil neamhnuid luachmhor a’ chreidimh so mum bi e air a shuidheachadh ’n a chrùn. An uair tha an t-anam a’ faotainn a gheallaidh an toiseach, tha a neart an sin nas mò socraichte air buaidh a’ gheallaidh air a mhothachadh leis na air a’ ghealladh féin. Chan ’eil annta ach leanabanan, agus ged a tha iomhaigh an Athar orra, gidheadh, is e cìoch na comhfhurtachd as mò tha toirt suas an aire na gairdean cumhachdach an Tighearna. Is e bealach ceart air a bheil iad air an treòrachadh, ach tha iadsan ann an tomhas mòr aineolach air, chan e mhàin cho neo-uidheamaichte agus a tha iad air son a’ chatha, ach gu sònraichte air sgiath a’ chreidimh a chleachdadh.

Ann an toirt gu buil a chomhairlean tha an Tighearna gu minic ga chomhdachadh féin le neul, agus a cur dorchadais mar ionad dìomhair mun cuairt air. Tha so fìor gu h-àraidh co-cheangailte ri obair an naomhachaidh anns an anam. Tha cuid air a bheil mòr-thiodhlacan gràis air am buileachadh, agus tha iad ann an cunnart bho an uàill spióradail. Bha an t-Abstol Pòl ann an cunnart bho so, nas mò na bha e bho nàmhaid air bith eile, agus ghabh Dia dòigh chum a shaoradh uaith féin a bha anabarrach dìomhair. Ghabh E an t-eascaraid, agus chuir E earrann làidir de fhuigheal na truaillidheachd anns an Abstol nàomh


[TD 126]

’n a làimh mar sgòlb leis an cumadh E a sheirbhiseach iriosal agus mothachail air an fhìrinn so, nach robh annsan, is e sin ri ràdh ann a fheoil, maith sam bith a’ gabhail comhnuidh; agus ged is e Abstol mòr nan cinneach a bha ann, tha iomradh againn air a’ chruaidh ghleachd a bha aige a’ diùltadh gabhail ri so mar fhreasdal gràsmhor Dhé. “Air a shon so ghuidh mi ’n Tighearna trì uairean, gun imicheadh so uam” (2 Cor. xii. 8). Seadh, a toirt uait d’fhéin naomhachd le laigse an aon anmhuinneachd, no aon eile, chum agus mar so gun caitheadh E le lasair a bhròin dhiadhaidh ann an cleachdadh an fhìor aithreachais gràdh a pheacaidh a tha gu furasda ag iadhadh umad, agus gun deanadh E comasach thu air d’fhéin-naomhachd a thoirt suas gu toileach air altair ùmhlachd a’ chreidimh, agus uaill a dheanamh ad anmhuinneachd, “Cha sguir mi am feasd,” thubhairt Mgr Edwards, “agus cha sgithich mi de a bhi a’ cathachadh an aghaidh mo thruaillidheachd, ge b’ e cho deacair agus a dh’fhaodas so a bhith.”

Tha saighdean teinnteach an droch spioraid air an tilgeadh ann an inntinn leanaìbh an Tighearna, air uairibh—faodaidh e a bhi ga aomadh gu toibheum, neoghloine, an-earbsa agus iomadh peacadh eile—cho dlùth agus cho dìan agus nam faighnicheadh tu dheth ciod is ainm dha, gum faodadh e bho fhaireachdain chràitich a ràdh, “Legion is ainm dhomh: oir tha sinn mòran ann” (Mark v. 9). Tha am peacadh ann an sluagh an Tighearna coltach ris na beathaichibh anns an t-seachdamh caibideil de leabhar Dhaniel, aig an robh an uach-


[TD 127]

daranachd air a toirt air falbh: gidheadh shìneadh am beatha, ré tamuill agus aimsir.

A rìs, tha e soilleir gu bheil an Tighearna E féin air uairibh a’ deanamh dorchadais cho cinnteach agus a tha E a cruthachadh soluis; a’ tarruing air falbh a làthaireachd bho an anam agus sin uile gu léir ann an rathad àrd-uachdaranachd chum criochan àrd a ghliocais féin, agus chan ann air son peacaidh sam bith a tha air a làimh-san. Tha E aig àmannaibh eile a’ folach a ghnùise uatha ann an rathad smachdachaidh. Tha E mar gum b’eadh gan sgiùrsadh as a shealladh agus a’ druideadh a mach an urnuigh, ionnus gun glaodh iad, “Chuairtich doilghiosan a’ bhàis mi, agus ghlac piantan ifrinn mi, fhuair mi teinn agus bròn” (Salm cxvi. 3). Tha Iain Omhain ag ràdh, gum faod creidmheach tighinn gu mothachadh as ùr de chorruich air a toilltinn. “Faodaidh féin-dhìteadh a bhi ann thaobh a bhi a’ toilltinn feirge, eadhon far a bheil dearbhachd chomhfhurtail air còir ann an Criosd. Aig amannaibh eile tha an t-anam air fhàgail fo mhothachadh na feirge so as eugmhais na saorsa sin, a’ comhradh ris a’ bhàs agus nithean a tha coltach a bhi treòrachadh thuige.” “’S an là air am bi eagal orm,” arsa Daibhidh, “earbaidh mi asadsa: ann an Dia chuir mi mo dhòigh.” Tha mi ag earbsa anns an Tighearna gun dean E a ni a labhair E do bhrìgh agus gu bheil E an ni a tha E. Tha fhios agam gu bheil E fìrinneach agus ceart, agus ged nach léir dhomh gu coimhlionta an t-slighe a tha E a gabhail, gidheadh feumaidh an t-èolas a tha agam air


[TD 128]

Féin—na tha E ann Féin air mo shon—buaidh a thoirt air deich mìle eagal agus teagamh tha an lorg m’aineolais air a shlighean. Mas urrainn mi earbsa a chur ann, cha leig mi a leas a shlighean fhaotainn a mach gu h-iomlan. Tha cheuman anns an doimhneachd mhòir, ach a tha E féin an Ti ceudna, an dé, agus an diugh, agus gu sìorruidh.

Tha sinn cho ceangailte ri ar gliocas féin, agus nach dealaich sinn ris mur toir Dia doinionn oirnn a chrathas as a cheile e, agus tuinn a chuireas as ar sealladh e; agus ged nach bi an creidmheach a nis cho mothachail air mòran neart a bhi aige, faodaidh e, gidheadh, beachd a ghabhail air na dh’fhàgadh mar ni anns a bheil fìor bhrìgh agus buanas.

Tha iad air uairibh cho dlùth-cheangailte ri an iodhalan agus nach dean nas lugha nam fàgail ùine fhada anns a bhraighdeanas an toirt gu deoir an fhìor-aithreachais, gu bhi a’ dealachadh ri an Isaac, agus ag ràdh maille ri Ephraim, “Ciod e mo gnothaich-sa tuilleadh ri iodhalaibh.” Chan atharraich gràdh Dhé da shluagh, ach faodaidh E, mar a thubhairt Rutherford diadhaidh, “an gealladh a shlaodadh ’nar mothaichean tre ifrinn agus làmhan dubh an diabhuil mar a threòraich E Criosd tre ’n a bhàs, a’ mhallachd, agus ifrinn, agus gidheadh a choimhlionadh.” “Cuiribh-se,” uime sin, “’ur dòchas anns an Tighearna do ghnàth, oir anns an Tighearna Iehobhah tha neart sìorruidh” (Is. xxvi. 4).
