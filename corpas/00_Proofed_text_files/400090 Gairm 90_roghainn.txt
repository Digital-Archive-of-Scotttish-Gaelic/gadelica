[TD 121]

TAIBHSEAN URRAMACH
le Coinneach Mac a’ Ghobhainn

Bodach Loch Bharabhat,
agus Cailleach an Druim-fhraoich,
’s ioma gille le a chaileag,
a dh’fhàg sibh gun shaors’
cha bhi a carrantas ach aithghearr,
nuair a dheadh a ghearradh caol,
le eagal an Druim-fhraoich,
air an oidhche.

Ri tilleadh do na Dailean,
an deidh bhi caithris na h-oidhche,
’s ri triall mun a Loch,
far a faicte an taibhs,
bhiodh fear ri spradaidh a’ ghrabhail,
’s e ri togail nam boinn,
agus am bodach aig a dhruim,
ri dol a sàs ann’.

Chan eil àite beag na mór air Gaidhealtachd na h-Alba anns nach eil sgeulachdan aig daoine ri aithris mu nithean mì-chneasda agus neo-thalmhaidh a chunnacas, agus a tha ri faicinn fhathast ann an ionadan iomallach air feadh na tìr. Tha seo tuilleadh agus fìor mu na h-Eileanan-a-Siar, far a bheil farsaingeachd a’ chuain mu’n timcheall ri fàgail gu bheil cleachdaidhean agus fasanan ri seasamh nas làidir na tha iad ann an tìrean far a bheil móran gluasad a-measg an t-sluaigh.

Ged a bha muinntir Innse Gall ri toirt géill do nithean mì-nàdurrach mar cailleachan-buitseachd, daoine-sìthe, eich-uisge, agus bòcain, ’se taibhsean a bu mhotha bha toirt buaidh air an inntinn, agus cuideachd

[TD 122]

air an caithe-beatha. Oir is ioma duine, le feum a dhol air turas air an oidhche, a chuireadh dheth falbh gu latha, le feagal an taibhs a bha ri fhaicinn air an astar. Bhiodh na spioradan sin ri faicinn ann an trì seòrsa cruth — samhla, taibhs, agus tannasg no tabharnadh — binn gach aon a réir a neach a bha e ri samhlachadh. Bha an samhla ri toirt sealladh air neach air a robh bàs nàdurrach ri dol, an taibhs ri foillseachadh gu robh buaireas ann am bàs duine, agus bha trioblaid agus mì-cheartas ann an cois an tannaisg. Cha robh cumhachd na spioradan seo ri fhaicinn ach air a thoirt do chuid a dhaoine, agus an fheadhainn a fhuair a’ ghibht, b’fheàrr leo a bhi as aonais. Cha b’e rud furusda a bh’ann fios a bhi aig neach gu robh a choimhearsnach na eadhoin cuid do chàirdean ri dol a bhàsachadh a dh’aithghearr.

Bha aon fear ri tàmh air taobh siar Eilean Leódhais a bha air a shàrachadh cho mór leis na taibhsean agus nach rachadh e a-mach leis fhéin air an oidhche. ’Se adhlaicidhean a bhiodh ri tighinn bho shealladh, agus nuair a thigeadh aon air, dh’fheumadh e gabhail leis, eadhoin gu bhi ri giùlan na ciste-laighe. Chan ghaigheadh e faothachadh gus an deadh e thairis air uisge, air a neo an t-àite adhlaic a thoirt a-mach. Air dha tilleadh dhachaidh, bhiodh e le anfhannachd agus cho sàraichte ’s ged a b’ann air tiodhlaiceadh saoghalta a bha e.

Bidh luchd rannsachaidh dòighean agus cleachdaidhean nan Gaidheal ga fhaighinn ’na aobhar-iongnaidh gu bheil daoine a tha cho daingeann do chòir na Diadhachd agus ionnsachadh na Sgriobturan Naomha ri toirt géill do nithean saobh-cràbhach mar seo, ach tha a’ chràbhachd a fhuair iad leis a’ chreidimh làidir a tha aice do aobhar Dhe, ri gnàthachadh gu bheil an càirdeas agus an co-chomunn a thug iad do an co-chreutairean a’ leantainn air adhart, eadhoin an deidh dhaibh a’ saoghal fhàgail.

’Se tannasg a chunnaic Domhnull Chràisgein, Bàrd Bharabhais, ann a Leódhas, agus e air thuarasdal ann an Uibhst-a-Tuath ri ionnsachadh ceard na goibhneachd. Tha e ri toirt aithris dhuinn cho fileanta air ann an òran “A Leac”. Bha Dòmhnull ri tàmh ann am bothan beag an cois na ceàrdaich. Air dha éirigh gu moch air maduinn an deidh dòrtadh uisge fad na h-oidhche, agus a’ sileadh ga bhàthadh, thug e cuairt ri lorg leac a chuireadh e anns a’ lòn a bh’air a’ stairseach. Thubhairt a mhaighstir Seòras ris gu robh te bhriagh anns na h-uaighean, agus e rachadh dha

[TD 123]

tòir leis a’ bhara. Bha Dòmhnull fo amharas, agus airson a neartachadh, thubhairt Seòras ris gu robh:

“iomadh te dhe’n an t-seòrsa tha tigh Thómais ud shuas dhiubh, agus cha chual’ iad dad”.

Ach mun a robh Seòras na Tómas ri creidsinn ann an taibhsean, bha Dòmhnull, agus ’sann le feagal a dh’fhalbh e a dh’iarraidh na leac, mar a tha e ri dianamh innse cho freagarrach dhuinn anns a’ cheathramh a leanas:

“Rug mi air a’ bhara, agus thug e gliong ’na mo làmhan,
agus bha mi sìos a rathad, mar each ann an càrn leis,
chaidh mi steach air a’ Chabhairn, fhuair mi leac air a càradh,
agus mus canadh tu smid, bha mis aig a’ cheàrdaich,
’S mi ’na mo ruith”.

Air do Dhòmhnull a dhol gu tàmh air an oidhche sin, chaidh am bothan aige mar gum bualadh crith-thalmhainn e, le gach ursann agus taobhan ri dol ’na sgealb. Dh’fhosgail Dòmhnull a shùilean le feagal agus chunnaic e an tannasg ’na sheasamh aig casan na leap aige. Rinn Dòmhnull bruidhinn ris agus labhair an taibhs:

“Thubhairt an samhla agus e ri freagairt, na biodh eagal na fiamh ort,
cha dàinig mise ’n taobhs gun gnothaich, ’s mi cho domhainn air mo thiodhlaic’,
ma bha thusa gun leac, nach robh gu leòr anns an t-sliabh agad,
thug thu ’n te ud bho’m chasan, ’s thug thu leat i gun iarraidh, ’s e a thoill thu a’ lagh”.

Gheall Dòmhnull a’ leac a chur air ais, agus cha do chuir an tannasg an còrr a dhragh air:

“Thubhairt mi fhéin ris an t-samhla, ’s mór an call nach do shaoil mi, 
gu robh i riamh aig do chasan, ’s cha toirinn ás i le aognais,
ach ma chuireas mi air ais i, faigh mi cadal gu saorsa,
agus nach fhaic mi duine dha’d sheòrsa, fhad’s beò mi air an t-saoghal, ri tighinn cho faisg”-

[TD 124]

Bha Bodach Loch Bharabhat agus Cailleach an Druim-fhraoich cho ainmeil agus urramach ann am pàirt do Eilean Leódhais, agus gur e duine gu math treun a dheadh an astar air a robh iad leis fhéin air an oidhche. Chunnacas am bodach air a’ chiad uair aig toiseach a’ chiad chogaidh mhóir, le dithis chartairean a bha ri dol bho Steòrnabhagh gu Nis air an oidhche, le gnothaichean bùtha do na ceannaichean. Ri dol timcheall a’ Loch stad na h-eich le feagal agus cha deadh iad na b’fhaide. Air a dithis fhear a bha air cùl nan cartan a dhol air adhart a rannsachadh gu dé bha ceàrr, chunnaic iad an taibhs romhpa air a’ rathad. Thog aon do na fir clach gu shadadh air an taibhs ach chronaich a fear eile e, agus chaidh an taibhs á sealladh. Chaidh am Bodach fhaicinn móran uairean an deidh sin, gu crìoch a’ chogaidh mhóir mu dheireadh nuair a thug cuid binn air an aobhar dha bhi cur dragh air daoine, agus chan fhacas bho’n àm sin e. ’Se seo am beachd:

Goirid mas deach am bodach fhaicinn air a’ chiad uair, bha Ceisteir ri còmhnaidh leis fhéin ann a Tigh-mór Gleann-Ghabhsunn, mu leth mhìle bho’n a Loch. Chaidh an Ceisteir air seacharan agus ged a chaidh sgrùdadh a dheanamh air a shon anns gach àite, ris na cladaichean agus air a’ mhonadh, eadhoin gu Loch air a’ mhòintich a thràghadh, cha d’fhuaireas an Ceisteir, beò no marbh. Cha deach sealltainn ri Loch Bharabhat a bha ri taobh a’ ghlinn, agus thug daoine mu dheireadh beachd gur ann sa Loch a chuir an Ceisteir ás dha féin. Co-dhiù, cha do chuir am Bodach dragh air neach bho’n uair sin.

’Sann air oidhche gealaich a bhiodh Cailleach an Druim-fhraoich ri faicinn, ri dìreadh an àird ás a’ ghleann, le fléide gheal mu ceann, gabhail tarsainn air a rathad, agus ri dol á seallach a-null air a’ ghàrradh-crìche. Bha cliù na caillich cho ainmeil agus nach deadh boireannaich, co-dhiù, an astar leo fhéin air an oidhche. Ach thug a’ chailleach a-mach a binn cuideachd, anns an dòigh a leanas; agus chan fhacas tuilleadh i.

Bhiodh ceàrdan ri càmpachadh anns a’ ghleann aig an Druim-fhraoich, agus ri falbh a-mach air feadh nam bailtean ri reic an gnothaichean. Air oidhche ghealaich agus banacheard air a fàgail na h-ònar le naoidhean, dh’fhàs a’ leanabh tinn, gu bhi faisg air a’ bhàs. Chuir am boireannach fléide gheal mu ceann, agus dh’fhalbh i le cabhag a dh’iarraidh cobhair. Dhìrich i ás a’ ghleann, chaidh i tarsainn air a rathad, agus a-null air a’ ghàrradh-crìche anns an fhìor àite sa robhas ri

[TD 125]

faicinn samhla na caillich. Ghabh i steach a’ phàirc-fraoich gu tigh an Tuathanaich. Chaidh a bhanacharaid chòir a bha sin le aodach agus leigheasan a-mach, ach air dhi ruighinn, bha a’ leanabh air bàs fhaotainn.

Sin matà mar a chaidh taibhs a’ Bhodaich agus na Caillich a leagadh gu làr. Chan fhacas a’ Chailleach bho chaochail leanabh na banacheard, agus fhuair am Bodach saorsa, bho rinneas faotainn air bàs a’ Cheisteir.

Ach ma leigeas cosgais an aiseig dhòmhsa a dhol a-null do na h-Eileanan aon uair eile, agus gun triall mi sìos mun a Loch air oidhche bhriagha geamhraidh, a’ ghealach ri deàlradh, agus ri soillseachadh gach cnoc agus tulach — chan ann á carbaid ri siubhal aig leth cheud mile anns an uair, ach ri coiseachd gu sùrdail, mac-meanmna ri falbh far an fheàrr leis, agus an inntinn aig sìth le gach gnè-nàduir — mas e gu faic mise am Bodach ri sgiathalaich a-null air a Loch agus dha mo chionneachadh air a’ rathad, ’sann a thogas mi mo làmh’ agus a chuireas mi fàilt air le aoibhneas, oir bidh mise air ais ann an dùthaich m’òige.

[Sanas]

[TD 140]

CRAOBH-SGAOILEADH AGUS A’GHAIDHLIG
le Iain Moireach

“<eng>Some 280 radio English lessons are broadcast every week, with teaching explanations in English and 27 foreign languages. In addition to these direct broadcasts, many overseas radio stations rebroadcast recordings of English by Radio programmes which the BBC supplies free of charge. About half the cost of the broadcasting operation is covered by the revenue from English teaching books and record (or cassette) courses . . .<gai>” (Leabhar-làimhe a’ Bh.B.C. 1975, td. 230).

“<eng>Until now it has not been possible to tackle a series of Gaelic lessons owing to lack of production and financial resources within our small Gaelic Department. However, next year’s school session will have a series of Gaelic language braodcasts for schools (and others) . . .” (D.P. Walker, Head of Programmes<gai>, BBC Alba, anns a’ <eng>Radio Times<gai> 28/11/1974.)

“<eng>New projects planned include a series of radio programmes for BBC local stations in Britain to help Asian immigrants with their English . . .<gai>” (Leabhar-làimhe a’ Bh.B.C. 1975, td. 69)

Chan eil leisg idir air a’ Bh.B.C. airgead an t-sluaigh a chosg air a’ Bheurla a chumail beò, agus air a toirt beò far nach robh i roimhe, ged a ghreimicheas iad air leisgeul air bith airson nas lugha ’s nas lugha a dheanamh airson na Gàidhlig. (Chan e gun d’rinn iad an dìcheall a riamh ás a leth). Ach feumar cuimhne a chumail ciod e th’anns a’ Bh.B.C. agus air an dàimh a tha eadar am BBC agus an Riaghaltas. ’Se am BBC a tha ri deilbh a’ chlò agus ga fhighe ’s ga chur a-mach; ach ’se luchd nam <eng>politics<gai> a tha ri deilbh na beairt-dheilbh. Tha an Riaghaltas ri toirt airgead mór — deugachadh mhuillionan not — gach bliadhna do’n Bh.B.C. airson nan seirbheisean thall-thairis a chumail a’ dol, agus tha pàirt de’n

[TD 141]

airgead seo ri dol gu <eng>English by Radio<gai>. Mar sin, tha an Gaidheal a’ pàidheadh a chuibhrinn fhéin de na tha e a’ cosg a’ Bheurla ionnsachadh an asgaidh do Thurcaich, do Thogoich, do shluagh Phoblachd Khmer agus do mhóran eile. Ach càite bheil snàth na Gàidhlig anns a’ chlò? Dé tha na Gaidheal fhéin a’ faighinn ás a’ chraobh-sgaoileadh ’na chànan fhéin?

REIDIO

Aig toiseach 1974, ’se seo na bha am BBC ri cur a-mach san t-seachdain de phrógraman Gàidhlig:

Di-Dòmhnaich: 		Seirbheis (30 mionaid, corra uair 45 mionaid).
Di-luain gu Di-haoine: 	Ceòl + naidheachdan làitheil (15 mion. x 5 = 75 mion.)
Di-luain agus Di-haoine: 	Prógram measgaichte (30 mion. x 2 = 60 mion.)

’Se sin, ochd phrógraman gach seachdain — 165 mionaid gu léir — agus iad a’ dol a-mach an dà chuid air <eng>Medium Wave (MW)<gai> agus <eng>Very High Frequency (VHF)<gai> air feadh Alba.

(Bha prógraman-sgoile Gàidhlig — am beagan a bh’ann dhiubh agus Siorrachd Rois is Chromba a’ pàidheadh air an son ged bha am BBC fhéin ri pàidheadh airson prógraman-sgoile eile air fad — a’ dol a-mach air <eng>VHF<gai> a-mhàin bho fhoghar 1973.)

Dh’atharraich am BBC seo gu tur air Latha na Gocaireachd, 1974, gun ach beagan sheachdainean a roimh-fhios a thoirt do’n t-sluagh. Bho’n latha ud, ’se seo na bha am BBC ri cur a-mach:

Di-Dòmhnaich:		Seirbheis (30 mion., corra uair 45 mion.)
Di-luain gu Di-haoine: 	Prógram gach oidhche (30 mion. x 5 = 150 mion.)

’Se sin, sia phrógraman gach seachdain, 180 mionaid gu léir, agus iad a’ dol a-mach air <eng>VHF<gai> a-mhàin — ach seirbheis na Sàbaid, a ghléidh a h-àite air <eng>MW<gai>. (Có chreideadh nach e deagh innleachd a bha seo gu sluagh na Gàidhlig a roinn?)

Bhuannaich cuid a Ghaidheil cóig-mionaidean-deug san t-seachdain air réidio ri linn an atharrachaidh ud; ach beachdaich air na chosg na mionaidean sin do na Gaidheil . . .

[TD 142]

1. Neach aig nach eil réidio le bann <eng>VHF<gai> (no <eng>FM<gai>) feumaidh e réidio de’n t-seòrsa sin a cheannach airson a’ Ghàidhlig a chluinntinn — ’se sin, mura beathaichear e air cràbhaidh agus céilidh air Carrocher a-mhàin. A thuilleadh air sin, feumaidh e (ann an cuid a dh’àiteachan) adharan air leth a cheannach ’s a cheangal a-muigh air géibhil an taigh, no cha ghlac e <eng>signal<gai> a <eng>VHF<gai>. ’Siad sin a’ chuid as lugha de’n chosgais.

2. Chosg an t-atharrachadh dà phrógram Gàidhlig; agus na bi air do mhealladh gu bheil sia phrógraman (180 mionaid air fad) nas fheàrr na ochd phrógraman (165 mionaid air fad). ’Se cuingealachadh a th’ann do luchd-deasachaidh agus luchd-éisdeachd a bhi air an ceangal ri mionaidean; tha saorsa agus taghadh do gach cuid dhuibh ceangailte ri tricead phrógraman.

Chosg an t-atharrachadh do chuibhrionn mhór Ghaidheil a h-uile prógram Gàighlig a bh’ann eadar Di-luain agus Di-sathurn, agus chan eil dad as urrainn dhaibhsan a dheanamh mu dheidhinn.

Ann an Aithisg Coimiti Chrawford (para. 81) thathas ag ràdh gu bheil ruigheachd <eng>VHF<gai> a’ gabhail a-steach 99.3% de’n rìoghachd — ann an ainmeachas, co-dhiù (“<eng>nominally served<gai>”). Ach —

“<eng>The areas containing substantial numbers of people in the 0.7% of the population nominally unserved include . . . much of Western and Northern Scotland . . . <gai>” agus

“<eng>. . . there are within the VHF nominal service areas gaps in which reception is poor or non-existent even with a good outdoor aerial . . .<gai>” agus

“<eng>. . . BBC engineers estimate that, spread over the country as a whole, another 1% of the population should be added to the 0.7% who are not adequately served with VHF radio, a total of nearly 1 million people.<gai>”

Chunnaic mi iomradh anns an “<eng>Scotsman<gai>” bho’n uairsin gun dh’aidich einseanairean a’ Bh.B.C. gu bheil mu 10,000 neach de’n luchd-éisdeachd anns na “<eng>Gaelic areas<gai>” air taobh a-muigh crìochan <eng>VHF<gai>. A réir <eng>Census<gai> 1971, tha mu 48,000 neach aig a bheil a’ Ghàidhlig eadar na siorrachdan Earraghaidheal, Inbhirnis, Ros is Cromba agus Cataibh. Mar sin, tha mu 20% de luchd-éisdeachd nam prógraman Gàidhlig sa’ Ghaidhealtachd an diugh ás aonais nam prógraman sin (ach seirbheis na Sàbaid agus céilidh air Carrocher). Seo an fhìrinn a tha air falach anns an 0.7% “<eng>nominally unserved<gai>”. Chithear bho’n dà mhap

[TD 143]

a tha seo an dealbh anns an fharsaingeachd: Map 1 a’ sealltainn ruigheachd <eng>VHF<gai> ann an Alba, agus Map 2 a’ sealltainn càite bheil luchd na Gàidhlig ann an siorrachdan na Gaidhealtachd. Chithear gu bheil eileanan ann far nach faighte <eng>VHF<gai> idir, agus caoban móra de’n mhórthir. Ann an Ele, mar eiseamplair, far a bheil a’ Ghàidhlig aig 51.2% de’n t-sluagh, chan fhaigh iad <eng>VHF<gai> idir; agus bidh bliadhnachan aca a’ feitheamh mas dean am BBC leasachadh air an staid. (Faodar a ràdh anns an dol-seachad nach fhaic na h-Ilich “Bonn Comhraidh” air <eng>TV<gai> nas motha, ach ’sann air aobhar eile tha sin, mar a chì sinn).

3. Tha call eile an cois an atharrachaidh; tha e doirbh a mhìneachadh ach bidh e móran nas doirbhe a ghiùlain. ’Se sin, ìsleachadh staid na Gàidhlig ann an craobh-sgaoileadh bho inbhe nàiseant. ’Sann á Lunnainn a tha a’ mhór-chuid de na prógraman a chluinneas muinntir Alba air “Réidio Alba” ri tighinn. Ach tha cothrom aig Alba tarraing a-mach á cuid de na prógraman sin agus prógram Albannach a chur ’nan àite. Nise, faodaidh Alba an tarraing-ás (no “<eng>opt-out<gai>”) tha seo a dhèanamh air caochladh dhòighean:—

(i) Bannan <eng>MW<gai> agus <eng>VHF<gai> a tharraing ás gu tur agus prógram air leth a chur a-mach orra sin air feadh Alba — mar eiseamplair, “Da Cheathramh” (nach maireann) roimh 1/4/1974:

[Bòrd]

[TD 144]

ii) Bann <eng>VHF<gai> a-mhàin a tharraing ás agus prógram air leth a chur a-mach air a sin air feadh Alba: seo mar a tha a’ Ghàidhlig (Di-luain gu Di-haoine) an dràsda (agus cuid de phrógraman nan sgoiltean, mar “<eng>Exploring Scotland<gai>”):—

[Bòrd]

Tha e follaiseach gu bheil tomhas de dh’ìisleachadh inbhe co-cheangailte ri seo, ach tha call nas motha fhathast ri thighinn.

A thuilleadh air an dà sheòrsa tarraing-ás ud, faodaidh BBC Alba bann <eng>VHF<gai> de Réidio Alba a-mhàin a tharraing ás air feadh cuibhrionn de dh’Alba a-mhàin, agus prógram air leth a chur a-mach do’n chuibhrionn sin a-mhàin. ’Sann aig an ìre seo a tha prógraman Gàidhlig nan sgoilean an dràsda — seo, mar eiseamplair, mar a bha a’ chùis air 22/1/1975 eadar 10.30 agus 10.45 <eng>am<gai>:—

[Bòrd]

[TD 145]

Tha e soilleir gu bheil cothrom aig BBC Alba, mar sin, air rudeigin de’n t-seòrsa seo a dheanamh:—

[Bòrd]

Agus seo, a réir Aithisg Coimiti Chrawford, planaichean a’ Bh.B.C. a thaobh réidio airson na Gàidhlig: “<eng>The BBC plan to meet the pressing and diverse<gai> (sud a’ Ghàidhlig) <eng>requirements of Northern and North Western Scotland, as resources permit, by providing special services in the form of sub-opt-outs from one on the VHF networks using the transmitters at Rosemarkie which provides the programme-feed to relays serving North West Scotland and the Great Glen, and at Meldrum, which feeds the relays in Sutherland, Orkney and Shetland. They propose first to develop a service for the Gaelic-speaking areas of the North West . . .<gai>”

Chithear air Map 1 crann-sgaoilidh <eng>Rosemarkie<gai> agus na crainn-cuideachaidh (no “<eng>relays<gai>”) a tha e a’ biadhadh: aig a’ Ghearasdan, Ceannloch Lìobhan, Baile-Chaolais agus an Oban ’sa’ cheann-a-deas, agus aig Mealabhaig, Scriaig agus Peighinn-nam-fìdhlear sa’ cheann-a-tuath. Mar sin, bidh an inbhe agus an éisdeachd aig na prógraman Gàidhlig a th’aig prógram Gàidhlig na shoile an dràsda: cha chluinnear iad ach mun cuairt air Inbhirnis agus ri cladach an Iar-Thuath, anns na h-Eileanan an Iar, anns an Eilean Sgitheanach agus mun cuairt air na crainn-cuideachaidh a dh’ainmich mi.

[TD 146]

’Se sin, ma-tha, an “<eng>Inverness Project<gai>” a tha am BBC am beachd a sparradh air na Gaidheil, agus iad ga mholadh dha’n t-sluagh mar cheum air adhart ann an craobh-sgaoileadh na Gàidhlig:

“<eng>Some of the minority appeal output (Gaelic, Religion, Serious Music, Agriculture) has been re-scheduled from the peak listening time it has long claimed . . . In Gaeldom . . . the transfer of Gaelic output to VHF provoked an organised campaign of protest. In fact, the transfer is an essential first step in the expansion of Gaelic programme range and airtime . . .<gai>” (Bho Aithisg Bhliadhnail Comhairle Nàiseanta a’ Chraobh-Sgaoilidh an Alba, 1975. Tha a’ Chomhairle seo a’ riaghladh poilisi agus prógraman BBC Alba.)

Ach dé an “<eng>expansion<gai>” a tha ’nam beachd? A réir Aithisg Chrawford, tha dùil aig a’ Bh.B.C. tòiseachadh air an t-samhradh-sa fhéin “<eng>localised Gaelic service building up over a period to 10 — 15 hours a week . . .<gai>” (sin á stéisean ùr Inbhirnis, air <eng>VHF<gai> troimh <eng>Rosemarkie<gai> a-mhàin). “<eng> . . . The BBC’s intention is to maintain the present level of Gaelic broadcasts on Radio Scotland, selecting items from the programmes produced for the new service . . .<gai>” ’Se sin mar a dh’innis BBC Alba am planaichean do Choimiti Chrawford, agus chuir an Coimiti an aonta riutha. Ach naoi latha an deidh do Aithisg Coimiti Chrawford a thighinn a-mach, thubhairt D.P. Walker, <eng>Head of Porgrammes<gai> aig BBC Alba, ann an litir gu “<eng>Radio Times”: “Our ultimate aim is 10 to 12 hours of Gaelic broadcasting a week . . .<gai>” agus tha Raibeart Coulter, <eng>Controller<gai> BBC Alba, air sgrìob na Gàidhlig a ghearradh nas caoile a rithist air an Earrach seo fhéin. “<eng>. . . our ultimate aim is about 10 hours of Gaelic broadcasting a week . . .<gai>”

Tha e glé dhoirbh an fhìrinn a chrathadh á còmhradh cho meallta, caochlaideach ri seo; ach is fhiach sùil fhuar aithghearr a thoirt air poilisi a’ Bh.B.C. a thaobh na Gàidhlig.

A réir a’ Bh.B.C., chan eil a’ Ghàidhlig a’ faighinn ach 3 uairean a thìde san t-seachdain air réidio chionns nach eil a’ Ghàidhlig ach aig 1.8% de shluagh Alba (mar gum biodh sluagh Alba air fad bho mhoch gu dubh le ’n cluasan ri “<eng>Radio Scotland<gai>”!) Shaoileadh tu, ma-tha, nuair a bhiodh iad le <eng>opt-outs<gai> is eile, a’ craobh-sgaoileadh troimh Rosemarkie gu’n Iar-Thuath de’n Ghaidhealtachd, gun toireadh am BBC dhaibh tomhas a réir na slait-tomhais ud a roghnaich iad fhéin: uair agus 40 mionaid gach seachdain air gach 1%. Bheireadh sinn mu 33 uairean a thìde ’san t-

[TD 147]

seachdain do àite far a bheil a’ Ghàidhlig aig 20% de’n t-sluagh, no mu 133 uairean do àite far a bheil i aig 80% de’n t-sluagh. Chithear o Mhap 2 nach eil i aig nas lugha na 20% (agus anns na h-eileanan aig còrr ’s 80%) anns an àite far a bheil dùil aig a’ Bh.B.C. “<eng>expansion<gai>” a dheanamh gu 10 uairean san t-seachdain!

Ma sheallas sinn ris na “<eng>sums<gai>” aca rathad eile, chan eil iad mìr nas fheàrr. 10 uairean sa’ Ghàidhlig na “<eng>rations<gai>” aig Leódhas, far a bheil a’ Ghàidhlig aig còrr ’s 80% de’n t-sluagh; a réir a’ phoilisi neònach seo, ged a bhiodh i aig 100% de’n t-sluagh, cha bhiodh iad a’ dleasadh ach 12½ uairean san t-seachdain de Ghàidhlig! Dh’fheumadh i bhi aig na caoraich, na coin agus na cuileagan a bharrachd air an t-sluagh mas dleasadh Leódhas 20 uairean san t-seachdain!

Tha e follaiseach gu bheil poilisidhean Comhairle Nàiseanta a’ Chraobh-Sgaoilidh agus a’ Bh.B.C. làn mì-rùin do’n Ghàidhlig, agus air an deanamh gus cur-ás dhi; no gu bheil iad le chéile gun phoilisi idir, gun chùrs ann am boglach, ri leum gu clach-sinnteig sam bith gun móran tuigse dé dh’fhàg iad ás an deidh no dé tha rompa. Tha e doirbh dhomh a chreidsinn, a dh’aindeoin na mì-mhodhalachd a chleachdas cuid de na ceannairean aig a’ Bh.B.C. mu Ghaidheil agus mu Ghàidhlig, gu bheil iad airson cur ás dhi. Mar sin, chan eil co-dhùnadh ann ach nach eil poilisi aca airson na Gàidhlig, nach eil fhios aca dé ni iad mu deidhinn; gu bheil iad, anns an fharsaingeachd, ga faicinn mar “<eng>problem<gai>” agus ga làimhseachadh mar “<eng>phroblem<gai>” — ga cur air falbh a dh’Inbhirnis, no a Thaigh Iain Ghròt . . .

Tha gearainean mu dheidhinn an atharrachaidh gu <eng>VHF<gai> agus mu chraobh-sgaoileadh na Gàidhlig anns an fharsaingeachd air a bhi dol gun abhsadh a chionn bliadhna a nise, agus a réir coltais chan ann nas lugha a théid iad. Bha uimhir a litrichean is eile anns ma pàipearan, gu h-àraidh an <eng>Glasgow Herald<gai>, an <eng>Scotsman<gai> agus an <eng>Guardian<gai>, is gun deach prógram ùr a chur air dòigh as t-fhoghar — “Céilidh air Carrocher” — air <eng>MW<gai> gach oidhche Dhi-haoine, anns a bheil, fo sgàile na Beurla, òrain agus beagan còmhraidh anns a’ Ghaidhlig. (Chithear ann an sin fhéin cion poillisi luchd a’ Bh.B.C. agus an troimhe-chéile.)

Nuair a nochd Coimiti Chrawford am beachdan, agus a chunnacas nach robh dad idir aca ri ràdh mu’n Ghàidhlig a b’fhiach a leughadh, mheudaich an gearan ás ùr. Bha na Gaidheil air an earalachadh: mura nochdadh iad cho mì-riaraichte ’s a bha iad gu follaiseach agus gu

[TD 148]

[Mapa]

[TD 149]

[Mapa]

daingeann do’n Bh.B.C. fhéin, do’n mhór-shluagh agus gu h-àraidh do’n Choimiti fo stiùireadh a’ Mhoraire Annan a tha aig an àm seo fhéin a’ beachdachadh air craobh-sgaoileadh, nach biodh aca gu bràth ach greim bàis air iorball air uilebheist a’ chraobh-sgaoilidh.

Faodar a ràdh, ged nach do rinn Aithisg Chrawford feum anns an t-seadh nach tàinig leudachdadh no ùrachadh phrógraman no phoilisi ás, gun do rinn i feum ann an seaghan eile. Fhuair na Cuimrich na dh’iarr iad, air sgàth gun do rinn iad saothair mhór roimh-làimh, agus gun do ghabh Comhairle Nàiseanta a’ Chraobh-Sgaoilidh an sin ri agartas nan

[TD 150]

iomadh buidheann a bha a’ sireadh cothrom ùr do’n cànan fhéin; agus thòisich na Gaidheil gan ullachadh fhéin gu strì. Chan ann idir ann an doigh “<eng>romantic<gai>”, ach strì gu cruaidh air an son fhéin. Thàinig seòrsa de dhùsgadh air na h-oileanaich, cuideachd. Anns an Dùdlachd, 1974, ghabh mu chóig air fhichead de dh’oileanaich Ghaidhealach Ghlaschu ceum-coise, le ’n gearainean ’s an iarrtasan air brataichean, gu dorsan a’ Bh.B.C. Mìos an deidh sin, bha ‘<eng>demo<gai>’ eile sanaon àite — ach bha còrr ’s dà cheud duine a làthair, á oilthighean Alba, ás a’ Chomunn Ghaidhealach agus á comuinn eile. Agus o’n uairsin, tha na h-oileanaich Ghaidhealach air Comhairle a chur air bhonn a dh’aon ghnothaich gu strì as leth còraichran na Gàidhlig. Tha cùisean ri gluasad gu luath, agus a réir coltais ’se am BBC fear de na prìomh-thargaidean . . .

Sheas buidheannan eile a-mach air taobh na Gàidhlig cuideachd anns  na fianuisean a chuir iad a dh’ionnsaigh Coimiti Annan: ’nam measg, tha pàrtaidhean poiliticeach, agus tha sin glé chudtromach, or ’sann troimh phoilitics a thig leasachadh air a’ cheann thall.

Eadar a h-uile-cail a th’ann, cha bhi Coimiti Annan idir cho tur-aineolach mu chor agus mu chòraichean na Gàidhlig is a bha Coimiti Chrawford. Bidh caochladh iarrtasan rompa a thaobh ùine do’n Ghàidhlig, ach bidh aon nì glé fhollaiseach dhaibh, agus ’se sin nach eil “<eng>ultimate aim<gai>” de dheich uairean san t-seachdain freagarrach air dhòigh sam bith.

<eng>TV<gai>

Cha toir cunntas air àite agus ùine na Gàidhlig air <eng>TV<gai> a-mach móran shreathan: chan eil ann ach cho beag is nach fhiach a chunntadh — “’Se Ur Beatha”, agus “Bonn Còmhraidh” (anns an Iar-thuath a-mhàin). Chan eil aon seach aon dhiubh sin a’ dol a-mach gu cunbhalach fad na bliadhna.

Cha toir planaichean luchd-riaghlaidh a’ BhBC airson na Gàidhlig air <eng>TV<gai> fada an ìnnse. Chan eil planaichean aca.

Agus cha toir breithneachadh Coimiti Chrawford fada a chur an céill nas motha. Ghabh an Coimiti ri planaichean a’ BhBC.

Thubhairt mi a cheana nach fhaiceadh muinntir Ile “Bonn Còmhraidh”. Chan iad leotha fhéin sa’ Ghaidhealtachd nach fhaic e; tha na Tirisdich agus muinntir eileanan eile mu dheas agus cuid mhath de mhuinntir mórthir Earraghaidheil anns an aon shuidheachadh riutha.

[TD 151]

Carson? Tha, airson gur h-ann air <eng>VHF<gai> a tha “Bonn Còmhraidh” a’ dol a-mach gu’n Iar-thuath, agus gu bheil car mu’n aona ruigheachd aig <eng>VHF<gai> air an <eng>TV<gai> an sin is a th’aig prógraman-sgoile Gàidhlig air réidio. ’Sann aig crann-sgaoilidh <eng>Rosemarkie<gai> (Caraid nan Gaidheal?) a tha an tarraing-ás deante bho prógram na h-Alba, mar a nithear airson an “<eng>Inverness Project<gai>” — ma thig e — air <eng>VHF<gai> réidio. Chan fhaic na h-Ilich gu bràth “Bonn Còmhraidh” fhad’s a théid e a-mach bho <eng>Rosemarkie<gai>, oir ’sann bho chrann-sgaoilidh <eng>Kirk o’ Shotts<gai> a tha na prógraman air <eng>“405-line” VHF-TV<gai> a’ tighinn thuca — mar a tha iad gu Ceannloch Ghilp agus gu Ceannloch Chille Chiarain . . . agus nuair a thig an dealbh ùr, an <eng>“625-line”UHF-TV<gai>, cha chreid mi nach ann bho chrann-sgaoilidh <eng>Darvel<gai> a gheibh cuibhrionn mór de Earraghaidheal am prógraman . . .

[Dealbh]

Rud beag anns an fharaingeachd mu’n <eng>TV<gai>, anns an dol-seachad. Tha dà bhann ann airson <eng>TV<gai>, car coltach ris an dà bhann a th’ann airson réidio. Is iad sin:

(i) Bann <eng>VHF<gai> — air a bheil dealbh 405 sreathan ’ga chraobh-sgaoileadh. Chan eil bann eile ach seo air a’ Ghaidhealtachd; agus tha an seòrsa dealbh seo air a dhol a-mach á fasan. Tha dùil nach bi <eng>TV<gai> ga chraobh-sgaoileadh air <eng>VHF<gai> idir an ceann deich bliadhna eile.
(ii) Bann <eng>UHF — “ultra high frequency”<gai> — air a bheil dealbh 625 sreathan ga chraobh-sgaoileadh. ’Sann air a’ bhann seo a-mhàin a

[TD 152]

gheibhear BBC 2 agus dealbh dathach. Chan eil am bann seo ga chleachdadh air Ghaidhealtachd idir, oir chan eil crainn-sgaoilidh ann fhathast air a shon; ach tha crann ga thogail air Eitseal, ann an Leódhas, an dràsda.

Chan eil dol-ás bho’n cho-dhùnadh gu bheil a’ Ghaidhealtachd ri faotainn fìor dhroch sheirbheis craobh-sgaoilidh anns a h-uile dòigh. Chan eil an t-àite air uidheamachadh gu coimhlionta airson modhan craobh-sgaoilidh an latha an dé, gun luaidh air an latha an diugh agus an latha màireach. Tha e fada, fada air dheireadh air a’ mhór-chuid de’n rìoghachd, far a bheil cothrom aig an t-sluagh taghadh-éisdeachd a dheanamh eadar Réidio 1,2,3,4, agus stéiseanan ionadail (tha fichead stéisean ionadail aig a’ Bh.B.C. fhéin ann an Sasuinn, gach aon diubh a’ craobh-sgaoileadh air <eng>MW<gai> agus <eng>VHF<gai>); agus far a bheil cothrom aig duine coimhead ri BBC1 no BBC2 no ITV air dealbh 625 sreathan, dathach.

Tha a’ chùis a thaobh phrógraman a cheart cho riaslach, deireach. A dh’aindeoin a h-ainm, ’sann á Lunnainn a tha a’ mhór-chuid de na prógraman a chluinnear air “<eng>Radio Scotland<gai>” ri tighinn; chan eil féin-riaghlaidh aig BBC Alba air sin nas motha na tha aca air roinn sam bith eile de’n cuid oibreach. Agus tha e fìor, far a bheil cothrom féin-riaghlaidh aca, mar a th’aca a thaobh na Gàidhlig, nach eil an craobh-sgaoileadh air a stéidheachadh air rian sam bith aig a bheil ceangal ri feumalachdan an t-sluagh aig a bheil a’ Ghàidhlig an Alba no ri feumalachdan na cànain air réidio no, gu h-àraidh, air <eng>TV<gai>. Agus ’s fhiach a chumail air chuimhne, air cho beag is a tha am BBC ri deanamh airson na Gàidhlig, gu bheil STV a’ deanamh nas lugha . . .

Feumar an staid bhochd seo atharrachadh. Feumar àite air leth agus seirbheis choimhlionta fhreagarrach fhaotainn airson na Gàidhlig ann an craobh-sgaoileadh na h-Alba. Tha iomadh dòigh air an gabh seo a thoirt gu buil, agus tha cuid dhiubh sin gan cleachdadh aig an àm seo fhéin — mar eiseamplair, Gaidheil ri toirt an gearain agus an iarrtasan fainear do’n mhór-shluagh, do’n Bh.B.C., do Choimiti Annan, do bhuill-phàrlamaid air leth agus do na pàrtaidhean poiliticeach an Alba. Ni na gearainean sin uile feum, ach cha bhuannaich iad leotha fhéin ach gun tig agus gum falbh leasachadh-codach a réir lìonadh agus tràghadh a’ ghearain. Mura bheil thu ach ri gearain, tha thu a’ gabhail ris an rian a th’ann; tha thu a’ coimhead air cùis na Gàidhlig troimh shùilean dhaoine aig nach eil i, aig nach eil suim no tuigse mu a feumalachdan:

[TD 153]

[Dealbh]

[TD 154]

“<eng>. . . we must look at it from the point of view of the needs of the nation and the future of the language and not the standpoint of any organisational or institutional difficulties that exist at present. In other words, we must stop asking nervously how much may be done within the present system in the light of conventional wisdom. We should rather ask what kind of service will firstly do justice to the national language and the substantial minority who speak it and, secondly, will be practically effective in the struggle to halt any further decline in the position of Welsh as a living language. Only when we have answerered these questions can we begin to decide what system meets the needs of Wales, and if this means changing the present set-up fundamentally by special legislation, so be it.<gai>” (Bho <eng>“Planet” 26/27: Maniffesto Cymdeithas yr Iaith<gai>).

Rinn na Cuimrich gearan — chaidh iad do’n phrìosan ’nam ficheadan — ach rinn iad móran a bharrachd air gearan, oir bha iad ri tuigsinn gur ann troimh luchd nam poilitics a thig atharrachadh mór seasmhach air craobh-sgaoileadh. Dh’aobharaich sin gun d’fhuair iad tomhas de cheartas airson an cànan nach d’fhuair na Gaidheil. Agus ciamar a fhuair Coimiti Chrawford seachad air ceisd mhór an airgid nuair a mhol iad do’n Riaghaltas gum bu chòir do na Cuimrich, chan e mhàin tuilleadh ùine fhaotainn air réidio ach “<eng>channel<gai>” air <eng>TV<gai> fhaighinn dhaibh fhéin?

“<eng>The cost would represent an investment in domestic, cultural and social harmony in the United Kingdom; the money spent would, in effect, be aimed at supporting within the home the other central and local government expenditure which is being incurred to satisfy Welsh aspirations . . . <gai>”

Dh’fhosgail seo rathad do na Gaidheil, agus mura coisich iad an rathad, ’se an coire fhéin a bhios ann gum bi iad anns an dìg.

(Fhuair sinn cead map an t-sluaigh-chunntais fhoillseachadh, dìreach mar a tha e anns an leabhran <eng>Census 1971 Gaelic Report<gai>, ’s tha a’ chòir-chlò aig a’ Chrùn. Fhuair sinn cead map a’ Bh.B.C. fhoillseachadh, bho’n Bh.B.C. an Lunnainn, agus tha iad sin airson gun dean sinn soilleir e do ar luchd-leughaidh gu bheil am map a’ sealltainn mar a bha a’ chùis a thaobh ruigheachd <eng>VHF<gai> anns a’ Mhàigh, 1974. Fhuair sinn cead an dà dhealbh de’n t-sluagh aig a’ Bh.B.C. fhoillseachadh, bho’n <eng>Sunday Mail<gai>.)

[TD 155]

CALMAN GEAL
Le Eilidh Watt

“BHA calman geal agam uair is mi ’nam bhalachan . . . Is mi bha measail air!” ars Iain. Bha làn fhios aige, is na facalan fhathast air a bhilean, nach robh coimeas aig na briathran seo ri beurachd Ghilleasbuig Mhóir. Ach an robh Gilleasbuig Mór, no laoch eile rimah, ann a leithid a chàs is a bha Iain?

Air an t-sràid, beagan mhionaidean air ais, sgap is lùb Iain meòirean tiugha an dara làimhe mun do chuir e iad troimh’n chròic fhuilt dhorcha, anns an dòcha an robh corra ghaoisdean liath, is thug e crathadh beag air an aid chlò, anns an robh dubhan le cuileig an stobadh, ged nach b’ann air iasgach a bha aire an ceartuair, mun do tharraing e air i le dhà làimh, mar gun robh e ga dheasachadh fhéin air son stoirm ged bha am feasgar brèagha. Gun fhios gun aire fun robh fhalt a nis a’ tuiteam gu mì-sgiobalta air cùl a chinn is ri taobh a chluaise, is le snodha slìgeach, neo-àbhaiseach air aodann, rinn Iain air an stéisean, an cabhsair cruaidh fo a chasaibh a b’eòlaiche air mòinteach na air sràidean a’ bhaile.

Ged bha an tràth fheasgar brèagha cha do bheachdaich e air, ni motha a thug e mór aire air boireannach àrd, cumadail, ged bha i le ceum aotrom aice a’ coiseachd roimhe chun a stéisean. ’Na inntinn, airson dòcha am ficheadamh turas, bha e taghadh cuid de na briathran geurchuiseach, dibhearsaineach, a bu tric a bhitheadh aig Gilleasbuig Mór, no aig Teàrlach, is iad a’ pliodairt ris na h-igheanan aig céilidh no aig banais. Chan e gun duirt Iain fhéin facal ri te riamh a bheireadh rudhadh gu gruaidh, cho àilleil is gum bitheadh i. Is cha robh iarraidh aige gun canadh. Ach air chinnte bha an latha an diugh eadar-dhealaichte bho gach latha a chaidh, oir ged bha facalan abhcaideach Ghilleasbuig a’ cur snodha air aodann an dràsda, dòcha gum b’e comhairle bràthar a mhàthar a chuir an siud e.

“Nach b’fheàrr dhut bean taighe fhaotainn: boireannach dòigheil, foighidneach, air choireigin, mun deid a h-uile nì a dholaidh,” thuirt

[TD 156]

Dòmhnall ris is e a’ toirt buille le chep do shean chat leisg, riabhach, a roghnaich riamh an seidhir a bu bhlàithe air son a chlò-chadail.

“B’fheàrr dha gu mór bean fhaotainn,” arsa Mòr, bean Dhòmhnaill. Ach bhruidhinn i gun mhóran dòchais is i a’ toirt sùil eile air mì-chuantachd an taighe. “Ach am faca mi fhìn fear riamh a bheubanaicheadh a chuid aodaich coltach riut, Iain! An do chaidil thu anns an deise sin?” Rinn Mòr oidhirp gun bhuaidh air na rocan a bu mhiosa a thoirt ás an aodach a bha cheana air a dhruim fads a sheas Iain gu tosdach, foighidneach.

“Ach, tha e gasda,” arsa Dòmhnall, oir ged bha Iain mì-sgiobalta bha e gun mhìothlachd is cha robh aig Dòmhnall air a bhi cur air. “Cha choimhid muinntir Pheairt air a dheise fads a tha dath a chuid airgid a’ tighinn riutha, agus nì e sin.”

“Ach an e an t-sean ad-iasgaich sin a tha thu a’ toirt leat? Dhomh i gus an toir mi gréim anns an lìngeadaidh is i cho duaichnidh mar sin . . . Agus ceannaich dhut fhéin ad eile fads a tha thu air falbh,” chomhairlich Mòr is i a’ cur snaim air snàthnain.

“Bithidh gu leòr eile air aire: tha’n ad math gu leòr,” thuirt Dòmhnall, gun aithne air doimhneachd na fìrinn.

Fad na tìde dh’éisd Iain ri còmhradh eadar an dithis aca, còmhradh nach robh mì-choltach ri iomadh còmhradh eile ris an d’éisd e is a leig e mu chluais. Bhon chaochail a mhàthair bha Iain a’ deanamh air a shon fhéin, is a réir coltais bhitheadh. Thigeadh Mòr a-nall an dràsda is a rithist, a’ glanadh is a’ sgioblachadh a h-uile nì air dhòigh a bha cho mì-choltach ris mar a chàradh Iain a h-uile nì muin air mhuin ri làimh, is gum bu tric nach faigheadh e gnothaichean a ghleidheadh Mòr seachad gus an robh e a’ lorg ni-eigin eile. Gun ghruaim gun ghearain ghabhadh Iain an ath nì bu deiseile ri làimh.

Thigeadh Dòmhnall e fhéin a toirt sùil a mheasadh le tlachd spréidh agus buill-obrach, oir, ged b’e Iain a chiad fear a rachadh gu làmh-chòmhnadh a toirt do neach eile, cha robh leisg no cion sgoinne air mu obair fearainn no spréidhe.

Air an latha seo thainig an dithis aca gu dheasachadh is gu chomhairleachadh is e dol gu Peairt gus ball àirneis fearainn a cheannach. Dh’éisd Iain riutha ach mu dheireadh thug Dòmhnall sùil air a’ chloc is dh’éigh e, “Dhiall Iain, tha’n cloc sin agad air dheireadh. Thoir do chasan leat no caillidh tu am bus.”

[TD 157]

“Seo d’ad”, arsa Mòr, is gun an còrr, bha Iain a-mach is an dithis aca aig a shàilean ga choimhead ’na shìnteagan sìos am frith rathad. Letheach rathaid sheas is thill e ceum. “Dé nis a dhìochuimhnich e?” arsa Mòr ri Dòmnnall. “Fiach gum biadh sibh an cat fads a tha mi air falbh,” dh’éigh Iain is stad e gus an do thog Dòmhnall làmh réiteil ris mun d’rinn e air an rathad mhór a rithist.

Aon uair is gun robh Iain anns a’ bhus cha robh smaoint tuilleadh air cat no air dachaidh, air Dòmhnall no air Mòr. Ged nach do laigh a shùil fhathast oirre bha Iain an dùil gun robh ròs aige air bean.

Bu toigh le Iain a bhi leughadh na pàipearan a bha toirt am follais nithean a bha ri reic agus b’iomadh bad neònach a bheag feum a cheannaich e an cois sin. Mu dheireadh nuair a theireadh Gilleasbuig, is dreun ás-creideach air aodann, “Ach càit air an talamh an d’ fhuair thu seo?” fhreagaireadh Teàrlach, na bu luaithe na thug e freagairt á Leabhar Aithghearra nan Ceist riamh, “Carson a tha thu a’ faighneach? Nach fhac e ann am pàipear e.” Aon uair, is Iain air nì a bha far leth mì-fhreagarrach a cheannach, thuirt Gilleasbuig, “Nach math dhàsan nach eil mnathan ri’n reic air an aon seòl.” Ghabh an dithis aca tomhas a ghòraiche le’n sùilean a rithist gun fhios aig a h-aon dhiubh dé an toradh a thigeadh ás am briathran. “Chan fhaigh e bean ‘<eng>on approval<gai>’,” arsa Teàrlach. Is ghàir iad.

Ach b’e sin gu dearbh a bha Iain am beachd fhaotainn.

Chuir Flòraidh dà dhealbh dhi fhéin thuige. Bu ghann a sheall e air fear de na deilbh oir, ged bha a h-aodann cruinn ri fhaicinn, cha robh ann ach <eng>snapshot<gai> air an do bhuail a’ ghrian oir bha sgall mór dorcha air a gruaidh. Ach b’aithne do’n fhear a ghabh an dealbh eile a cheàird, is bha Flòraidh air a dealbh mar gun do leth-thionndaich i gus bruidheann, na sùilean tlàth a’ mire ris. Shuidh Iain iomadh feasgar a’ coimhead air an dealbh gus an robh e am beachd gun aithnicheadh e Flòraidh ann an àite air bith. Nis bha e dol ga faicinn anns an fheòil.

Cha b’esan leis fhéin a bha a’ deanamh air a’ bhad shònraichte seo oir bha an tè a bha ceuman air thoiseach air air stad aig a’ chloc is a’ coimhead suas is a lethcheann risan. Leum a chridhe nuair a dh’aithnich e tè an deilbh. Mar ri sean eòlach thuirt e gu furanach, “Flòraidh?”

“Iain?” ars ise a’ tionndadh ga amharc.

Ged bha gheurchainntich Gilleasbuig Mór theagamh gun robh e air seasamh cho balbh ri Iain fhéin ’na àite, oir cha d’rinn an <eng>snapshot<gai>

[TD 158]

breug: bha sgall mór trom-dhearg a’ cur mì-shealladh air an dàrna gruaidh. Bha na sùilean a bha ga mheas dòlasach, amhrasach.

Air son leth fada mionaid bha sùilean Iain air an sgall ghrànda, ach mu dheireadh shluig e a sheile is fhliuch e a bhilean le bàrr a theanga is thuirt e, “Nach fheàrr dhuinn a dhol a ghabhail cupa tì. Cuiridh e blàthas oirnn.” Thug e a-mach neipcean-pòca loireach is shuath e am fallas bho mhala is bho bhoisean mun d’rug e air uilinn oirre ga stiùradh gu àite bidhe a bha e am beachd a bhitheadh freagarrach. Fads a bha iad a’ coiseach chan fhaiceadh e an sgall is cha b’urrainn dha chreidsinn nach do mheall a shùilean e — gus an do shuidh i mu choinneamh far an tuiteadh an solus oirre. An uairsin, a dh’aindeoin a nàire, cha b’urrainn dha a shùilean a thoirt far a h-aodann.

Fads a bha iad a’ feitheamh gus an tigeadh an tì, leag i a sùilean gu foighidneach is chuir i làmh mhìn, reamhar, gheal, air a’ bhòrd is phaisg i an dàrna làmh ann am bois na làimhe eile. Is ann an uair sin a thuirt Iain, “Fhios agad, bha calman geal agam uair is mi ’nam bhalachan . . . Is mì bha measail air . . . Cha chreid mi gun robh leithid a mheas agam air creutair eile riamh.”

“Calman?” ars ise a’ togail a sùilean mar gum b’e bha seo ach facal nach robh ’na cànain idir.

“Seadh,” ars Iain is e dol ’na chabhaig, “’Se do làmhan a chuir ’nam chuimhne e. Thug mi do’n sgoil e aon latha gus a shealladh do Ghilleasbuig. Ma thà, nuair a chaidh mi ga thoirt dhachaidh bha boinne

[Sanas]

[TD 159]

fala air a bhrollach is boinne a’ sileadh bho ghob. Cha do thuig mi riamh dé am prannadh a chaidh a dheanamh air, creutair eile cho beag mìothlachd ris! . . .”

Chaidh Iain ’na thosd is a sùilean fhathast air is dearbh chinnt aige nach b’e seo eirmseachd Ghilleasbuig a chuireadh na caileagan ’nan lùban sùgach. Ach cha b’urrainn dha suidhe tosdach is, a réir coltais cha robh iarraidh aice-se air còmhradh bhon leugh i aodann nuair a mhothaich e do’n sgall mhì-thlachdmhor. An cùl inntinn bha facalan Theàrlaich: “Chan fhaigh e bean ‘<eng>on approval<gai>’,” agus còmhla ris bha an t-eagal gun tigeadh iomradh air pòsadh. Thug an t-eagal sin air facalan Iain fhéin tighinn ’na sruthan, ’na tuiltean. Bhruidhinn e air Dòmhnall is air Mòr, air taigh is air cat. Dh’fhàg a shùilean a h-aodann is lean iad a làmhan a shnìomh gu teòma, gu bog, banail mu na cupanan, a’ cur ’na cuimhne an calman geal, is chaidh a chlisgeadh an lughad is theich a mhaoin far aodann. Dh’fhàs e tapaidh, fearail a rithist. Thuirt i facal a thug gàire air is thog e a shùilean ri h-aodann a rithist. Dh’fhàs aodann fada is an teas meadhoin a ghàire thuirt e? “Chan eil e goirt, a bheil?”

Airson leth na mionaid choimhid i air mar nach robh i tuigsinn is an uair sin chuir i dreun bheag oirre is bhruth i a bilean ri chéile mun do fhreagair i gu socair, sìobhalta, “Chan eil, is cha robh riamh. Bha an làrach ann bhon rugadh mi.” Ged bha Iain, air oidhche dhorcha, air dhol thairis air faodhailean air an robh e aineolach, chan fhairicheadh e na b’aotruime ’na spiorad na dh’fhairich e an deidh mar a thug ciùine a facalan ás a ghàbhadh e.

Ach an uair sin bha e anns an ribe a rithist le ceist a chuir Flòraidh, ged nach b’ann mar cheist a chuir a guth na facalan.

“Is e bean taighe a bha dhìth ort?” ars ise, is cha do thog i a sùilean ris.

Ged bha an dorus fad air falbh bha dol ás aig Iain, ach an àite sin suidhe e far an robh e, a’ sìneadh amhaich, oir bha an colair teann mu mheall an sgòrnain, agus le dànachd air nach robh aithne aige roimhe seo thuirt e, “Is e bha bhuam ach bean.”

Phaisg Flòraidh a làmhan a rithist is i a’ feitheamh. ’Na inntinn chunnaic Iain an calman geal is am boinne fala dearg air a bhrollach is theann e ri bruidhinn. Cha b’urrainn do dh’Iain aithris a rithist na facalan a thainig thuice na bu mhotha na b’urrainn dha aithris na facalan gòrach a chleachd e ris a’ chalman gheal. Mu dheireadh thuirt Flòraidh, Flòraidh an deilbh bhrèagha, “Tha thu cho briathrach ri bàrd!”

[TD 160]

Le dànachd air nach do chuir e dearbhadh gus am feasgar ud thuirt Iain, gu sunndach, aotrom, “Is their iad nach bi fear ’na bhàrd gus am bi fear ’na leannan.”

Is cha do sheachainn a shùilean a h-aodann.

Beagan sheachdainean an deidh seo thuirt Dòmhnall ri Mòr, “Ach am bheil fios agadsa dé chlach-iùil a tha tarraing an fhir ud daonnan gu Peairt?”

Rinn Mòr snodha is thuirt i, “Chan aithne dhomh, ach chì mi litrichean a’ tighinn thuige bho <eng>Moss Brothers<gai>.”

Choimhid Dòmhnall oirre fiach an ann a cheart da-rìribh a bha i mun duirt e, “<eng>Moss Brothers<gai>! Ma tha chan e briogais ghlùine no <eng>dongarees<gai> a tha ’na bheachd!”

Bha Dòmhnall is Mòr gu toilichte aig a’ phòsadh is an t-Sàbaid an deidh a’ phòsaidh bha iomadh fear is tè eile anns an eaglais gus am faiceadh iad a’ chàraid òg. Bha Gilleasbuig Mór fhéin ’na shuidhe is nuair a chunnaic e Flòraidh a’ tighinn a-steach las a shùilean le mìlse gheur na naidheachd air an robh e a’ deanamh roi-ghlacadh mum bitheadh i air a bhilean am feasgar ud fhéin.

Shuidh Flòraidh is shuidh Iain ri taobh. Air an dasc phaisg i làmh mhìn am broinn làimhe, is chrom i a ceann, is cha robh fios aige an ann a’ sireadh no a’ toirt taing a bha i. Ach anns a’ mhionaid sin, anns an eaglais, fo shùilean a’ cho-thionail, chuir Iain a làmh mhór le a h-iongnan briste, gu h-aotrom air uachdar a làmhan airson tiotan beag, is choimhid iad air a chéile.

Ged chunnaic Gilleasbuig gach aon nì de seo, dhìochuimhnich esan a bha cho eirmseach, abhcaideach, guth riamh a thoirt air nì a chunnaic e.

[Sanas]

[TD 171]

FACLAIR MOR NA GAIDHLIG
Facal brosnachaidh le Ruaraidh MacThómais

Bithidh fhios aig móran de luchd-leughaidh Gairm gu bheil grunn bhliadhnachan a nis bho ghabh Roinn nan Cànanan Ceilteach an Oilthigh Ghlaschu os làimh faclair coimhlionta eachdraidheil ullachadh. Tha feum air a leithid ann an iomadach dòigh. Anns an dòigh seo bithidh cothrom againn eachdraidh ar cànain, agus móran de dh’eachdraidh inntinn a’ Ghaidheil, a chur air clàr mar gum b’eadh; chì sinn an eachdraidh sin sgaoilte air ar beulaibh, agus aig an aon àm cuiridh sinn an tasgadh i airson nan daoine a tha sgarte bho’n dìleab seo, agus airson nan ginealach a tha ri teachd. Bithidh an obair seo air leth feumail do sgoilearan, agus air leth feumail do sgrìobhadairean. Bheir am faclair ùr, nuair a bhios e deiseil, neart dhuinn mar shluagh, agus inbhe mar chinneadh.

‘Nuair a bhios e deiseil’ — ’se obair mhór a tha seo. Tha grunnan beag againn an sàs anns an obair an Glaschu, ga h-àraidh Coinneach Dòmhnallach am Fear-deasachaidh, Dòmhnall Meek a tha ga chuideachadh anns an deasachadh, Raghnall Mac Ille Dhuibh a tha a’ leughadh làmh-sgrìobhainnean Gàidhlig an Dun-Eideann, am Baile Ath Chliath ’s air feadh na dùthcha, Donnchadh MacLabhruinn, a’ Bhean-uasal Joyce Wink, a’ Bhean-uasal Mairead Byers, ’s a’ Bhean-uasal Ceiteag Cheanadach. Tha feadhainn eile air a bhi ag obair gu cunbhalach còmhla ruinn ’s a tha a nis air a dhol gu obair eile, leithid Aonghais Iain Mhic a’ Ghobhainn. Tha sinn a’ dol an lùib a’ chomputair airson pàirt de’n obair, ged a dh’fheumas gach leabhar a bhi air a thaidhpeadh air innealan sònraichte mus dean an computar a bhiadh dheth. Agus tha sinn fo fhiachan do mhóran de chàirdean na Gàidhlig a chuidich sinn an iomadach dòigh, le leabhraichean a leughadh, faclan a chruinneachadh ’s a mhìneachadh, làmh-sgrìobhainnean a chur thugainn, agus rudan eile mar sin. Chaochail feadhainn de na càirdean

[TD 172]

sin, mar Iain MacIllEathain san Oban agus Am Bàrd Bochd an Leódhas, agus tha feadhainn eile gar cuideachadh gach bliadhna fhathast, air feadh Alba agus a-mach air crìochan Alba.

Ach tha feum againn air tuilleadh. Tha sinn ag iarraidh crìoch a chur air an obair seo cho luath ’s as urrainn dhuinn. Tha móran de luchd-leughaidh Gairm a b’urrainn cuideachadh a thoirt dhuinn. Aon rud, feumaidh sinn a bhi cinnteach gu seas thu do ghealladh, ach ged nach biodh agad ri sheachnadh ach uair a thìde san t-seachdain tha obair againn dhut.

Seo pàirt de na dh’fhaodadh tu dheanamh:

(1) leabhar, neo leabhraichean, a leughadh dhuinn, agus (a) gach facal air leth, (b) na faclan annasach a chur air bileagan pàipeir dhuinn. Bheir sinne dhut na leabhraichean, na bileagan pàipeir, agus mìneachadh air na tha dhìth oirnn.

(2) faclan a sgrìobhadh air na bileagan, a réir ’s mar a tha sin air a chomharrachadh no air a thearraideachadh, ann an leabhraichean a chuireas sinn thugad. Tha seo nas fhasa do’n duine aig nach eil móran misneachd ás eòlas fhéin air a’ Ghàidhlig.

(3) sreathan de fhaclan (mar á faclair eile) a chur air na bileagan dhuinn.

(4) sreathan de fhaclan annasach (le mìneachadh) a chur thugainn.

(5) làmh-sgrìobhainnean Gàidhlig a chur thugainn (tha seo a’ gabhail a-steach litrichean Gàidhlig).

Ma tha thu deònach cuideachadh leis an obair mhóir seo, cuir fios thugainn, is bheir sinn obair dhut. Agus bithidh d’ainm anns an fhaclair mar fhear-cuidich no mar bhean-cuidich, oir theid ainm a h-uile duine a thug cobhair de sheòrsa sam bith dhuinn a chur anns an leabhar aig a’ cheann thall. ’Se tha sinn ag iarraidh ort, ma tha, an fhiosrachadh a leanas a chur thugainn:

(a) Ainm

(b) Seòladh

(c) Tha mi deònach (a leithid seo) a dheanamh: mar eiseamplair (1), (2), (3), (4), (5) gu h-àrd, no rud sam bith eile a bhios feumail.
(d) Tha mi deònach 1/2/3/4/5 uairean a thìde san t-seachdain/san là a thoirt do’n obair.

[TD 173]

Chan eil agaibh ach seo a chur gu Faclair na Gàidhlig,
Roinn nan Cànanan Ceilteach,
Oilthigh Ghlaschu,
6, <eng>Lilybank Gardens<gai>,
Glaschu, G12 8RZ.

agus bheir sinn obair bheag no mhór dhuibh a rèir ’s mar a tha sibh ag innse dhuinn. ’Sann leis na clachan sin a ni sinn an càrn do ar cànain.

[Sanasan]
