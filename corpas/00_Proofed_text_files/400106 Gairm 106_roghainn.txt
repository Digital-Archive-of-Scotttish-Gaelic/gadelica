[TD 121]

SLIGEAN FALAMH
le Eilidh Watt

Le cromadh na grèine bha bruthainn an latha air a dhol an lughad ach bha an gleann fhathast fillte ann am blàths, is fhathast gun deò air gaoith. Bha ’n dà sheann duine a’ gabhail an analach air bruaich ri taobh an rathaid. Cha robh guth eadorra is iad a’ deothal a-steach gach nì a bhitheadh mar chuimhneachan air sìth an fheasgair seo; leis gach tarraing analach thigeadh thuca samh na meala a bha a’ brùcadh bho lus-na-machair is samh làidir na roid is na sealbhaig-gheur is iad air am measgachadh leis gach samh a bha a’ sruthadh bho gach lus air a’ bhruaich a bha brùithte le’n cuideam. Air a’ mhàireach thilleadh Seonaidh air ais gu na Stàitean Aonaichte far an d’rinn e a dhachaigh bho chionn iomadh bliadhna. Nam balaich bha iad nan càirdean dlùtha agus mhair dàimh. Fad bho chèile bhitheadh cuimhne aca air an fheasgar seo nuair a dh’èisd iad ris an allt a’ tàladh, ri ràn bho phàisde luaithearach air a leòin le cadal mall, ri fead geur, goirid, ri cù sgìth. Bha na fàireanan, a bha nis fo sgàile na h-oidhche, air am breacadh le caoraich air an ùr-rùsgadh is an dràsda is a-rithist thigeadh mèilich, aonaranach bhuapa is iad a’ dèanamh air na monaidhean ás an deach an tional.

“An tà is fada a mhaireas an latha seo nam chuimhne,” arsa Seonaidh.

Dh’fhosgail agus dhùin Iain a chràg mhòr a bha air ragachadh leis an deamhais leis an d’oibrich e fad uairean a thìde aig an fhang mun duirt e, “Agus fhuair thu cothrom air mòran de’r luchd eòlaich fhaicinn cruinn aig an fhang. Is cha robh duine nach robh toilichte d’fhaicinn aon uair eile. Theid mi ’n urras air sin.”

Bha’n dithis aca sàmhach a-rithist is Seonaidh, na inntinn, a’ dol thairis air na chunnaic is na chual’ e feadh an latha, air na h-atharraichean a bh’air tighinn, air na cleachdan a dh’fhan bhon bha e na bhalach. Bha uair a bha esan cuideachd, is e na bhalach, na fhallas a’ tarraing chaorach gu athair Iain. An diugh bha Iain, a chomhaois, a-nis na sheann duine, a fhèin na shuidhe air a’ cheap-rùsgaidh air

[TD 122]

an do shuidh athair an uair-ud. Bha uair a rug Seonaidh air caora air adhairc ga tarraing eadar a ghlùinean mar rinn balaich an latha an diugh is cabhag orra mun cailleadh iad dad de’n dibhearsain eirmseach a bha a-measg nam fear. Dh’atharraich an comhdach-cuim ach fhathast bha suaip aig balach ri athair no ri seanair a b’aithne dha na òige. Is bha eagal air Seonaidh fhèin gun cailleadh e lid de’n chòmhradh oir, ged nach do thog e bonn gach aoir, ghàir e còmhla ri càch, gun choimheicheas eadorra. Nuair a thainig an fhìor obair gu crìch, ach mun do sgap na fir, a’ fàgail an sgioblachadh aig an òigridh air nach robh fhathast ach sgìos aotrom na h-obraich, chuir Seonaidh a bhotal uisge-beatha mun cuairt is le fearas-chuideachd dh’òl iad slàinte a chèile.

“Eil fhios agad, Iain,” arsa Seonaidh an ceann tacain, “cha b’urrainn domh gun a bhith beachdachadh air cho sona is a bha a h-uile fear aig an fhang an-diugh. Ann an seo tha sibh eòlach air a chèile, is beatha is dol-a-mach a chèile aithnichte do’n fhear eile. Chan ionnan sin is thall far am bheil mise. Tha barrachd airgid ann ach tha sgraing na cabhaige is an amharais air aodainn an siud. Ann an seo chan fhaca mi nach robh sibh toilichte ged bha sibh trang bho mhoch gu anamoch. Oir leam gum b’e nach maireadh latha cho fad is a b’àill leibh an cùram bu truime a bh’oirbh. Bha sibh cho nàbail, càirdeil.”

Rinn Iain gàire socair na fheusaig mun duirt e, “Tha mi creidsinn nach eil mòran a’ cur oirnn seach air feadhainn eile.”

“Is math an cuimhneachan a bheir mi leam a-màireach,” arsa Seonaidh.

“Is tha thu falbh a-màireach, mar sin?”

“Tha. Ged is fad an duan. — Is fheàrr dhomh beannachd fhàgail aig an teaghlach agad. Is math leam Ceit is thu fhèin fhaicinn cho sona. Bha mi riamh an dùil gum b’e bhitheadh agad ach Eideag Phàdraig. Chan fhaca mi gun tug a h-aon agaibh sùil air neach eile bhon bha sibh nur cìochranan, faodaidh mi a ràdh. A’ dol do’n sgoil. Nur pàisdean. Nuair thainig sibh gu inbhe. Dè thainig an rathad?”

Bha mionaid mun do fhreagair Iain is an uair sin chuir e fhèin ceist, “Tha thu’m beachd an t-àite fhàgail a-màireach?”

“Tha. Tha mi’m beachd fàgail a-màireach is tha droch sheansa gun till mi an rathad seo a chaoidh tuilleadh. An aois.”

Airson mionaidean cha robh guth eadorra is dorchadas sèimh na h-oidhche ag iathadh mu ìochdar a’ ghlinne gus an duirt Iain, mar gun robh e a’ còmhradh ris fhèin, “Eideag Phàdraig . . . Dean dàil is bheir

[TD 123]

thu an cuimhneachan seo leat cuideachd . . . Mar a thuirt thu cha do thog t’èile mo shùil ach Eideag. Bha ise ga cosnadh ann an Glaschu is bha mis’, mar tha fios agad aig an taigh ach grian an còmhnaidh nam adhar is Eideag a’ tilleadh thugam is riamh na bu bhàigheile. Gus an tigeadh an latha nach falbhadh i bhuam tuilleadh. Riamh cha do chuir mi luaineas ás a leth. Bha mi cho cinnteach aisde ’s a bha de ghrian an latha.

‘Air oidhche thainig Fearchar Bàn far an robh mi. Tha cuimhne agad air Fearchar?”

“’Sann agam a tha. Gille gasda far leth. Chuala mi gun deach a chall anns a Rawalpindi,” fhreagair Seonaidh is e airson tarraing air falbh bhon eachdraidh a bha amhras aige a bhitheadh draghail do’n fhear a dh’innseadh is do’n fhear a dh’èisdeadh.

“Thainig Fearchar thugam ann an imcheist ghoirt. Bha fios aige mar bha eadar mi fhìn is Eideag. Thuirt e gun robh dearbhadh aige gun robh leanabh dìolain air a bhith aice, leanabh a bha piuthar dhi a’ togail mar gum b’ann leatha fhèin a bha e. Bha Fearchar am beachd gun robh e mar fhiachaibh air seo innseadh dhomhsa ged nach b’ann toilichte le bhrath a bha e. Dh’èisd mi ris is cha duirt mi aon lid. Cha do dhìt mi ise is cha do mhol mi esan. Cha duirt mi facal ri neach eile mu thimcheall.

“Thill Eideag dhachaigh mar a b’àbhaist. Mar a b’àbhaist choinnich sinn. Air feasgar mar seo fhèin. Bha mi air a bhi a’ cagnadh an dombhlais ro fhada. Bha mi air at leis. Chaidh mi na bad gun dàil. Chàin mi i gu brògan. Cha do chaomhain mi i. Le facalan borba, neo-thròcaireach phùnnd mi’n fhuil ás a h-aodann dreachmhor gus an robh e na chlaiginn geal. Sheas i ag èisdeachd gu neo-ghèilleach, gu balbh. Nuair a thainig crìoch air mo ruais thuirt i gu ìosal, seirbh, “Nach buidhe dhutsa aig am bheil caraid a ghèirich do thuigse air m’aigne. Cha do sheas caraid rim chùl-sa.”

“Thionndaich i is choisich i air falbh is dh’fhàg i mise an siud. Nan robh i air a ceann a thionndadh, nan robh stad air tighinn na ceuman. . . .”

“Bhitheadh tu, Iain,” arsa Seonaidh, “air maitheanas a thoirt dhi.”

Cha do fhreagair Iain e car tacain ach an uair sin thuirt e, “O cha robh. Bhithinn a’ sireadh maitheanas bhuaipe; air mo ghlùinean; air mo mhàgan; anns a’ pholl, nam b’eudar. Ach dh’fhalbh i bhuam gu balbh. Is bha mo theanga nis balbh, gun lùths, is mo chridhe ag èigheach, “Till, till.”

‘Ach dè ris an robh sùil agad?” dh’fhaighnich Seonaidh.

[TD 124]

Bha Iain na thàmh mionaid mun do fhreagair e. “Bha mi’n dòchas gun rachadh i ás aicheadh, gun deanadh i lethsgeul, gum bòidhicheadh i . . . Chan eil fhios’am dè ris an robh sùil agam. Ach cha robh sùil agam a bhith air m’fhàgail mar siud.”

“Is am bitheadh tu fhèin air a gabhail air ais?” arsa Seonaidh.

Ach fhreagair Iain e gu goirid, geur, “Nam bitheadh bior nad làimh an gearradh tu dhiot i? . . . Cha ghearradh.”

‘Agus dè rinn thu?”

“Rinn mi,” ars Iain, “air a’ mhonadh, air a’ chuthach. Choisich, leum, is shreap mi. Nuair a shleamhnaich mo chas laigh mi far an do thuit mi. Chaoin is nuallanaich mi gun neach san èisdeachd. Rinn mi seòrsa cadal. B’e sin mo dhòigh iomadh mìos fuar fad foghair, fad geamhraidh. Nuair a bhuaileadh orm dh’fhàgainn m’obair letheach dèante is bheirinn monadh no cladach orm is shiùbhlainn iad gus an toirinn thairis le sgìos.”

“Is brèagha,” arsa Seonaidh, “nach do chuir thu ás dhut fhèin.”

“Thainig sin nam inntinn,” dh’aontaich Iain. “Ach rud neònach. Cho fads gun rachainn air slighe a’ cheusaidh cha robh iarraidh agam air crìoch a chur air mo bheatha. Chan fhuilinginn lem dheòin an saoghal air an robh ise fhàgail. B’fheàrr a bhith ga caoidh na bhith marbh gun aithne an còrr oirre.”

“Tha fios’am,” arsa Seonaidh, “nach b’e mì-run dhut a bh’air Fearchar bochd ach nach truagh nach do chiob e a theanga.”

“A, mo chreach lèir fhìn,” ars Iain. “Annam fhìn a bha’n easbhaidh, a Sheonaidh. Annam fhìn. Tha mi air sin fhaicinn ged sheachainn mi Fearchar airson ùine mhòir. Ach rud neònach, neònach eile. Thainig m’àmhghair gu crìch, is ás a clisge, gun reuson. Mar gun dugte sgleob ás m’eanchainn, no ás mo chridhe. Ach air feasgar amh, duanaidh, nuair e dh’èirich mi far creig fhliuch ann an geo uaigneach air chùl nan gleann cha robh annam ach an t-slige. Slige fhalamh gun fhaireachadh. Bha mi gam fhaireachadh fhìn cho falamh, cho neo-bhrìoghar, is ged nach robh annam ach sgàile. Is tric a chuireadh e iongnadh orm nuair a chuireadh daoine fàilte orm mar gum b’e bh’annam duine mar dhaoin’ eile. Airson na tha a dh’fhios agam dòcha gur e sin a th’annam, slige fhalamh. Dòcha gur e sin a th’annainn uile, sligean falamh.”

Thuit sàmhchair anshocair orra is, ged fhaodadh iad, cha chual’ iad, a h-aon aca, fuaimean beaga, càirdeil, feadh a’ ghlinne aig daoine a’ dol chun an dachaighean. B’e Seonaidh a chuir a’ cheist a bhrist an t-sàmhchair. “Agus Eideag? Càite . . . ?”

[TD 125]

“O tha sa’ chille-ad shìos. Is fhada bhon uair sin. Sheas mi measg nam fear aig taobh na h-uaghach agus rè ùine bhig shil an leòn a-rithist. Tha fios agam a-nis nach leigheis e. Is bha fios agam nach b’e aois a bh’air a cur an siud. Bha mise air Anna a phòsadh. Ged nach b’e Eideag a bh’agam rinn mi oidhirp air dèiligeadh rithe mar gum b’e Eideag a bh’ann. Ach b’e ciall is reuson a ghluais mi. Air cho bàigheil ia gum bheil màthair mo chloinne chan i Eideag a th’ann.

“Ach carson a chuirinn mulad an còrr ort is tu a’ falbh? Is math leam gum faca sinn a chèile uair eile; gum bitheadh sonas an latha seo an còmhnaidh nad chuimhne.”

“An ta,” arsa Seonaidh,“ bidh cuimhne agam air na càirdean a chunna mi is air na cnuic is air na cladaich nach d’atharraich.”

[Sanas]

[TD 141]

AN SGATHAN
le Murchadh MacPhàrlain

O chionn fhada ’n fhada an t-saoghail mun tainig na “<eng>supermarkets<gai>” neo na càraichean, bhiodh ceannaichean-siubhail tighinn dhan a’ Ghaidhealtachd le màileid air an druim làn ghoireasan a bhiodh iad a’ reic air feadh na dùthcha. Seadh ma ta, piornaichean, snàthadan, siosaran, clachan airson an iaruinn-iarnaigeadh agus pocannan beaga bìodach le guirmean annta bhiodhte ri ’g ùisneachadh gu lèintean Sàbaid na fir a dheanamh na bu ghile. ’Se “<eng>bleach<gai>” a bhiodhtear ag ùisneachadh an diugh an àite nam pocannan beaga guirmean a bh’ann an uair ud.

An latha bha seo thainig ceannaiche-siubhail timcheall ann am baile beag anns na Hearadh, canaidh sinn Bun-abhainn-eadar.

Bha chailleach ’s am bodach a-muigh anns an fheannaig-thaomaidh. Le teas an latha maille ri bhith ’g obair dian, ’sann a thainig am pathadh air a’ bhodach.

“Feumaidh mi,” ars esan “dhol dhachaidh a dh’iarraidh deoch.” Se Muldònaich an t-ainm a bh’air a’ bhodach — (Ludovic mar theirear sa’ Bheurla). Dh’èigh a’ chailleach ás a dhèidh, “A Mhuldhònaich, cuir fàd mun teine a chumas beò e.”

Dh’fhalbh am bodach ’s fhuair e “peile-caol” agus chuir e a thaosg bùrn ann, fhuair e cuideachd dòrlach mhin-chorca agus chrath e air a’ bhùrn e. Bha seo ri deanamh na deocha na bu taitnich ri òl.

Am feadh ’s a bha e ri crathadh na min-chorca air a’ bhùrn, chuala e gnogadh anns an doras. “Cò ’n truaighe tha seo?” ars esan. “Chan eil mìr de Ghaidheal a’ gnogadh an dorais.”

Chaidh e chun an dorais; cò bha seo ach ceannaiche-siubhail.

“Thig a-bhàn ille,” arsa Muldònaich.

“<eng>Thank you<gai>,” arsa am fear eile.

Dh’fhosgail an ceannaiche-siubhail a-mach a mhàileid agus sgaoil e air beulaibh Mhuldònaich na goireasan.

’Se a’ chiad rud a ghlac sùil Mhuldònaich sgàthan beag an cèis fhiodha. Cha robh e air a leithid a rud ri sgàthan fhaicinn a-riamh roimhe seo. Sheall e anns an sgàthan, agus chunnaic e e fhèin ann.

[TD 142]

“A Dhia beannaich mi!” ars esan, “ìomhaigh m’athar. ’S fhada on a bha mi miannaicheadh a dhealbh a bhi agam.”

Cheannaich e e gun dàil, an sgàthan, agus rinn e air ciste an iasgaich a bha ann an ceann shuas a’ chùlaist, agus chàraich e an sgàthan brèagha socair ann an seotal na ciste.

Phill e chun na feannaig leis a’ bhùrn ach cha do leig e càil air ris a’ chaillich gun d’rinn e marsantach sam bith ris a’ cheannaiche-siubhail.

Bha ’n ùine ri dol seachad, ach cha robh latha nach robh am bodach ri dol chun a sgàthan ann a seotal na ciste — a dh’fhaicinn ìomhaigh athar. Ach cha robh a’ chailleach cho maol ’s a bha e an dùil, agus thug i an aire do dhol a-mach a’ bhodaich agus dhùisg droch amharas innte. “Ach dè th’aige a seotal na ciste?” ars ise.

“Tà” ars ise, “gheibh mise a-mach” — ’s i ri dèanamh air a’ chiste. Dh’fhosgail i brèagha socair a’ chiste gus nach deanadh i dìosgail sam bith. Dh’fhosgail i a seotal. Bha sgàthan a’ bhodaich ann an siud. Thog i e agus sheall i ann, ’s chunnaic i i fhèin ann. “Ach,” ars ise, “’s mise a dh’aithnich gu robh t’èile aige. Ach nach iargailt an clàr-aodainn a th’oirre!”

[Sanasan]

[TD 147]

MURCHADH

Nobhail le Iain Mac a’ Ghobhainn

I

Leis a’ pheann na làimh sheall Murchadh a-mach ris a’ bheinn mhòir ghil a bha mu choinneimh, còmhdaichte le sneachd.

Bha e feuchainn ri sgeulachd a sgrìobhadh.

Sheall e sìos ris a’ pheann uaine a bha na làimh. Bha an latha fuar geal mu choinneimh ’s an dràsda ’s a-rithist chitheadh e eun dubh a’ seòladh tarsainn air an adhar.

Bha a bhean ag obair anns a’ chidsin. An dèidh dhi sgur de chòcaireachd bhiodh i glanadh a’ bhùird ’s na cathraichean.

An dràsda ’s a-rithist thigeadh i chun an dorais ’s chanadh i:

“Na sguir thu sgrìobhadh fhathast?”

“Cha do thòisich mi,” chanadh Murchadh ’s shealladh e mach ris a’ bheinn a-rithist.

A’ bheinn gheal gun smal, fuar, àrd.

Bha Murchadh air obair fhàgail ’s e nise feuchainn ri sgrìobhadh. ’Se clàrc a bha air a bhith ann, ’s aon latha dh’fhàg e dhreuchd ’s cha do thill e thuige. Nuair a thàinig e dhachaigh thòisich a bhean ri sgriachail ’s ri rànail ach cha do rinn Murchadh càil ach a dhol a-steach don rùm aige fhèin is fuireach an sin gus an robh i deiseil.

Leig e dheth a dhreuchd aig ám foghair nuair a bha na duilleagan a’ tuiteam bho na craobhan ’s a-nise bha an geamhradh ann.

Bhiodh e suidhe aig a dhasc aig beagan an dèidh naoi uairean anns a’ mhadainn. Bha am pàipear geal mu choinneimh, cho geal ris a’ bheinn a bha e coimhead air taobh a-muigh na h-uinneige. Cha robh e air duilleag a sgrìobhadh fhathast.

“Tha do thea deiseil,” ars a bhean ris aig aon uair deug.

“Ceart gu leòr,” arsa Murchadh.

Chaidh e steach far an robh i. Bha an rùm cho glan ri prìne mar a b’àbhaist. Bha e cur iongnadh air mar a chaitheadh i a tìde a’ glanadh an rùim, mar nach dàinig e steach oirre riamh gum faodadh am bòrd ’s na cathraichean a bhith ann an àit eile, no ann an taigh eile, no ann

[TD 148]

an rìoghachd eile. Bha ám nan <eng>dinosaurs<gai>, arsa Murchadh ris fhèin, an robh e ’n dàn gum biodh am bòrd seo na sheasamh ris an uinneig seo. Seo an seòrsa ceist a bhiodh a’ cur dragh air is a bha a’ fàgail a cheann goirt.

Cha dubhairt e smid oir bha fhios aige nach tuigeadh a bhean co air a bha e mach.

Shuidh iad aig a’ bhòrd mu choinneimh a chèile ’s a’ phoit tea eatorra.

Bha a bhean — Seònaid — cho glan ri prìne cuideachd.

“Cuin a tha dùil agad a dhol air ais gu d’obair,” ars ise ris.

“Chan eil fhios a’m,” arsa Murchadh ’s e cur làn na spàine de shiùcar na thea. Cha bhiodh a bhean a’ gabhail siùcair idir.

“O,” ars ise, “tha fhios agad gu bheil daoine a’ bruidhinn ort.”

“Chan eil dragh agam,” arsa Murchadh. Dh’òl e thea.

“Tha dragh agam-sa tà,” arsa bhean. “Tha iad an còmhnaidh a’ faighneachd dhìom a bheil thu tinn. Chan eil thu tinn, a bheil?”

“Tha beagan de’n phlàigh orm,” arsa Murchadh, “ach a-mach air a sin tha mi ceart gu leòr.”

“’S mo mhàthair is m’athair, tha iadsan a’ faighneachd dhìom cuideachd cuin a tha dùil agad tilleadh chun na h-oifis a-rithist.”

“A bheil?” arsa Murchadh.

Bha peant uaine air a’ bhalla. Carson a chuir e peant uaine air anns na làithean toilicht’ ud? Carson nach do chuir e peanta gorm no buidhe air?

A! tha anam an duine cho domhainn, arsa Murchadh ris fhèin.

Bha an gleoca, air dath an òir, a’ diogadh eadar dà each crèadha a choisinn e uair aig fèill le gunna cam.

’Se duine mòr fiadhaich a bh’ann de athair Seònaid, duine mòr le aodann dearg a bhiodh a’ bòcadh nuair a bhiodh e feargach. Bha e air a bhith air na bàtaichean-iasgaich na òige.

Dh’fhàg Seònaid an sgoil aig cóig bliadhna deug. Nuair a phòs i Murchadh bha i smaoineachadh gum biodh airgead a’ tighinn a-steach gach seachdain, gum biodh Murchadh ag obair anns an lios, gum biodh nighean is balach aca, ’s gum biodh i fighe ris an teine nuair nach biodh i còmhradh ri a nàbaidhean.

’Se boireannach sgiobalta a bh’innte mun cuairt an taighe.

Bha Murchadh a’ feuchainn ri sgeulachd a sgrìobhadh mu dheidhinn clàrc a dh’fhàg oifis ’s a thòisich a sgrìobhadh. Ach aon mhadainn chunnaic e a’ bheinn le sneachd oirre ’s chan fhaigheadh e air facal a chur ri pàipeir.

[TD 149]

“Tha ’n tea seo glè mhath,” ars esan ri Seònaid.

“Uh huh,” arsa Seònaid.

Thòisicheadh i nise ri còcaireachd na dìnneir, agus ’se sin a beatha agus bha a beatha a’ cur iongnadh air Murchadh.

Carson cuideachd a bha an dà each air gach taobh de’n ghleoca?

“Tha mi dol a-mach an nochd,” arsa Seònaid.

“Càit?” arsa Murchadh.

“A-mach,” ars ise. “Faodaidh tusa leantainn ort le do sgrìobhadh.”

“Càit a bheil thu dol?”

“Tha mi dol a shealltainn air mo mhàthair,” arsa Seònaid.

“O,” arsa Murchadh. “Bha mi smaoineachadh gu robh thu sealltainn air do mhàthair Di-luain.”

“Bha,” arsa Seònaid. “Ach tha mi dol a shealltainn oirre a-rithist.”

Tha do shùilean gorma seòlta, arsa Murchadh ris fhèin. Bha i brèagha fhathast le sùilean gorma, a falt dubh, a pluicean dearg fallain.

“Glè mhath,” arsa Murchadh.

Dh’èirich e ’s chaidh e air ais do a rùm.

Shuidh e aig a dhasc ’s e a’ sealltainn ris a’ bheinn ’s i cho geal.

“Bu chòir dhomh,” ars esan ris fhèin, “a dhol a-mach ás an taigh ’s a’ bheinn ud a dhìreadh, làrach mo chasan fhàgail anns an t-sneachd.”

Bha a’ bheinn na bu ghile na am pàipear air an robh e sgrìobhadh.

Thàinig e steach air gur math dh’fhaodte gur e bhreug a bh’aig a bhean, nach robh i dol a shealltainn air a màthair idir.

Ach cha dubhairt e càil rithe aig ám dinneir no aig ám tea. Dh’fhàg i ’n taigh aig còig uairean ’s chaidh e air ais do a rùm a-rithist.

Bha a’ ghrian dhearg na laighe air an t-sneachd mar fhuil.

“Dé tha mi dol a dhèanamh,” arsa Murchadh ris fhèin. “A bheil mi dol a dh’fhuireach an seo, a’ caitheamh mo thìde a’ sealltainn ri beinn gun fhacal a sgrìobhadh.”

Bha an taigh a’ faireachdainn falamh as dèidh do a bhean fhàgail. Thòisich e coiseachd mun cuairt air, a’ toirt sùil air na leapannan, air an làr ghlan, air na soithichean, air na leabhraichean. Bha gach nì na àite fhèin, bha a bhean air saoghal glan a thogail mun cuairt air. Ach cha robh an saoghal seo cho glan ris a’ bheinn. 

Aig leth uair an dèidh còig dh’fhàg e an taigh ’s choisich e gu taigh a mhàthar-cèile ’s bhrùth e an clag. Thàinig athair-cèile chun an dorais ’s bha aodann cho dearg ris a’ ghrèin a bha a’ deàlradh air a’ bheinn ghil.

“A bheil Seònaid a-staigh?” arsa Murchadh.

[TD 150]

“Chan eil,” ars athair-cèile ’s cha do dh’iarr e air Murchadh tighinn a-steach. Chunnaic Murchadh troimh ’n uinneig gu robh an TV air.

“O,” ars esan, “bha dùil a’m. . . .”

“Bha dùil agad ceàrr,” ars athair-cèile. Bha na taighean mun cuairt sàmhach, glas ri taobh a chèile. Chunnaic Murchadh duine a’ dol seachad le cù dubh.

“O,” ars esan a-rithist anns an fhuachd.

Thionndaidh e air falbh ’s choisich e sìos an t-sràid. Càit an robh Seònaid? Dh’fhairich e bhroilleach falamh, ’s bha eagal air gu robh i air fhàgail gu buileach. ’S math dh’fhaodte gu robh i air falbh còmhla ri fear eile, ’s chuir seo tàmailt is eagal air mar gum biodh e air tachairt da-rìribh.

Chaidh e steach do bhàr ach cha robh i staigh an sin na bu mhotha.

Nuair a thàinig e mach sheall e mun cuairt air ach chan fhac’ e bheinn gheal idir, bha na taighean eadar e is i.

Sheas e air a’ chabhsair ’s cha robh fhios aig càit an deidheadh e. Carson a dh’innis i bhreug dha?

“Uill,” ars esan ris fhèin, “feumaidh mi a lorg no feumaidh mi a’ bheinn a dhìreadh. Dè nì mi?”

“Seallaidh mi a bheil i anns a’ bhàr seo.”

Chaidh e steach ’s bha i ’na suidhe ann an còrnair ’s triùir no ceathrar còmhla rithe.

Dh’ aithnich e Mairead, is Iain a bha na thidsear anns an aon sgoil mhòir a bh’anns an eilean. Is tidsear eile (bha e smaoineachadh) le feusaig dheirg, ach cha robh fhios aige air ainm. ’S a bhean-san cuideachd. Is fear a bha ’g obair air a’ phàipeir naidheachd. fear beag le aodann geal is fag na bheul, Raibeart.

“A bheil thu ’g iarraidh pinnt,” ars Iain ’s e a’ dèanamh leth èirigh ás a sheat.

“Chan eil,” arsa Murchadh. Bha <eng>vodka<gai> no rudeigin air beulaibh a mhnatha. Shuidh Murchadh sìos aig oir a’ chòmhlain.

Bha am bàr blàth is dorch le soluis dhearga ann is seataichean leathair.

“Càit an robh thu?” arsa Seònaid ris.

“A’ falbh an siud ’s an seo,” arsa Murchadh.

“Tha e fiachainn ri sgrìobhadh,” arsa Seònaid ris a’chòrr.

“A sgrìobhadh?” arsa Raibeart ’s a shùilean a’ geurachadh.

“Dè tha thu sgrìobhadh?”

“Chan eil càil,” arsa Murchadh. “Tha mi feuchainn ri sgrìobhadh.”

“O,” arsa Raibeart. (Bha e feuchainn ri sgeulachd fhaighinn airson

[TD 151]

a’ phàipeir naidheachd, arsa Murchadh ris fhèin.)

Thòisich Iain ’s am fear leis an fheusaig a’ bruidhinn mu dheidhinn na sgoile ’s bha Murchadh ag èisdeachd riutha.

Mu dheireadh thubhairt e ri Iain, “Carson a tha thu tidseadh?”

“Carson?” ars Iain. “Carson a tha mi tidseadh?”

“Airson an airgid,” arsa bhean ’s i gàireachdainn.

“Chan e sin a tha mi ciallachadh,” arsa Murchadh agus ann an guth ìosal ris fhèin, “Dè tha mi dèanamh an seo co-dhiù?” Bha e bruthadh fhiaclan ri chèile gus nach tòisicheadh e dèanamh ràn fiadhaich mar mhadadh-allaidh.

“’Se feallsanach a tha seo,” arsa Seònaid ’s a guth searbh biorach ’s a bilean cha mhòr dùinte.

“Feumaidh sibh na ceistean aige fhreagairt.”

“O,” ars Iain, “tha mi tidseadh Eachdraidh. Dè nì daoine ás aonais Eachdraidh? Bhiodh iad mar na h-ainmhidhean.”

“Gu dearbh,” arsa Murchadh.

“Agus an e ainmhidh a th’annad fhèin?”

Sheall Iain ris airson mionaid ’s shaoil Murchadh gu robh e dol a leum air mar chat-fiadhaich ach mu dheireadh thubhairt e, “Chan eil na h-ainmhidhean a’ teagasg Eachdraidh dha chèile.”

“Glè mhath,” arsa fear na feusaig, “’S a-nise a bheil thu ’g iarraidh pinnt,” ars esan ri Murchadh.

“Chan eil,” arsa Murchadh, “tha mi uabhasach duilich ach chan eil. Thubhairt an dotair rium gun a bhith ’g òl.”

“Smaoinich,” arsa Murchadh, “air na h-ainmhidhean a’ teagasg Eachdraidh dha chèile. Bhiodh sin neònach.”

“Bhitheadh,” arsa Murchadh.

Bha iad sàmhach airson greiseag. Mu dheireadh thubhairt Murchadh:

“Aon turas bha mi còmhla ri fear ann an cafe ’s bha cèicichean air a’ bhòrd, feadhainn bhuidhe ’s feadhainn gheal. Ghabh mise cèic bhuidhe ’s ghabh esan tè gheal. Dè bu choireach ri sin?”

“Tha mo chòta-sa buidhe,” arsa Mairead. “’S caomh leam an dath.”

Sheall Seònaid ris a’ chòt’ aice fhèin nach robh idir cho math ri còta Mairead ’s ruith gath gamhlas tarsainn air a sùilean.

“’Se ceist a tha sin,” ars Iain ri Murchadh. “’Se ceist mhòr a tha sin.”

“Dè’n cafe anns na thachair seo?” arsa Raibeart ’s am fag ’na bheul.

“Chan eil cuimhn’ a’m,” arsa Murchadh.

“Nach dubhairt mi ruibh gur e feallsanach mòr a th’ann dheth,”

[TD 152]

arsa Seònaid ’s i ag òl <eng>vodka<gai> mas e <eng>vodka<gai> a bh’ann.

Bha Murchadh a’ sealltainn ri bean fear na feusaig, nighean àlainn le falt air dath an òir agus i buileach sàmhach. A’ bhòidhchead, a’ bhòidhchead, ars esan ris fhèin, thubhairt Yeats rudeigin mu dheidhinn sin. Tha m’inntinn cho trom. Thubhairt Mairead a-rithist, “Chaidh mi steach do’n bhùth ’s cheannaich mi an còta buidhe seo. Chan eil càil a dh’fhios a’m carson a cheannaich mi e. Chòrd e rium.”

“Dìreach,” arsa Raibeart. “Dè ’n còrr a tha ri ràdh?” Ach bha Iain a’ sealltainn ri Murchadh le sùilean geur.

“Dè tha thu sgrìobhadh?” ars esan.

“Chan eil càil,” arsa Murchadh.

“Uh huh,” ars Iain.

Bha fhios aig Murchadh gu robh fearg air a mhnaoi, nach robh i airson gun tigeadh e steach do’n bhàr ud fhad’s a bha i bruidhinn ri a càirdean ’s nach robh i airson gum biodh e bruidhinn air na nithean amaideach air an robh e bruidhinn, ’s bha e toilichte ann an dòigh gu robh i fiadhaich.

Bha eagal air a dh’aindeoin sin gun gabhadh i an deoch.

Thubhairt Iain, “Uill, tha thìd’ agam-sa a bhith togail orm.” ’S dh’ èirich a bhean cuideachd.

Dh’fhalbh iad ’s bha Seònaid is Murchadh is Raibeart ’nan suidhe ann an còrnair dorch aig bòrd a bha fliuch le lionn.

“Dè tha thu fhèin a’ sgrìobhadh?” arsa Murchadh ri Raibeart.

Thionndaidh Raibeart sùilean nimheil air. Dè bhiodh e sgrìobhadh ach sgeulachdan mu chluich-chairtean, mu bhall-coise, mu nithean gun spèis? Cha dubhairt e smid.

“Am faca tu riamh?” arsa Murchadh ris, “a’ bheinn gheal?”

“A’ bheinn gheal,” arsa Raibeart. “Dè tha sin?”

“Na bi ’g èisdeachd ris,” arsa Seònaid. “Chan eil fhios aige co air a tha e mach.”

“Seadh fhèin,” arsa Murchadh.

Bha Raibeart air a bhith ’g obair air a’ phàipear naidheachd bho dh’fhàg e ’n sgoil: cha robh e air a bhith mach ás an eilean a-riamh.

“Leugh mi anns a’ phàipear an dè gun do bhuail carbad ann an carbad eile air Sraid Bhruce,” arsa Murchadh ris. “A bheil thu smaoineachadh gu robh sin an dàn bho thoiseach an t-saoghail?”

“Chan eil fhios a’m,” arsa Raibeart ann an guth amh. Bha e smaoineachadh gu robh Murchadh a’ tarraing ás.

Bha Murchadh a’ faireachdainn a cheann goirt mar a bha tachairt dha glè thric a-nis.

[TD 153]

“Chan eil diofar ann,” ars esan.

Agus a-rithist,

“Ach tha diofar ann. Aon turas,” ars esan, “bha mi sealltainn ri <eng>triangle<gai>, ’s bha e cho glan ’s cho bòidheach. ’S chunnaic mi cuileag a’ coiseachd tarsainn air, air a’ phàipear air an robh an <eng>triangle<gai>, ’s cha robh càil a dh’fhios a’m càit an robh a’ chuileag a’ dol. Ach bha an <eng>triangle<gai> ’na saoghal fhèin gun ghluasad. Air latha samhraidh a bha seo anns an sgoil.”

“Feumaidh mi bhith falbh,” arsa Raibeart. “Tha sgeulachd agam ri sgrìobhadh.”

“A bheil?” arsa Murchadh.

Cha robh duine a-nis aig a’ bhòrd ach an dithis, e fhèin ’s a bhean.

“Uill,” ars ise, “cha tug thu fada gan cur dhachaigh le do cheistean. Dè tha thu fiachainn ri dhèanamh?”

“Carson a dh’innis thu bhreug dhomh?” arsa Murchadh. “Carson nach do dh’innis thu dhomh gu robh thu tighinn do’n bhàr?”

“Chan eil fhios a’m,” arsa Seònaid.

“Bha fhios agad gum faighinn a-mach,” arsa Murchadh. “Sin bu choireach gun do rinn thu e.”

“Chan eil fhios a’m,” ars ise.

Tha sinn mar na h-ainmhidhean ceart gu leòr, arsa Murchadh ris fhèin.

Chan eil fhios againn carson a tha sinn a’ dèanamh na nithean a tha sinn a’ deanamh. ’S chunnaic e a bhean a’ coiseachd tarsainn air a’ bheinn ghil. Bha i mar shionnach.

“Thugainn dhachaigh,” ars esan.

Dh’èirich i ’s chuir i oirre a còta.

“Càit a bheil do chòta fhèin?” ars ise ri Murchadh.

“Dh’fhàg mi aig an taigh e,” arsa Murchadh.

Chaidh iad a-mach ás a’ bhàr ’s choisich iad dhachaigh suas an t-sràid ’s chuir Murchadh a ghàirdean mun cuairt oirre.

Dh’fhairich e blàths a feòla air an oidhche gheamhraidh ’s chaidh crith troimh a chnàmhan.

An sin thòisich e ri gàireachdainn.

“Cluich-chairtean,” ars esan a’ sealltainn suas ris an adhar anns an robh na rionnagan a’ priobadh.

’S leig e leum ás. “Cluich-chairtean,” dh’èigh e rithist.

“A bheil thu glan ás do chiall,” arsa Seònaid ris.

Shlaod e thuig’ i.

“A bheil thu coimhead na beinne sin?” ars esan ’s a làmh air a broilleach.

[TD 154]

“A’ bheinn gheal sin. A bheil thu ga coimhead?” Bha i mar thaibhs’ a’ tighinn a-mach ás an dorchadas.

“Beinn Dòbhrain,” ars esan ’s e a’ gàireachdainn.

“Tha,” arsa Seònaid. “Dè mu deidhinn?”

“Chan eil càil mu deidhinn,” arsa Murchadh, ’s e a’ sealltainn ris a’ bheinn, ’s a cheann blàth ri taobh a cinn-se.

Bha a’ bheinn leis an t-sneachd oirre a’ deàrrsadh a-mach ás an dorchadas. Thàinig na deòir gu shùilean ’s dh’fhairich e iad air a phluicean.

“Tha thu gal,” ars ise le uabhas.

“Chan eil,” ars esan.

Thionndaidh i h-aodann ’s sheall i na shùilean.

“Bidh cùisean ceart gu leòr,” ars ise.

“Bidh,” ars esan. “Tha mi cinnteach.” ’S sheall e na sùilean. “Bidh,” ars esan a-rithist.

Ghreimich a gàirdeanan mun cuairt air mar gu robh eagal oirre gu robh e dol a leaghadh mar an sneachd.

“Thugainn dhachaigh,” ars ise le eagal.

“Chan fhàg mi a-chaoidh thu,” ars esan, “ged a tha do chòta uaine.”

Choisich iad dhachaigh ach an dràsda ’s a-rithis bheireadh Murchadh leum grad ás ’s e ag èigheachd, “cluich chairtean,” ris a’ ghealaich a bha cho lom ’s cho deàlrach anns an adhar os cionn na beinne gile.

[TD 155]

II

Aon mhadainn chuir Murchadh air sròn mhòr fhada dhearg de rubar mar a bhios aig cloinn air Oidhche Shamhna ’s chaidh e sìos am baile air tòir nam pàipearan-naidheachd. Thachair Bean Thormoid Mhòir ris aig doras na bùtha ’s thubhairt e rithe:

“Tha madainn mhath ann.”

“Tha,” ars ise ’s i a’ toirt sùil air.

“Ach chan eil i cho math no idir cho bòidheach ris a’ mhadainn a bh’ againn an dè,” arsa Murchadh, “gu dearbh, gu dearbh.”

“’Se ’n fhìrinn a tha sin,” arsa Bean Thormoid Mhòir ris ’s i a’ sealltainn ri shròin. Cha do leig Murchadh càil air nach robh aodann dìreach mar a chleachd e bhith.

“Seadh,” arsa Murchadh, “’se ’n fhìrinn a th’agaibh an sin. Tha mi fhìn de’n bheachd nach eil a’ mhadainn an-diugh buileach cho blàth ’s a bha i ’n dè,” ’s e a’ toirt sùil air an t-sneachd a bha na laighe air an rathad.

“Gun teagamh, gun teagamh,” arsa Bean Thormoid Mhòir.

“Oir,” arsa Murchadh, “bha na sgòthan na bu ghile an dè na tha iad an-diugh,” ’s e cur a shròin na b’fhaisge air aodann Bean Thormoid Mhòir.

“Oir,” arsa Murchadh, “nuair a dh’èirich mi fhìn ás mo leabaidh an-diugh theab mi dhol air ais innte a-rithist, ach a dh’aindeoin cùis chuir mi aon chas an dèidh na tè eile ’s thànaig mi air tòir nam pàipearan-naidheachd oir dè nì sinn ás an aonais? Dè gu dearbh? Gu dearbh?”

“Seadh,” arsa Bean Thormoid Mhòir.

“Seadh,” arsa Murchadh. “Feumaidh duine anns na tìdeachan seo aon chas a chur ás dèidh na tè eile. Nuair a dhùisgeas an solus a-mach ás an dorchadas nach fheum e sin a dhèanamh? Dè nì sinn ás aonais an Reacord? Na duilleagan sin a tha ag innse dhuinn mu dheidhinn nam muirtean a tha tachairt ann an carabhans. E?”

“Ghabhadh sin a bhith,” arsa Bean Thormoid Mhòir ’s a h-aodann a’ fàs na bu chritheanaiche fad na tìde ’s i teiche beagan is beagan bhon t-sròin dhearg rubair.

“Bidh mi fhìn a’ smaoineachadh glè thric,” arsa Murchadh, “cho truagh ’s a bhithinn ás aonais an Reacord. Bidh sin a’ tighinn a-steach orm. Bithidh gu dearbh. Bidh na smaointean sin a’ tighinn thugam. Agus cuideachd bidh mi smaoineachadh dè dhèanadh sinn ás aonais nàbaidhean? Am blàths, an gràdh. . . .”

“Tha mi creidsinn,” arsa Bean Thormoid Mhòir ’s grèim daingeann

[TD 156]

aice air a’ phàipear a bha na làimh.

“Oir,” arsa Murchadh, “nach eil sibh fhèin a’ smaoineachadh gu bheil solus na maidne coltach ri blàths ar nàbaidhean. Tha a’ ghrian ag èirigh ’s tha blàths ar nàbaidhean gar coinneachadh gach àit’ san tèid sinn. Tha iomadach nì ceàrr oirnn ach a dh’aindeoin sin tha ar nàbaidhean a’ toirt maitheanas dhuinn, tha iad ag ràdh riutha fhèin, “Uill, chan eil duin’ againn slàn. Chan urrainn dhuinn sin a ràdh mu ar deidhinn fhìn ’s ciamar a-rèisd as urrainn dhuinn a ràdh mu ar càirdean ’s ar nàbaidhean. Sin na smaointean a bhios a’ tighinn thugam-sa, co-dhiùbh,” arsa Murchadh. “Agus chan eil mi smaoineachadh gu bheil mi ceàrr.”

“Ghabhadh sin a bhith,” arsa Bean Thormoid Mhòir ’s i a’ fiachainn ri faighinn air falbh ach bha Murchadh a’ cumail a shròin glè fhaisg oirre, mar ghath grèine a bha ’g èirigh anns a’ mhadainn.

“Seadh,” arsa Murchadh.

’S sheas an dithis ri taobh a chèile air taobh a-muigh an dorais, Murchadh le a shròin fhada dheirg de rubar coltach ri faoileag àraid a bha air tighinn du stad air an t-sràid a-measg an t-sneachd.

“Thoir dhòmh-sa,” arsa Murchadh, “aon nàbaidh ’s gluaisidh mi an saoghal.” Bha Bean Thormoid Mhòir airson fàgail ach chan fhaigheadh i air a casan a ghluasad ’s cha robh fhios aice dè theireadh i.

Thug Murchadh leum eile thuice.

“Tha mise de’n bheachd,” ars esan, “leis an fhìrinn innse ’s gun chàil a chleith air duine sam bith ge be air bith cò e no cò ás a thàinig e, fireann no boireann, ’s chan eil dragh agam dè’n dath a th’air a chraiceann, tha mise a’ smaoineachadh gu robh latha againn an dè cho brèagha ’s a bh’againn o chionn iomadh bliadhna. Chan eil mi ’g ràdh nach eil feadhainn ann a chuireadh an aghaidh sin ’s a bheireadh thugam-sa reacordan a’ dol air ais do’n t-seachdamh linn deug, a dhearbhadh gu bheil mi ceàrr, ach a dh’aindeoin sin tha mi fhìn de’n bheachd gu robh an dè air madainn cho math ’s a chunna mi fhìn airson iomadh bliadhna. O tha fhios a’m gu bheil cuid ag ràdh nach eil na samhraidhean no na geamhraidhean a th’againn an-diugh idir cho bòidheach ris an fheadhainn a bh’ann nuair a bha iad fhèin òg ach tha iad ceàrr. THA IAD CEARR,” ’s e a’ bruthadh a shròin na b’fhaisge air sròin bhioraich Bean Thormoid Mhòir. “THA IAD CEARR,” ars esan a-rithist, “Cho ceàrr ’s as urrainn do dhaoine a bhith. Tha fhios a’m fhìn na mo chnàmhan gu bheil iad ceàrr. Gu dearbha, gu dearbh.”

“Tha mi cinnteach,” arsa Bean Thormoid Mhòir ’s i a’ toirt ruith beag

[TD 157]

air falbh bhuaithe. “Tha mi cinnteach.”

“Agus cuideachd,” arsa Murchadh, “tha profeasairean a chuireadh nam aghaidh, a chanadh gu bheil mi ceàrr. Ach tha fhios a’m gu bheil iadsan ceàrr cuideachd. Ged nach eil càil agam an aghaidh phrofeasairean. O chan eil, chan eil.”

Ach tha mi gur cumail. Cha robh gnothach agam sin a dhèanamh. Tha fhios a’m gu bheil sibh trang, gum bi sibh ag obair gun sgur. Tha mi gur cumail air ais. Dìth-smaoineachaidh. Chan eil ann ach sin. Ach bha mi airson innse dhuibh cho bòidheach ’s a shaoil mi fhìn a bha a’ mhadainn an dè. Cha robh mi airson bhur leigeil air falbh gun sin innse dhuibh. ’S tha mi cho toilichte gu bheil sibh ag aontachadh rium anns a’ bheachd sin. Tha mi cho toilichte. Cho toilichte. Chan ann tric a gheibh sinn an seòrsa sin de thoileachas. Ach tha fhios a’m gu feum sibh a dhol dhachaigh. Tha mi cho toilichte gun do choinnich mi ruibh.”

Ruith i air falbh a’ sealltainn ás a dèidh an dràsda ’s a-rithist. Thog Murchadh a làmh rithe mar gum b’e rìgh a bh’ann, ’s sheall e ás a déidh le gàire air aodann.

Ann am beagan ùine thug e dheth a shròn rubair ’s chaidh e steach do’n bhùth ’s cheannaich e pàipear.

Air an t-slighe dhachaigh bha e bualadh cnapan deighe an dràsda ’s a-rithist le a bhrògan.

“Dràma,” ars esan ris fhèin, “chan eil càil ach dràma. Ach feumaidh duine a lorg eadhon air latha fuar le sneachd air an rathad.”

Nuair a thàinig e gu balla dh’fhosgail e mach am pàipear ’s thòisich e ga leughadh, a’ sealltainn an dràsda ’s a-rithist ris a’ bheinn ghil. Leugh e aon duilleag ’s shad e am pàipear air falbh bhuaithe ach an dèidh mionaid no dhà thill e ’s chuir e am pàipear na laighe air muin pìos mòr deighe. Bha am pàipear ag ràdh ann an litrichean mòra dubha: THA GAOL AGAM AIR FHATHAST GED A MHARBH E FEAR EILE AIR MO SHON. Fhuair Murchadh seana bhròg ann an dìg ’s chuir e air uachdar a’ phàipeir i ’s an dèidh sin chaidh e dhachaigh, a’ feadalaich.

(Ra leantainn)

[TD 171]

An Sgeilp Leabhraichean

Bàrdachd a’ Bhocsair
Aonghas Caimbeul
(C. MacDhòmhnaill. Dun Eideann. 1978. £2.50)

Aonghais Chaimbeil! a charaid chòir, caraid m’òige, nach tu dh’fhàg againn an dìleab! Agus is ann ormsa thàinig an tuil á stòr mo chuimhne bho latha dh’iarradh orm mo bheachd air an dìleab sin. Fhuair mise mi-fhìn a’ bruidhinn riut mar a bha tè air an robh mi mion-eòlach a theireadh gu tric rium, “’Sann agam a bha na priobagan milis a’ conaltradh ri na Naoimh bho raoir”. Dh’ainmicheadh i dhomh a’ bhuidheann a bh’aig an Sonas agus a bha a’ frithealadh dhi air leabaidh a h-aoise. Bha mise a’ còmhradh riutsa ’s mi a’ dol thairis air do bhàrdachd. Agus b’i sin a’ bhàrdachd! Tha agus bha do Ghàidhlig mìorbhaileach math; agus leis an sin b’fheàrr leam nach robh càil anns an leabhar ach a’ Ghàidhlig. Agus cha ghabh mise gnothaich ri dad ach na rannan Gàidhlig a dheilbh thu. Cha robh feum agad air Faclair. Tha cainnt do mhàthar a’ dòrtadh mach á tobar air nach robh traoghadh no tràghadh. Dheilbh thu bàrdachd air an t-seann dòigh le rannaigheachd agus cha robh èis air fonn nam briathran. Bha mi a’ sealltainn le iongnadh air a liuthad cuspair air an tug thu tighinn. Bha an Daolag bheag dhubh na h-adhbhar meòrachaidh cheart cho iomchaidh ris a’ Ghrèin oir bha d’inntinn a’ beachd-smuaineachadh air a h-uile gluasad a bh’aig Nàdur gu ruigeadh tu gu h-àraidh an Tì a chruthaich iad uile. Agus air sgàth gu robh spèis agus urram agad do Dhia is do dhaoine is don Chruthachadh gu h-iomlan bha spèis agus diù agad do gach cànain. Ach b’i a’ Ghàidhlig cainnt do ghaoil. Dh’fhaodadh tusa ràdh mar a thuirt bàrd Leòdhasach eile,

Is toigh leam Tir nan Gaidheal, an Cànain ’s an Ceòl.


[TD 172]

[Sanas]

[TD 173]

Nuair a bhiodh sinn còmhladh aig cuirm is ann tearc a ghabhadh tu do bhàrdachd fhèin mar a cuirte gu cruaidh riut. Bha irisleachd unnad agus is e amhrain chàich bu tric a ghabhadh tu aig na h-amannan sin. Tha agus bithidh cuimhne agam oidhche agus sinn aig concert an Taigh-sgoile Chrois. Bha sinn a’ togail airgid do dh’Ospadal Steòrnabhaigh mar as minig a bha an 1932/33:

Mo nighean dubh tha bòidheach dubh, mo nighean dubh na trèig mi,
Ged theireadh càch gu robh thu dubh, cho geal ’s tha ’n gruth leam fhèin thu.

Do ghruaidhean mar na dearcagan, do shlios mar chanach slèibhe,
Cùl do chinn mar sgiath an fhithich, rùn mo chridhe fhèin tu.

Nach truagh nach robh “<eng>tape-recorders<gai>” againn an uair ud agus bhitheadh do ghuth againn mar tha do bhàrdachd. Cha chuala agus cha chluinn mise an t-òran ud nach cuimhnich mi air an oidhch’ ud agus na h-amannan sòlasach a bh’againn. Siud fear de na h-òrain a bhiodh tric air do bhilean agus cha do ghabh thu riamh e na b’fheàrr na air an oidhch’ ud.

A dh’aindeoin an teist a thug thu air baile Chàrlabhaigh cha do thurchair gur tu a bha còmhla rium a’ chiad turas a chaidh mi fhìn a Chàrlabhagh. Bha thusa driopail agus bha Calum Chrois agus mi fhìn air bheagan cuidich. Faire, faire! Ach feumaidh mise tilleadh a chum na talmhainn air am beil mi agus aire a thoirt don leughadair!

Tha mòr-ionmhas taisgte anns an dòrlach dhuilleagan seo. Agus an seòrsa gnè Gàidhlig a bh’aig Aonghas ’se a bh’innte Gàidhlig chumhachdach. Cha b’e gnùgaire air nach robh faite-gàire a bha sa’ bhàrd, agus gheobhar anns a’ phasgan ud òrain bheaga agus òrain mhòra. Bha na sruthain bheaga, aotrom aighearach a’ toirt faothachaidh do na h-aibhnichean làna; agus bha am fealla-dhà mar an cop a thilgeas doimhneachd a’ chuain. ’Se doirbheas a th’ann feuchainn ri taghadh. Tha mi a’ creidsinn gum bi an taghadh a-rèir fonn agus cor na h-intinne aig an leughadair aig àm leughaidh. Ach gabhaidh mi orm seo a ràdh: chan eil diofar càite an tòisich thu a’ leughadh chan fhaigh thu bàrdachd shuarach. Chan eil “Mar a ghràdhaich mi thu” air an fheadhainn as fhaide ach thug an dealbh-cràidh gu mo chuimhne briathran bàird eile a thubhairt mu thimcheall neach,

’S tu m’aighear is m’àgh is m’olc.

[TD 174]

Thug an “Radan” obair-inntinn dhòmhsa. Is dòcha gu faigh thusa sàsachadh á fear eile. Beachdaich air trì car tiota. Is iad sin “An Geamhradh”, “An Og-mhadainn”, “Biadh Sùla”. Is dòcha a-màireach gu faigh mise còis-fhalaich nach d’fhuair mi an-diugh ann an rann air choreigin eile. Seall air an Aoireadh chumhachdach a rinn e do “Bhodach na Mònach”. Agus ged a chaidh na sreathan “Caithris nam Bodach” a chur r’a chèile le aotromas chan eil mise a’ smaoineachadh gun gabhadh dealbh a b’fheàrr air “Bedlam” fhaighinn. Mas corp thu a gheur-rannsaicheas d’inntinn fhèin leugh “Cùirtean na Cuimhne”, “Guthan Feasgair”, “Caoidh m’Earraich”. Rinn mise roinnean agus càireadh a-rèir a’ chuspair-meòrachaidh agus bheirinn rabhadh nach e truaghan bochd le mablaich Ghàidhlig a dh’fheumadh a dhol an sàs an cuid dhiubh. Ach comhairle bheirinn ort. Leugh! Till thuige agus leugh aon uair eile agus bithidh tu ag ionnsachadh.

Nuair a bha am bàrd a’ cladhach ann an doimhneachd fhaireachdainnean fhèin bha a chainnt a’ co-ruith ri chuid smaoin. Theirig gu mion, cùramach, socair ach am faigh thu blas agus ciall nam briathran a chuir e r’a chèile ás dèidh a mhàthair a chall. Is ann goirid an dèidh dhi a bhith air a toirt air falbh a choinnich mi ri mo charaid agus tha fìor fhios agam air inntinn aig an ám sin. Chuir e cruinn am briathran smaointean a bheireadh sileadh air cridhe ach an cridhe bu an-iochdmhor, cruaidh. Ma chaill thu luchd-gràidh tuigidh tu “An Dealachadh”, “Clach-mhìle”, “Call na h-Iolaire”. Mas sguir mi sheòladh bheir mi caran tiotadh a’ meòrachadh air “Faing”. Cha mhòr nach robh Aonghas aig deireadh a thurais air an talamh ach có a dh’ aithnicheadh sin agus e a’ bruidhinn ri Banntrach Aonghais Ailein agus i ceithir fichead bliadhna ’s a dhà-dheug mar gum b’e an òighe bu taitniche air druim Sgìre Nis! Tha leithid sin de thogail-cridhe feumail do na càirdean tha faicinn a’ Bhàis an aodann luchd an gaoil.

Nam b’e mo dhreuchd a bhith air ceann na Gàidhlig an sgoil sam bith gheibheadh an leabhar beag seo urram is inbhe air an fharadh àrd còmhla ri Sàr Orain agus Bàrdachd Ghàidhlig agus Sàr Obair nam Bàrd.

Kitti NicLeòid

[TD 175]

Tormod Calum Dòmhnallach, Call na h-Iolaire
(Acair. 1978. £3.00)

Bho latha na bliadhn’ ùire, 1919, bha an t-ainm Iolaire air a sgròbadh domhainn air cridheachan is inntinnean mhuinntir Leòdhais, agus bha gach toiseach bliadhna an dèidh sin ag ùrachadh a’ chràidh agus an ionndrain a bha do-sheachnaichte ceangailte ris a’ chiùrradh ghonail a thàinig orra a mhadainn sin.

Ach ciamar fo shealbh a b’urrainn call cho iargalta tachairt — suas ri dà cheud fear, a thàinig gu ruig sin sàbhailte troimh ghàbhaidhean oillteil a’ Chogaidh Mhòir, air am bàthadh grunnan shlat bho chladach am breith? Bha e na làn thìde eachdraidh na h-oidhche sin a thoirt am follais, oir, ged nach eil an t-iomradh seo a’ fuasgladh na ceiste, tha solus nas soilleire air a chur air na ghabh àite, agus tha amais air a thoirt air màthair-adhbhair na tubaiste a mhìneachadh cho fada agus is urrainn rannsachadh an ùghdair sin a dhèanamh.

Tha e nàdurrach, saoilidh mi, gum bitheadh seòrsa de dh’fhearg a’ dùsgadh ann an cridhe co-fhaireachdail duine ann a bhith smaoineachadh air call cho deamhnaidh ri seo, anns an t-suidheachadh anns an do thachair e, agus tha amharas agam nach robh Tormod Dòmhnallach buileach falamh dheth, ged nach b’urrainnear, a-muigh agus a-mach, a’ choire gu lèir a chur air an Nèibhi. Bha ciont an sin gun teagamh — cha b’ann gu mothachail anns na rinn iad ach ann cho beag-de-dh’ullachadh ’s a rinneadh airson gum bitheadh bàtaichean freagarrach a’ feitheamh nam balach anns a’ Chaol. Bha urrasan na Nèibhi clìceach, neo-mhothachail an dèidh na tubaiste, gun chus de cho-fhaireachdainn ris na bha caoidh ’s a’ bròn ri linn na thachair, ’s gun chàil mun airidh dhaibh ach nach bitheadh smal de choire air fhàgail orrasan co-dhìu-dhiù.

Ach bhon an iomradh a th’air a thoirt (agus tha an t-ùghdar air rannsachadh farsaing, breithneachail a dhèanamh air gach cunntas a thugadh leis na thàinig le ’m beatha ás a’ bhriseadh-luinge agus leis na cùirtean rannsachaidh an dèidh làimh) tha e coltach nach robh sìneadh-beatha air a chur a-mach don mhòr-chuid air bòrd na h-Iolaire an oidhche ud, oir, ged a bha fios gun robh am bàta air Biastan Thuilm cho luath agus a thachair e, bha na siantan air a dhol air bhoil cho mòr anns an uair a thìde roimhe sin agus gu bheil Tormod Dòmhnallach a’ tighinn chun a’ chodhunaidh nach robh e comasach freasgairt orra bho mhuir na bho thìr mus deach an Iolaire don ghrùnnd leis na bha na broinn an uair sin.

Tha tarraing anns an leabhar seo eadar gu bheil neo nach eil

[TD 176]

buntanas agad ri Leòdhas agus, bho thòisicheas tu air, chan iarr thu chur sìos gus an ruig thu am facal Gàidhlig mu dheireadh ann. Buinidh an cunntas seo do chur is dlùth àmhghaireach na beatha — “<eng>lacrimae rerum<gai>” a’ bhàird Ròmanaich, deòir diamhaireachd chùisean, a bha agus a tha a’ bruthadh chridheachan clann nan daoine, ris am feumar gabhail ’s air nach fhaighear mìneachadh an taobh seo den bhàs.

Tha sia earrannan gu lèir anns an leabhar, suas ri ceud duilleag sgrìobhaidh, le sop de Bheurla aig an deireadh dhaibhsan aig nach eil a’ Ghàidhlig ach leis am bu mhiann eòlas fhaighinn air call na h-oidhche ud. Tha cunntas an uabhais fhèin air a toirt dhuinn as a’ chiad dà earrann, mu fhichead taobh-duilleig.

Mas ann a dh’aon ghnothach a rinn an Dòmhnallach a’ chiad earrann cho fìor ghoirid, beagan is dà thaobh-duilleig de sgrìobhadh, saoilidh mi gur math a chaidh aige air. Tha seo, mar gum b’eadh, a’ samhlachadh cho beag diù ’s a ghabhadh leis an Nèibhi airson cofhurtachd is sàbhailteachd balaich a’ chruadail air an turas dhachaigh. Cha b’e idir gun do rinn iad dad ceàrr ach nach do rinn iad na bu chòir dhaibh ceart. ’S iomadh osann throm agus gal goirt a dh’adhbharaich an dìth sealltainn rompa sin do dhàimh na chailleadh air an oidhche uabhasaich ud.

Tha turas na h-Iolaire bhon Chaol gus an deach i ás an rathad air Biastan Thuilm am beul na h-acarsaid an Steòrnabhagh air a thoirt dhuinn as an dara h-earrann á beul feadhainn de na thàrr aiste lem beatha. Anns a’ chiad leughadh chuir na caochlaidhean cunntais, air earball a chèile, beagan tuathal mi an toiseach gus an do thuig mi an cur-ri-chèile seo, ach, as an ath leughadh a rinn mi air an leabhar, shaoileam gun do dhùisg an dòigh-lìrigidh seo mo mhac-meanmain agus gun robh mi faicinn, troimh thoinneimh nan cunntas, ann an dorchadas na luinge an dèidh dhi bualadh, iorghall nam fear a bha mionaid roimhe sin a’ sùileachadh fàilte charthannach an dachaighean agus a bha nis ri uchd bàis, gach fear air a shon fhèin a’ lorg dòigh-sàbhalaidh, a h-uile h-òirleach de dheic na luinge beò le gluasad agus an sin rag le eagal. Bha uabhas an siud air nach ruig ar fèin-fhiosrachadh uile gu lèir, ach tha sìmplidheachd briathran nam fear nach do shluig an fhairge an oidhche ud a’ greimeachadh ar n-aignidhean agus a’ cur fo ar comhar suidheachadh a bha uile gu lèir duilich, cràiteach.

Tha an leabhar air a bhreacadh le deilbh, cuid aig a bheil dlùth cheangal ris an tubaist ’s ris a’ chogadh, ach cuid eile nach eil ach a’

[TD 177]

riochdachadh dòigh-beatha nan eilean aig an ám; tha iad, gun teagamh, a’ cur snas air an leabhar ach tha aonan no dhà nach eil a’ tuiteam anns an àite as freagarraiche. Air taobh-duilleig 76, ged a tha an dealbh tarraingeach gu leòr deth fhèin, chan eil e dol cus ro mhath leis a’ chunntas a tha fodha — co-dhiù cha do ghabh m’inntinn-sa ris nuair a bha mi leughadh na bha timcheall air.

’Se leabhar snasail a tha seo, air a dheagh dheilbh ’s a chlò-bhualadh le Acair, a tha ùr anns a’ ghnothach. Tha gaiseadh an siud ’s an seo (agus càite nach eil?) ach tha an t-iomlan ri mholadh gu mòr. Rinn Tormod Dòmhnallach rannsachadh farsaing air na thachair, rinn e smaoineachadh air ciamar a b’urrainn e tachairt, agus fhuair e beachdan bho fhear a b’eòlaiche na e fhèin air an astar-cuain anns an do thachair an tubaist; tha ceistean air nach d’fhuair e freagairt cinnteach, ach tha an cunntas seo cho slàn ’s a gheibhear.

Ma tha faireachdainnean agad a ghabhas an gluasad faigh an leabhar seo; bithidh tu air do tharraing cho mòr troimh t’inntinn, do chridhe ’s do mhac-meanmain agus nach cuir easbhaidh na mar-a-bhitheadh anns an iomradh fhèin na anns an dòigh anns a bheil an cunntas air a chur ri chèile lùghdachadh sam bith air an riarachadh a gheibh thu anns an leughadh — agus gheibh thu cagnadh gu leòr ás an diamhaireachd a tha na lùib cuideachd.

Alasdair Iain MacAsgaill

Leth-cheud Bliadhna
Ruairidh MacDhòmhnaill
(Gairm. 1978. £2.25—cruaidh; £1.50—paipear)

’Se leabhar tlachdar a tha seo de chaochladh sheòrsa bàrdachd. Tha an t-ùdar fhèin air an roinn fo na cinn seo: Beatha agus Creud; Cuan agus Seòladh; Gaol — de gach Seòrsa; Eileamaidean is Nàdur; agus Spòrs. Tha àireamh dhe na dàin air an tionndadh gu Beurla aig a’ bhàrd: eadar-theangachadh snasail, rèidh, soilleir. Tha cuideachd (cleas Bhaedeker nach maireann agus an treubh sin) reulagan beaga — o thrì gus a h-aon — mu choinneamh deugnachadh dhiubh: trì air na cinn dhan tugadh duais; dhà air dàin chloinne; aonan air na dàin a chaidh eadar-theangachadh on Bheurla.

Tha an t-Urr. Ruairidh MacDhòmhnaill ainmeil cheana a thaobh bàrdachd. B’e bàrd a’ Chomuinn Ghaidhealaich an 1977–78; ach

[TD 178]

fhuair e cliù bliadhnaichean mòra roimhe sin air sàillibh an eadar-theangachaidh a rinn e air laoidhean is air òrain. Tha cuid diubh-san an seo.

Mar a shùilichte chan ann a-mhàin san roinn ‘Beatha agus Creud’ a tha buaidh a’ chreidimh ga nochdadh fhèin. Boinnidh creideamh (anns an t-seagh as farsainge) do fhìor chridhe na bàrdachd seo: saoilidh mi gu bheil na dàin as ùiseala aig Mgr MacDhòmhnaill air an dealbhadh air dhòigh is nach gabh ealain is creideamh a sgaradh. An dàrna cuid feumar gabhail riutha còmhlamh air neo an diùltadh còmhlamh. Ach chan eil a’ chàileachd sin air a h-uile dàn idir, mar a chì sinn an ceartair.

A’ meas na bàrdachd mhar a chèile theirinn-sa gu bheil mìnead is sèimheachd innte le grinneas agus coibhneas an co-bhuinn. Gu dearbha, is ann is dòcha nach bu mhisde i uaireannan beagan de chorrghleus air a h-iarunn! Faodaidh e bhith, ged nach eil mi idir cinnteach ás a seo, na robh a’ mheadarachd na bu seann-fhasanta gum biodh an tuilleadh breab ri fhaireachadh san rann. Ach mas eadh fhèin, is dòcha gum biodh call cho math ri buannachd fuaite ri sin.

Mar is dual don duine a rugadh is a thogadh an cois na mara, tha e soilleir gu bheil iomtharraing a’ chuain làidir dha. Gheibhear air am filleadh na chèile na h-aignidhean seo agus feallsanachd a’ chreidich ann an ‘Cearcal Cuain’. Tha gach ràithe dha bhliadhna a’ cur a dhreach fhèin air aghaidh na mara. Anns na caochlaidhean sin tha seòl-tomhais a tha na shamhla dhan bhàrd:

Mar sin tha ’n cearcal iomlan, slàn,
Mar chearcal ar beatha fèin — is dùint’ —

Bho uaigh a’ bhàis gach sìol tha air a chur
Le sùil ri toradh trom
An Fhoghair ait;
’S bho dhusalachd na h-uaigh gun èirich fòs
An dòchas naisgt.

Tha samhlachas ann an “Nuallan a’ Chuain” agus ann an “Sàbaid a’ Chuain” cuideachd. Thall is a-bhos tha ainmeachas de ghnè eile a’ tighinn ris: “An Seotal”, abair, a tha crìochnachadh Am bi seotal idir sa’ chistidh — agus is e sin a’ chiste-laighe aige fhèin. Tha “Tiodhlachadh” car air an aon chuspair agus tha iomall dhan uamhaltachd ann an “Cothlionadh Bhòid”.

[TD 179]

Tha tionndadh eile, a tha gar n-aiseag gu ruige na seann bhàrdachd molaidh, ann an “Eilean Leòdhais”, “Uibhist a Tuath” agus “Na Hearadh”. Tha dà eadar-theangachadh sgoinneil o Bhurns anns an leabhar: “Tòmas Shian-tir” agus “Don Mharaig”. Ged a tha iad beothail le chèile, tha Tòmas barraichte. Ach nach math gu faod an fheadhainn a tha ceangailte ris na cleachdannan sin Oidhche na Fèill Raibeirt a chumail a-nise ma thoilicheas iad ann am brod na Gàidhlig.

Tha trì dàin chloinne san leabhar. Tha mi an dòchas gun cuirear gu feum iad.

Iain MacAonghuis

<eng>Lewis, A History of the Island<gai>
Dòmhnall MacDhòmhnaill
(<eng>Gordon Wright Publishing.<gai> 1978. £7.50)

Is fhada bho bha dùil againn gun tigeadh tuilleadh bho pheann Dhòmhnaill MhicDhòmhnaill á Tolstadh, a sgrìobh ann an Gasaet Steòrnabhaigh, greis ás dèidh a’ Chogaidh, na cunntasan inntinneach sin air na seann làithean ann an Tolstadh bho Thuath. Chùm e air a’ rùrach ’s a’ cruinneachadh, agus nuair a leig e dheth dreuchd an teagaisg an Dun Eideann thill e greis don Oilthigh agus chuir e ri chèile na bh’aige. Tha e air leabhar snasail a dhèanamh, agus bidh fèill air gun teagamh.

Tha na h-Eileanaich anabarrach ceangailte ris na seann làithean ’s na seann dòighean, ged a bhios iad aig an aon ám ag ràdh gu bheil na dòighean ùra nas fheàrr, ’s ged a dheigheadh iad a-mach air a’ mhuir air an tòir. Ged a bu lugha orra na an sùith na h-uachdarain ’s na maoir ’s luchd-nan-tacannan, na taighean-dubha ’s cion a’ bhùirn ’s an dealain, an dubh-chosnadh is ceannairc an Airm, dìth phàipearan is telebhisean is gainne nan taighean-òsda, chan eil dad as fheàrr leotha na bhith a’ cuimhneachadh air na daoine ’s na rudan sin. Is dòcha gu bheil sinn uile buailteach air bòsd a dhèanamh gum faca sinn saoghal eile, eadhon ged nach robh sinn ann an Ceann-a-deas Amerieagaidh no anns an Tuirc, agus seo aon dòigh a th’againn, gu h-àraidh ma tha cuimhne againn air mar a bha cùisean roimh’n Chogadh.


[TD 180]

[Sanasan]

[TD 181]

Tha cuimhne aig Dòmhnall MacDhòmhnaill air mar a bha cùisean roimh’n dà Chogadh, agus air feadhainn a bha ann an cogaidhean roimhe sin, agus tha sgeulachdan bho bheul-aithris, pàipearan is leabhraichean ga thoirt air ais ùine mhòr eile.

Chan ionnan an fhianais a th’againn air eachdraidh Leòdhais anns an naoidheamh linn deug agus anns na linntean tràtha, agus mar sin chan e an aon seòrsa eachdraidh a gheibh sinn air na h-amannan sin fa leth. Feumaidh eachdraidh nam fìor sheann làithean a thighinn, a’ mhòr chuid dhi, ás an talamh, agus á coimeas ri eachdraidh àiteachan eile. Eadhon aig ám nan Lochlainneach, ged nach eil ach seachd no ochd ceud bliadhna bho bha iad beò còmhraideach nar measg, chan eil an fhianais ro phailt, ach an seo tha barrachd air na shaoileadh duine ann, eadar ainmean-àite is facail a thug sinn bhuapa air iasad. Agus tha an litreachas fhèin againn, agus is cinnteach nach eil i làn bhreugan. Eadar gach nì a th’ann tha e duilich leam a chreidsinn gun robh iad cho fuar borb ’s a tha an leabhar seo a’ cumail a-mach. Tha fhios co-dhiù gun do dh’fhàg iad làraichean gu leòr, agus sin air gnè is inntinnean dhaoine cuideachd, is cha dean math dhuinn a bhith ro chruaidh air ar sinnsirean fhèin. “<eng>When the Norsemen colonised Lewis in the eighth and ninth centuries, it led to the practical extermination of the existing population and its replacement by ruthless, heathen foreigners<gai>”. Is mi nach creid e. Eadhon anns an là borb a th’againn an-diugh chan eil a leithid sin a’ tachairt. Saoilidh mi cuideachd gum faodte bhith air beagan a bharrachd a thoirt á sgrìobhaidhean Gàidhlig.

’Se an dòigh a th’aig an Dòmhnallach eachdraidh an eilein (an Eilein, an dùil?) innse fo ghrunn de chinn: Clann ’ic Leòid, Clann Choinnich, na Matasanaich, seòrsachan thaighean, obair fearainn, obair na ceilpe, an t-iasgach, an Eaglais, cùl-mhùtaireachd, foghlum, ceist an fhearainn 7c. 7c. Tha e mar sin a’ toirt barrachd air aon ruith air na h-amannan ceudna, gam faicinn ann an caochladh sheallaidhean. Tha seo glè inntinneach. Cuideachd, bhiodh e na bu dorra mean-fhàs an àite ’s nan daoine a chur an cèill gu siùbhlach, oir nochdadh an uair sin iomadach beàrn is toll nar fiosrachadh. Gun teagamh sam bith ’se na linntean as fhaisge oirnn, agus gu h-àraidh an naoidheamh linn deug, as motha tha tighinn beò, ach tha mòran de dh’fhianais ann air beatha na h-ochdamh linne deug ’s na seachdamh, agus tha amannan eile a’ tighinn beò, mar a tha dual daibh, dìreach airson mionaid no aiteal. Ach saoilidh mi gu bheil Dòmhnall MacDhòmhnaill air tòrr mòr a chur ann an soilleireachd,

[TD 182]

agus air misneachd a thoirt do dhaoine eile pàirt de na beàrnan a lìonadh.

Tha e gu sònraichte math air dealbh soilleir glan a thoirt dhuinn air an dòigh-beatha a chunnaic e fhèin ’s air an cuala e iomradh. Chì thu dìreach mar a dh’obraicheadh fearann le cas-chrom, chì thu na mnathan ri calanas, ’s na fir aig obair na ceilpe, frasadh is suathadh is bleith, is na bonnaich a bhathas a’ dèanamh, boireannaich a’ luathadh, inbhich ag ionnsachadh Gàidhlig a leughadh, obair is fealla-dhà na h-àirigh. Tha mi smaoineachadh gum faod daoine làn earbsa a chur anns na cunntasan sin, is gum mair an eachdraidh seo aig an ùghdar.

Tha an leabhar air a chur ri chèile gu snasail, le mòran dhealbh, agus mòran dhiubh annasach.

Ruaraidh MacThòmais

’S Fheairrde Duine Gaire le Tearlach Macleoid
(Roinn nan Cànan Ceilteach. Oilthigh Ghlaschu. 1978. £1.20)

Anns an t-saoghal ghruamach anns a bheil sinn beò, chan eil teagamh sam bith nach eil feum againn air gach dibhearsain a gheibh sinn, agus tha ùghdar an leabhair seo a’ cur gàire no dhà ris a’ chàrn.

’Se sgeulachdan beaga neònach a th’anns an leabhar seo. Tha mi fhìn de’n bheachd gur e tè cho math ’s a th’ann an cunntas a th’aige air turas do <eng>hotel<gai> ann an Glaschu far an d’fhuair fear anns an ath-rum ris an cala-maidne a bu chòir dha fhèin fhaighinn (aig sia uairean!).

Tha bith uabhasach aige do na meanbh-chuileagan agus tha e mach orra ann an grunn de na sgeulachdan: aon turas nuair a tha e faighinn “clup”, agus turas eile nuair a tha poidsear air a leth-mharbhadh leotha is bradan sìos cas a bhriogais. Tha deagh sgil aige air samhlaidhean cuideachd:

“Co-chruinneachadh nam meanbh-chuileag chun an A.G.M. aca, ’s dòcha”,

neo

“Mus fhaigh cuileag Leòdhasach a h-O-Levels feumaidh i proisect sònraichte a choimhlionadh.”

Tha e ag ràdh, ta, nach toir meanbh-chuileag, eadhon an tè as ladarna, ionnsaigh air eildear ás an Eaglais Shaor.

Chan eil e furasd a bhith geur gun sgur agus chanainn fhìn gu bheil fealla-dhà an ùghdair seo nas coltaiche ri àbhachdas <eng>THREE MEN<gai>

[TD 183]

<eng>IN A BOAT<gai> (’s a leithid) na tha e ri geur-labhairt ar latha fhìn. ’Se sin, tha i blàth is carthannach gun a bhith sgaiteach no nimheil.

Ach gheibh an t-ùghdar seo searmonan geur chan ann a-mhàin anns na clachan ach cuideachd anns an ospadal far a bheil tinneas a’ tadhal. Seo e mach air an ospadal far an robh e uair airson tinneas cridhe:

“Bha cùirtearan geala timcheall orm. Ri taobh mo leapa, inneal mar bhocsa teilibhisean le uèrichean bhuaidhe ’s iad snaimte rium. Bha clàr-gloine a’ bhocsa a’ nochdadh buille mo chridhe. Bliob beag uaine a’ ruith bho thaobh a’ chlàir chun an taoibh eile. Mar gum biodh e ruith air èibhlean-teine, an danns a bh’air.”

Tha e toirt iomradh cuideachd air an seòrsa dhaoine a bhios a’ tadhal air na h-euslain, agus tha am pàirt seo glè thuigseach is cridheil. Chan eil an seòrsa àbhachdais seo a’ dèanamh cron air duine. Tha sinne an diugh nas cleachdte ri barrachd geurachd mar a gheibh sinn bho Chonnolly neo ri barrachd annais mar a gheibh sinn bho Mhonty Python.

Ach tha àit’ ann airson an seòrsa fealla-dhà seo fhathast. Tha beagan aig an ùghdair ri ràdh mu dheidhinn na h-ola, a’ dèanamh spòrs air an fheadhainn a tha fiachainn ri ar gnè-beatha a chumail glan, ’se sin, uaireannan, “dùintean gainmhich”! Tha eagal orra cuideachd, their e, gun tig drungaireachd do na h-eileanan!

Chan eil nì cho pearsanta ri càil-àbhachdais (neo “<eng>sense of humour<gai>”) agus air mo shon fhìn ’s toil leam gu mòr a’ bhaoghalachd ’s an amaideas mhìorbhaileach a gheibh sinn bho Spike Milligan ’s a sheòrsa (agus tha an àbhachdas as fheàrr, ’na mo bheachd-sa, gu buileach mì-reusonta) ach ’na dhòigh fhèin ’se leabhar blàth sùgach a tha seo, agus ann am pàirtean bheir e gàire chridheil oirbh, ’s an sneachd a’ dìreadh ar ballachan ’s gach aon duine ann am Breatainn air a dhol air <eng>strike<gai>.

Iain Mac a’ Ghobhainn

[Sanas]


[TD 184]

[Sanas]

[TD 185]

C. N. Ó. Ceallacháin, An Domhan Beo
(Oifig an tSoláthair. Baile Átha Cliath. 1976.)

’Se cùis-iongnaidh a bh’ann gun tàinig an leabhar seo agus Bith-eòlas on chlò anns an aon bhliadhna, 1976, gun fhios aig an dara buidhinn dè a bha a’ bhuidheann eile ris (ach gu robh beagan dheth air nochdadh an Gairm roimhe sin). Oir ann an tomhas glè mhòr tha an dà leabhar a’ dèiligeadh ris na h-aon chuspairean, ged nach ann an còmhnaidh anns an aon dòigh, no anns a’ cheart doimhneachd. Chì sibh fhathast san ràitheachan beachd Eireannach air Bith-eòlas. Cha teid agamsa air breithneachadh a thoirt air An Domhan Beo, oir chan fhear-saidheans mi, ach bu mhath leam beagan innse mu dheidhinn.

Tha an leabhar ag innse mu dhèanamh/structair mòran de na rudan tha beò anns an t-saoghal: luibhean is lusan, eòin is ainmhidhean is iasg, agus mac-an-duine. Tha e a’ sealltainn mar a tha na bodhaigean aca ag obrachadh, agus an cleamhnas a tha eadar na bodhaigean sin, no structairean àraidh anns na bodhaigean, ri chèile, as bith an ann air ainmhidh, no flùr, no eun, no iasg, no duine a tha sinn a’ beachdachadh. Tha e a’ mìneachadh mar a tha na bodhaigean sin a’ fàs, dè an dèanamh a tha air a stuth a th’annta, ciamar a tha iad a’ dèanamh feum de am biadh, ciamar a tha iad ag atharrachadh tre thìde, ciamar a tha an eanchainn a’ cumail smachd air obrachadh bodhaig, agus ceud cuspair eile den t-seòrsa sin. Agus tha an leabhar làn de dheilbh ’s de dhiagraman, pàirt dhiubh le dath, a tha a’ soilleireachadh an sgrìobhaidh.

The e inntinneach sùil a thoirt air mar a tha a’ Ghàidhlig agus a’ Ghaeilge a’ tighinn a-rèir a chèile no a’ chaochladh, a thaobh fhaclan ùra. Tha e an ìre mhath soilleir gu bheil gach taobh air sùil a thoirt air an taobh eile. Cha tuirt sin gun tig iad chun an aon chodhunaidh, ach glè thric tha iad a’ fuireach faisg air a chèile. Anns an t-sreath fhaclan a leanas, ’se am facal Gaeilge a tha air a chur sìos an toiseach ma tha dealachadh ann: bithcheimiceach, cill/ceall, aoncheallach, creatlach (<eng>skeleton<gai>), núiléas/niùclas, ubhchill/ugh-chealla, staimín! stamain (<eng>stamen<gai>), dathdhaille/dath-dhoille, víreas/vìoras (<eng>virus<gai>), struchtúr/structair, ocsaigin/ocsaidean, ilcheallach/ioma-cheallach. Uaireannan tha iad a’ sìneadh beagan nas fhaide bho chèile: bitheolai/bith-eòlaiche, fótaisintéis/foto-co-chur (<eng>photo-synthesis<gai>), trasghearradh/tair-dhealbh (<eng>cross-section<gai>), géiniteach/ginteil. Agus uaireannan tha iad air dà rathad eadar-dhealaichte: éabhlóid/mean-fhàs (<eng>evolution<gai>), orgánach/fàs-bheairt (<eng>organism<gai>), carbaihiodráit/

[TD 186]

gualuisg (<eng>carbohydrate<gai>), frog/losgann, agus einsím/beirmear (<eng>enzyme<gai>). Ach chan eil iad idir cho fada bho chèile ’s nach toir iad misneachd dha chèile. Aon uair ’s gun tòisich ar luchd-teagaisg air beagan bith-eòlas a theagasg tre Ghàidhlig (is dòcha nuair a ruigeas oileanaich a tha an dràsda san Oilthigh na sgoiltean) faodaidh iad deagh fheum a dhèanamh den leabhar seo.

Ruaraidh MacThòmais


Atlas a dó do scoileanna na hÉireann
(Oifig an tSoláthair. Baile Átha Cliath. 1978. £1.14)

Tha An Roinn Oideachais ann an Eirinn, tre Oifig an tSoláthair, air an dàrna atlas Gaeilge a chur a-mach a-nis. Rinn sinn iomradh ann an Gairm air a’ chiad te, agus tha i seo a cheart cho airidh air moladh. Bu mhòr am beud gu bheil sinne fhathast a’ strì ri atlasan Beurla an seo, oir tha e soilleir gum faodte gach nì a dhèanamh a cheart cho soilleir ann an Gàidhlig. Tha sinn an dòchas gun dèan muinntir an fhoghluim anns na h-Eileanan cabhag gus a leithid a

[Sanasan]

[TD 187]

chur an tairgse luchd-sgoile. Gu dearbh, cha bu mhisde iad corra lethbhreac den tè-sa fhèin a bhith aca.

Tha an leabhar a’ tòiseachadh le Eire mar bu chòir, ’s a’ dol gu ruig Breatainn an uair sin. Tha map no léarscáil Albainn gu math soilleir, ged nach còrd ‘Cairn Ghorma’ ri Deòrsa Moss. Tha Eire agus Breatainn an uair sin gan cur ann an cearcall na Roinn Eòrpa, mus teid sinn a-mach air na crìochan sin a thoirt sùil air an t-saoghal mhòr mhòr. Agus tha iomadh sealladh eile ga fhaighinn air an t-saoghal, aig an taigh is thairis: meud an uisge a tha a’ tuiteam, am feum a tha ga dhèanamh den fhearann, dùmhlachd an t-sluaigh, sealladh air far a bheil caoraich is mucan gan àrach air feadh an t-saoghail, far a bheil prìomh mhèinnean an t-saoghail, agus iomadh rud annasach eile. Agus tha gach nì dheth sin air a thoirt am follais ann an dathan brèagha, le brod na dealbhadaireachd.

Is math gu bheil an comas, agus an inntinn, aig Eire seo a dhèanamh. Bu mhath gu ruigeadh na sochairean sin oirnne ann an Albainn cuideachd!

R. McT.


<eng>Callanish
A map of the Standing Stones and Circles at Callanish, Isle of Lewis, with a detailed plan of each site.<gai>
(Roinn na <eng>Geography<gai>. Oilthigh Ghlaschu. 1978. 40 sg)

Tha am map annasach agus taitneach seo a’ sealltainn dearbh shuidheachadh Thursachan Chalanais, agus suidheachadh an dà chearcall dheug de thursachan a tha timcheall air agus mun cuairt oirthir Loch-a-ròg, a’ dol bho rud beag a tuath air Loch na Beinne Bige gu pìos math a deas air Gearraidh na h-Aibhne agus a-null taobh Ghriomarstaidh, le aonan air Eilean Bheàrnaraigh.

Tha e soilleir nach b’ann an dè a thòisich na h-eileanaich a’ gabhail ùidh ann an speuradaireachd ’s a’ gabhail beachd air imeachd nan reul. Tha mòran a’ creidsinn gun deach na tursachan a shuidheachadh gus cuideachadh le rannsachadh mionaideach den t-seòrsa seo (’s tha am Profeasair Thom agus feadhainn eile an dèidh na beachdan sin a sgaoileadh fad is farsaing). Bidh am map seo air leth feumail don fheadhainn a tha fiachainn ri tuilleadh a lorg mu na gnothaichean sin, ach ged nach deigheadh duine cho domhainn sin ann cha bu mhisde e am map a bhith air a’ bhalla aige.

R. McT.
