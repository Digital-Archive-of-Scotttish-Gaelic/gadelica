[TD 107]

THA e duilich dhuinn a thuigsinn carson a tha luchd-sgrìobhaidh cho gann, air neo cho doirbh an lorg, am measg mhnathan na Gaidhealtachd. Chan e idir nach eil taobh aig fir-deasachaidh Ghairm do na boireannaich, is chan e nach do chuir sinn cuireadh uair no dhà thuca, is coireach gun deach cho beag an clò bho am pinn anns an leabhar so. Tha caraid againn a bhios ag ràdh (tha fhios gu math nach canadh sinn fhìn e) gur h-e as coireach do’ n aimlisg so gu bheil na mnathan a’ caitheamh uiread de dh’ fhacail ann an còmhradh is nach eil a’ bheag air fhàgail aca gus a chur air paipear. Chan urrainn dhuinn idir a bhith cinnteach gur h-i an fhìrinn tha so, oir bha sinn a riamh de’n bheachd gum b’ ann mar bu mhotha a chuireadh duine (no boireannach) tàlant gu feum a thigeadh piseach air an tàlant sin. ’S fheudar a réisd gu bheil móran de rosg agus de bhàrdachd Ghàidhlig a’ dol a dholaidh ann an cisteachan is ann an dreasairean air feadh na Gaidhealtachd, gun luaidh idir air na seòmraichean sin anns a’ bhaile mhór far a bheil bana-Ghaidheil a’ caitheamh nam mionaidean sin nach eil iad air chéilidh no ri obair fheumail eile.

Dh’ fhalbh an là anns am biodh na mnathan riaraichte a bhith fo’n chléibh, no a’ deasachadh bidhe, no a’ nighe shoithichean. Tha iad a nis a’ dleasadh an aon inbhe ris na fir, agus feumaidh mar sin pàirt de’n chòmhradh aca a dhol an clò. Tha airgead ’ga chur amach orra anns na sgoiltean is iad ’nam pàisdean, is feumaidh iad pàirt dhe sin a phàidheadh air ais anns an aon chùinneadh a ghleidheas beagan de a luach anns an là a th’ann—’s e sin facail, agus gu h-àraidh facail ann an clò. Cha robh Màiri Nighean Alasdair Ruaidh ’na tàmh anns an t-seagh so, is cha mhotha bha Dìorbhail Nic a’ Bhruthainn, is Silis na Ceapaich, is Mairearad Nighean Lachainn, no Mairi Mhór nan Oran. Chan eil sinn a’ dìochuimhneachadh na feadhnach sin de na mnathan a tha ’nam bàird is ’nan sgrìobhadairean gu follaiseach an diugh; ’s ann a tha ar casaid riutha-san a tha a’ cleith an tàlantan thall ’s a bhos air feadh na dùthcha. Is math dhuinn Cairistiona NicAoidh agus Murdag NicCoinnich a bhith cho èasgaidh an còmhnaidh is tha sinn a’ toirt taing dhaibh, ach ’s ann a’ gearain a tha iad air cho aonranach ’s a thà iad. Cuiribh, matà, tuilleadh thugainn—sgeulachdan no bàrdachd no nì eile. Tha am fear-deasachaidh nach eil a’ sgrìobhadh so ag iarraidh oirbh cuideachd an dealbh as fheàrr a th’ agaibh dhibh péin a chur an cois an sgrìobhaidh.

Anns an dealachadh tha sinn a’ guidhe dhuibh uile—gach fear is tè—Nollaig chridheil is Bliadhna Mhath Ur.

[TD 109]

Alasdair Grannd, Bard Mor an t-Slagain
Le EACHANN MACCOINNICH

RUGADH ALASDAIR Grannd no Bàrd Mór an t-Slagain mar a theirte ris le a chomh-luchd-dhùthcha ann an Geàrrloch a Tuath, beagan bhliadhnaichean roimh bliadhna Theàrlaich. B’ ann bho’n ghille a chompanaich nighean an Ridire Ghranndaich a phòs aon de thighearnan Gheàrrloch a shìolaich am bàrd. Tha Osgood MacCoinnich a’ toirt iomraidh air an teaghlach d’am buineadh a’ bhean-uasal so ’na leabhar <eng>“A Hundred Years in the Highlands.”<gai> Faodaidh an leughadair aig a bheil ùidh anns a’ chùis so fios nas mionaidiche fhaotainn bho’n leabhar sin.

Fóghnaidh dhuinne an dràsda, gun do phòs nighean an Ridire Ghranndaich ceann-feadhna Chloinn ’ic Choinnich anns a’ bhliadhna 1640. Bhiodh e coltach gun robh an gille-flidir a chompanaich i gu Geàrrloch ’na dhuine tapaidh, treubhach. Bitheadh sin mar a bhitheas e, tha fios tre bheulaithris gun tug am Bard Mór barrachd air daoine a latha ann an cruth ’s ann an neart.

Cha robh am Bard ach ’na òige nuair a chaidh fhuadach a Tùrnaig air dha bhith air a ghlacadh ’s e a’ cumail teine ris a’ phoit dhuibh. Chan eil e mì-choltach nach robh na gàidsearan glé thric air a shàillibh oir tha bloighean de òrain anns a bheil e ’g innseadh gun robh e ’na chleachdadh aige bhith ’n còmhnuidh a’ deanamh uisge beatha dha fhéin. Tha fhios againn bho eachdraidh na h-Alba gum b’e Srath Spé agus na crìochan mun cuairt, earrann de’ n dùthaich anns am bu mhotha bha de dh’ uisge beatha ga riarachadh leis an tuath, agus ’s e beachd feadhainn a rinn rannsachadh air a’ chùis so gum b’ e am Bàrd Mór agus a dhaoine a thòisich air an obair so anns a’ cheàrnaidh tuathach so de Shiorrachd Rois. Tha ’m bloigh òrain a dh’fhàg am bàrd againn a’ toirt dhuinn dealbh de’n bhàrd ann an cor mhì-shunndach ’s e a’ gearan gu bheil “a bhotul dubh ’na thàmh ’s nach creideadh duine air an Fhàin, am bàrd a bhith gun dram aige.”

Bha mac a’ bhàird a’ cuideachdadh athar an uair a chaidh a ghlacadh, agus a chùm réite a dheanamh ris an riaghaltas tha iomradh ann gun deachaidh e an co-bhonn ris a’ chabhlach agus gu robh e ’na oifigeach fo Nelson aig baiteal Trafalgar.

Ochd bliadhna deug an deidh so, anns a’ bhliadhna 1823, chaidh am mac so a null do Chanada. Dh’ fhàg e Mealabhaig agus fhuair e an soitheach a bha gu thoirt a null, ann an Steòrnabhagh. B’ ann aig an àm so a sgrìobh am bàrd an rann a leanas:—

“Faigh a nuas am botul
A chuireas socan gun ghruaim,
Tha m’ inntinn-sa deònach
Dhol a sheòladh a’ chuain,
A dh’ ionnsaigh an àite
’S an do bhàrc am mór-shluagh,
Gu Eilean St. Màiri
Cha bhi màl air thoirt bhuainn.”


[TD 110]

Ach ’s ann ris a’ Bhàrd Mhór e fhéin a tha ar gnothach-ne an tràth-sa. A thaobh a neirt chorporra tha dearbhachd againn gu robh e annasach. Tha ùghdar an leabhair a dh’ ainmich mi cheana—<eng>A Hundred Years in the Highlands<gai>—ag innseadh dhuinn nach robh ann an sgìre Gheàrrloch ach dà dhuine a phronnadh faochagan crom a’ chladaich ’nam mìn-mhìrean ’an duirn, agus b’ iad sin an ridire Eachann MacCoinnich, Triath Gheàrrloch agus Alasdair Grannd e fhéin.

’Na dhreach, a bharrachd air a àirde neo-chumanta, bha e ’na dhuine maiseach. Bha dealbh dheth air a tarruing a bha ri faicinn anns a’ chiad leabhar a sgrìobh Iain MacCoinnich. B’e so a’ chiad chlo-bhualadh de “Sàr Obair nam Bàrd Gaidhealach.”

Cha robh Alasdair Grannd cho ainmeil mar bhàrd ri Uilleam Ros no Alasdair Buidhe MacIomhair agus rinn e na bu lugha a dh’òrain na iad so. Bha móran de òrain air an tionail le Iain MacCoinnich, ùghdar “Shàr-Obair,” an uair a bha esan ris an obair sin, an deidh dha a leabhar a chlo-bhualadh, ach chaochail e mun deachaidh leis òrain a’ Ghranndaich Mhóir a chur ann an clò, agus chan eil fhios gu dé a dh’éirich dhaibh.

A dh’aindeoin sin faodaidh sinn ar beachd fhéin a bhith againn air a’ Bhàird Mhóir, tre’n t-solus a tha na sgeulachdan a tha fathast ri’n cluinntinn ’na sgìreachd a’ cur air.

Bha duine ann an Loch Carruin ri linn a’ bhàird agus tha e air aithris gun deachaidh mulchagan càise an t-samhraidh a ghoid as an t-sabhal. A nis bha iad a’ cur air a’ Ghranndach Mhóir buaidhean no comasan mì-nàdurrach a bhith aige, tre ’m b’ urrainn da rannsachadh mu nithean a rinneadh cheana agus cuideachd mu nithean a bha fathast gu tachairt. Dh’fhaodadh na buaidhean so, ma b’fhìor an sgeul, a bhith air an cleachdadh a chùm ciontach air bith fhoillseachadh do’ n mhór-shluagh. B’ ann a réir a’ bheachd so a chuir an duine sìmplidh còir so fios do’ n t-Slagain a dh’ ionnsaigh a’ Ghranndaich ag iarraidh air thighinn gu Loch Carruin agus am meirleach fhoillseachadh. Air ball thog am bàrd air a’ smuaineachadh gu robh so ’na chothrom annasach air sgillinn “onaireach” a chosnadh. Chuala ann meirleach gun deachaidh fios a chur air a’ bhàrd agus chuir so feagal a bheatha air, agus choisich e trì mìle amach bho’ n bhaile a h-uile là an dòchas gun tachradh e ris air an t-slighe.

Mu deireadh thall thainig an Granndach air fàire agus thuirt am meirleach ris: “Nach ann as an t-Slagain a thog thu ort an so?”

Dh’ innis an Granndach dha fàth a thuruis.” ’S mise matà an duine a ghoid na mulchagan càise agus bheir mi cóig tasdan deug dhut mur innis thu có rinn a’ mheirle.” “Cha robh teagamh sam bith agam nach bu tusa am meirleach,” arsa am bàrd, “ach innis dhomh càit an do chuir thu na mulchagan?” “A dhuine chridhe,” arsa an Carrunnach, “nì mi sin.” “Tha iad air am falach ann an cruach mòna air cùl a’ bhaile.” Chomharraich e mach dha an dearbh àite anns an robh an creach a thog e air fhalach agus dh’ innis e dha gu robh aon de na mulchagan a fhuair e nach robh anns a’ chruach sin idir oir thug e leis dhachaidh i. Fhuair am bàrd fios air na bha dhìth air agus gheall e do’ n duine nach innseadh e có bu ghadaiche


[TD 111]

[Dealbh]

anns a’ bhaile, ’s thug e beannachd leis, an deidh dha a chóig tasdan deug fhaighinn—suim riaghailteach a dh’ airgead san latha a bh’ ann.

Rainig am bàrd tigh an fhir a chuir fios air agus an deidh dha a shàth a ghabhail an sin, chaidh iarraidh air le fear an tighe ainm a’ mheirlich innseadh, agus an t-àit anns an deachaidh na chaidh a ghoid a chàramh lorgachdainn amach. “Coma leibh ainm a’ mheirlich,” arsa am bàrd, “fóghnaidh e ma dh’ innseas mi dhuibh càit a bheil na mulchagan ri’m faotainn,” Bu bheag air fear an tighe nach fhaigheadh e amach có a rinn a spùinneadh, ach bha feagal air corruich a chur air a’ bhàrd ’s cha robh air ach gun do thog iad orra ’nan dithis, ’s fhuaireadh na mulchagan. Chaidh am bàrd dhachaidh là no dhà an deidh sin le ’chuid ’s le ’chliù.

Tha sgeul eile ri ’innseadh mu mhnaoi thorraich a bha an coimhearsnachd a’ bhàird a dh’fhaighnich ris an e nighean no gille a bha gu bhith aice. Thug e air a’ mhnaoi coiseachd a sìos agus a suas ’na làthair agus air dhi bhith a’ spaidsearachd air an dòigh so agus am bàrd a’ beachdachadh oirre dreiseag, thuirt e: “Is e gnothach duilich a th’ann dòmh-sa cinnt a bhith agam as a’ chùis so, oir an uair a tha thu a’ coiseachd suas saoilidh mi gur e gille a bhios ann, ach an uair a tha thu a’ gabhail sìos tha mi dearbhte gur e nighean a bhios ann.”

Dh’fhàgadh a’ chùis mar so agus chaidh an Granndach dhachaidh.

Cha b’ fhada gus an deachaidh a’ bhean aisead agus gu fortanach rugadh nighean is gille dhi. Fortan ann no as thugadh tuilleadh cudthrom do bhriathran an fhàidh!


[TD 112]

Fóghnaidh sin de na sgeulachdan mu’ n Bhàrd Mhór.

Cha bhiodh cunntas sam bith mu bheatha Alasdair Grannd, cothromach no ceart gun chunntas a bhith ’ga thoirt mu na bha air aithris air ann an Canada oir b’ann gu Ceap Bhreatainn san dùthaich sin a chaidh a mhac agus a theaghlach.

’S math dh’fhaoidte gum b’ann san dùthaich sin a bhiodh, bho chionn grainn a bhliadhnachan air ais, cuid de òrain ri’m faotainn. Bu mhath nan d’rachadh feadhainn dhiubh a lorg.

Chaochail Alasdair Grannd anns a’ bhliadhna 1820. Chaidh a thiodhlaiceadh ann an clachan Gheàrrloch air sgàth iarrtais a mhnà a rugadh anns a’ Chaithir Bhig <eng>(Kerrysdale)<gai>.

(Air Dòmhnall Moireasdan a bha ’na thuathanach ann an Druim a’ Choirc ri linn a’ Bhàird)

1. Latha féill an Dùin dhomh ’s mi cùnntadh nan dròbh,
Tionndan air mo chùlaibh bha m’ ionndrainn ro mhòr
An t-òigfhear foinnidh dealbhach a thachair air Féill Ghairbh mi:
Dòmhnall Moireasdan a b’ainm dha, b’e sealgair a’ gheòidh.

2. Sealgair eal’ is ròn thu ’s an dòbhrain fo thuinn,
Coileach dubh air mòintich ’s neul reòidht’ air a druim,
Nuair thadh’leadh tu air àthan le d’ mhorgh bu mhath do làmh air
Gum biodh am bradan cnàimh-gheal ’s a thàrr fos a chinn.

3. ’S math thig sìd a sheòid ort ’s a chòrr as a dhéidh,
Gheibh sibh dhe an aodach cho daor ’s a thig dhe féill,
Bho chùl do leadain dualaich sìos gho bann do ghualainn
Gur ainneamh fear do shnuadha, ’s gur uasail do shàil.

4. Cha robh càil na h-iargaltachd riamh riut a’ fàs,
Ach cridhe farsuinn fialaidh gu riarachdainn chàich,
Fiaghaltachd is còirsinn is gliocas mar bu chòir dha,
’S cha d’ aithnich mi riamh mòr-chuis no pròis riut a’ fàs.

5. Cha robh pròis no mòr-chuis a’ fàs riut a laoich
Ged is iomadh tràill anns an d’fhàs e maraon,
Fhuair thu cuid is àilleas is neart gu bualadh shràcan
’S mur teidear fada ceàrr ort b’e t-àbhaist an t-sìth.

6. Chì mi do thigh cùmhnaidh ’s a bhùth aig a cheann,
Luchd nam breacan dùbh-ghorm is stùic orra thall;
Cho gann ’s gum bi an cùinneadh bidh tusa steach air thùs dhiubh:
Deoch slàint’ an fhir nach cùmhnadh na crùin a chur ann.

7. Ach fhir a theid an Dìridh bi ìnnseadh mar thà
Dha’n fhear uasal, fhìnealta, is fìor-ghloine càil,
Gum bheil mi’n so ’nam ònar, gun duine thairgeas stòp dhomh,
Mur tarruing mi mo phòcaid ’s cha mhòr th’ innte ’n dràsd.’

[TD 114]

Domhnall MacPhail
Nach Maireann
Le
IAIN MAC’ ILLE NA BRATAICH

[Dealbh]

“THA mise a’ gealltainn gum bi mi ’na mo shàr Ghaidheal cho fad ’s is beò mi.” ’Si sin a’ bhòid a chuir Dòmhnall MacPhàil air na mìltean de chloinn an uair a ghabh e iad mar bhuill de Chomunn na h-Oigridh. Bòid a chùm e fhéin gu dìleas gus an do sgar am bàs bhuainn e air Di-h-aoine, an 25mh de’ n t-Samhuinn.

B’aithne dhòmhsa Dòmhnall bhon a bha mi ’nam bhalach, agus ’se mo chiad chuimhne air an uair a bha sinn le chéile an sàs anns na ciad dhealbh-chluichean a chaidh riamh a chur air chlàr ann an Glaschu. Bhuaithe sin, chuir esan loinn air iomadh cruinneachadh agus céilidh le a naidheachdan éibhinn a dh’fhàg mios air anns gach ceàrnaidh. Anns a’ Ghairm mu dheireadh, leugh sinn dha no trì de na sgeulachdan sin, agus tha mi a’ creidsinn gur iad an fheadhainn mu dheireadh a sgrìobh e. Tha na Fir-Deasachaidh ag innse dhomh gum faic sinn, anns na duilleagan a leanas, mar a thaitinn iad ri a chàirdean lìonmhor air feadh na Gaidhealtachd.

Rugadh Dòmhnall ann an Dailmhàili ann an 1885, ach ged a bha e riamh an sàs ann an obair Gàidhlig b’ann ann an 1932 a chaidh e chun a’ Chomuinn. Dà bhliadhna an deidh sin, stéidhich e fhéin agus Seoras Gallda nach maireann a’ chiad Champa Comunn na h-Oigridh. Anns a’ chiad champa sin, lorg Dòmhnall a phrìomh shonas—sonas a lean e fad a bheatha fhad’s a bha gille beag no caileag faisg a mhìle dha. Ged a rinn e obair mhór as leth na Gàidhlige anns gach dòigh air an smaoinich duine, b’e Comunn na h-Oigridh agus teagasg na cloinne a bu dlùithe dha chridhe riamh. Agus cha b’urrainn càrn-cuimhne na b’ uaisle a bhith aig duine, na’n càrn gràidh air a bheil ainm sgrìobhte ann an litrichean Gàidhlig ann an cridheachan òigridh ar dùthcha.


[TD 123]

Na Rocaidean

[Dealbh]
Na làithean a dh’fhalbh—’s a shìor dh’fhalbhas

RINNEADH móran còmhraidh agus othail mar thà mu’n ionad-rocaidean a tha luchd-riaghlaidh Bhreatainn an geall air a thogail ann an Uibhist-a-Deas. Chunnaic sinn e air a ràdh uair is uair anns na paipearan-naidheachd nach bu chòir bun no gnothaich a bhith aig Goill no aig Gaidheil a bha air thigheadas air Gallachd ris a’ chuspair chudthromaich a tha so. Tha Gairm am beachd nach eil anns a’ bharail sin ach dallbhrat a tha cuid a’ sgaoileadh thar sùilean na feadhnach sin air Galldachd aig a bheil fhathast cogais a thaobh na Gaidhealtachd agus nan nithean a bhuineas dhi. Tha a’ cheart uiread de chòir againne an so an Glaschu ar barail fhìn a bhith againn, agus a chur an céill, agus nì sinn sin. Ach cha thilg duine oirnn nach toir sinn seachad barail nan daoine a bhuineas do dh’Uibhist, agus a tha fhathast a’ còmhnaidh ann. Chuir sinn amach iomadach cuireadh ag iarraidh beachdan mu’ n chùis, agus tha sinn a’ cur an clò gach barail a fhuair sinn, ge be taobh air a bheil i. ’S e glé bheag de bharailean a chunnaic sinn a’ dol an clò an Gàidhlig air a’ chùis gu ruige so, ach so agaibh grunnan.

Ach an toiseach, cha bu mhisde sinn ruith thairis air a’ bheagan fiosrachaidh a fhuair sinn gu ruige so as a’ Phàrlamaid ann an Lunnainn. Ann an Tigh nam Moirearan, o chionn mìos no dhà bhruidhinn am Morair Carrington air a’ chuspair, agus dh’innis e na h-uiread so co-dhiùbh de na tha am beachd an luchd-


[TD 124]

riaghlaidh a dheanamh a thaobh nan rocaidean ann an Uibhist agus ann an eileanan eile ann an Innse Gall:—

(1) Tha dùil aca an ionad-rocaidean a thogail air a’ mhachair air taobh an iar-thuath de dh’Uibhist-a-Deas, faisg air baile Ghéirinis. Bheir so leis, a reir am barail an dràsda, 1200 acaire fearainn. An so bithidh an t-àite as am bi na rocaidean air an caitheamh, agus a thuilleadh air a sin tighean-obrach, tighean-stòir, beagan àiteachan-fuirich agus goireasan eile.

(2) Am Beinn-a-Bhaoghla bithidh àiteachan-fuirich na móir-chuid de na saighdearan is de’ n luchd-cogaidh de gach seòrsa a bhios iomchuidh. Tha iad an dùil gum bi mu 1500 duine an so aig an aon àm aig a’ char as motha. Feumar cuid de thighean a leagail agus na h-uiread de thalamh-àitich a thoirt bho na croitearan—is dòcha mu 70 acaire fearainn.

(3) Bithidh stéiseanan-ràdar air an togail am Barraidh, an Uibhist-a-Tuath agus air Hiort gus faire thairis air an ionad-rocaidean agus air cùrsa nan rocaidean amach gu muir.

(4) Bithidh raon-itealan air a chur amach an Sollas, ann an Uibhist-a-Tuath, do gach seòrsa itealain, le peilot no as aonais, air am bi an obair a’ cur feum. Bheir so leis mu 500 acaire, agus cha bhi ach beagan dhaoine daonnan co-cheangailte ris an raon-itealan so.

’S e sin a’ mhór-chuid de na chaidh innse dhuinn gu ruige so mu mheudachd na h-oibreach. Tha sinn a nis a’ toirt seachad beachdan cuid de dhaoine ann an Uibhist air a’ ghnothaich, agus an deidh sin bheir sinn seachad cuid de na beachdan a tha aig Gairm air.


Uibhisteach nach tug cead dhuinn ainm innseadh

———— a dh’aindeoin na leugh sinn, tha 90% de mhuinntir Uibhist air a shon.

Gheibh sinn rathaidean nas fheàrr, cidheachan nas fheàrr, is a leithid sin. Is dòcha ann an ceann deich bliadhna gum bi na rocaidean so air chùil an t-seanachais, agus gum bi làraichean sement air am fàgail air a’ mhachair, ach bithidh na rathaidean, na drochaidean is na cidheachan fhathast ri’m faicinn.

Chaidh móran a ràdh mu chànain is mu “chulture” nan Eileanan, ach thainig iad sin air uachdar an deidh dà chogadh agus an deidh do’ n R. A. F. agus do na Pólaich a bhith ann am Beinn-a-Bhaoghla rè a’ chogaidh mu dheireadh, agus chan eil mi ’n dùil gun cuir dha no trì rocaidean móran dragh air na gnothaichean sin.


Seumas MacGaraidh, California
<eng>165 Georgia Avenue, San Bruno, California.<gai>

’FIR MO GHRAIDH—Is e mo mhiann fhìn, agus tha mi cinnteach gur e miann gach Gaidheil as fhiach an t-ainm, fios a bhi aig na h-uile gu bheil sinn dìreach an aghaidh mì-naomhachadh ar cànain,


[TD 125]

[Dealbh]
Alasdair Mac Dhomhnaill

agus léir-sgrios modhannan-beatha ar sluaigh, ’s am fàrdaichean ’s am fearann, agus eadhon an t-eilean fein, le acfhuinnean-cogaidh a tha coimheach do na Gaidheil a bhith air an togail air Eilean Uibhist-a-Deas, no an àite air bith air feadh na Gaidhealachd. Is e eòlas cumanta gur i Sasunn an aon nàmhaid a bha againn riamh, agus tha Sasunn an deidh ar cànain a mharbhadh as gu buileach.

Slànaidh Dia na tha air fhàgail dhuinn!


Alasdair Mac Dhomhnaill, a Bornais, an Uibhist-a-Deas

A rèir mo bheachd-sa, ma bheir iad leotha an talamh àitich is ionaltraidh as fheàrr nì an ionad-rocaidean call air na croitearan an Uibhist. Air an làimh eile is dòcha gum bi a’ bhuannachd nas motha na bhios an call. Tha còir gum bi margaid nas fheàrr aig na croitearan anns an eilean airson bàrr na talmhainn. Gheibh sinn rathaidean nas fheàrr, cidheachan is drochaidean. Tha droch fheum aig feadhainn de ar bailtean air rathaidean gu h-àraidh, oir chaidh feadhainn de na th’ann an dèanamh do chairtean, o chionn iomadh bliadhna, agus chan eil seasamh aca ri innealan troma an là-an-diugh. Ach anns na bliadhnachan ri tighinn, is sinn an crochadh ri daoine-uaisle Westminster, bidh dòchas againn gum bi cùisean nas fheàrr.

Tha gu leòir a’ smaoineachadh nach fheàirrde a’ Ghàidhlig ui ead de Ghoill a thighinn do’ n àite. A rèir mo bheachd-sa tha a’ Ghàidhlig ’na cnap-starraidh dhuinn nuair a thig oirnn a dhol amach air crìochan nan eileanan, mar a thig oirnn a dhèanamh o àm gu àm. Mar sin, ma bhios a’ Bheurla timcheall orra, bithidh e ’na bhuannachd do’ n fheadhainn òga, ma thig orra siubhal fada amach air na crìochan.

Tha mise trì fichead bliadhna ’s a h-ochd, ach tha mi an dòchas gum faic mi an t-ionad-rocaidean fo ghleus, agus bithidh e ’na thoileachas dhomhsa agus do dh’ iomadh croitear eile gun do chuidich Uibhist-a-Deas gu mór le bhith dìon ar rìoghachd.


[TD 126]

[Dealbh]
Màidsear C. A. Camshron, Loch-Baghasdail, Uibhist-a-Deas

[Beurla]


[TD 127]

[Dealbh]
A’ cruinneachadh na feamann ann an Uibhist-a-Deas

Domhnall Alasdair Mac Eachainn, as an Aird-bhig, am Beinn-a-Bhaoghla

Ann an litrichean a chunnaic sinn anns na paipearan-naidheachd o chionn greis a nis chaidh móran a ràdh mu’n ionad-rocaidean a tha dùil aca a stéidheachadh an Uibhist-a-Deas. Tha a bharail fhéin aig gach duine air a’ bhuaidh a bhios aig a so air caitheamh-beatha is teachd-an-tìr an t-sluaigh, aon uair ’s gum bi e ullamh agus air dol an greim.

An àm a bhith ’ga thogail bheir e obair do mhóran nach urrainn a dhol g’ a sireadh a dh’ àiteachan eile, gu h-àraidh do luchd-teaghlaich.

Nuair a bhios e ullamh bheir e am beò-shlaint do’n àl òg, eadar ciùird is obair-latha eile.

Fhad ’s a chumas an luchd-riaghlaidh ri an gealladh nach toir iad leotha am fearann as fheàrr bithidh sinn riaraichte, ach ma bheir iad leotha pàirt de na croitean, agus ma leagas iad na tighean-fuirich a chaidh an togail leis na croitearan no le an athraichean, theid an sluagh am mugha an àit a dhol am meud. Bithidh sinn toilichte obair fhaighinn, ach chan eil fàsachadh a dhìth oirnn.


Dòmhnall Dòmhnallach, as a’ Ghearasdan

Anns a’ chiad dol amach is fheàrr dhomh innse gur Uibhisteach mi a chuir seachad greis do’ n fhoghar so chaidh air feadh luchd m’eòlais ann an Uibhist-a-Deas. Aig an àm ud is e obair na rocaidean a bha gu coitcheann ’na chuspair seanachais. Thachair mi ri móran is fhuair mi barail mu’ n obair so bho iomadach duine, eadhon bho fheadhainn


[TD 128]

nach fhosgladh am beul aig comunn ged a gheibheadh iad pàidheadh air a shon. An deidh mion sgrùdadh a dhèanamh air na chuala mi, is e mo bheachd nach eil ach glé bheag de na h-Uibhistich a tha còmhnaidh anns an eilean an aghaidh stéidheachadh obair na rocaidean. Dh’ fhaodadh gun cuir so mór iongnadh air gu leòir, gu h-àraidh air an fheadhainn a bha a’ leughadh an othail a bha na paipearan-naidheachd a’ deanamh mu dheidhinn. Ach co-dhiùbh, so an aithghearr cuid de na beachdan a chruinnich mi.

Sa’ chiad àite tha móran a’ creidsinn gur fheàrr eun anns an làimh na dhà dheug air iteig. Is fheàrr punnd Sasunnach san dòrn is obair chinnteach bho ochd gu cóig na obair bho mhoch gu dubh is gun chinnt am bi an gamhainn beag beò là na féille. Tha luchd an t-saoghail gu léir air fàs titheach air airgead tioram, is chan eil na h-Uibhistich deifireach san dòigh so bho dhaoine eile. Thug feadhainn fa-near, cuideachd, gu robh a’ chuid bu mhotha a bha deanamh iorram mu dheighinn obair na rocaidean suidhichte ann an obraichean socair sa’ bhaile mhór le deagh phàidheadh is le an cuid teaghlaichean aig an tigh.

’S dàrna àite tha feadhainn de’n bharail ma dhiùltas iad an obair so a leigeil air adhart nach faigh iad cuideachadh (ged is beag cuideachadh a fhuair iad riamh) gu sìorruidh tuilleadh. ’S e cuideachadh a bha iad a’ ciallachadh <eng>subsidy<gai> chruidh is chaorach is cuideachadh airson obair rathaidean, obair uisge is obraichean de’ n t-seòrsa sin.

’S treas àite tha feadhainn a’ smuainteachadh gum buannaich an t-eilean gu léir. Theid rathaidean ùra is cidheachan ùra a dhèanamh is theid aig croitearan air an cuid buntàta, uighean, bainne is goireasan mar sin a reic ris an luchd obrach.

Sa’ cheathramh àite tha feadhainn coma co-dhiùbh. Chan eil e gu deifir leotha co-dhiùbh thig no nach tig rocaidean do’n àite. Tha iad a’ creidsinn nach eil rathad air tilleadh a chur air ar luchd-riaghlaidh.

Feumaidh mi aideachadh nach e so idir mo bheachd fhéin air a’ chùis. Tha mise mi fhéin an aghaidh stéidheachadh an obair uabhasach so, ach chan fheum mi mo bharail fhéin a thoirt seachad an dràsda. Feumaidh mi ràdh cuideachd gu bheil cuid de na h-Uibhistich de’ n aon bheachd rium fhéin. Ach chan e gu léir bàs na Gàidhlige is nòsan Gaidhealach a tha a’ toirt orra an guth a thogail an aghaidh na h-obrach so. Tha a’ Ghàidhlig a’ bàsachadh ann an Uibhist mar àite eile, ach chan e obair na rocaidean a tha toirt a’ bhuille-bhàis dhi.

Anns an àireamh mu dheireadh de Ghairm, chuir sinn a’ cheisd “Càite a bheil An Comunn Gaidhealach ’s nach eil e ri trod ’s ri ùpraid . . . .?” Fhuair sinn an litir so, dìreach an uair a bha an àireamh so air a’ bheairt-bhualadh, bho—


Niall MacGilleSheathanaich, Ceann-suidhe a’ Chomuinn

Anns an àireamh mu dheireadh de “Ghairm” chuir sibh a’ cheist, Ciod a tha An Comunn a’ dèanamh, no a’ dol a dhèanamh, mu Uibhist? Dh’ iarr sibh freagairt agus so agaibh i. Ann am mìos Lùnasdal chuireadh litir an ainm a’ Chomuinn gu Rùnaire na Stàite an


[TD 129]

[Dealbh]
An Fhadhail a Deas eadar Beinn-a-Bhaoghla agus Uibhist a Deas

Dun-éideann ag iarraidh geallaidh, ge be dé a thachradh an Uibhist, gum biodh gnàthasan, modhannan agus cànain an t-sluaigh nàistinneach air an dìon. Fhuaras freagairt mhodhail gum biodh cothrom air a thoirt gu beachdachadh air na ceistean a thogadh, bho gach aomadh agus aig àm iomchuidh. Thachair so mu cheithir seachdainean mun robh Gairm an làmhan luchd-leughaidh aig a’ Mhòd, agus bha litir a’ Chomuinn air a foillseachadh anns na paipearan naidheachd aig an ám. Is aithne dhuibh fhéin Bonn-stéidh agus Riaghailtean a’ Chomuinn agus cha ruig mise leas tuilleadh a ràdh.


Beachd Gairm

Anns a’ chiad àite cha do dhearbh an luchd-riaghlaidh fhathast gur h-e Uibhist an t-aon àite freagarrach airson ionad-rocaidean. Bhiodh e gu math na b’ fheàrr, a thaobh sàbhailteachd agus slàinte an t-sluaigh nam biodh a leithid so dh’ àite air a shuidheachadh ann am fàsach, mar a tha Woomera ann an Astràilia. Ma their an luchd-riaghlaidh gum biodh e ’na chosgais agus ’na dhragh ro mhór luchd-airm a chur air ais ’s air adhart as a leithid sin de dh’ àite, cha chreid sinn iad. Dhearbh iad tric gu leòir roimhe so gu bheil e furasda dhaibh airgead a lorg airson obair sgriosa de’ n t-seòrsa so. Cha mhotha a dhearbh iad nach eil àite eile ann am Breatainn a tha nas freagarraiche—abair ann an ceann a tuath na h-Eireann, neo air còrsa an iar-thuath na h-Albann. Bu chòir so a dhearbhadh gu follaiseach, chan ann aig coinneamh bhig ann an Uibhist, ach ann an Tigh nan Cumantan, neo aig coinneamh mhóir a bhiodh air a gairm an Dunéideann.


[TD 130]

Na saoileadh duine beò gur h-ann airson leas nan eileanan a tha dùil aca an obair so a chur air adhart. Tha iad ’ga chur air adhart an so a chionn is gur h-e na h-Eileanan an Iar an t-àite as lugha luach a réir am barail-san anns an rìoghachd. Tha e iomallach agus bhiodh e na bu dorra a ruighinn le bomairean no rocaidean bho dhùthaich eile, agus nan ruigte e, bu bheag an call (a rèir am barail-san) taca ris gun tuiteadh sgrios an an adhar air àite urramach mar a tha Lunnainn, neo eadhon East Anglia. Na saoileadh duine beò gun togar rathaidean agus cidheachan agus drochaidean móra a chum leas a’ chròileagain bhig a tha a’ gabhail còmhnaidh anns a’ chùil so air chùil an t-saoghail. Cha b’ann do an leas a thog iad an drochaid a tha eadar Uibhist-a-Deas agus Beinn-a-Bhaoghla aig toiseach a’ chogaidh mu dheireadh, ach gu feum luchd-cogaidh. Sin an dearbh aobhar a th’aca airson drochaid a thogail eadar Beinn-a-Bhaoghla agus Uibhist-a-Tuath an dràsda, ged a tha airgead agus stuthan cho fìor ghann is nach urrainn dhaibh drochaid a chur tarsuinn air an abhainn Forth. Agus ged a thogadh iad drochaid agus rathad no dhà, cha duirt sin gum bi rathad ùr anns gach baile—bithidh rathaidean na cartach ri’m faicinn fhathast, agus na cidheachan a tha a’ breothadh agus a’ sgaoileadh as a chéile air cladaichean an iar na Gaidhealtachd bho dh’fhàgadh an obair sin, ann an tomhas mhóir, an urra ri rìoghachd mhóir Bhreatainn.

Có tha dol a chreidsinn gu faigh na h-Uibhistich, no na Baoghalaich, no na Barraich, obair anns na tighean-iunnstramaid agus anns na stéiseanan-ràdar a thathas a’ dol a thogail? Is dòcha gu faigh cuid aca sin ma bhios iad gabhte anns an arm, neo ma thug iad amach na ceàirdean sin roimh làimh, air an cosgais fhéin. Agus ma tha iad gabhte anns an arm, tha e a’ cheart cho dòcha gur h-ann an Greenland no an Cyprus a thogas iad ceann.

Gheibh muinntir Uibhist na h-uiread de dh’ obair airson dà bhliadhna, agus an deidh sin bithidh iad a’ fiachainn ri uighean agus clò a reic ris na saighdearan. Ach chan eil ugh a bheireas cearc ann an Uibhist nach fhaod iad a reic mar thà, aig prìs a tha cuimseach math, agus cinnte aca gu faigh iad cuidhte ’s iad, agus tha reic air gach clò is fuigheig a thig bho am beairtean mar thà. Ma theicheas an sluagh bho obair na feamad rè dà bhliadhna tha coltas air gu feum iad teicheadh bhuaithe buileach.

Tha soluis an dealain a’ dol thuice mar thà ann an tighean Uibhist—taing do Bhòrd an Dealain-uisge agus fad-léirsinneachd is daonnachd an duine mhóir sin, Tómas MacIain, agus a cho-oibrichean Albannach. Cha bhi uisge nam pìoban fada air a chùl. Chan eil e furasda fhaicinn co as a thig a’ bhuannachd do shluagh Uibhist an ceann dà bhliadhna an deidh do’n obair rocaidean tòiseachadh, ach tha e glé fhurasda fhaicinn co as a dh’ fhaodadh call a thighinn.

A thaobh na Gàidhlige, chan eil an teagamh as lugha againn nach fheàirrde ise na rocaidean agus na Goill a bhitheas timcheall orra. Cha leig duine sam bith de’n òigridh a leas a ràdh gu bheil dìth na Beurla orra an diugh. Is dòcha gur h-e dìth na Gàidhlige bu chòir a bhith a’ cur dragh air cuid aca. ’S e gnothach bochd a bhiodh ann nan éisdeamaid ri còmhradh de’ n t-seòrsa so as a’ cheàrnaidh anns an do thuinich Clann Mhuirich agus Iain MacCodrom, agus a chùm air mhaireann, gu ruig an linn so fhéin, móran de na seann sgeulachdan


[TD 131]

agus na h-òrain as an do rinn na Gaidheil uaill fad iomadh linn. ’S e gnothach bochd a bhiodh ann leigeil leis a’ Bheurla làmh-an-uachdar fhaighinn air a’ chànain againn fhìn, gun fiù strìth a dheanamh as a leth. Chan e idir cho seasgair agus cho socair is a tha sinne anns a’ bhaile-mhór a tha a’ toirt oirnne a h-urram dhligheach a thoirt do chainnt ar màthar.

Tha còirichean aig a’ Phàrlamaid—is ann a tha cus aca a cheana—ach tha còirichean an t-sluaigh a’ dol os cionn còirichean na Pàrlamaid, agus mur eil a’ Phàrlamaid a’ dol a dhìon nan còirichean sin, faigheamaid Pàrlamaid a nì an dìon. Ach gun feitheamh ris a sin, nochdamaid treubhantas Iain Mhuideartaich agus neo-eiseimeileachd Chlainn Dòmhnaill nan Eilean.


Oran Mu Na Rocaidean
le
ALASTAIR MACDHOMHNAILL, BORNAIS

Chan eil àit an diugh fo’n ghréin
Far an togte <eng>“Rocket Range”<gai>
Ach an Uibhist ’s e cho réidh
’S truagh leam fhéin na daoin bhitheas ann.

Chan eil cnoc no glaic no gleann
Nach bi làn de chlann nan Gall,
Bithidh na Gàidheil ’s iad fo choill
An cùl nam beann gun fhois gun tàmh.

Cha bhi Uibhist mar a bha
Loma làn de’n h-uile gràdh
Tha na Goill a tighinn ’nar n-àit
’S fàgaidh iad gach nì ’nan déidh.

’S ann a sud a bhitheas a fuaim
Nuair leigeas iad an <eng>“Rocket”<gai> suas
Thig crith-thalamhuinne mun cuairt
Is tuitidh gach beinn do ’n chuan.

Chan eil giadh na cala bhàn
Air an loch aig ceann a’ bhàigh
Nach falbh air iteig—’s mór an càs—
’S nach till gu bràth fhads bhios sin ann.

’S mas fheudar dhuinne falbh gun dàil
A Uibhist bhòidheach nam beann àrd
Gheibh sinn fasgadh ann am Màrs
’S budh sinn dlùth don t-Sìorraidh Bhràth.

’S ged a tha mi nise aosd
Cha iarrainn falbh a tìr mo ghaoil
Gu falbh iad leam an ciste chaoil
Air giùlain cuideachd tìr mo ghaoil.

Ach ma chailleas sinn ar còir
Air Uibhist bhòidheach nam beann mòr,
Air solus Bharraidh is <eng>Rockall<gai>
Nach mór an sgrìob a thainig òirnn.


[TD 134]

[Dealbh]
Calum MacIomhair

Latha Nan Seachd Sian
Le
CALUM MACIOMHAIR

’S ANN sa’ gheamhradh a bh’ ann, a’ feasgar a’ tarruing anmoch agus farum an uisge air sgliat is uinneig a’ còmhstri ri dùrdan nan teangannan gormgheal a bha streap bho’n an teine, suas beul an t-simileir. Bha fuaim an dìle bha muigh a’ muthadh gach fuaim eile ’s ’gan toirt iomlan dha’n aon choisir aon-ghuthach, dripeil bith-bhuan. Chaidh carbaid no dhà seachad le srann ìosal, tùchanach, mar gum biodh iad a’ siubhal troimh rathad chlòimhe.

Shaoil leam ’s mi fiachainn ri truimead an fheasgair a chrathadh dhiom, fhad ’s a ghleidheadh na <eng>Monsoons<gai> an cùrsa as na h-Innseachan fada siar, nach robh an so ach fras. Gu ta ’s e fras fhada bh’ann a’ dòirteadh fad a’ latha, ’s a’ là roimhe. Ma bha gin ann bho chionn ghoirid dha na <eng>fair periods<gai> a bhios a’ cur a leithid de mhoit air na fàidhean-aimsir cha mhath a bha cuimhne agam a faicinn. Chan eil teagamh an deidh sin nach robh iad ri tighinn ris, far nach buaileadh sùil orra, ach sùil na gréine, no sùil jet gu h-àird as an iarmailt os cionn sgàilean dubharach na dìle. Nuair a thuit a’ chiad boinneag no dhà de shileadh bho mhullach an tighe thug iad brag air linoleum an làir a ghluais mi le cabhaig as mo chathair. Ruith na boinneagan an ceann a chéile ’nan sruthan, mar gum biodh cuideigin ’ga dhòrtadh a strùp coire san t-seòmar gu h-àrd.

Shuidhich mi peile-zinc air an làr fo’n dòrtadh, ach rinn e leithid de ghleadhraich ’s gu robh mi an dà bharail am fàgainn am peile no an leiginn cothrom siubhail leis an t-sruth air feadh an tighe.

Rinn mi mo chùrsa troimh an imcheist a bha ’gam tharruing a thaobh le bhith stiùreadh, mar a bha <eng>Captain Neilly<gai> uair-eigin “dlùth ris a liathaig,” air a mhodh so: Mur a cuir Bòrd na Sgoile mullach dìonach air an tigh aca, chan eil mi fo ìmpidh sam bith fuireach ann ag éisdeachd ri torman tacaideach an t-silidh ri bragadaich air peile-zinc, na eadhon gu’n teid mo bhàthadh. Tha sgiobairean ann gun teagamh a tha fuireach sa’ bhàta gu’n téid i fodha ’s an sgiobadh air an casan a thoirt leotha. Ri aghaidh cunnairt tha barrachd cuartachaidh aig sgiobadh na th’aig an sgiobair. Oir


[TD 135]

tha esan ceangailte ri bhàta an dà chuid le bannan-ceangail dleasdanais is le riaghailtean-còrdaidh, no <eng>ship’s articles<gai> eadar e fhéin ’s an sgiobadh.

Ach ’s ann tha sin a’ tachairt aig muir, is iomadh rud neònach ’ga thuilleadh. Cha b’ aithne dhomh bann-còrdaidh no <eng>article<gai> sam bith a bh’ eadar Bòrd Na Sgoile ’s mi fhéin, mar a robh an tuil is am peile-zinc. Agus ge b’ oil le Bòrd Na Sgoile sin an dà rud, nan gabhadh e dèanamh, bha mi dol a sheachnadh.

Dh’fhuirich mi san tigh mar thà fad oidhche an stoirm mhóir sa’ gheamhradh so chaidh. Ach ’s e b’aobhar dha sin nach fhaighinn mo shròin amach air dorus le neart agus farum na gaoithe. Nuair a thainig fèath sa’ mhadainn—agus cothrom meatraigeadh amach air dorus, bha ceathramh earrainn na sgoile ’s na casan-ceangail ris, ’s a mullach <eng>corrugated<gai> ’na laighe shìos am pàirc Iain Ruaraidh.

Ged a chaidh a’ sgoil a sgailceadh ’s a rusgadh bha Tigh a’ Gheamair ’na sheasamh fhathast os a chionn air mullach a’ chnuic cho daingeann seasmhach ri Caisteal Mór Steòrnabhaigh.

Chan eil seòladair sa’ bhaile cho tapaidh ris a’ Gheamair, no clachair, no breabadair. Agus chan eil eadar crìochan a’ bhaile tigh céilidh cho fialaidh, fosgailte ris an tigh aige. Rachainn gu tigh a’ Gheamair, agus nan gleidheadh am peile-zinc an tuil, ro-mhath! Mur a gleidheadh ’s gu ruigeadh e ìre <eng>Monsoon<gai> leagadh e grunn pheil-

[Dealbh]
Dòmhnall Iain Chaimbeil agus Calum MacIomhair aig ceann an tigh-sgoile.


[TD 136]

eachan mus ruigeadh e làrach tigh a’ Gheamair. Thug mi mo chasan leam.

Bha grunnan de fhir a’ Chinn-o-Thuath air gach being ri seanachas mu choinneamh an teine. Sheas an Geamair ’s e cur fàilt orm. Ged tha an slighe goirid eadar an dà thigh bha e air drùidheadh orm uiread ’s nach b’ann gun spàirn a fhuair mi mach a greim mo bhonaid ’s mo chòta. Shuidh mi a measg an luchd céilidh.

Lean Alasdair Fìdhleir air a sheanchas mun an tuil mhór a bh’ann a’ bhliadhna a leum an gleann thairis air na seann bhruthaichean ’gan tilgeil a thaobh ’s ’gan sracadh as am bonn ’s ’gan toirt leatha le neart an t-srutha sìos gu bun na h-aibhne, ’s amach seachad air Eilean Mara Arnoil. Bho bhris an abhainn a bruaichean tha bun na h-aibhne a’ ruith air chùrs eile, is thràigheadh Loch Arnoil cha mhór gu meud lòin. A’ dearbhadh nach eil càil nach caochail an Leódhus ach cumhachd nan Siantan.

Sud a’ bhliadhna, arsa Uisdean Beag, a dh’ éirich an Stang ’s mur a bitheadh gu robh tigh Dhòmhnaill ’ain Chaimbeil air liathad, ’s a’ sruth a’ ruith seachad cho dian, is Dòmhnall ag éigheach, “Fan a mach, a mhate, seachainn an tulach so,” bha ’n tuil air éirigh os cionn an tighe. Co-dhiùbh, ars Uisdean, cho robh iomagain sam bith air Dòmhnall oir chan eil snàmhaiche dha leithid sa’ bhaile.

Chaidh a’ seanchas air adhart a stigh, ged a bha ’n dìle muigh a dol an truimead, is aire na cuideachd an dràsd ’s a rithist ’ga leantainn gu fuirealach air sgliat is uinneig.

Bha Nap a’ bruidhinn air a liuthad rubha ris na shuath Dòmhnall ’ain Chaimbeil fhéin ’s a liuthad bàthadh as na thog e ceann air Cuantan an t-Saoghail Mhóir, bho sheòl e an toiseach amach a beul Abhainn Ghrìoda. Cha robh duine ’m Bradhgair cho eirmiseach ri Dòmhnall . . . . Dh’fhosgail an dorus. Dh’èalaidh cuid-eigin a steach. Stad an còmhradh. Sud Dòmhnall e fhéin ’na sheasamh mu ar coinneamh!

Sheas e measg na cuideachd, ìochdar a chòta a’ drùidheadh ’s a’ sileadh gu lòn am meadhon an làir.

Mus canadh tu “treabhad so” bhris grad shoillearachd air gach fear a bha làthair. Dheàlraich e mar éirigh na gréine a’ sgapadh neòil an dorchadais, ’s a’ toirt fiamh gàire air gach aghaidh san tigh-céilidh.

Dh’fhaodadh an dìle bhith dòrtadh amuigh, ach le aon cheist faoin bho Nap, bha <eng>fair period<gai> air briseadh—cha robh ceist mu dheighinn—air a’ chuideachd a bha stigh. “A Dhòmhnaill,” ars esan. “Eil turadh ann?”

[Sanas]


[TD 147]

[Dealbh]
[Gaelfonn]

THA cuimhne aig móran againn air na làithean anns do thòisich an gramafon air a rathad a dheanamh do dhachaidhean an sud ’s an so air feadh na Gaidhealtachd. Obair an Donais! Gnothach an-diadhaidh! Faoineas! Ach, leana beag is beag, sguir na cailleachan a choimhead fo’n bhòrd feuch càit’ as an robh an guth a’ tighinn, agus thòisich eadhon an fheadhainn a bu dùire ri gabhail ris a’ bhocsa iongantach a bheireadh Ruaraidh MacLeòid agus Earchaidh Grannd agus Niall Mac’Illeathain gu taobh thall an teine. Gus an tàinig an ràdio fhéin, cha robh a leithid de chur-seachad riamh air a’ Ghaidhealtachd.

Rinneadh agus reiceadh na mìltean clàr eadar an dà chogadh. Cha robh seinneadair Gàidhlig no fear Mòid nach robh an greim air ball aig na buidhnean móra, mar H.M.V. agus Parlophone agus Columbia, agus ’s fheudar gun do rinneadh fortain air na clàir Ghàidhlig ged nach do rinn na seinneadairean móran. Ach chuir an cogadh, gu ìre mhóir, casg air deanamh chlàr, agus stad buileach air deanamh chlàr Gàidhlige. An uair a bha an cogadh ullamh, bha prìsean agus cosgais de gach seòrsa air a dhol suas cho mór agus nach robh probhaid ann an deanamh chlàr na bu lugha na bha reic chinnteach air na mìltean dhiùbh. Cha toireadh buidheann thall no bhos sùil air clàr Gàidhlig tuilleadh, agus, bhon a sguir an cogadh, cha do nochd barrachd air ceithir clàir ùra—Seumas Mac a’ Phì agus Seoc Caimbeul agus duine no dhà eile. B’e ’bhuil a bh’ann, nach robh clàr de dh’òran Gàidhlig r’ a fhaotainn thall no bhos.

Mu dheireadh thall, tha coltas gu bheil atharrachadh a’ dol a thighinn air a’ chùis. Tha buidheann ùr ’ga cur air chois ann an


[TD 148]

[Dealbh]
Evelyn Chaimbeul

Glaschu—buidheann nach buin, anns a’ chiad dhol amach co-dhiùbh, ach ri òrain Ghàidhlig a mhàin. Is e so “Gaelfonn.” Anns an dealbh so shuas, chithear dealbh de’ n chiad chlàr a chuir a’ bhuidheann so amach bho chionn seachdain no dhà.

Air cùl “Gaelfonn” tha dithis dhaoine aig a bheil ùidh ann an cùisean Gaidhealach, agus b’ann ann an seanachas ri Murchadh Fearghastan—an seinneadair Leódhasach—a thàinig an gnothach fo’n ùidh an toiseach. Tha e ’nam beachd clàir a dheanamh de mhóran de luchd a’ bhuinn òir, agus rinneadh a’ chiad tòiseachadh mar thà, le Aonghas MacLeòid a Scalpaidh, agus le Evelyn Chaimbeul a Leódhas. Tha iad sin a’ deanamh trì clàir an urra, agus, cho luath ’s a ghabhas e deanamh, bithidh an tuilleadh anns na bùthan. Anns an t-sanas reic a tha an so shìos, chithear ainmean nan seinneadairean eile a tha, mar tha, air gealltanas a thoirt gun dean iad clàir.

Tha bliadhna a nise bhon a thòisich a’ chiad obair co-cheangailte ri “Gaelfonn.” Mun tugadh gealladh sam bith, no eadhon iomradh sam bith air a’ chùis, chuireadh litrichean amach air feadh an t-saoghail feuch de an iarraidh a bha air clàir de dh’ òrain Ghàidhlig. Thainig freagairtean as gach ceàrnaidh. As <eng>Fort William, Ontario<gai>, sgrìobh Dòmhnall Màrtainn:—

[Dealbh]
Aonghas Macleoid


[TD 149]

“B’ann le tlachd a leugh mi gum bheil e ’nur beachd clàir Ghàidhlig a chur amach. Tha iarraidh mhór air clàir de’n t-seòrsa ann an Canada agus ann an Ameireaga, agus tha mi cinnteach gun teid gu maith leibh. Cuiribh sìos m’ainm-sa, agus feuch gun toir sibh dhuinn uair-eigin clàr de dh’ òrain luaidh a Leódhas . . . .”

Chuir Ealasaid Cowie fios a Connecticut:—

“Cuiribh thugam fear de na clàir aig Aonghas MacLeòid, agus, mas urrainn dhuibh, thoiribh dhomh eadar-theangachadh de na h-òrain aige, oir chan eil Gàidhlig agam ann . . . .”

Sgrìobh Dòmhnall MacAsgaill a Nyasaland ann an Afraca:—

“Cuiribh thugam fios mu gach clàr Gàidhlig a nì sibh . . .”

Agus thuirt Lloyd Leland a <eng>Pennfield Ridge, New Brunswick<gai>:—

“Tha feum mhór air clàir Ghàidhlig, agus is ann ’na làn àm a tha sibh a’ dol an greim. Feuch gun cuir sibh thugam a h-uile gin de dh’ òrain Aonghais MhicLeòid, agus feuchaibh gun dean sibh, uair-eigin, clàir de fheadhainn de na mith-òrain Ghàidhlig. Buaidh agus piseach leibh . .”

Agus mar sin air adhart. As gach ceàrnaidh tha litrichean a’ tighinn leis gach posd a’ nochdadh gu bheil daoine toilichte an cothrom fhaighinn aon uair eile air òrain Ghàidhlig a cheannach.

Tha “Gaelfonn” a’ deanamh strì òrain de gach seòrsa a chur amach. Air gach clàr, bithidh òran aotrom agus òran mór (no òran tomadach air choir-eigin) agus, leana beag is beag, tha dòchas gun dean iad clàir de cheòl Gaidhealach eile cuideachd. Tha sinn uile an dòchas gun teid gu maith leis an fheadhainn a tha air cùl gnothach.

[Sanas]


[TD 151]

“Gnothaich Bhoireannach”
Le MURDAG NICCOINNICH

FAODAIDH na fasanan as ùra bhith an cuibhrionn gach tè san latha ’n diugh. Tha na boireannaich air fàs gu math nas tuigsinnich agus nas seòlta mu bhathar fasanta agus nas ealanta mu chaitheamh an cuid airgid. Cha e idir an tè as daoire còmhdach as nòsail, snasail. Saoileam gu bheil sinn gu mór ann an comain luchd deilbh, dèanamh agus reic nam fasan airson cho reusanta ’s a tha am prìsean.

Aig stairsneach a’ gheamhraidh ’s e cota-mór ar prìomh chùram. Ged is furasda bhith sgeadaichte gu rìomhach san t-samhradh, tha bhith seasgair, blàth agus taitneach air an t-sùil nas fhasa ràdh na dhèanamh an dòmhlachd a’ gheamhraidh. Tha taghadh a’ chota-mhóir geamhraidh, ma tà, car coltach ri bhith an tòir air ionad còmhnaidh. ’S ann ’na bhroinn a gheibhear muinghin car móran de’ n aimsir a tha romhainn. Feumaidh e bhith comhfhurtail agus snasail, oir is tric a chì an saoghal mór e. Is math as fhiach e saothair anns a’ cheannachd. Feuch mas bi cabhag oirbh! ’S e cheist am bheil e freagarrach ris a’ chor beatha, no ris a’ ghnè oibreach is teachd an tìr, a cheart cho math ris an sporan agus a’ chruth.

Tha gach seòrsa bian gu ro fhasanta am bliadhna. Gheibhear e air pòcaidean, bun-dùirn agus coileirean. ’Se craiceann an dobhar-choin as buileach cleachdail.

[Dealbh]

Chunnaic mi coilear dheth air a’ chòta fharsuing shnasmhor so. Seallaibh mar tha na putanan an cruth ∧ le aon shuas faisg air an amhaich agus a’ dol nas fhaide bho chéile mar tha iad a’ teàrnadh. Abair gu fuirich am fear-sa dùinte teann am fiacail na gaoithe. Còta bean an tighe tha so, agus i steach ’s amach gu daonnan. ’S e phrìs ochd ginidhean.


[TD 152]

[Dealbh]

Bha lìnig de rùsg uain molach geal anns a’ chòta ghlas so agus cha robh e idir tomadach. Nach grinn an dà shreath de ghreimean fuaigheil geala tha mu na h-uinnlean, mu bhàrr nan guaillean agus mu na pòcaidean. Brod a’ chòta tha so do’ n te leis an toil móran ùine chaitheamh amach a dorus—fiach naoi puinnd Sasunnach.

Tha na còtaichean farsuing anabarrach freagarrach do’ n te aig a bheil móran suidhe ri dheanamh ’na cota-mór, oir cha deanar làrach suidhe annta clisg; ach ged is e an cruth leathann as gnàthaichte an dràsda chunnaic mi còta snog ann an cumadh na bana-phrionnsa, mar their iad.

[Dealbh]

Cha teid e so air muin cus aodaich ach tha an t-aodach clòimh a th’ ann fìor-bhlàth le coilear leathann thar nan guaillean agus sreath phutanan eireachdail ’ga dhùnadh. Am measg iomadh dath eile bha an còta so air dath a’ ghobhainn-uisge air deich puinnd Sasunnach.

Tha a h-uile gnè clò fasanta an tràth so anns gach ball trusgain. Tha DANNIMAC air eadhon an clo-mór a chleachdadh. Gheibhear a nis còta de’ n chlo-mhóir agus ad ’na chois air an deanamh buileach dìonach o’n tuil. Do’n te nach urrainn iomadh còta fhaotainn, tha DANNIMAC air leth feumail. Bho làimh brod nan tàilleirean, an dathan càileir, cha dearg an t-uisg orra agus tha cuid dhiubh le lìnig a ghabhas carachadh a rèir ar deòin, le bann fighte mu chaol an dùirn. Tha iad cuideachd a’ cur amach còtaichean cloinne a tha cheart cho taitneach, agus cuimseach am prìs.

Air sgàth ùghdarrais a thoirt do na bha mi’n dùil a sgrìobhadh mu na fasanan chaith mi greiseag tìde a’ còmhradh ri fear leis a bheil, agus a tha aig mullach cinn, bùth as toil leis ainmeachadh mar teis


[TD 153]

[Sanas]


[TD 154]

meadhon mìle nam fasan an Dun-éideann; ’s e sin bùth Greensmith Downes. Tha Caiptean Downes a’ strì ri cur air adhairt nan gnàthan fasanta an Alba. Chan eil nì Gaidhealach fada bho chridhe, agus tha dlùth aithne aige air eileanan agus tir-mór taobh siar agus tuath ar dùthcha. ’Na bharail-san, a tha cho tric an comunn bhoireannach maiseach, nòsail, tha na mnathan Gaidhealach comasach air seasamh ri taobh an leth-bhreac feadh an t-saoghail mhóir. Dh’fhaodadh iad a bhith cho fasanta, oir tha iad mar is tric’ nas bòidhche, le snuadhan fìnealta, deudan dreachail, cuailein fhallain agus gun teagamh sam bith ’nan athais nas tarruinnich sùghach; ach b’ iomchuidh dhaibh barrachd suim a chur ’nan trusgan, iad a bhith annasach car àm agus an còmhnuidh grinn.

A nis, feumaidh sinn aideachadh gum b’ àbhaist do’n bhan-Ghaidheal a bhith ro thogarrach air i fhéin a sgeadachadh ann an ceairt chruth agus samhla a coimhearsnaich. Is iomadh sgillinn ruadh a choisinn an deònachas sin do’n luchd-reic a thuig gu tràth gum bu mhór a b’ fheàrr le Mòr an aon seòrsa còta ri Ceit. Tha an là so a’ caochladh.

Thogadh dealbh nan cóignear mhnà so air an ath dhuilleig mu choinneamh bùth Greensmith Downes. Thagh mi an dealbh a measg dòrlach mhath air sgàth gum faic sinn ann culaidh eudaich, freagarrach airson gach àm is tuiteamais, gun aon diubh ro iomallach sa’ chruth. Chan eil càil a mhath do’ n chuid as motha na fasanan a tha gu tur neo-àbhaisteach a chleachdadh. Faiceamaid air an làimh chlì cho àluinn ’s a tha an coilear agus na pòcaidean. ’S ann am bòidhchead an aodaich do-lùbach a chuir am fear deilbh earbsa. Bhiodh treallaich a chur air a’ ghùn sràid so mar òrachadh an lilidh. Ach ge be gùn do obair ghréis no brat òir luachmhor e, cha bhi a’ bhean-caitheamh fasanta mur eil a brògan, ’s a stocainnean, a miotagan, ’s a h-ad, eadhon gach nì a bhios an cois an trusgain air an taghadh a’ cheart cho ealanta ris a’ ghùn. ’S ann dubh a tha gach nì eile air a’ chaileig nòsail so.

’S e sgiorta chumhang a tha anns an dara deise. An tug sibh an aire nach eil ball a’ nochdadh fo’n t-seacaid ach sreath neamhnad? Tha ’n ad bheag dlùth do’n cheann. Mus leugh sibh so, ’s e mo bharail gum bi seacaidean mar as trice ainnleathann, sìmplidh, fada sìos thar ceann nan sliasad, le crios caol leathair gu minig mu’ n mheadhon agus móran phleatan no pailteas tarruing làn anns an sgiort.

Tha an treas ghùn de shìoda molach dubh. Nach eireachdail cho sìmplidh réidh ’s a tha e, ìosal aig a’ bhroilleach. Tha sreathan neamhnad aice mu h-amhaich, agus ’s ì dh’fhaodas, oir tha a muineal fada. Feumaidh te na h-amhaich ghoirid a bhith air a faicill. Is mór as fheàrr dhì-se a muineal fhàgail lom. Ged a tha ’chaileag-sa an ìre mhath àrd, tha cnaipean àrda air a brògan.

Do na mnathan as sine, bhiodh an ceathramh gùn fìor iomchuidh ann am móran thuaran dreachail, càileir, le muilichinnean gu dìreach thar na h-uillne, agus a rìs tha gach nì ’na chois dubh.

Anns a’ chóigeamh gùn chì sinn aon uair eile sìoda-gréiste bòidheach, neo-thruaillte. Tha iomlanachd sa’ chruth nach fheum sgeadach-


[TD 155]

[Dealbh]

adh sam bith eile. So an dearbh thrusgan do’n te air an bheil guaillean agus muineal fìnealta bòidheach.

Their iomadh lighiche tric gu leòir nach eil ìocshlaint a ni togail misnich boireannaich cho éifeachdach, ri culaidh ùr, no eadhon ad ùr, gu h-àraid, ma tha fios math aice ’na cridhe nach eil an sporan da-rìribh comasach air na phàidh i oirre.

Ann am beachd Chaiptein Downes—sean shaighdear—chan e na mnathan a mhàin, ach na fir, a tha ’faighinn misneachd agus togail meanmna nuair tha na boireannaich ’gan cur fhéin gu saothair a bhith sgeadaichte fasanta, dreachail. Gu dearbh ’s ann thuirt e gum b’e dleasdanas nam ban a bhith còmhdaichte cho sgiamhach, grinn, ’s a ghabhas a bhith gu sònraichte nuair tha an obair latha seachad. Na dì-chuimhnicheadh iad na cnaip chaola àrda bharrachd, oir ’s truagh a’ chas nach dèan iad-san nas grinne.

Chì sinn anns an dealbh eile gùn feasgair a bheir ’nar cuimhne Eilidh Bheag nan Eubhlan. Seallaibh a rithist cho sìmplidh ’s a tha e air a dheanamh de’ n t-sìoda ris an abrar <eng>“organza”<gai> air uachdair cota-bàn farsuinn de sheòrsa sìoda soillseach <eng>(taffeta)<gai>. Cluinnear a’ chaileag so a’ tighinn da-rìribh, agus có an nighean nach dùraich trusgan àillidh samhail so air coinneamh Nollaig na Bliadhn’ Uir! ’Se so cruth a dh’fhaodadh i chleachdadh troimh iomadh aimsir gu fasanta, snasmhor. Rabhadh, ma tha sibh an dùil gùn fada feasgair a cheannach, ged tha na dathan boillsgeach taitneach car greis fasaidh neach gu luath sgìth dhiubh, agus tha an t-uabhas anns na bùithtean de dh’fheadhainn shaora le cosmhuileachd chlachan luachmhor nach fhiach an dara sealladh.


[TD 156]

[Sanasan]


[TD 157]

[Dealbh]

Dh’ fheòraich mi de’n chaiptean mu àite a’ chlo-mhóir sna fasanan. Ma tha brod an tàilleir agaibh agus mur eil an clò ro throm is snasail e gu dearbh; ach feumaidh e an deas thàilleireachd gun cus dòmhlachd. Gun teagamh chan eil e soirbh gun a bhith tomadach sa’ chlo-mhór throm.

Dh’ aontaich mi ris gu dearbh an uair a thuirt e a rithist is a rithist gu bheil an trusgan as cosdail a’ tighinn gu neo-ni le brògan mì-iomchuidh, le miotagan mì-dhreachail no le ad mhì-cheutach. ’S e an te a bhios fasanta, speisealta an te nach eil leisg air aire fhaiceallaich a thoirt air gach nì a tha ’dol an cois an trusgain, nach dearmad an gùn saor ma tha e air a bhrod ghearradh de aodach earbsail, agus ma tha gach ball ’na chois iomchuidh freagarrach.

Is e an droch shàbhaileadh aodach saor fhaotainn do’ n chloinn. Tha deagh fhios agam gu bheil iad a’ fàs ann an aithghearr. Chan eil samhail <eng>LINDSAY MAID<gai> r’ a cheannach. Tha còrr agus dà òirleach air gach fàitheam aig meadhon agus muilchinn, nach feum buille ach an leigeil sìos no mach. ’S e an t-ionnsachadh òg an t-ionnsachadh bòidheach agus feuchamaid ri so a chumail ’nar n-aire mar tha na caileagan beaga ri fàs. Chan fhaicear nighean bheag gun ghuaillean ’s gun ghàirdeanan àluinn. Bu chòir dhuinn a bhith ’gam faicinn nas trice.

Millidh stocainnean grannda an culaidh as taitniche agus tha na stocainnean nylon doirbh an cumail slàn. Gheibh sibh a nise <eng>NYMOOR<gai> ann am botul. Cuiribh làn spàin bhig ann am pinnt bùirn agus fàgaibh am bogadh iad fad chóig mionaidean. Teasraigidh so dà phaidhir bho gach sracadh agus meudaichidh e am beatha.

Ma tha sibh ealamh, clis air na bioran tha gach ball aodaich fighte gu ro chleachdail. Tha eadhon snàth a dh’ fhigheas an samhla cló cnapach r’ a fhaotainn. Ma tha sibh de’ n ghnè nach bi blàth uair sam bith le guaillean rùisgte, fighibh guailleachan fada le fraoidhneas (stole) le snàth òir air oibreachadh troimhe agus bithidh sibh snasail, clùmhar.

Facal anns an dealachadh, ged theirear gun dean itean sgéimheach eòin ghrinn, chan eil sgàthan ann as earbsail na sùil bana-charaid dhìleis.


[TD 158]

Facal mu shanasan-reic anns an àireamh so

Is iomadh rud a dh’fhaodas a dhol ceàrr anns a’ chidsin uair sam bith, ach, aig àm Nollaige, ’se briseadh cridhe a th’ ann ma théid cuisean cudthromach, leithid <eng>Plum Pudding<gai> agus <eng>Mince Pies<gai> a Thigh Iain Ghròt. Fhuair sinn litir bho Chlann ’IcDhonnchaidh ann am Baile Phàislig—a tha air a bhith a’ cumail shanas-reic ri Gairm bhon a thòisich sinn—ag iarraidh oirnn a chur an cuimhne ar luchd-leughaidh gun cùm iadsan mìlsein Nollaige fo gach cùlaig ann an Alba. Tha sinn daonnan toilichte iomradh beag a thoirt air feadhainn a bhios a’ cumail taice ri Gairm, agus tha sinn an dòchas gun cùm ar luchd-leughaidh cuimhne air na buidhnean a tha a’ cur amach airgid air sanasan anns na duilleagan so.

Am measg an fheadhainn sin cuideachd, tha buidheann Watson air <eng>St. Vincent Street<gai> ann an Glaschu. Is math as fhiach iadsan an ainmeachadh, oir is e rud annasach a tha iad a’ tairgsinn. Chan e mhàin Litreachain (no <eng>Type-writers<gai>) a tha iadsan a’ cur fo ’r comhair an turus so, ach innealan recòrdaidh. Tha iad a’ cur am follais gum bitheadh na h-innealan so fìor fhreagarrach, agus ’nan cuideachadh mór, do sheinneadairean a tha ag ullachadh airson a’ Mhòid. So an aon dòigh anns an urrainn duine e fhéin a chluinntinn dìreach mar a chluinneas càch e, agus shaoileamaid nach bu mhisde feadhainn de’ r seinneadairean sin.

Chan fhada gus am bi daoine a’ tòiseachadh—ma tha iad a’ dol a thòiseachadh idir—air pent a chur air na ballachan ’s air na dorsan a tha a’ cur feuma air. An diugh, is iad na boireannaich gu tric a bhios a’ dol an greim a’ ghnìomh so, oir tha am penteadh air fàs cho furasda leis na stuthan mìorbhuileach a tha ri’ m faotainn. Thoireabh an aire ma tha sibh ann an tigh ùr, agus a’ feuchainn ri pent a chur air balla plastair. Tha ola anns a’ phlastar a tha buailteach tighinn an uachdar agus am pent a chur bho fheum. Air duilleig eile, chì sibh iomradh air <eng>“Fabriguard”<gai>—pent a tha, a réir an fheadhainn a tha ’ga dheanamh—a’ cur casg air an ùilleadh sin, agus tha e coltach gum faodar a chàradh air balla plastair no sement aon uair ’s gum bheil am balla da sheachdain a dh’ aois. Rud eile mu dheighinn am <eng>“Fabriguard”<gai> so—cha toir e ach ceithir uairean an uaireadair a’ tiormachadh, agus faodar a ghlanadh ’s a sgùradh aon là an déidh dhuibh a chur an greim.

Tha sinne uile a’ cur fàilte air “Gaelfonn” air a bheil iomradh air duilleig eile an so, ach ged is ann ri clàir Ghàidhlig a tha iadsan gu bhith strì, bithidh reic is sireadh fhathast, eadhon am measg luchd Gàidhlige air clàir Bheurla. Tha Mgr. Seumas Scott—a tha air a bhith a’ cumail shanasan-reic ri Gairm bhon a thòisich sinn—a’ toirt fios gu bheil esan a nise gu bhith a reic chlàr a thuilleadh air na h-innealan dealain a tha e air a bhith a’ cumail fo ’r comhair thuige so. Mar a thuirt sinn mar thà—is airidh an fheadhainn a tha a’ cumail tacsa ri Gairm, tacsa a chumail riutha.


[TD 163]

Turus Do’n Spainnt

(1) NA TAIRBH
(earrann de litir)

bho MHURCHADH MOIRREACH

[Dealbh]

CHAIDH mi a Bharcelóna aon là a dh’fhaicinn beagan de’n bhaile agus gu h-àraidh an t-sabaid-tharbh. Chuala mi na h-urad mu dheighinn i sin ’s gu robh mi airson faicinn le mo dhà, shùil an robh cridhe an Spàinntich cho eadar-dhealaichte ri ar cridheachan fhìn a thaobh co-fhaireachdainn ri duine is ri ainmhidh. Bha an là bh’ ann bruitheil ga riribh. A’ dol do’n bhaile san trèine bha gach fear ach beag ’s a sheacaid dheth agus sruth falluis o mhalaidhean. Nuair a ràinig sinn am baile ’s a bhrùchd sinn amach as an trèine, mhothaich mi gu robh am mórshluagh a’ dol air an aon siubhal ruinn fhìn. Ghabh móran aca na tramachan móra, ach o nach robh fhios againne càite an robh iad a’ dol lean sinn òirnn a’ coiseachd gus ’na ràinig sinn ar ceann-uidhe, agus b’ e an t-astar sin an aon mhìle a b’ fhaide a choisich mi a riamh. Ged a bha sinn rudeigin tràth, chaidh sinn asteach, is chùm sinn sùil fhosgailt ris na bha tachairt.


[TD 164]

Bha an togalach anns an robh an tarbh-shabaid ri a cumail air chumadh cuaich mhóir fhosgailte, shaoilinn mu cheud slat a liad aig a mullach agus còrr is leth-cheud slat anns a’ bhuaile san robh an tarbh ri a chluich. Bha na suidheachain—a’ chlach chruaidh—’nan cuairtean timcheall air a’ bhuaile so ’s ag éirigh, ruith air ruith, gu bil-àrd a’ bhalla, a bha suas ri ceud traigh a dh’ àirde. Ghabhadh an t-àite na mìltean.

Fhuair sinn àite-suidhe anns a’ chóigeamh no an sèathamh sreath, ri aghaidh gaoithe—ged nach robh móran ann dith sin—agus air chùl gréine, an dearbh thaobh a dh’ iarr sinn, oir ged is e am feasgar a bh’ann, bha teas mór fhathast anns a’ ghréin. Thòisich daoine a’ tighinn asteach, ’s nuair a thòisich, cha robh na suidheachain fada gun an lìonadh. Bha an taobh air an robh sinne—taobh na sgàile—làn chun a’ mhullaich, ach cha robh an taobh eile buileach cho dùmhail. Agus b’ e sin an sealladh! Cuid air an éideadh ’nan trusgain feasgair, na mnathan ann a’ rìomhachas ghùintean de gach seòrsa ’s de gach dath, móran ann á dùthchannan céin (le’n gabhail air an éideadh), cuid dhiubh mar sinn fhìn ’nan tuathaich air chuairt, a thainig a dh’fhaicinn an aoin seallaidh as nàiseanta do’n Spàinnt, ’s a’ chuid mhór aca air an éideadh cho sìmplidh ’s a leigeadh teas na gréine, an nàire fhéin agus lagh theann na Spàinnt leotha.

Mar cheann air gach nì bha àrd cheann suidhe roinn Bharcelóna de’ n dùthaich, e-fhéin no fhear-ionaid, ’s cha robh ceum ’ga thoirt am phéusan no foillsean na sabaid ach le òrdugh-san. Aig an àm shuidhichte thug esan cead an fhéisd fhosgladh. Shéideadh trompaid, is thainig gach duine aig an robh gnothach rithe a steach air dorus-taoibh, cuid air eich is cuid air chois, gach fear air a rìomhadh an trusgan lainneireach ioma-dathach, gu h-àraidh iadsan a bha a’ dol a chumail aghaidh ris na tairbh. Chaidh iad ’nan triall timcheall na buaile, is nuair a fhuair an dà mhaor dhubha a bha marcachd air thoiseach iuchair crò-nan-tarbh bho’n cheann-suidhe, chaidh iad amach.

Cha robh am fear mu dheireadh ach gann as an t-sealladh nuair a shéid an trompaid a rìs, is mus do shìolaidh am fuaim mu na ballachan, sud tarbh mór dubh a mach as a chrò ’na dhearg leum. Stad e, is le cheann uallach, móralach is sealladh sgianach ’na shùil, sheall e an cridhe na gréine is air na bha dhaoine an cuaich mhór na togalaich, is mar gun gabhadh e eagal thug e as ’na chruaidh leum. Ach an sin dhearc e air a’ ghille stàtail a bha gu coinneamh a thoirt dha. Ma dhearc cha b’ ann gu sìth a chaidh sin do’ n tarbh: le spàrn is ùtarrais eagalaich rinn e as a dheidh is earball dha’n adhar, an rùn reubadh as a chéile nì sam bith a thigeadh ’na rathad. Cha b’ urrainn duine beò seasamh ris, is ghabh an gille dìon air chùl còmhla mhór leathainn

[Sanas]


[TD 165]

[Dealbh]

de bhùird làidir a th’ ann a dh’ aon ghnothach airson àm de’ n t-seòrsa. Bha dùil agam gum bristeadh an tarbh sìos roimhe gach dìon is eile, ach cha do bhrist, ged a rinn e a dhìchioll ris; ’s ann a thug an dian riag seòrsa de stàmhnadh air. Ghabh an gille fàth air sin gu thighinn amach le ceum stàtail, gun luaisgean gun chabhaig, a thoirt aghaidh dha. Bha brat aige, buidhe air an dara taobh is pinc air an taobh eile, ’s gach ionnsaigh a thug an tarbh air bha e a’ cumail a’ bhrait so ri aghaidh, is nuair a shaoil leat a bha an duine air adhaircean aige, ’s ann a bha esan air ceum beag grinn a thoirt a thaobh is thusa, a thairbh, a steach fo achlais. Thug an gille greiseag a’ cluiche an tairbh mar sin, a dhearbhadh a mhisnich, a lùghmhoireachd is eòlais fhéin, agus a’ fiachainn dòigh is gnè an tairbh a bha e gu shabaid gu bhàs.

Air do’ n cheann-suidhe crathadh a neapaicean, sheinn an trompaid a rìs, ’s thainig fear air each a steach do’ n bhuaile le sleagh thapaidh fhiodha aige ’na làimh is rinn stàillinn oirre mu thrì òirlich a dh’fhad. Bha brat mór trom tiugh a’ còmhdach an eich air an taobh dheas, cha mhór chun a làir, agus an t-sùil dheas air a dalladh. Dh’ fhuirich am fear-sleagha (picador) faisg air iomall na buaile, is thionndaidh e an t-each a chumail na sùla doille ’s a’ bhrait-dhìon ris an taobh muigh, agus sheas e an sin is math dh’ fhaoidte, airson nan tigeadh air, gun teàrnadh e e-fhéin le leum thairis air a challaid fhiodha a bha cuairteachadh na buaile. Chaidh aire an tairbh a thoirt chun a’ mharcaich, is, ma chaidh, sud e ’na bhoile-chaothaich an cliathaich an eich, a’ fiachainn ri a reubadh as a chéile ’s a’ togail a leth-deiridh uair is uair bho’ n talamh, agus sin a dh’ aindeoin is gu robh am picador, gu a chumail air ais, a’ sàthadh na sleagha le uile neart am bac a ghuaillean; ach cha robh e coltach gun tug sin feac air aig an àm, ’s bha dùil agam uair is uair gum bitheadh an t-each ’s an duine ri làr. Ach cha robh: bha am brat a bha còmhdach an eich cho tiugh ’s nach d’ fhuair an t-each, cho fada ’s a chunnaic mise, dochann sam bith. Cha tug e fiù is breab no sitir as, dìreach mar nach bitheadh fhios aige dé bha ’g a dhiogladh: bha an t-sùil dhall eadar e is eòlas air a chunnard. Lean am fear-sleagha a’ ditheadh ’s a’ dinneadh ’s a’ sàthadh na sleagha gus ’na lagaich an tarbh rud-eigin. Thugadh an sin aire an tairbh dhe’n each, is thòisich an toreador a rìs ’ga chluich; fòil, lùghmhor, stàtail, cha robh cleas a b’aithne dha nach do dh’ fhiach e, air uairibh a’ “gabhail” an tairbh ’s e-fhéin air


[TD 166]

[Dealbh]

a ghlùinean no o chùlaibh, agus a dh’ aindeoin gach sian a chaidh air cha do shuath adhairc ann.

Thainig an sin a dh’ ionnsaigh an tairbh fear gun chleòc gun bhrat gun eile ach gath anns gach làimh mu shlat a dh’fhad (bandilleras) air an sgeadachadh an riobanan dealbhach. Nuair a bha e mu fhichead slat bhuaithe, thòisich e ’ga shiùthadachadh, ach cha robh an tarbh ag iarraidh móran spreòtaidh, is sud sibh gu chéile ’nur deann, ach dìreach nuair a rinn an tarbh airson a thogail air adhaircean, thug mo laochan leum grinn thuige ’s gu thaobh le chasan righte sìnte, is shàth e na gathan am fìor mhullach a ghuaillean. Rinneadh so trì uairean, is shaoil mi nach robh car san iomairt cho snasail ri leum a bhandillero an aghaidh an tairbh, ’s gun dìon air ach a mhisneachd ’s a shùil ’s a lùghmhorachd fhéin. Mas ann a dhùsgadh a mhèinn a chaidh na gathan a chur ann, agus shaoileadh neach nach robh sin ri iarraidh, cha robh iad gun bhuaidh, oir nuair a thòisich an toreador a rìs a’ cluiche an tairbh, bha aige ris gach cleas a bha aige a chur an gnìomh mas robh an tarbh stàmhnaichte gu leòir leis. Nuair a bhà, chaidh e a dh’ iarraidh air a cheann-suidhe cead a’ bhuille-mharbhaidh. Fhuair e sin, is dh’ fhalbh e le ceum socair, flathail, is nuair a bha e faisg air meadhon na buaile, thionndaidh e trì no ceithir a dh’ uairean ’s a cheannabheart aige ’na làimh shìnte; choisrig e an tarbh do na h-uile bha làthair, is thilg e a cheannabheart thar a ghuailne air a’ ghainmhich.

Ghabh e an sin brat dearg le oir fìllte mu luirg bhig fhiodha, agus le chlaidheamh ’na làimh ’s e ’ga fhalach uairean an lùib a’ bhrait, chaidh e a dh’ ionnsaigh an tairbh, is cha robh stàtalachd is grinneas-char ann gus an sin. Chluich is chleas e an tarbh gu thogradh, ’s gach car is tionndadh ealamh, clis, deas, ach gun sheas an tarbh aon uair air a bhrat, ’s bha aige ri leigeil as. Ged a chaidh caol theàrnadh air, cha tug e aon cheum cabhagach as. Ruith na fir-chuidich a thoirt aire an tairbh thuca fhéin gus am faigheadh an toreador brat eile. Fhuair e sin, is nuair a shaoil e a bha an tarbh fo smachd aige is a chasan ceithir-cheàrnach air dhòigh ’s nach b’ urrainn dà gluasad gun fhios dà, chaidh e thuige, is shàth e an claidheamh, shaoil mi, mu’ n t-shlinnean. On nach deach e domhainn gu leòir ann, tharraing e amach e, agus an deidh greiseag cluich eile, shàth e a rìs e, agus dh’fhalbh a chasan tioram bho’n tarbh is thuit e marbh. Nuair a shlaodadh a’ chlosach amach, chaidh cluas dheth a thoirt do’n


[TD 167]

toreador mar urram, is chaidh esan an sin timcheall na buaile g’a nochdadh fhéin le mórghreadhn do na h-uile, is iolach àrd is bas-bhualadh ’ga choinneachadh anns gach ceàrnaidh, cuid a’ sadadh an adan, cuid gibhtean luachmhor—nì air bith a nochdadh am meas a bh’ac air, ach chunnaic mi maoir-shìth a’ dol air an dearg chaothach nuair a thòisich cuid de’n fheadhainn òg a’ sadadh nan cuisionan thuige. Leum an sin sgaoth de ghlas-ghillean do’n bhuaile, is dh’fhalbh iad leis a’ ghaisgeach mhór air fras-mhullach an guaillean, oir chan eil dad ann as cliùitiche leothasan na urram a’ mhatador (fear marbhaidh an tairbh).

Cha do lean an iomairt sin uile ach mu leth uair a thìde, oir chunnaic sinn sia tairbh ’gam marbhadh an aon fheasgar. Cha robh dol aig cuid de na matadors air marbhadh aithghearr, glan a dheanamh, ged a dh’fhaodadh iad a bhith glé sgiobalt roimhe an sin, is chual iad air a’ chluais bu bhuidhre aca an tàir-fheadalaich ’s an tàmailt a fhuair iad o’n luchd-amharc. Dé nach dean am fear nach eil air an stiùir! Cha mhór nach robh cuid a’ leum a shealltuinn dhaibh mar bu chòir dhaibh snas a’ chlaidheimh a nochdadh leis a’ bhuille dheireannaich! Agus bodach as aithne dhomh fhìn ’nam measg!

An robh an sealladh brùideil? Saoilidh mi gu robh, ged nach téid an Spàinnteach leinn an sin. Co dhiù, tha fhaicinn aon uair gu leòir dheth, gu h-àraidh sàthaidhean a’ phicador. Ach tha mi toilichte gum faca mi e, ged tha mi duilich, a dh’aindeoin fearalachd nan gillean, gu bheil na h-urad a’ cur ùidh cho mór ann.

[Sanasan]


[TD 168]

Banais Aighearach an Eirisgeidh

Le Mgr. AILEAN DOMHNALLACH
(bho Fhear Chanaidh.)

Ma bheir duine sùil air an <eng>“Eriskay Register”<gai> far an robh pòsaidhean agus baistidhean muinntir an eilein air an sgrìobhadh le Mgr. Ailean Dòmhnallach nach maireann, is coltach gum faic e an earrann so:—

<eng>“Donald Campbell, Haun, and Kate Campbell, Chapelhouse Ru-Ban, were after due proclamation of banns married by me in the Oratory Ru Ban (with nuptual mass) on Tuesday, 7th February, 1899, in presence of John Reilly and Maggie McLennan.<gai>
ALLAN MCDONALD.”

Nis, ’s i bean-chumail-tighe aig Maighstir Ailean aig an àm ud a bha ann an Ceit Chaimbeul; agus air a thàilleabh sin, agus leis cho toilichte cridheil a tha muinntir an eilein sin, rinneadh “banais agus mór-phosadh” a bha ainmeil. B’ iad na daoine a shuidh aig bòrd na bainnse an oidhche sin, a réir leabhrain Mhgr Ailein fhéin:—

Kate (Bhàn)
(bean na bainnse)
<eng> Bridesmaid
Father & Mother

Myself<gai>
(Mgr Ailean)

Donald
(fear na bainnse)
Neil (MacDiarmid)
(bràthair Ruairi)

* * * * *

A.McL(ennan)

H.McL(ennan)
(a bha cumail na bùthadh ann an Eirisgeidh aig an àm sin)
Fr McDougal
(sagart Bheinne bhFadhla)
Miss Rigg
(piuthar Mhgr Sheòrais Rigg a chailleadh san fhiabhras)
<eng>Piper
Kate (sister of D) <gai>
Donald Beag (MacIsaac)

Donald Stiall

John MacDonald
wife (Iseabail, piuthar fear na bainnse)
Donald Campbell (bràthair fear na bainnse)
Angus McEachen (saor)
Miss McDougall

<eng>Schoolmaster<gai>
(John Reilly)
Miss Reilly

Fr John
(sagart Bhòirnis)
Jessie

<eng>Piper<gai>
Jane
Angus (Campbell, bràthair fear na bainnse)
Rory McDiarmid
(Ruairi mac ’Ill’Easbuig)
Jessie
Rachel

Peggy McLennan

R. McAskill (Polacharra)
Marion McAskill


[TD 169]

[Dealbh]
Bean Na Bainnse


[TD 170]

Dh’ iarradh air Mgr Ailean slàinte bean is fear na bainnse a ghabhail, mar a b’ àbhaist; agus is e thuirt e:—

Slàinte! bhean is fhir na bainnse!
Ged is Caimbeulaich sibh còmhla,
’S ioma cùis a tha ’gam ruighinn,
’S mi ’nam shuidhe aig a’ bhòrd-sa;
Thàinig caochladh air an t-saoghal
Bho là raonadh Inbhear Lòchaidh,
Faicibh có so air gach làimh dhiom,
’S pailt na nàimhdean air gach dòrn dhiom!
Chan eil iongnadh ged ’iodh sgraing orm
Mun deoch slàinte ’s fheudar òl leam,
Slàinte càraid a chlann Diarmaid
Cha robh mi riamh an leith’d de dh’ònadh;
Slàinte nan Caimbeulach nimheil
Aig fear mo chinnidh-sa Chlann Dòmhnaill!
Slàinte an treamh as beag mo spéis dhaibh,
’Si ’n éiginn bheireadh orm gun òlainn!
Nuair chuimhnichear am foill ’s am falachd
Am murt, an gadachd, ’s an cuid dòibheart,
Oidhche Ghleanna Comhann ’s gach eucoir
Rinn na béistean air Clann Dòmhnaill!
’S cha do thréig iad fhathasd an dòchas
Bhith ri spùilleadh agus fòirneart,
’S bho thachair dhomh bhith ’n fhine rìoghail,
Rinn iad innleachd air mo leònadh.
Cha robh mi idir a’ smaointinn
Gu robh saod gun tigeadh tòir orm,
Ach thàinig iad gun fhios g’ am fhoighneachd
Anns an fhoill bu dual do’n phòr ud;
Cho dona ’s gu robh luchd nan creachan
Anns na linn chaidh seachad òirnne,
’S ann tha buileach dona ’m meàirleach
Tha sa’ cheàrnsa air tòiseach;
Bho bha mi gun chrodh gun aighean
Mar bha chaileag rinn an t-òran,
Cha robh sian a smaointinn agam
Gun tigeadh gadaiche ’nam chòir-sa;
Càraid chat is deannan ianlainn,
’S caigeann phiatan, mo chuid stòrais,
Tuillidh maoin cha robh e agam,
’S cha robh mi ri amharus mu’n dòibheart
Bha cinntinn anns a’ chridhe carach
Dh’fhàg an sagart bochd gun sòlas,
Ged shladadh e leis mo spréidh-sa,
Cha chuireadh e éis no bròn orm;
Ach ghoid e bhuam bean-an-taighe,
’S dh’ fhàg na fraighean-sa gun dòigh orr’,
Nam bu duine mi gu aimhreit,
Gheibheadh an Caimbeulach an dòrn uam,
Nach do sheas e lagh na gadachd
Nach dianadh slad air mnathan còire;


[TD 171]

Dh’ fhàgainn sgeòdan air a bhusan,
’S bheirinn dusan sgailc mu’n t-sròin dha,
’S bhiodh e dùbailte ’na fhine—
Camabhialach ’s Cama-shrònach!
Ach bho theirear rium “An Crìostuidh,”
’S e mar fhiachaibh orm bhith stòlda,
Cha dian mi phronnadh no riasladh,
Nì mi strìochdadh mar as còir dhomh,
’S nach reachainn idir an urras
Nach d’ fhalbh lurag ’ga deòin leis.
Ged tha ur treamh seach càch neo-mhiosail,
’S a h-uile miosad riamh ’nan còmhdhail,
Chan eil mi idir dol a chantainn,
Nach eil mi ’g altrum gné de dhòchas
Nach fhaod e bhith nach eil an déis so
Cho neo-spéiseil ris a’ chòrr dhiu,
Cha robh tòrr ’na mholl gun sìlean
De’ n ghràin bu phrìseile dhe’n eòrna,
Nach anns a’ pholl a tha ’n daoimein,
Leug as mó foighneachd ’ga bhòidhchead?
Nach suarach salach an t-àite
Bhios daoine cnàgnadh an òir as?
’S ged is suarach, fuathach, nimheil
An fhine dhe’m bheil sibhse còmhla,
Bheir sinn dhuibh le chéile ’n t-urram
Gur sibhse ’n gràinne-mullaich eòrna,
Gur sibhse smior de dh’ òr na méinne,
Is daoimeannan ceutach ur seòrsa.

Ach ’s tìm dhomh tilleadh thun mo ghnothaich,
’S a’ ghoileam-sa chur gu crìoch dhuibh,
’S cuiream suas gun tuilleadh dàlach
Slàint’ na càraid-sa Chlann Diarmaid!
’S e mo ghuidhe dhaibh an còmhnuidh
An cupan sòlais a bhith lìonte,
’S a h-uile là dhaibh air an fhonn-sa
An rath ’s am fonn a dhol am miadachd,
Sòlas inntinne is cridhe,
’S cuibheas maoin dhaibh mar a dh’ iarradh,
Fallaineachd dhaibh agus slàinte,
Gun dad gus am fàgail cianail,
Gaol nan daoine gun ghruaim dhaibh
Bhith mun cuairt daibh ioma bliadhna,
Faire Mhoire is cùram Mhìcheil,
Comhnaidh naoimh is ban-naoimh Chrìosta,
Iùl nan ainglean thun na crìch’ dhaibh,
Is seilbh rìoghachd Dhé gu sìorruidh.


Tha mi an comain Eóghainn Mhic Gill’ innein a bha aig a’ bhanais so, ’s thug dhomh móran fiosrachaidh air an fheadhainn eile a bha an làthair am feasgar ud.
F. C.


[TD 173]

Stac Eilean Shanndaidh
Le DOMHNALL A. MACLEOID

[Dealbh]

ANN an Aireamh II de Ghairm tha cunntas air a thoirt le Iain Moireastan air “Mana an Nisich” anns a bheil aon nì co-dhiùbh a tha airidh air an còrr beartachadh na gheibhear sna trì sreathan aig Iain Moireastan far a bheil e ag ràdh: “Tha cuid de na gugannan cho duilich faighinn thuca ris na maidean a chuir Dòmhnall Dòmhnallach Lìonail ’nam seasamh air Stac Eilean Shanndaidh”—Gairm II, t. d. 16. Nis, ged is e an tigh agam-sa aitreabh as fhaisg air Eilean Shanndaidh air mór-thir Dùthaich ’ic Aoidh—astar mìle air falbh—cha chuala mi riamh roimhe ainm a’ ghaisgich a rinn an gnìomh treubhantais bha sud, agus is math a b’ fhiach a chumail air chuimhne. Ach ged nach cuala mi ’ainm chunnaic mi an duine, agus an sgioba nuair thill iad o’n Stac, is mi còmhla ri m’ athair air an Eilean suas ri trì fichead bliadhn’ air ais.

Is iomadh uair a sheas mise fa chomhair Stac iomraideach Eilean Shanndaidh a’ sealltainn maidean an Dòmhnallaich do luchd turuis a iomadh ceàrn a bhios gach bliadhna a’ tadhal an Eilein a choimhead iomadh seòrsa eun-mara nach fhaicear ach gann an àite air bith eile. Tha na maidean a’ dearbhadh gu soilleir gun deach an cur ann le làmhan duine, agus mar b’ e so cha toireadh an luchd turuis bha mise a’ treòrachadh ach beag creideas do an sgeul gun deach duine riamh gu mullach an Staic.

Ach bithidh a’ cheisd a nis ag éirigh an inntinn luchd-leughaidh ciamar a chaidh aig an Dòmhnallach air mullach an Staic a ruigsinn. Tha an Stac còrr air trì cheud troigh air àird, agus ’na seasamh an geodha rud-eiginn mar so: Ú. Chaidh ròp a tharruing bho sròin gu sròin de’n geodha agus thairis air mullach an Staic, agus air do’n Dòmhnallach a dhol null gu ruig an Stac air an ròp, air a làmhan ’s a chasan, chaidh seòrsa de chreathall, no bascaid uidheamachadh air an ròp, agus mar so fhuaireadh dòigh air na h-uighean ’s na h-eòin a bha an Dòmhnallach a’ cosnadh an lìonmhorachd a tharraing a null gu càch. Fhuair mise an t-iomradh so mu thimcheall deich bliadhn’ an deidh an àm o sgioba sgoth Niseach a chaidh a bhriseadh aig Eilean Shanndaidh is iad a’ tilleadh o Shùlaisgeir. Bha dithis co-dhiùbh de sgiob’ an sgoth so còmhla ris an Dòmhnallach aig an Stac.


[TD 175]

Gliocas Nan Gall
Le FIONNLAGH DOMHNALLACH

CHAN EIL duine ciallach sam bith—no eadhon boireannach—aig nach eil fios gu bheil na Gaidheil mar shluagh fad air ais. Is fhada bhon a bha fios againne air, ach cha do thuig sinn riamh carson gus an do chuir Alasdair Domhnallach a Bòrnais a mheòir air cnag na cùise anns an litir a chuir e thugainn mu na rocaidean ann an Uibhist-a-Deas. Cus Gàidhlige! Sin an rud a tha ceàrr. Tuilleadh mór is cus.

Bha a’ Ghàidhlig math gu leòir ann an Gàrradh Eden—agus tha fios is cìnnt againn gur i a’ chànain a bha eadhon aig na h-eòin anns an lios sin—ach chan eil i math gu leòir anns an là ’s am bheil sinne beò an diugh. Mar dhearbhadh air sin, tha’n àireamh a tha ’ga bruidhinn—beagan is ceithir fichead mìle a thog i mun do ràinig iad aois no tuigse agus nach urrainn a nise a call ged a tha feadhainn aca a’ deanamh an dìchill. Tha sinn uasal as an fheadhainn sin—bithidh sinn ’gam faicinn uaireannan aig a’ Mhòd agus aig dannsachan Oidhche Shathurna ann an Aitreabh nan Gaidheal. Tha iad sin air gliocas a lorg, mar a rinn na h-èoin bho chionn fhada, oir càite an diugh a bheil eun aig a bheil Gàidhlig, mur a bheil guga no dhà air Sùlaisgeir.

Is e cho seann fhasanta ’s a tha sinn air a’ Ghaidhealtachd is coireach. Mar a thuirt sinn mar thà, bha a’ Ghàidhlig math gu leòir ann an Gàrradh Eden, aig teaghlach beag nach robh, cho fad ’s as aithne dhuinn, a’ deanamh siubhail. Teaghlach aig nach robh eadhon radio, ’s nach fhaca riamh dealbh Ameireaganach ann an Tigh Dhealbh. Ach chan ann mar sin a tha sinne. Tha sinn air ar cuartachadh le mìorbhuilean an t-saoghail mhóir, le radio agus telibhisean agus le rudan mar sin. Tha dealbhan Ameireaganach ann an Tighean Dhealbh air gach taobh dhinn, agus, le cion na Beurla tha sinn buailteach an fheadhainn as fheàrr dhiubh a chall, oir tha iad air an comharrachadh le litir nach eil idir anns an aibidil againn—an litir X.

Agus càite a bheil rudan againn anns a’ Ghàidhlig a chuireas sinn mu choinneamh nan tàlaidhean sin a tha ’gar buaireadh ann an cànain choigreach? Am bheil seinneadair againn a chuireas sinn mu choinneamh Seonaidh Réidh, ged is ann a Baile Màiri ann an Leódhas a dh’fhalbh a sheanmhair ri linn an Ath-leasachaidh. Càite am faicear caileag air cléith-luaidh cho snog ri Marilyn Nic-an-Rothaich, ged is ann a Camustianabhaig anns an Eilean Sgitheanach a theich piuthar a seanar an déidh dhith rud-eigin a thilgeil air polasman an uair a bha Batal a’ Bhràighe aig a theas. Am bheil aon <eng>“Teddy Boy”<gai> againn as fhiach an t-ainm? Am bheil comas aig ar fir feasgar socair a chur seachad a’ cur thasdan air cù no air each? Chan eil! Chan eil! Chan eil! Agus b’e sin an fhreagairt a gheibhinn ged a dh’ ainmichinn rudan ionmholta eile.

Tha e math gu leòir a bhith a’ bruidhinn ’s a’ faighneachd cheisd, ach dé tha sinn a’ dol a dheanamh mun chùis? Tha uallach òirnne


[TD 176]

mu na rudan sin, agus tha uallach buileach oirnn nach eil An Comunn Gaidhealach a’ deanamh dad, agus nach eil coltas gu bheil eadhon Coimisean nan Croitearan a dol a ghabhail ùidh ann an dad ach croitean. An e seinn aig Mòid a’ Chomuinn a chuir Seonaidh Réidh far am bheil e? Agus an e idir idir croit a rinn a h-ainm do Mharilyn Nic-an-Rothaich?

Ach cha do chaill sinne ar misneachd, sinn nach do chaill, oir le bhith a’ beachdachadh air figeirean tha sinn air tighinn chun a’ cho-dhùnaidh nach eil a’ Ghàidhlig a’ searg idir—gur ann a tha i a’ sìor dhol o neart gu neart. So agaibh clàr-fhigeirean a chuir sinn an eagan a chéile an deidh móran sgrùdaidh agus rannsachaidh.

An t-àite		A’ bhliadhna		Aireamh an luchd Gàidhlige
Eden				1			1
Eden				2			2
Eden				3			3
Eden				4			4
Alba				1955			90,000

An e searg a tha na figeirean sin a’ dearbhadh? Chan e idir, ach cànain a tha a’ dol bho neart gu neart. Gu dearbha, mur a tig atharrachadh mór air a’ chlàr ud shuas ann am beagan bhliadhnachan, ’s ann a dh’ fheumas sinn smaoineachadh mu chomunn air cho-eigin a chur air chois gus a’ Bheurla a chuideachadh, agus Gairm a chlo-bhualadh ann am Beurla, le leasanan. Ach cha leig sinn leas sealltainn cho fada air adhart an dràsda. ’S fheàrr dhuinn tilleadh chun a’ chuspair.

Chan eil, mar a thubhairt sinn, ar cuid fhéin againn de mhaitheas an t-saoghail ann an Gàidhlig an latha an diugh. Anns na h-àireamhan de Ghairm a tha air thoiseach oirnn (chan urrainn dhuinn dad a dheanamh mu chàch—tha a’ chuid as motha aca air reic) tha sinn a’ dol a dheanamh oidhirp rudan beaga, feumail, a theagasg do ar luchd leughaidh gus am fàs iad rud-eigin coltach ri mór-shluagh an t-saoghail. (A nise, na biodh eagal sam bith oirbh roimh leasanan—cha dean iad dochair sam bith. Tha luchd Beurla air a bhith a’ leantainn nan leasanan aig Jake Dòmhnallach bhon a thòisich Gairm, agus tha am Beurla cho réidh, siùbhlach ’s a bha i riamh.)

So mar a tha sinn a’ dol a dheanamh.

Ann an àireamhan na h-ath-bhliadhna, bithidh comh-fharpaisean beaga againn mar a bhios aca anns na paipearan naidheachd, le duaisean. Mar so.

(1) Duais airson ainm agus dealbh an Uibhistich as coltaiche ri (a) Groucho Marx, (b) Rìgh Farouk, (c) Dòmhnall Donn.

(2) Duais airson (a) òran mór, (b) òran beag, bìodach.


[TD 177]

(3) Duais airson (a) fear a chunnaic leth-uair de’n Mhòd air telibhisean (b) boireannach aig am bheil an dà shealladh a h-uile feasgar Di-Ciadainn.

Agus mar sin air adhart . . . .

Sin beagan de na rudan a tha a’ feitheamh oirbh anns na Gairmean a tha air thoiseach oirbh, agus tha sinn a’ gealltainn nach tuit a’ phrìs fo leth-chrun. Bithidh sinn cuideachd a’ toirt cuiridhean do sgrìobhadairean Gàidhlig ainmeil gus naidheachdan a thoirt dhuibh air cuspairean cho eadar-dhealaichte ri “Mar a dh’fhàs mi reamhar le bhith ag ithe buntàta” agus “Mar a dh’fhàs mi caol le bhith ag ithe buntàta.”

Ach, air adhart sinn gu cuspair na ràithe so.

Am bliadhna, tha An Nollaig gu bhith air a cumail air a’ chóigeamh latha fichead de’n Dùdlachd, agus, an uair a chuala sinne so air Iomradh Gàidhlig a’ Bh. B. C., bhuail e oirnn gu bheil na Gaidheil—ri linn a bhith cho fad air ais ’s a tha iad—fada air dheireadh air sluagh an t-saoghail mhóir ann a bhith a’ toirt seachad ghibhtean aig àm na Nollaige. An uiridh, mar eiseamplair, cha do ràinig dad oifis Gairm ach aon phasgan a chaidh iomrall anns a’ phost, agus seachd litrichean bho fheadhainn a bha ag iarraidh an cuid airgid a thilleadh thuca seach nach d’ fhuair iad Gairm an fhoghair mun do thog iad am buntàta. Tha aobhar air a so, agus tha sinn mionnaichte gur e an t-aobhar gainne an airgid.

Uill, tha e furasda gu leòir airgead a dheanamh. Tha na Sasunnaich ’ga dheanamh. Ciamar? Tha leis gum bheil iad cho math air a’ Bheurla agus gum bheil iad a’ buinneig nam “<eng>Pools<gai>.” Tha sinn, matà, a’ dol a thòiseachadh air “<eng>Pools<gai>” Ghàidhlig, agus, anns a’ chiad dol amach tha sinn a’ dol a litreachadh an fhacail ann an riochd Gàidhlig, mar is minig a bhios sinn a’ deanamh le facail eile. Mar so—“P-U-L-S.” Nach eil sin cho Gaidhealach ’s a throgras sibh?

Chan eil teagamh sam bith againn nach bi na Gaidheil cus nas sgileile aig na Pùls na tha na Goill. Agus innsidh sinn dhuibh carson. Tha tàlantan nàdurrach dual do’n Ghaidheal nach eil dual do a bhràithrean mu dheas. Canaibh, airson toiseach tòiseachaidh, an dà shealladh. Chan eil duine sam bith aig a bheil an dà shealladh nach fhaod na mìltean not a dheanamh a h-uile seachdain air na Pùls. Agus, rud eile—tha fàisneachdan againn air bilean an t-sluaigh fhathast a rinneadh bho chionn bhliadhnachan móra air ais, a tha ag innseadh na fìrinne a thaobh ball-coise mar a tha iad ag innseadh na fìrinne a thaobh rudan eile. Beachdaichibh air te de na fàisneachdan as ainmeile a rinn Coinneach Odhar riamh—tha fios aig gach pàisde sgoile oirre:—

“Thig an latha anns an toir balaich An Rubha buaidh air gillean a’ Phuill Duibh.”

Nach eil sin cho soilleir ’s a throgras sibh? Cho math ’sa chì sìbhse cuban (so a’ Ghàidhlig a bhios sinn a’ cur air <eng>“coupon”<gai>) le loinne mar so air—

<eng>Point, Lewis v. Blackpool<gai>

stobaibh sios 1 cho luath ’s a rinn sibh dad riamh.


[TD 178]

Tha sin, tha sinn a’ smaoineachadh, soillseachadh gu leòir air a’ chùis. Ma dh’ innseas sinn an còrr, bithidh a h-uile duine agaibh a’ buinneig nam Pùls aig Gairm, agus ’s ann aig Sealbh a tha fios càite as an tig an t-airgead a phaidheas sibh uile. Ach na gabhaibh cùram. Duine sam bith a gheibh an cuban so ceart, gheibh e luach a shaothrach gun teagamh.

So na riaghailtean.

(1) Faodaidh duine sam bith Pùls Gairm a dheanamh, ach a mhàin ministearan. (Cha bhiodh e dòigheil dhoibh-san.)

(2) Lìonaibh an cuban mar so;—
I ma bhuinneagas aon taobh.
II ma bhuinneagas an taobh eile.
III ma bhuinneagas an dà thaobh.
V mar a buinneig taobh idir. (’Se X a bhitheas aca anns na Pùls Bheurla airson so cuideachd, ach, mar a thubhairt sinn mar tha, chan eil X ann an aibidil na Gàidhlig ann. Tha sinn a’ cumail ris na figeirean Ròmanach—’se sin as coltaiche.)

(3) Tha ‘bh’ eadar dà ainm a’ ciallachadh ‘an aghaidh’ (Anns a’ Bheurla ’se ‘v’ a bhios aca. Ach ma thogair!)

(4) An uair a lìonas sibh an cuban, gearraibh as an duilleig e, a’ toirt an aire nach geàrr sibh an sgrìobhadh air taobh eile na duilleige. Tha e furasda gu leòir so a sheachnadh ma ghearras sibh an duilleag air a tighead le ràsar.

(5) Cuiribh thugainn an cuban troimh’n phost, mur a bheil duine as aithne dhuibh a’ tighinn taobh Ghlaschu.

(6) Cuiribh deich tasdain an cois a’ chubain, agus mar a bheil an cuban ceart cuiridh sinn thugaibh Gairm airson bliadhna. (Ma tha an cuban ceart cho toireadh sibh smugaid air deich tasdain co-dhiùbh.)

(7) Ma tha an dà shealladh anns an teaghlach agaibh, cha leig sinn leas an còrr riaghailtean a thoirt dhuibh. Mur a bheil an dà shealladh anns an teaghlach agaibh, fàgaibh an cuban far am bheil e.

(8) Bliadhna mhath ùr dhuibh.

[Sanas]


[TD 181]

An Sgeilp Leabhraichean

<eng>The Island Hill,<gai> le Campbell Steven.
Clo-bhuailte, le Hurst & Blackett. 18/-

Bithidh móran de ar luchd leughaidh eòlach air an ainm aig Campbell Steven. Tha e daonnan a’ sgrìobhadh ann am paipearan naidheachd agus ann am mìosachain Albann—an còmhnuidh air an aon chuspair, beanntan agus eileanan ar dùthcha.

Is ann do Ghlaschu a bhuineas e, agus, mar sin, tha e nàdurra gur ann aig a dhorus fhéin, mar gum bitheadh, a thòisich e air a thurus. Thug e a’ chiad sgrìob gu Creag Ealasaid, agus tha e a’ toirt dhuinn iomraidh thaitnich air aon de na h-eileanan beaga as ainmeile ann an Alba.

Bho Chreag Ealasaid, tha an leabhar ’gar toirt gu Eilean Arain, agus, as a sin, gu Eilean Bhòid, agus, an uair sin, tuath gu eilean beag ainmeil Scarba far an do chuir Mairi Nighean Alasdair Ruaidh, a reir cuid, seachad làithean dubhach a fògraidh a Dun Bheagain. Bha mise riamh de’n bheachd gum b’ eilean beag, lom, fuar, Scarba, ach chan e sin idir an dealbh a tha an so, ach dealbh de eilean làn de fhéidh ’s de spréidh ’s dh’ ainmhidh, le daoine coibhneil ’ga chòmhnaidh.

Cuairt a Dhiùraidh. As a sin a Liosmór. Mar a tha Steven fhéin ag radha chan eil ainm air eilean Gaidhealach eile cho taitneach tarruingeach ris an fhear so, agus tha tàladh iongantach anns gach fuigheig de eachdraidh a tha co-cheangailte ris. Ach, mar a tha fìor a thaobh iomadh ceàrnaidh de’n Ghaidhealtachd an diugh, tha tighean a sìor dhol fàs air Liosmór, agus tha Steven a’ deanamh iomraidh air na togalaichean “fuaraidh, fàs” a chunnaic e air gach taobh.

Chan ann a mhàin anns na h-eileanan air a bheil sinn eòlach a thadhail an t-ùghdar so, ach anns na h-eileanan beaga bìodach far nach eil ’s far nach robh sluagh, oir tha e an tòir air obair nàduir mar a tha e an tòir air làmh-obair dhaoine. Fad an t-siubhail, tha a shùil air an taobh tuath, agus tha e a’ deanamh a shlighe troimh Mhuile ’s troimh I, troimh Rùm is troimh Eige agus suas do’ n Eilean Sgitheanach.

Is e caibidil cho taitneach ’s a tha anns an leabhar, an te mu dheighinn Eilean Shanndaidh mu’n bheil iomradh anns a’ Ghairm so air duilleig 173. Bha luairean a’ tighinn ’nam cheann a’ leughadh mu dheidhinn an Stac agus mu dheidhinn nan Leódhasach* a ràinig a mhullach air ròp a bha sìnte ceithir cheud troigh os cionn geodhaidh. Ged nach bitheadh aig Campbell Steven ach so fhéin, cha mhór nach b’fhiach <eng>“The Island Hills”<gai> na h-ochd tasdain deug.

* Faicibh t .d. 173

F. McD.


[TD 182]

<eng>“Casual Columns.”<gai> Clò-bhuailte, an <eng>“Glasgow Hearald.”<gai> 12/6.

Bho chionn suas ri bliadhna, chuir an <eng>“Glasgow Herald”<gai> amach leabhrachan—“My Uncle George” le Alastair Phillips—a’ chiad leabhar a chuireadh amach fo ainm a’ phaipeir riamh. Reiceadh còrr agus cóig mìle deug leth-bhreac dheth, agus bhrosnaich so an “<eng>Glasgow Herald<gai>” gus leabhar eile a chur ri chéile—an turus so, co-chruinneachadh de sgrìobhaidhean a nochd anns a’ phaipear bho àm gu àm feadh nam bliadhnachan. Tha e cus nas tomadaiche anns a h-uile dòigh na bha “<eng>My Uncle George<gai>,” agus seulaichidh an àireamh a reicear dheth co-dhiùbh a thàtar a’ dol a chlò-bhualadh an còrr leabhraichean no nach eil. ’Se sin a tha sinn an dùil co-dhiùbh.

Anns na làithean a th’ann, is e an <eng>“Glasgow Herald”<gai> an aon phaipear maidne ann an Alba a tha a’ toirt dad as fhiach de urram do shaor-sgrìobhadh—sgrìobhadh nach eil uile gu léir ceangailte ri tachartasan an latha, no ri tachartasan na h-oidhche ann an Hollywood. Fo’n ainm <eng>“The Week End Page”<gai> thàtar a’ clò-bhualadh ceithir no cóig de sgeulachdan ’s de iomraidhean de gach seòrsa a h-uile Di-Sathurna, mar is trice, deagh sgrìobhadh, agus sgrìobhadh inntinneach.

Is ann bhon duilleig Di-Sathurna so a tharruingeadh a’ chuid as motha de’n leabhar ùr—<eng>“Casual Columns”<gai>—ged a tha miosgachadh math ann de rudan eile a duilleagan a’ phaipeir.

Tha còrr agus dusan pìos fo ainm Alastair Phillips fhéin—pìosan mar <eng>“Discretions of Aunt Maggie”<gai> a bheir gàire ge be àite an leughar e, agus <eng>“Lilac Time”<gai>—an sgeulachd ainmeil mu’n turus a chaidh an làraidh ghuail fodha anns a’ ghàrradh aige ann an Glaschu.

B’ann anns an <eng>“Week End Page”<gai> cuideachd, a rinn Alastair Mac’ Illeathain (mac do’n Urr. Alasdair MacIlleathain ’s do Mhairi NicLaomainn) ainm an toiseach leis an sgeulachd “An Dìleas” a choisinn duais ceud not dha. Bhon uair sin, chuir Alasdair amach leabhar a tha air beag fhortan a dheanamh dha mar thà—“<eng>H.M.S. Ulysses<gai>.” Uill, tha “An Dìleas” clò-bhuailte ann an <eng>“Casual Columns”<gai> cuideachd, agus bithidh móran toilichte an sgeulachd so fhaicinn ann an riochd maireannach de’ n t-seòrsa so.

Tha móran ainmean anns na duilleagan so air am bheil sinn eòlach ann an litreachas na h-Albann—tha suas ri leth-cheud ainm ann uile gu léir, gu ruigeas air pìosan a thogadh as gach oisean de’ n “<eng>Herald<gai>.”

Tha sinn an dòchas gun ceannaichear an leabhar so, oir tha sinn an dòchas gun lean am paipear iomraiteach so air leabhraichean a chur an clò. Tha feum an diugh air deagh sgrìobhadh, agus so aon dòigh anns an tig e fa chomhair an t-sluaigh, agus an aon dòigh anns am misnichear sgrìobhadairean ùra.

F. McD.

[Sanas]


[TD 183]

[Sanas]

<eng>“The Ghost Book,”<gai> le Alasdair Alpin MacGriogair.
Clo-bhuailte, le Raibeart Hale. 18/-.

Cha chuala sinn móran mu Alasdair Alpin MacGriogair bhon a bhàth e a chliù ann am peileachan liùnn Steòrnabhaigh bho chionn beagan bhliadhnachan. Ach cha robh e ’na thàmh. Gu dearbha, chan eil móran sgrìobhadairean ann am Breatainn an diugh aig am bheil an coimeas labhairt a tha aige, agus, bhon a chuir e amach a leabhar mu na h-Eileanan a Siar, chuir e co-dhiùbh dà leabhar eile chun na beairt-bhualaidh.

Tha e duilich a thuigsinn dé a thachair do MhacGriogair. An uair a b’aithne dhuinn an toiseach e, bha e ealanta leis a’ pheann agus leis a’ chamara, agus bha móran de na ciad leabhraichean a sgrìobh e ’nan tlachd an leughadh. Ach, bho chionn greise, tha gob a phinn air maoladh, agus tha na leabhraichean a tha e a’ cur amach a’ dol bhuaithe ’s a’ dol bhuaithe. A nise, tha e air tionndadh ri cuspair air an do rinneadh luadh tana fada mun do rugadh e. Na taibhsean.

Eadhon an diugh, tha feadhainn—agus daoine glice ’nam measg—a’ deanamh leth chreidsinn air taibhseireachd ’s air dà shealladh, ach, mar is trice, tha eadhon an fheadhainn as dìorrasaiche caran sàmhach mu’n chùis, agus tha leisg orra móran a ràdha gun fhios nach deanar amadain dhiùbh. Ach chan e sin do MhacGriogair e. Theid esan, mar a their am facal Beurla, an comhair a chinn far an


[TD 184]

teid na h-ainglean air an corra-biod, agus, anns an leabhar so, tha e a’ cur fo’r comhair eachdraidhean mhanaidhean agus thaibhsean cho dàna ’s a chuireas Ollamhan eachdraidh Chuil-fhodair.

Tha an leabhar a’ déiligeadh ris an rìoghachd, gu léir—bho Mhaighdean Ghlinn Dùrair (air an do chuir e fhéin eòlas tràth aon mhadainn) gu seann tigh Hampton Court far an robhas a’ faicinn taibhs gille frithealaidh bho linn nan creach. Sgrìob thall ’s a bhos, ach ’se an rud as iongantaiche, nach eil e uair sam bith a’ cur teagaimh ann an dad. Chan eil. Tha a h-uile dad cho fìor ris a’ Bhìobull, agus, mar as trice, fóghnaidh e do’ n leughadair gum bheil MacGriogair ’gan ràdha.

Their sinn so as leth an leabhair. Tha e a’ toirt leis cuid de na sgeulachdan thaibhsean as fheàrr a th’againn, agus bithidh feadhainn againn toilichte iad a bhith cruinn còmhla air ar sgeilpidh eadar clàran aon leabhair. Tha taibhs Loch-Buidhe an so. Tha sgeul ann air làraich spògan a’ choin shìth air tràigh Loisg-an-tìr anns na Hearadh. Tha iomradh ann air comhart a’ choin shìdh air cladach Haoineis ann an Tiridhe. Mas toigh leibh sgeulachdan de’n t-seòrsa sin, gheibh sibh an so iad. Agus chan e sin uile e. Ma tha sgeulachdan matha agaibh fhéin, tha MacGriogair a’ toirt cuiridh dhuibh an cur thuige, agus faodaidh sibh am fàgail aige-san gus an cur ann an leabhar. Tha e math air sin a dheanamh.

[Sanas]
