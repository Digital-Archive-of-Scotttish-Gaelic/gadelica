[C 1]

SGEULACHDAN SA CHIARADH

Tormod Caimbeul


[C 2]

Èisdibh, mas àill leibh, laoidh
Air a’ chuideachd chaoimh a dh’fhalbh …

Abair cuideachd, is abair sgeulachdan! Tha muinntir Nis an seo an iomadh riochd. Cuid a chaidh a-null thairis, gu tric gu fuachd is cruadal. Cuid eile a dh’fhuirich aig baile, is chì sinn na rinn ’s na thuirt iadsan, is muir is mòinteach far comhair an-còmhnaidh. Cha mhò a tha dearmad air gaol is leannanachd. Laoidh a tha seo dhan t-saoghal a bh’ ann ’s a th’ ann, far an robh am Pablo is MacFhearchair, is far a bheil Anna à Eòrapaidh is Anna à Dail bho Thuath, cearcan-fraoich, pocannan plastaig is Super Mario!


“Tha sgrìobhadh agus sgrìobhadh ann. Agus tha sgrìobhadh an duine seo sònraichte; mar gu snaigheadh clachair balla, clach an dèidh cloiche; mar gum bualadh gobha iarann, buille an dèidh buille. Aithnichidh tu a sgrìobhadh mus eil thu fada na chuideachd: soilleir, grinn le fiamh a’ ghàire. Cha b’ e cheannach a rinn e.”

Mark Wringe


Rugadh is thogadh Tormod Caimbeul ann an Dail bho Dheas an Nis, agus chuir e a’ mhòr-chuid dha bheatha seachad sa bhaile sin. Sgrìobh Tormod còrr is fichead leabhar do chloinn, agus thug e a-mach trì nobhailean do dh’inbhich agus cruinneachadh eile de sgeulachdan goirid a bharrachd air an fhear seo, an leabhar mu dheireadh aige.


AITEAL: sreath de sgrìobhaidhean sgoinneil bho sgrìobhadairean sgaiteach. Sreath ùr bho Acair, le taic bho Chomhairle nan Leabhraichean.


[TD 1]

Sgeulachdan sa Chiaradh


[TD 2]

[Bàn]


[TD 3]

Sgeulachdan sa Chiaradh

Tormod Caimbeul


[TD 4]

Air fhoillseachadh ann an 2015 le
Acair Earranta
An Tosgan
Rathad Shìophoirt
Steòrnabhagh
Eilean Leòdhais HS1 2SD

www.acairbooks.com
info@acairbooks.com

© an teacsa Oighreachd Thormoid Chaimbeil

Tha còraichean moralta an ùghdair/dealbhaiche air an daingneachadh.

Na còraichean uile glèidhte. Chan fhaodar pàirt sam bith dhen leabhar seo ath-riochdachadh an cruth sam bith no a chur a-mach air dhòigh no air chruth sam bith, grafaigeach, eleactronaigeach, meacanaigeach no lethbhreacach, teipeadh no clàradh, gun chead ro-làimh ann an sgrìobhadh bho Acair.

An dealbhachadh agus an còmhdach, Acair Earranta

Clò-bhuailte le Gwasg Gomer, Ceredigion, A’ Chuimrigh

Gheibhear clàr catalogaidh airson an leabhair seo bho Leabharlann Bhreatainn.

Chuidich Comhairle nan Leabhraichean am foillsichear le cosgaisean an leabhair seo.

Tha Acair a’ faighinn taic bho Bhòrd na Gàidhlig.

ISBN/LAGE 978-0-86152-571-3


[TD 5]

Clàr-innse

Uggy Beag 7
Sarah 26
B’ E ’n Uair E 36
Eathar Ghabhsainn 48
Seann Chrònan 56
A’ Chearc-fhraoich (Sgeulachd dha Luke) 96
<eng>“Where sall we gang and dine the day?”<gai> 102
Fire-faire 113
Clann a’ Phrostain 123
Bhàsaich Bart 134


[TD 6]

[Bàn]


[TD 7]

Uggy Beag

Oidhche Shathairn ’s an t-uisg’ ann, bha criutha na sgeileid ’s na ciste-teatha tioram man stòbha dhubh anns a’ bhothaig. Bha Uggy Beag ann agus Annabella Ruairidh agus Màiri Magdalena MacFarlane. Agus Angie agus Dodo Chatrìona, iadsan nas òige.

Bha Uggy Beag ag innse dhaibh mu dheidhinn film a chunnaic e anns a’ Phlayhouse thall anns a’ bhaile.

<eng>“A’ Sound Barrier,”<gai> thuirt e. “Bhalaich ort. <eng>Airmen<gai>, man na h-<eng>airmen<gai> a bh’ ann an taigh Theàrlaich tìd’ a’ Chogaidh.”

“Chaidh iad a bhuain mhònach dhan a’ Lèig ann an October,” thuirt Annabella.

“Ann a February,” thuirt Màiri Magdalena. Man John D. Smith.

“October thuirt Seònaid l’ acsoin,” thuirt Annabella.

“’N diabhal,” thuirt Uggy Beag.

“Leigibh dhaibh,” thuirt na bodaich, gham faicinn a’ falbh le spaidean. “Leigibh dhaibh’, thuirt Seònaid l’ acsoin,” thuirt Annabella.

“’Eil sibh ag iarraidh seo a chluinntinn?” dh’fhaighnich Uggy Beag.

Thuirt a h-uile duine gu robh. <eng>The Sound Barrier. Airmen.<gai> Tony agus a phal Philip.

Tìd’ a’ Chogaidh fhuair iad <eng>medals:<gai> D.S.O., agus D.F.C. agus bàr, agus buinn eile. <eng>Piece of cake.<gai> Cha d’ fhuair duine dhiubh V.C.,


[TD 8]

iongnadh nan iongnadh. Ach cha b’ e a chula duine a gheibheadh V.C. man Cheshire V.C. agus an duine ann an <eng>Reach for the Sky,<gai> Douglas Bader: ’s iongantach mura d’ fhuair esan a’ V.C. – <eng>dammit all,<gai> duine gun eagal, duine le casan tiona. Mura d’ fhuair, well, daingead, <eng>bad show.<gai>

Bha iad man Biggles le Capt. W. E. Johns, gaisgich chalma nach gèilleadh anns na speuran ’s a bhiodh ag ràdh, <eng>“Oh, gosh”<gai> agus <eng>“Here goes”<gai> agus <eng>“Wizz-o”.

“Okay. Here we go,”<gai> thuirt Tony ’s e ri feuchainn dè cho luath ’s a dheigheadh am plèana ùr a bha seo, am Prometheus, <eng>jet-propelled.<gai>

“Sin am pìos a b’ fheàrr dhan a’ film,” ars Uggy Beag. “Tony a’ tarraing air a’ mhaide agus an t-snàthad air an <eng>speedometer<gai> a’ dol suas: 0.93, 0.94 … na h-0.9s sin a’ dol suas gu <eng>Mark 1,<gai> a’ <eng>Sound Barrier.<gai> Cha robh duine air a ruighinn – aig 0.95 bha a chula rud a’ critheadaich ’s a’ crathadaich às a chiall, ràn aig an einnsean a’ dol nas àirde ’s nas àirde …”

“… nnnnNNN,” ars Uggy Beag, a’ leum gu chasan, “NNNEEEEEE … a’ tighinn sìos <eng>full-out<gai> bho 20,000 <eng>feet<gai>, 0.97, 0.98! Fhathast a’ tarraing air a’ mhaide, 0.99! BRAG!!!”

“Eeee!” dh’èigh Màiri Magdalena MacFarlane.

“Dè tha cur ortsa?” ars Annabella rithe.

“O thì,” thuirt Màiri Magdalena, “chan ’ilfhios a’m.”

Agus dh’fhosgail an doras agus thàinig am Pablo a-steach, cho fliuch ris a’ chù. Esan nas aosta.

“Dè sgreuchail a th’ oirbh,” thuirt e, “oidhche Shathairn a’ dol dhan t-Sàboind?”

“Ise bh’ ann,” thuirt Annabella, ag innse air Màiri Magdalena.

<eng>“Cab-an-tell,”<gai> thuirt Dodo Chatrìona.

“Uggy Beag a bh’ ann,” thuirt Angie, “a’ dèanamh plèana a’ dol tron a’ <eng>Sound Barrier.<gai> Siuthad – dèan a-rithist e.”

“Cha dèan,” thuirt Uggy Beag.

“NNNEEEEE!” dh’èigh Angie, a’ leum gu chasan.

“Dè tha seo?” ars am Pablo ri Uggy Beag. “Dè tha seo ma dheidhinn plèana?”


[TD 9]

“Film a chunna mi,” thuirt Uggy Beag.

“Dè film?”

“A’ <eng>Sound Barrier<gai>.”

“NNNEEEE!” thuirt Angie, fhathast air a chasan.

“’Eil thu ’g iarraidh do dhiabhal?” thuirt am Pablo ris.

“Chan eil,” thuirt Angie.

<eng>“Sit on your arse, then,”<gai> thuirt am Pablo.

Shuidh Angie, cho dearg ris an fhuil.

Chaidh Màiri Magdalena cho dearg ris an fhuil cuideachd – am facal ud <eng>‘arse’<gai> bu choireach.

Sheall am Pablo ri Uggy Beag. “Well?” thuirt e.

“Well,” thuirt Uggy Beag.

“Bha thu ’g ràdh.”

Bha e cunnartach, am Pablo. Bha sèine ma amhaich fo lèine agus tèile mar chrios air chùl a làimh. Bha e fionnach, falt cho dubh ris an t-sùich. Bha <eng>Humber Super Snipe<gai> aige.

“Bha thu ’g ràdh,” thuirt e ri Uggy Beag.

“Well,” thuirt Uggy Beag, “bha a’ film mu dheidhinn <eng>the speed of sound, Mark 1.<gai> Cha deach duine riamh na bu luaithe na sin.”

“Dè th’ ann?” dh’fhaighnich am Pablo.

“Dè?”

<eng>“The speed of sound.”<gai>

“Tha … ao, ao … a’ <eng>speed<gai> a th’ aig fuaim bho dh’fhalbhas e gus an ruig e do chluasan.”

“Man tàirneanaich is dealanaich,” thuirt Dodo. “’S e brag a th’ ann an toiseach – dà sgòth a’ bualadh na chèile – ’s an uair sin flais. Ach tha <eng>speed of light<gai> mìl’ uair nas luaithe agus chì sinn a’ flais fada mus cluinn sinn an tàirneanaich.”

Sheall am Pablo ris. Thog e a dhòrn, a bha cnàmhach agus cho cruaidh ri creig. “’Eil thu gha h-iarraidh?” dh’fhaighnich e.

“Chan eil,” thuirt Dodo Chatrìona.

“Cùm do chab, ma-tha, a ghriobain chac.”

Chùm Dodo a chab. An dòrn ud: bhriseadh i a ghèillean agus a shròin. Leumadh a shròin.


[TD 10]

Bha sùilean Mhàiri Magdalena air stad cruinn agus gorm na ceann. Thuirt e <eng>‘arse’<gai> agus ‘cac’, an duine seo le muinntir Aonghais Barracks, brà’ir-athar na mhiseanaraidh.

Dh’fhairich Annabella Ruairidh teas a’ lasadh na com – bha e dìreach … Ooo! fab, am Pablo. Man Errol Flynn. Ach dorch. Le <eng>jewellery.<gai>

“Well?” thuirt e ri Uggy Beag.

“Well,” ars Uggy Beag – sgìth a-nis dhan a’ <eng>Sound Barrier<gai> – “tha an duine seo Tony a’ feuchainn air, a’ tarraing a’ mhaide air ais, tha mi smaoineachadh gu ruig e a’ <eng>speed<gai> sin <eng>okay<gai>, ach tha a chula càil a’ crathadaich ’s a’ bragail ’s a’ dol a thaigh na croich ’s thèid a mharbhadh. Ach tha a phal Philip a’ dèanamh a’ chùis le bhith a’ cur a’ mhaide air adhart aig 0.98 no rudeigin, a’ briseadh tron a’ <eng>Sound Barrier<gai> na bids.”

Thuirt e ‘bids’ gus am biodh e mòr man am Pablo. Fios aig’ air rudan.

“Agus dè cho luath ’s a bha i dol?” dh’fhaighnich am Pablo.

“Ao.”

“Ao do thòin.”

“Tha fios a’mas,” thuirt Dodo.

“’N deach faighneachd dhut?”

“Cho deach.”

Bha Dodo na bhriogais ghoirid na shuidhe air a’ bheing ri taobh a’ Phablo air an làimh dheis. Rug a’ chròg uilteach air os cionn na glùin agus fhuair Dodo fàsgadh a chuir grìs ghort do-ghiùlainte suas tro chorp. A’ glacadh anail, mus do leig e ràn:

“AAAAA!!!”

Gha fhaicinn, chrùb iad fhèin, gach fèith a’ teannachadh, an cridhe ann an cabhaig, mar a bhiodh a’ tachairt anns an sgoil aig Bìoball agus <eng>Long Division.<gai> AAAAA!!!

Nuair a stad e, thuirt Uggy Beag: “Tha mi smaoineachadh gur e <eng>800 miles an hour.”<gai>

“Agus a’ <eng>speed of light?”<gai>

“Chan ’ilfhios a’m. Cho luath ris an dealanaich.”


[TD 11]

Chluinneadh iad anail Dhodo Chatrìona a’ falbh ’s a’ tilleadh, an impis tachdadh.

“Chunna mise dealanaich air a’ mhòinteach,” thuirt Màiri Magdalena, iormaidh oirre gun tionndaidheadh am Pablo air Dodo a-rithist agus gun tarraingeadh e a cheann sìos fo ghàirdean, a’ fanaid air ’s ag ràdh gur e “buigneag” a bh’ ann agus “balach-nighean” agus “bìodan beag a Mhamaidh”.

“Bha e falbh man bàla-teine,” thuirt i. “A’ bouncigeadh.”

“Na ceudan millean mìle san uair, a’ <eng>speed of light,”<gai> thuirt Angie, fear-ealain, dèidheil air dealan, athair aig a’ Hydro.

“’S cionnas an diabhal,” ars am Pablo ri Màiri Magdalena, “a b’ urrainn dhutsa sin fhaicinn?”

Dh’fhairich i an fhuil a’ deàrrsadh na ceann, a h-aodann cho teth.

“Bouncigeadh <eng>my arse<gai>,” thuirt am Pablo.

Leig Annabella Ruairidh gàire nach robh ao-coltach ri sgreuch.

Sheall am Pablo rithe gu geur, a’ caogadh a shùilean. Phut e Dodo, uilinn anns na h-asnaichean.

“Cha chreid mi nach eil an dàir oirre,” thuirt e. “Dè?”

“Chan ’ilfhios a’m,” thuirt Dodo, a’ sùghadh a shròin.

“Cha chreid mi nach eil i ann an teas.”

<eng>“Cheek,”<gai> thuirt Annabella.

“Seall oirre. Man saith bodach Arrochar.”

Sheall Dodo rithe, cha b’ ann dha dheòin. Ach cha robh e ag iarraidh na h-uilne ud na chliathaich a-rithist.

“Tha do shròin dearg,” thuirt Annabella ris.

“’Eil?”

“Tha. Agus do shùilean.”

“’Eil?”

“Tha.”

’S thuirt Màiri Magdalena, “Tugainn dhachaigh.”

“Tha thìd’ sin agaibh,” thuirt am Pablo, “oidhche Shathairn a’ dol dhan t-Sàboind. Cò tha ’g iarraidh <eng>lift<gai>?”

Cha do fhreagair duine.


[TD 12]

“Màiri Magdalena,” thuirt e. “’G iarraidh bouncigeadh as a’ chùl?”

<eng>“No, thanks.”<gai>

“Annabella?”

<eng>“Okay.”<gai>

“Uggy?”

<eng>“Okay?”<gai>

“Carson esan?” thuirt Annabella.

“Gos am faic e ’n t-snàthad dol suas: 30, 40 … 60 <eng>miles an hour<gai> sìos an Ciopan Àrd.”

Choisich an triùir eile dhachaigh, taobh ri taobh, a-steach an Rathad Ùr.

“’Eil thu all roight, Dodo?” dh’fhaighnich Angie.

“Tha,” thuirt Dodo.

<eng>“Bastard,”<gai> thuirt Angie ann an guth ìosal, gun fhios nach robh cuideigin ag èisdeachd cho anmoch oidhche Shathairn.

* * *

An oidhche sin fhèin, nuair a thuirt i a h-ùrnaigh – “Ar n-Athair a ta air nèamh”, a dh’ionnsaich a seanmhair ruadh dhi – shaoil le Màiri Magdalena gu robh ise air Dodo a shaoradh on olc. ’S bha i cho toilichte: Dodo, le na breacan-seunaidh, am balach a b’ fheàrr leatha. ’S cha b’ e “balach-nighean” a bh’ ann no “balach beag a Mhamaidh”, ged a bhiodh Catrìona tric a’ dèanamh <eng>fuss:<gai> “’Eil do neaparaig na do phòcaid? Na rinn thu do dhileag?” mus tigeadh am bus. Cha bu mhotha na sin a bha e na “bhuigneag”: ’n e fear a fhuair sia stràicean bho Morrison – <eng>“Cross your hands, boy”<gai> – madainn reòthte san Dùbhlachd, cha dèanadh tu an gnuthagan. Fhuair e na sia ’s cha dàinig deur gu shùilean. Na sùilean-se, O, ’n uair sin, bha e mar <eng>Young Lochinvar<gai> no <eng>bold Sir Lancelot<gai> – a Thia, na daoin’ ud, anns an leabhar <eng>Book of Verse for Boys and Girls: “If you want to see my name, turn to page 55.”<gai> ’S cò tha thu smaoineachadh a bhiodh aig <eng>page 55<gai> ach e fhèin o thaobh thall nan crìochan, Jock


[TD 13]

o’ Hazeldean, a dh’fhalbh leis an nighean àlainn a bha caoineadh an cois na tràghad. Bhiodh a h-antaidh Jessie ga sheinn nuair a bhiodh iad timcheall man teine oidhcheannan reòthte, duine ma seach a’ seinn, ise le ‘Griogal Cridhe’: “’S mòr mo mhulad, ’s mòr.” Chaidh an ceann a sgathadh dhethsan, Griogal, ’s bha i cinnteach gum biodh an aon rud air tachairt dha Jock o’ Hazeldean cuideachd nam biodh iad air grèim fhaighinn air. Sin, no a chrochadh. Ceann Dodo fo achlais a’ Phablo: cha robh sin cho buileach drùidhteach ’s cha robh i buileach cinnteach gun tigeadh Dodo aon oidhche tron oidhche chun uinneig aice ’s gu falbhadh iad air steud eutrom nan cas siùbhlach thar mhonadh is raon, a’ ghaoth nan aodann ’s a’ ghealach slàn. Agus nan tigeadh – <eng>O joy!<gai> – leis an làir bhuidhe ’s a’ chairt, am falbhadh ise na gùn-oidhche còmhla ris? <eng>“I doubt it,”<gai> mar a thuirt Busha-Bamba ri Cairstìona ’Ain Duibh uaireigin sa pholl-mhònach. Bha ise, Cairstìona, a’ gearradh; esan a’ sadadh.

“’Ilfhios agad, a Bhusha,” ars ise, “doire, chan eil càil a dh’fhios nach pòs mi fhìn fhathast.”

Thog Busha a cheann. <eng>“I doubt it,”<gai> thuirt e.

’S mar sin le imrich Mhàiri Magdalena agus Dhodo breacan-seunaidheach Chatrìona, gaol nam ban òg is gràdh nan nighean. Cha robh ann ach balach às a’ bhaile, ’s nach robh na sitigean aca agus seann thobhtaichean agus gàrannan agus buailichean agus cruachan-mònach. Carson a-rèist a dh’fhalbhadh? ’S co-dhiù an gaol a bha aice dha, well, cha robh e ga fàgail fo bhuaireadh fad bliadhna is ràith, a’ toirt an ear bhoipe agus an iar agus a’ ghrian agus Dia. Cha robh e ga lìonadh le pian agus bròn, a cridhe briste brùite a-muigh air gleannan a’ chrodh-laoigh. ’S cha robh e idir idir mar an gaol a thug Uggy Beag dha Lisa May, a thàinig aon samhradh a thaigh MhicFhearchair, i fhèin ’s a màthair.

* * *

Nuair a chunnaic Uggy Beag an toiseach i, cha b’ ann sa mhans’ ud shuas. Ach shìos as a’ Choitheanal far am biodh na balaich


[TD 14]

a’ cluich futabal, a’ chlann-nighean air an lighe gan coimhead.

Bha an Coitheanal ri taobh na h-aibhne, agus uaireigin, anns na làithean doilleir dorcha, b’ ann an siud a bhiodh am ministear MacRath a’ maoidhean air na fineachan fraoich, sìol na nathrach a bhìd tòin Eubha. Na fineachan a thigeadh ann a-nis – dithis dhiubh – sìos leathad na taice, bha iad fèitheach, seang, fada sa chois; co-dhiù sia troighean a dh’àirde unnta, seachd, cò aige tha fios, shuas an siud eadar na balaich bheag ’s an t-adhar. Bhiodh iad a’ cluich air an aon taobh agus an-còmhnaidh dh’iarradh iad duine no dhithis dhan fheadhainn a b’ fheàrr còmhla riutha: an Cluaisean, alias Willie Woodburn; Alex Dan, alias Willie Waddell – an fheadhainn sin. Cha robh iad fhèin math sam bith.

H-abair thusa gun èigheadh iad: <eng>“If you can’t get the man, get the ball!”<gai> bhiodh iad ag èigheachd. ’S nan deigheadh am bàla dhan abhainn – an robh e tighinn às? – ’s gu faigheadh fear dhiubh grèim ort, a cheart cho cinnteach ’s a tha do bheul fo do shròin ’s a dh’aindeoin do chuid glaodhaich, spàirn is èiginn, dheigheadh do shadadh dhan abhainn às a dhèidh.

Agus an uair sin, aon fheasgar samhraidh às dèidh na teatha, Uggy Beag ga thoirt fhèin às an t-sruth, a bhrògan làn. Sheall e suas chum na lighe ’s thug a chridhe leum às.

Cha b’ e idir Annabella Ruairidh no Màiri Magdalena no Agnes, a bhiodh a’ fighe ann; cha b’ e a’ chlann-nighean mhòr, ged a bha iad bòidheach: Cathie, Ciorstaidh Anne, Margery Jane Grant – cha b’ e fiù ’s Anna Bheag NicIlleathain, anns an robh cnag, no Annag Mhòr an t-Sabhail, anns nach robh. Cò bha seo ach nighean ùr, agus nuair a laigh a shùil oirre shaoil le Uggy Beag, bog fliuch ’s gu robh e, nach robh air an t-saoghal anns a’ mhionaid ud ach iad fhèin. Shil càch air falbh, mar sgeul a dh’innseadh MacRath, eadhon an dà ramalair on bhaile tuath dam bu shuaicheantas gràp. Dh’fhalbh iad, ’s cha robh ann ach an nighean, air an lighe, na h-aodach tana samhraidh, na bu ghile na ’n canach na ’n eal’ air an tràigh, aingeal a bh’ innte. Dh’innseadh e dha sheanmhair. Dh’innseadh e dha sheanmhair gu fac’ e aingeal as a’ Choitheanal.


[TD 15]

“Fac’, a ghràidh?” chanadh i. Dh’innseadh e dhi … chan innseadh dha sheanmhair no dha duine beò. Ghleidheadh e a’ mhionaid ud gu bràth aige fhèin.

Agus an uair sin rinn i gàire, ’s cha robh càil ann nach deach e an comhair a chùil air ais dhan abhainn. Ach thill e gu talamh tròcair agus an onghail gun chiall a bha man cuairt.

“Cò ’n creutair tha siud?” dh’fhaighnich e dha Dodo Chatrìona.

“Cò ’n creutair?”

“Leis an aodach gheal.”

Sheall Dodo, ’s chaidh a shùilean cruinn na cheann. “Chan ’ilfhios a’m,” thuirt e.

Dh’fhaighnich iad dha Angie. “Chan ’ilfhios a’m,” thuirt Angie.

Chaill iad tlachd sam bith a bh’ aca sa ghèam, bha an nighean air an cur iormall, gun iùl gun spùt. ’S mar sin chaill iad 14-1, Iain Thurmad a sgòraig dhaibh.

* * *

Aom do chluais, ge-tà, is èisd ri seo: feasgairean anns a’ Choitheanal, nam biodh i ann, bhiodh ath-nuadhachadh a’ tighinn air Uggy Beag, ’s cha robh anns a’ bhaile tuath no eadhan am Baile Glom a chuireadh stad air nuair a gheibheadh e am bàla ’s a dh’fhalbhadh e leis mar earbag a’ ghlinne suas a’ <eng>wing<gai>. Bruidhinn air Stanley Matthews, Stiùdaidh agus John Inch – faodaidh tu sin. Bheireadh e leis am bàla seachad air gach mac màthar dhiubh, ga chur eadar an casan ’s a’ ruith timcheall orra gun a dhol iormall, agus uair na dhà an uair sin, uair na dhà na trì, parabola cho bòidheach ’s a chunna tu a-riamh thar ceann cadalach a’ ghoalie aca, Dòmhnall Ailean, a bha ’g iarraidh a bhith ’n àite sam bith eile ach siud.

An uair nach biodh i ann, b’ airsnealach Uggy Beag san àm sin, gun mhòr-shunnd, gun cheòl-gàire.

“Dè tha ceàrr ort? Tha sinn a’ call.”

<eng>“Cramp,”<gai> chanadh e.


[TD 16]

<eng>“Stitch,”<gai> chanadh e.

An fhorc.

Bhiodh a shùil taobh a’ chladaich, agus an abhainn a’ ruith sìos thuige, agus an rathad morghain a’ dìreadh suas gu taigh MhicFhearchair air an tac, agus an gàrradh cloich air do làimh dheis ’s an tobair a bh’ ann le raineach innte agus bùrn an iarainn innte. Shealladh e dhan tobair agus chitheadh e i a’ tighinn gu chùlaibh ’s a’ coimhead innte còmhla ris, an dithis aca, a’ coimhead dhan uisge a bha cho glan, geal mar sgàthan. A gàire.

Thuirt Dodo ris gun duirt Màiri Magdalena gur e Lisa May an t-ainm a bh’ oirre agus gur ann à Ameireagaidh a bha i. Agus smaoinich e gur ann an sin, ann an Ameireagaidh, a bha balaich Phoids agus John agus Màiri New York agus Uilleam Sholomoin, nach do thill. Agus an fheadhainn a thill, ’s e na <eng>Yanks<gai> a bh’ orra agus bha iad spaideil le adan glas agus <eng>tie-pins<gai> anns na deilbh a chaidh a thogail latha <eng>‘hire’<gai> an àiteigin man Beàrnaraigh ’s iad a’ gàireachdainn ’s an gàirdeanan ma thimcheall a chèile agus fear casa-gòbhlagan a’ cluich a’ mheileòidiain: ‘M’ eudail air do shùilean donna.’ Na sùilean aice. Pier Angeli. Bha i cho colach rithe, cho bòidheach, mar aingeal.

Chunnaic e Pier Angeli ann am film – <eng>Somebody Up There Likes Me<gai> – ma dheidhinn bogsair, Rocky Graziano. Bha Rocky Marciano ann cuideachd agus Jersey Joe Walcott agus Joe Louis. Bha esan a’ smaoineachadh gur e Joe Louis a b’ fheàrr a bh’ ann a-riamh; feadhainn eile, man am Pablo, gur e Rocky Marciano – cha deigheadh tu na aghaidh, chuireadh e flat thu. An aon rud is sin, an aon chonnspaid, mu Jimmy Shand agus Bobby MacLeod.

“’N cuala tu am <eng>Bluebell Polka<gai>?”

“H-ach!”

“’N cuala tu e?”

“’N cuala tusa <eng>After the Games<gai>?”

“Eadar iad fhèin is Angie Racaidh,” chanadh Catrìona, màthair Dodo Chatrìona. Anmoch air an drochaid, chumadh Angie an danns a’ dol le meileòidian beag nan stopairean ’s an dà spàin.

[TD 17]

Nam b’ urrainn dha, chluicheadh e dhi … cha chluicheadh, cha d’ fhuair e na b’ fhaide na <eng>Speed, Bonny Boat,<gai> a mhàthair ag èigheachd: “Clìoraig a-mach à seo leis an turralaich sin!”

Sheinneadh e dhi. A-muigh air a’ mhòintich, eadar Druim Lèineabhat is Tom Loch Shiabhat, sheinneadh e <eng>‘The Star of the County Down’<gai> man Robert Wilson, an seinneadair a b’ fheàrr leis mìltean thar chàich, na b’ fheàrr fiù ’s na Archie Grant, ’s bha sin ag ràdh rud. Agus seach gur e Ameireaganach a bh’ innte, sheinneadh e <eng>‘The Yellow Rose of Texas’<gai>. Tro shròin.

<eng>“Oh, now I’m gonna find her …”<gai> mar na seòladairean oidhche na Bliadhn’ Ùir, àrd ’s tron t-sròin thigeadh na h-òrain throm <eng>forlorn,<gai> agus uaireannan, gun dùil riutha, bloighean taitneach a thog iad anns an tìrean cèin ud thall:

<eng>“She wears red feathers
And a hula-hula skirt”<gai>

– ròs na falt, ise, bhiodh i ag ithe <eng>“coconuts an’ fishes from the sea”,<gai> agus thuirt Dòmhnall Mòr an <eng>Anchor Line,<gai> a’ slugadh ruma:

<eng>“She wears red feathers
’Cos she can’t afford a skirt.”<gai>

Agus tharraing sin gàireachdainn agus rudeigin a bharrachd a bhuineadh dha saoghal nan daoine mòra – man <eng>fags<gai> agus sèibhigeadh agus <eng>lipstick<gai> agus <eng>‘Under the Bridges of Paris’<gai> agus amhran Thormain:

“’S ioma rud a chunna mi, a bhudaich,
A-muigh air feadh na h-oidhche.”

San t-saoghal aigesan, sèimheachd an t-samhraidh soilleir-ghorm, fuaim na h-aibhne ’s am breac a’ leum air loch, learg air an t-snàmh. ’S thigeadh i thuige, reult nan nighean, air a bonnan


[TD 18]

bòidheach ’s a falt mar an t-òr a’ sruthadh anns a’ ghaoith. Bhiodh i sàbhailt gu bràth còmhla ris, an duine seo air nach robh eagal no fiamh ro chàil air domhan, cho làidir ’s a ghabhas anns gach cunnart, gach gàbhadh:

<eng>“Oh, darling!”<gai>

“Lisa May!”

“Oh, Uggy!”

O, daing.

Daingead agus <eng>dammit<gai>. Cha robh sin idir ceart. “Oh, Uggy!” – eagalach ceàrr. Thòisicheadh e rithist: an nighean a’ tighinn na ruith thuige air a’ mhòintich anns an stoirm ann am beul dubh-dorch na h-oidhch’ ’s an dealanaich a’ sracadh geal sna speuran, ga togail a’ tuisleachadh, a’ tuiteam, ann an grad-iomagain ag èigheachd, ag èigheachd ris: “Oh, Tony!” man Tony anns a’ <eng>Sound Barrier<gai> ach gum biodh esan na bu cholaiche ri Errol Flynn no an duin’ eile bha siud, fiadhaich air a’ mhòintich, Heathcliff:

<eng>“Darling!”

“Oh, darling!”<gai> Agus gu h-iongantach fhèin, ghabhadh an stoirm seachad, theicheadh na sgàilean, agus ann an solas na gealaich shealladh iad suas le mòr-aoibhneas, na deòir a’ sileadh. Agus shealladh iad ri chèile agus, well, bheireadh e pòg dhi – dh’fheumadh sin a bhith ann, rud nach robh furast dhàsan nach d’ fhuair a leithid a-riamh ach bhon antaidh a bh’ ann an Inbhir Pheofharain – “Ciosag” a chanadh i, ga tharraing thuice; esan a’ call anail, a’ dol fodha ann an lànachd a càrdagain.

Bheireadh e ciosag dhi ann an solas na gealaich, drumaichean, sreangannan, trompaidean a’ sèideadh. Agus an uair sin <eng>The End<gai>. Dh’fheumte èirigh, ’s cha b’ ann dhan deòin, ’s gabhail an rathaid mhòir gu dachaigh.

* * *

Aon latha, san aon shàmhradh ud, ghabh e fhèin agus Dodo agus Màiri Magdalena an rathad morghain suas gu taigh MhicFhearchair.


[TD 19]

Cha b’ urrainn dha Angie a thighinn, dh’fheumadh e dhol dhan a’ mhòine, a thogail na mònach a bh’aca anns na Sgrithean; ’s thuirt Annabella nach deigheadh gu dearbha ise còmhla riutha, nach b’ e a bh’ aice ri dhèanamh. Ach bha fios aca gu feumadh ise cuideachd a dhol dhan a’ mhòine, an seòrsa duine a bha na h-athair, Ruairidh.

Bhiodh Ruairidh a’ ditheadh tombaca dubh na fhiacail ’s a’ tilgeadh smugaidean ’s a’ dèanamh cho beag ’s a b’ urra dha ’s gu leòr le theanga. Bhiodh e ag ràdh gur e obair bhoireannach a bh’ ann an togail mhònach agus sadail fàd a’ chaorain àm buain na mònach. Agus seach gur e siud an dèanamh a bh’ orra – dromannan is cruachainnean ’s na tòinean aca an-àirde – b’ iad cuideachd a bhiodh a’ togail a’ bhuntàta agus a’ ceangal a’ choirc. Bha a’ bhuil: na làmhan man gràp, a’ spìonadh ’s a’ pràblaich, no air bòcadh dearg le nigheadaireachd agus sgùradh agus mìle rud eile.

An tè a dh’fhosgail an doras dhaibh, màthair Lisa May, bha a làmhan cho geal, le fàinneachan agus ìnean fada. Cha do chleachd iad a-riamh deamhais, na làmhan ud, cha do chairt bàthach, cha do sgùr steap le <eng>Cardinal Polish.

“Come on in!”<gai> dh’èigh i. <eng>“My, my!”<gai> Agus na b’àirde: <eng>“Lisa May, honey! You’ve got visitors!”<gai> Agus riuthasan: <eng>“Well, now, this is nice,”<gai> agus rinn i gàire ’s bha na fiaclan aice cho geal agus a liopan le peanta dearg, <eng>lipstick,<gai> man Bette Davis agus Joan Crawford, agus thuirt i: <eng>“What are your names?”<gai> ’s mus d’ fhuair iad air freagairt thàinig Lisa May sìos an staidhre agus sheas i ri taobh a màthar le gàire ghan coimhead. Chuala Màiri Magdalena rùchdail ann am mionach Uggy agus thuirt Uggy: “Malcolm John.”

“Malcolm John!” dh’èigh màthair Lisa May.

<eng>“And that’s Mary,”<gai> thuirt Lisa May.

“Mary!” Chaidh Màiri Magdalena cho dearg ris an fhuil, mionach Uggy a’ rùchdail ann am broinn a gheansaidh mobain ann am broinn a’ pholka leis a’ <eng>zip Aero.<gai> Bhiodh iad a’ smaoineachadh gur e am mionach aicese a bh’ ann a’ gurmalaich a-staigh fon an <eng>liberty-bodice<gai> fon an t-siompair <eng>Fair Isle<gai> a dh’fhigh a seanmhair ruadh dhi. Agus thuirt Dodo, a chluasan man teine: “Dodo.”


[TD 20]

<eng>“Dodo! Would you like some lemonade?”

“Yes,”<gai> thuirt Dodo – càil a b’ fheàrr leis, <eng>lemonade<gai> Louis, Kola agus <eng>Cream Soda.<gai>

Lean iad i dhan a’ chidsin, cidsin MhicFhearchair, anns an robh an stòbha <eng>Modern Mistress<gai> le tap agus tanc gu h-àrd air sparran le bùrn teth a’ glugadaich innte. Agus sinc fon uinneig le tap eile. Bha iad iongantach, na tapaichean: air-dheth, air-dheth-air, man solas an dealain – rud nach robh idir ann, ach cearcall de lampaichean-ola crochaicht’ air slabhraidh bho mhullach an taigh. Agus crochaicht’ bho mhullach na h-uinneig, stiallag de phàipear steigeach orains air an robh cuileagan steigte, cuileagan nach do rinn an t-slighe chun a’ bhobhla siùcair no chun an t-soitheach ime air a’ bhòrd. Bha am bòrd loma-làn: copanan-teatha agus flataichean agus truinnsearan gorma Sìonaidh, uile gun an nighe; sginean, sgleòthach às dèidh ìm is càise; spàinean le faileas <eng>marmalade;<gai> sileagain, poit-teatha, poit eile le sìoltachan na ceann; bòrd-arain air an robh tè de lofaichean Dhoilidh Lisa a bha a cheart uimhir ri ceann Alasdair MhicFhearchair; sprùilleach phronnagan, <eng>crust.<gai> Agus pàipearan: pàipearan-naidheachd – an <eng>Daily Express<gai> agus am <eng>People’s Journal<gai> agus am <eng>Bulletin;<gai> pàipearan gun naidheachd – an <eng>Christian Herald,<gai> ’s math an naidheachd a bhith gun naidheachd idir, <eng>Life and Work<gai> agus na <eng>tracts: Jesus Loves You<gai> agus feadhainn eile, agus am fear a b’ fheàrr ma dheidhinn Margaret Wilson agus Margaret MacLauchlan ceangailte ri <eng>stakes<gai> as a’ Solway Firth. Thuirt <eng>Uggy Beag,<gai> nuair a dh’fhalbh màthair Lisa May, gu robh na <eng>stakes<gai> sin mar am post raodanach ris an robh eathar a’ Phoilis ceangailte a-staigh air an tràigh.

<eng>“Well, it’s some story,”<gai> thuirt Lisa May, agus dh’fhalbh i a dh’iarraidh <eng>magnifying glass<gai> gus am faiceadh iad troimhpe na cuileagan a bha steigt’ air a’ phàipear orains.

“Tha a’ Solway Firth a’ lìonadh <eng>full-out<gai>,” thuirt Uggy Beag. “Mìl’ uair nas luaith’ na ’m muir againne.” ’S nuair a bha Lisa May agus Màiri Magdalena nan seasamh air a’ bhòrd leis a’ mhagnifying <eng>glass,<gai> chunnaic Uggy Beag iad ceangailte ri puist, fada fada


[TD 21]

a-muigh, faisg air Àl-a-bri ’s an uaimh, am muir na chabhaig a’ lìonadh suas seachad air an casan, seachad air am meadhan, suas gu ’n gualainnean … Ach dìreach mus deach am bàthadh cò thàinig air eathar a’ Phoilis ach e fhèin agus Dodo, an dàrna fear le clìobhar ’s am fear eile leis an sgian mhòr a bhiodh aig Dòmhnall Bàn Roib a’ gearradh na hama.

“Oh … Rocky!” chanadh i.

“Oh, Lisa May.”

“Cò nis a th’ agam ann an seo?” thuirt Alex MacFhearchair, sia troighean agus trì òirlich dheth, le stais agus stoca ghlas agus <eng>plus-fours,<gai> ann an doras a’ chidsin. Agus b’ fheudar dhaibh innse dha a-rithist rud a chaidh innse mu thràth mìle triop. “Seadh, seadh, agus, ’ille bhalaich, dè man a tha do sheanmhair?”

<eng>“My goodness!”<gai> ghlaodh a phiuthar, Jessie Anne, a’ tighinn mar ioma-ghaoith air a chùlaibh. “Cò a’ chlann àlainn a tha seo! An gabh sibh <eng>lemonade<gai>?”

“Gabhaidh,” thuirt Dodo.

Agus fhuair iad <eng>lemonade<gai> agus slaidhse lof an duine le silidh dearg – troibhle, mar a ghearradh Aonghas Goistidh, a’ lof aige fo achlais.

“Fuirichibh a-nis!” arsa Jessie Anne le iolach àrd. <eng>“My goodness!”<gai> Agus leum cat glas sìos bho mhullach pris chun a’ bhùird chun an làir agus thog esan iolach mar an ceudna, gha shuathadh fhèin ri a casan, a stiùir an-àirde.

“Cluinn,” dh’èigh Jessie Anne, “an aghaidh a dhiùlt an nàire! Alex, an d’ fhuair e bainne?” Bha Alex às dèidh <eng>bluebottle<gai> le tubhailt-shoithichean. Agus ann am meadhan na glòir a bha sin, chunnaic Uggy Beag an nighean a’ coimhead ris. Agus cha robh fios aige dè dhèanadh e … no càite an deach e … no dè cho fada ’s a bha e ann. Dìreach, nuair a thill e is deàrrsadh na aodann, gur e Màiri Magdalena le sùilean cruinn is gàire a bha gha choimhead.

“Ooo!” thuirt i.

“<eng>Shut up,<gai> thusa,” thuirt Uggy Beag air a shocair gun fhios nach cluinneadh Jessie Anne e.


[TD 22]

Thug Jessie Anne dhaibh <eng>tracts<gai> agus ghabh iad rathad na muilne air ais chun a’ bhaile. Lùb càr a-steach aig ceann an rathaid agus b’ fheudar dhaibh a dhol dhan dìg. <eng>Humber Super Snipe.

“Holy smoke,”<gai> thuirt am Pablo. “Cò leig a-mach sibh?”

“Aidh, Pablo.”

“Aidh, Pablo.”

<eng>“Why should Britain tremble?”<gai> thuirt am Pablo, ’s leig e lachan ’s chrath e cheann ’s dh’fhalbh e.

“Cà ’il dùil risesan?” ars Uggy Beag.

“Sgeamp na croich,” arsa Màiri Magdalena.

<eng>“Holy smoke,”<gai> thuirt Dodo.

* * *

Oidhche h-Aoine, an t-uisg’ a’ dòrtadh, bha Uggy Beag air a dhòigh ag innse dhaibh man a’ film seo a chunnaic e, <eng>The Cruel Sea, starring Jack Hawkins<gai>. Bha iadsan – Dodo, Angie agus Màiri Magdalena – ro òg ’son film dhan t-seòrs’ ud fhaicinn, thuirt na daoine mòra, thuirt Murchadh Chaluim agus Aonghas Sheumais agus an fheadhainn sin a bh’ anns an Nèibhi tìd’ a’ chogaidh. Dh’fhaodadh gun dèanadh e cron orra, gum biodh droch aislingean aca.

“Robh droch aislingean agadsa, ma-tha?”

Agus thuirt Uggy Beag ann an guth trom: “Bha e gu math eagalach. <eng>Torpedoes<gai>.”

“Bha duine ann an Tàbost,” thuirt Angie, “’s bha e <eng>torpedoed<gai> trì triopan. An Giobarnach. Thuirt m’ athair nach gabhadh marbhadh air.”

“An <eng>Compass Rose<gai> an t-ainm a bh’ air an t-soitheach ’s cha robh duin’ aca a-riamh aig muir – <eng>lawyers<gai> agus rudan mar sin a bh’ unnta, daoine ann an oifisean, ’s bha ’d a’ bruidhinn man an fheadhainn as a’ <eng>Sound Barrier … ‘I say, Number One’.”

“Oh, gosh,”<gai> thuirt Angie.

<eng>“Number One,<gai> sin a’ <eng>First Lieutenant.<gai> ’S bha an duine seo ann, <eng>First Lieutenant,<gai> ’s bha e smaoineachadh gu robh fios aige air a


[TD 23]

chula càil ’s cha robh fios aig’ air càil idir. Agus dh’fheumadh iad <eng>‘sir’<gai> a dh’ràdh ris agus aig a’ bhiadh – sosaideas – shuidheadh e aig ceann a’ bhùird ’s chanadh e: <eng>‘Snorkers, good-o!’<gai> Lùigeadh tu a thachdadh, am balgaire.”

<eng>“Bastard,”<gai> thuirt Angie.

“Man am Pablo,” thuirt Dodo.

“Co-dhiù, thàinig pian na mhionach – <eng>ulcer<gai> a bh’ ann, ’s dh’fheumadh e dhol dhan ospadal, <eng>good riddance,<gai> ’s bha a chula càil mar bu chòir an uair sin – <eng>Captain<gai> Ericson, bhalaich ort, a’ lorg na <eng>U-boats: ‘Bling! bling!’<gai> aig an <eng>anti-submarine detector,<gai> ’s nam biodh <eng>submarine<gai> faisg, dhèanadh e <eng>‘Bling-a! bling-a!’<gai> …”

Dh’fhosgail an doras agus thàinig Annabella Ruairidh a-steach mar tè à leabhar J.D.: … cnuip àrd agus <eng>nylons.<gai>

“Uggy ag innse dhuinn ma dheidhinn film,” thuirt Dodo. <eng>“The Cruel Sea.”<gai>

“Bha brà’ir mo sheanar-sa as a’ mhuir dà thriop,” thuirt Angie. “Am <eng>Majestic,<gai> sin tè air an robh e, chaidh a cur sìos. <eng>Torpedoed<gai>?’

“Well,’ ars Uggy Beag, “nuair a chaidh an <eng>Compass Rose<gai> sìos, chitheadh tu iad a’ leum aiste dhan a’ mhuir, daoine air am bàthadh, ag èigheachd ’s a’ sgreuchail, bha e eagalach …”

Bha Màiri Magdalena air sgur a dh’èisdeachd. Chan fhaigheadh i seachad air Annabella: còta geal oirre agus <eng>beret<gai> agus <eng>eau-de-Cologne<gai> a h-antaidh Doilìna.

“Cà robh thu?”

“Cà robh mi!”

<eng>“Spin …”<gai>

“<eng>Spin!<gai> An creid thu seo? Thuirt e rium gun togadh e mi aig ochd aig garaids Jock Troop, a-null dhan a’ bhaile, dhan a’ Phlayhouse – dè film, ’s beag m’ fhios …”

<eng>“The Hound of the Baskervilles,”<gai> thuirt Uggy Beag.

“… <eng>fish supper<gai> an uair sin as a’ chuaraidh ud ann am mòinteach Bharabhais. Dè ’n còrr a dh’iarradh tu? Well, a’ riabhach orms’, nach fhaca mi e a’ tighinn ’s a-mach leam chun a’ rathaid, an t-uisg’ a’ cur deann às an talamh. ’S an creideadh tu, <eng>would you believe it?<gai>


[TD 24]

Ghabh mac a’ choin seachad – bi-bìob aige suas seachad, thog e a làmh rium. Làn dhan a’ rud nach can mi.”

“Làn dhan a’ chac,” thuirt Dodo.

“Ma thubhairt thu e,” ars Annabella. “’S cò tha thu smaoineachadh a bha còmhla ris as an t-siota-toisich?”

“Co?”

<eng>“Little Goody-Two-Shoes.”<gai>

“Cò tha sin?”

“Lisa May – sin cò.”

Chaidh iad sàmhach.

An ceann greis, sheall Uggy Beag rithe – sgliùrach na croich, le <eng>nylons.<gai> Cab man deamhais tàilleir.

* * *

Làrna-mhàireach chunnaic Màiri Magdalena e a’ gabhail a-steach an lot. Bha i ’n dòchas nach robh e dol gha bhàthadh fhèin ann an Linne na Tràghad. Bha balach ann uaireigin, Niall a bh’ air, ’s bha e dol gha bhàthadh fhèin ann an Linne na Tràghad. “Mise dol gha mo bhàthadh fhìn,” thuirt Niall ’s e ri beucail. “A Nèill,” thuirt athair, “thoir a-mach am foghlam an toiseach.” Bhiodh iad a’ gàireachdainn ag innse siud, an rud a thuirt athair ri Niall.

Bheireadh i gàire air.

Bha e na shuidhe aig Lighe Mhòr ’Ain ’Ic Dhonnchaidh. Bha na h-eathraichean ceangailt’ air a’ mhol – eathar Thurmad agus eathar a’ Phoilis; bha laighe air a’ chuan.

“Chan eil fhios nach tèid iad a-mach fhathast an-diugh,” thuirt i. “Bha m’ athair a’ biathadh lìon a-raoir.”

Shuidh i ri thaobh.

Cha do bhruidhinn iad airson ùine mhòr. Bha na faoileagan a’ glambar anns an tiùrr feamainn, agus na trilleachain, ’s bha na fulmairean a’ gurraban san fheur os cionn nan geodhachan. A-muigh, sear air an Sgeir, othail air na sùlairean. Bhiodh iasg


[TD 25]

ann. Bhiodh e uabhasach nan tachradh càil dha ’s nach cluinneadh iad ma dheidhinn nam films tuilleadh – <eng>Stampede<gai> le na <eng>buffaloes, Captain Horatio Hornblower<gai> – ’s nach cluinneadh iad ma na leabhraichean a bhiodh e a’ leughadh: <eng>Biggles in the Orient<gai> agus <eng>Worrell in the Wasteland<gai> – nighean a bh’ ann a Worrell, h-abair tàmailt, ach, a Thia, nach do thionndaidh e mach gu robh i a cheart cho math ri Biggles agus Gimlet latha sam bith …

“Tha clann-nighean gu leòr eil’ ann,” thuirt i.

“’Eil?”

“Tha.”

“Cha ghabh sin a bhith,” thuirt e.

Bha tìde diathad ann. A’ gabhail a-mach Cùl a’ Bhaile, dh’fhaighnich i dha, a h-anail na h-uchd, cuin a bha e a’ dol ga bhàthadh fhèin.


[TD 26]

Sarah

An sneachd a th’ ann. Slinnteach, thuirt … cò thubhairt? Tha e na laighe greis ’s an uair sin a’ dol na lòn ’s an àiteachan na lèig ruadh. A’ meirgeadh air falbh gus an tig beul na h-oidhche a-rithist le reothadh teann. Na cabhsairean nan cunnart; an grèim a th’ aig na <eng>bootees<gai> agam – <eng>suede<gai> agus <eng>fur-lined<gai> – chan fhuilear dhaibh. Ma thèid mi air mo thòin sìos <eng>Church Street,<gai> Thia nan gràs, ’s gu faic iad mi! Fada nas ciallaiche coiseachd as a’ ghuitear às an t-slinnteach. Cuimhn’ a’m a-nis, faire, shaoghail, gur e Mr Craig a thuirt ‘slinnteach’ – cinnteach gur h-e, cò eile?

Bodach glas às a’ Cheann a Tuath a bh’ ann, speuclanan air, putanan. Putanan a bhàdaidh, mo chreach-sa thàinig, a ghràidh, fosgailt’.

“Tha do bhùth fosgailt’,” chanadh Doileag ris. Bha bùth aige uaireigin ach dh’fhalbh i leis an stoirm, tha colach, as na 1920s … ’n e ’23 a bh’ ann? Iongnadh nach do dh’fhalbh i leis fhèin, grèim aige air a bhonaid ’s e feuchainn ri freasgairt air beag no mòr. Agus sheinn an Topag, bean Nèill: “Uisge nam beann, O ho-ro laoigh, sìos na shruth leis …” – chan eil agam ach siud dheth, amhran a thog i o bhoireannach à Barraigh, cha chreid mi, tè aig an robh na h-amhrain.

Thachair mi ris an Topag, mi fhìn agus Sarah. Bha mult ceangailte ri post na leap an ceann shuas an taigh, agus cearc-ghura


[TD 27]

ann an ciste-teatha. An fhàrdaich a bha siud.

“Dè ’n t-ainm a th’ ort?” ars ise.

“Angusina MacLeod,” arsa mise.

“Homh,” ars ise, tro sròin, “Clann ’Ic Leòid a’ bhrochain thana ’s an droch aran-eòrna.” Cha chanadh tu seinn ris.

Bha seinn aig Mr Craig: seann òrain na cheann liath, liathadh tu ag èisdeachd riutha. Am fear a b’ eagalaich: ‘Òran a’ Chlaiginn’ air fonn ‘An t-Eilean mu Thuath, an iomall a’ chuain’, mu dheidhinn an duine seo agus dòlas de chlaigeann gun teanga gun slugan agus gun anail na shròin. Càil ach daolagan is durragan – sin na cnuimhean, “durragan breun an t-sluic”, fàileadh a’ choin. Thigeadh èaladh nam fheòil ag èisdeachd ris. Sarah cuideachd, ged bu shuarach an fheòil a bh’ oirrese, cho caol ri bioran. Ach bha sinn cho modhail – mo chreach, a’ cluinntinn siud à leabhar le ciofar ruadh agus fàileadh na deathaich. ‘Latha a’ Bhreitheanais’ leis an aon duine, cha b’ e b’ fheàrr.

“Nach gabh thu fear aotrom, a bhreitheanais,” chanadh Doileag. Thuirt Sarah gun tigeadh e mach le feadhainn aotrom sa mhadainn, moch an àm èirigh:

“An d’ fhidir no ’n d’ fhairich no ’n cuala sibh
Cò idir thug briogais Mhic Ruairidh leis?”

Sin fear – e fhèin le putanan a bhàdaidh fosgailt’. “O mosglamaid gu suilbhir ait” – sin fear eile, ma chanas tu “aotrom” ris. Fhuair sinn lorg air as an leabhar: ‘Òran an t-Samhraidh’ air fonn <eng>‘Wat ye wha I met yestreen’.<gai> Dè bha sin: <eng>‘Wat ye wha’<gai> – man <eng>‘Scots wha hae’?<gai> An aon duine, thuirt Mr Craig, a dh’fhaodadh sin innse dhuinn – Pearson a bh’ air – dh’fhalbh e. ‘An garbh-laoch Gallta’ a bh’ aig Mr Craig air, ’s e bha ruith an taigh-òsta, ’s bhiodh e seinn <eng>‘Scots Wha Hae’<gai> agus <eng>‘For A That an’ A That’<gai> agus <eng‘My Ain Folk’<gai> nuair a bhiodh tè no dhà aige, Pearson.

Co-dhiù, ‘Òran an t-Samhraidh’: bha Mr Craig ag iarraidh a sheinn ’s cha robh am fonn a’ tighinn thuige. Agus oidhche


[TD 28]

nan oidhcheannan ud, cò bha staigh ach Ailean nan Ceap leis a’ mheileòidian agus balach Reubain leis an tromb. Làn ceòl, an dithis.

“Dè am fonn a chuireadh sibh air na facail sin?” dh’fhaighnich Mr Craig. ’S thuirt Ailean nan Ceap, às dèidh cròchail is crònanaich: “‘O fàilt’ ort fhèin, a chuthag ghorm’.” ’S thuirt balach caol Reubain: “An diabhal cuthag sin. Dè mu dheidhinn ‘Nead a’ ghurra-gùg’?”

“Dè tha sin?”

“Dè?” ars esan.

“Nead a’ ghurra-gùg.”

“An rud a bh’ aig a’ choileach-fraoich,” ars esan.

“Dè bha sin?”

“Thug an naosg am bàrr dheth.”

Chailleadh tu do lùths.

“<eng>Lady<gai> Magdalena na Ceàrdaich,” ars esan, a’ toirt srann air an tromb. Am fear eile gha thogail air a’ bhogsa-ciùil. ’S thuirt Mr Craig nach robh e idir freagarrach, ’s chaidh sinn a dhanns.

Bha Sarah, ’s i cho bòidheach, air a h-aineol. An dèidh dha Pearson falbh cha robh duine ann a dhèanadh na leabhraichean ’s thàinig Sarah ‘air iasad’ on Chaledonian. Bha ’n tè a bha sin, Bella Crisnidh, càirdeach dha Maighstir MacFhearchair leis an robh taigh-òsta an Druim a Tuath. ’S bha Sarah deònach gu leòr a dhol greis a dh’àit’ ùr.

“<eng>An experience,<gai> a ghràidh,” thuirt Bella Crisnidh.

<gai>“You might chust get a disa at first,”<gai> ars ise, “ach seall air mar <eng>experience<gai> ’s bidh tu ceart gu leòr.”

Chuir i fios orm goirid an dèidh dhi dhol ann: <eng>“Help!”<gai>

Theab mi sracadh. Siarach a th’ annamsa ’s chan eil sinn glè fhada bhon Druim a Tuath ’s bha sinn eòlach air an taigh-òsta bho bha sinn beag a’ dol ann le uighean, mo chreach, nuair a bhiodh na cearcan a’ breith, no a’ dol a dh’iarraidh bainne nuair a bhiodh a’ bhò seasg. A-null air an abhainn.

Thèid e null air an abhainn gun a chas a fhliuchadh. A shìorraidh. Ach co-dhiù ’s e <eng>February<gai> a bh’ ann. Sneachd agus


[TD 29]

slinnteach. Cha mhòr gun lèir dhomh an geat’ an-dràsta, an t-adhar glas le flin. Ach co-dhiù … bha an tè seo ann: O! – leadaidh a bh’ innte, le fàinneachan agus <eng>dressed up to the nines, lipstick<gai> – ’s bha an rann seo aice:

<eng>“January brings the snow,
Makes our feet and fingers glow.

February brings the rain,
Thaws the frozen lakes again.”<gai>

Na rudan a steigeas na do chuimhne.

Thàinig Sarah dhan tìr air racaid de bhana le Ailean a’ rudanaich, Ceapach; fàileadh chaorach agus bhòtannan gus a tachdadh; duine leis an deoch as an deireadh agus cù roileach gun cus spùt a bha feuchainn ri h-ilmeachd gu bàs. Bha ise a’ feuchainn ri theich, ’s chanadh Ailean: “Chan eil cù as a’ chruinne-cè cho càirdeil,” ’s chanadh an duine leis an deoch: “An cruinne-cè air fad.”

Sarah bhochd, cha robh i a’ tuigse facal. “Dè,” ars ise riumsa, “tha sachruinne-cè air fad?” Balaich Reubain, Angaidh aca, a bhiodh a’ tighinn a-mach le na rudan sin. A shìol nan nathraichean nimhe! – bhiodh siud aige. Rudan às a’ Bhìoball ’s an deoch air, air a riaghladh leis an t-Sàtan, thuirt an Topag, bean Nèill – “Ach bidh e na bhalach math fhathast – fuirich thus’ ort,” thuirt i.

Thuirt Sarah gu robh na leabhraichean nan cùis-uabhais, nach dèanadh tu bun no bàrr dhiubh. Agus sin agad tè a bha math air na cuisteanan, cha robh na b’ fheàrr, ge b’ oil leis an trustar tidseir a bh’ again: Càthan – murt, duine le sùilean dearg a bhiodh a’ dol air chrith leis an droch nàdar. Sheall i dhomh leidsear: <eng>bolls<gai> agus <eng>bushels; ‘Two pounds, thirteen shillings and sevenpence, one<gai> fàrdan’ ann am pinseal purpaidh. Gun gleidheadh Dia thu, arsa mise. <eng>Four quarters, one hundredweight.<gai> Clach mìn-flùir, dà bholla mine, hih!

Siud ise, Johnina, bean Donaidh Crowdie, a’ dol a dh’iarraidh


[TD 30]

an Eich Bhàin, botal beag <eng>gill – four gills one pint.<gai> Ged a thigeadh an cafadh-làir, le tàirneanaich is tèin’-adhair, cha chumadh sin an seana-bhun ud gun a dhol gha iarraidh. Na casan camagach aice fo earball a còt’ ann am brògan tacaideach, tric air a tòin i a-steach an geat’. “Saoilidh mi g’ eil rudeigin de <eng>lull<gai> ann a-nis. Cho math meantraigeadh a-mach. Gheibh mi … dè gheibh mi? Pacaid <eng>fags<gai> agus <eng>pork chop<gai> …”

“’Eil fhios ai’d,” arsa Sarah, “Mr MacFarquhar, chan ith e hama. ’S chan fhaod sinn òrdachadh hama no <eng>pork.<gai> Leugh e ann am pàipear gu robh hama ag adhbhrachadh <eng>cancer,<gai> tinneas eagalach man a’ chaitheamh.

“’S eil fhios ai’d, Murchadh, am fear a bha ’n ceann nam beathaichean – crodh, caoraich mhaola, an t-each Róger. Well, mac an ànraidh sin, nach do smuglaig e ceann muic a-steach dhan chidsin ’s bhruich e e. Chailleadh tu do mhùn a’ faicinn a’ chinn ud a’ coimhead a-mach à pana.

“‘Marbhaidh Maighstir MacFhearchair thu,’ thuirt Doileag. B’ ise ’n t searbhant. Doileag Effie. ’S cha chuimhne leam, ged a mharbhadh tu mi, cò leis a bha Murchadh.”

Rud eile. Rud eile a bha air a thoirmeasg dhaibh – an <eng>electric.<gai> Cha robh fuaim aige; cha robh fàileadh dheth; cha robh e nàdarrach, thuirt Mr MacFarquhar. Agus chunnaic a phiuthar, ann an aisling, taighean air an sgrios leis, gul is caoidh, agus clann-daoine a’ dol nan gual leis. Kate a bh’ oirre – chanadh tu gu robh i <eng>‘off’,<gai> man Eòin ud ann an Eilean Phatmos. “O, mo chreach, na innis orm.”

Ach nach smaoinich thus’ orra, ann an siud le lampaichean Tilley a’ pìochail air balla. Rinn Murchadh solas dha Sarah le <eng>bulb<gai> agus <eng>batteries.<gai> Bha e crochaicht ri ceann na leap, dìreach ceart mar bu mhiann leatha ’son leughadh nan <eng>love stories.<gai> Na leabhraichean a bh’ as an àite fhèin – na bi dol ghan cuimhneachadh dhomh: bha iad fuaraidh agus uaireannan gheibheadh tu cnuimhean beaga geala beò nan cùl. Bha na leabhraichean àbhaisteach ann: Iain Buinean – ’s e ’n duin’ ud – agus Shakespeare, <eng>The Complete Works of Shakespeare,<gai> dealbh dha cumadh a chinn – a mhaoil


[TD 31]

’s a shròin ’s an fheusag bhiorach, còmhdaicht’ fo dhuilleag thana, mhìn. Agus <eng>Book of Verse,<gai> buidheach an t-saoghail mhòir agam air: <eng>“It is an ancient Mariner”,<gai> buidheach an t-saoghail mhòir. ’S bha Dòrlach Sìl ann – Gàidhlig – agus Vol III agus Vol VII agus Vol XVI dha <eng>Practical Knowledge For All.<gai> Agus am fear a b’ fheàrr leamsa: <eng>Ambulance Hand-Book<gai> a’ sealltainn <eng>‘Contents of Abdomen and Thorax – Superficial Anterior View’<gai>.

“Seall air a’ sgudal a tha na do bhroinn,” chanainn ri Sarah. Ach bha ise air chall as na <eng>Romances.<gai> Cha b’ e <eng>Mills and Boon<gai> no Annie S. Swan; cha b’ e Mòrag a’ dèanamh phanacakes sa bhothan bheag sa ghleannan uain’ sa <eng>Pheople’s Friend.<gai> Eadar iad fhèin ’s na leabhraichean beaga boga <eng>penny-dreadfuls,<gai> a ghràidh, a gheibheadh tu air ochd sg’inn, 8d, ann a Woolies. Air a’ chiofar nighean bhòidheach, letheach-rùisgt’, a lèine air a reubadh sìos ma h-achlaisean ’s i ’g èigheachd ’s a’ sgreuchail, agus cuideigin – droch bhugair a choreigin – as an dorchadas air a cùlaibh. Bu bheag an t-iongnadh gu robh i ag iarraidh ormsa cadal còmhla rithe na h-oidhcheannan fuar reòtht’ ud. Dhùisgeadh tu ’s bhiodh do shròin bhos cionn na cuibhrig man cnap deigh. An gleoc as an lobaidh a’ bualadh na h-uarach; an fheadhainn aosta le na fuaimean aosta aca fhèin: a’ brunndal ’s ag osnaich, steall dhan a’ phoit-mhùin, deireadh an làithean.

Agus an oidhche seo, tàislich.

Bha Sarah na suain, cho neoichiontach ris an uan. Cha chual’ i a’ chagarsaich aig an doras; an doras gha fhosgladh. Chrùb mi sìos ri taobh, crith na mo thòin ’s mi faireachdainn cho <eng>daft<gai> ri sgona ann an <eng>combinations<gai> chlòimh mo mhàthar, an gùn-oidhche <eng>flannelette.<gai> Ailean an dòlais ud a chuir a cheann a-steach an toiseach. Bha dùil a’m ris, mar a bha a shùil orm. Làn dha na h-ana-miannan, làn dhan fhear-mhillidh. Agus a’ sitrich air a chùl, balach caol Reubain. O mo chreubhag-s’, chaidh e null chun taobh a bha Sarah agus sheas e ann an siud gha coimhead. ’S mar gun tuigeadh i gu robh rudeigin ceàrr ’s nach b’ e pioc trom-laighe bh’ ann, dh’fhosgail a sùilean agus leig i sgreuch. ’S a Thia, ma leig, nach dàinig onghail


[TD 32]

nan creach bho Aosta nan Làithean a bha gu h-àrd, ’s gu h-àraid bho Mhaighstir MacFhearchair, a bha gu h-ìosal dà rùm air falbh.

“Dèanaibh às,” thuirt mi riutha. Ach dh’fhosgail an doras gu chùl ’s bha e ann an sin na dhrathars, sia troighean is còrr dheth ann am brògan mòr a’ <eng>Home Guard,<gai> an raidhfil na làimh.

“Dè an sionagog gun chiall tha seo man tìd’ sa dh’oidhch’!” Leig Sarah sgreuch a bha na b’ àirde na chiad tè, ’s thug na gaisgich an casan leotha. A-mach seachad air man am peilear. Leig e <eng>shot<gai> suas dhan adhar.

“An ath thriop,” dh’èigh e, “bidh rud ann.” Agus shaoileadh tu, nach saoileadh, nach tilleadh iad a’ chiad ghreis. Ach thill, ’s bha e mar nach robh càil air tachairt. Chuir e fàilte orra ’s bha ’n oidhche àlainn.

Fuirichibh a-nis. Istibh. Siud ise a’ tilleadh, Mrs Crowdieknowes, a’ beatadh gu cala as na clabain bhrògan. Hup! <eng>Bit of a swerve there,<gai> man a thuirt maraiche à Ploc Loch Aillse oidhche fhrasach fada dhan oidhch’, an cèilidh seachad.

Cha robh Sarah air cluinntinn ma chaithris na h-oidhche a-riamh. Bhiodh Bella Crisnidh a’ bruidhinn air dithis a bhiodh a’ feuchainn gu clann-nighean ann am Manor ’s mar a bhiodh iad a’ cur an athar, Roddy Sgealban, glan às a rian. Ach cho fad’ ’s a b’ aithne dhi, cha robh claidheamh ’s cha robh gunna as an ruaig.

“Am biodh Mr MacFarquhar air urchair a chur unnta?” dh’fhaighnich Sarah.

“’N e ’n duine,” arsa mise, “a chuir fras a chasan a pheathar?” Cha b’ e Kate ach Jessie Anne. Dh’innis mi dhi mar a chuala mi. Bha Iain Alasdair ’Ain ’Ic Aonghais, ris an cante Isaac, agus Dòmhnall Gileas, ris an cante Dòmhnall Gileas – dà èildear – ann am bus nan deich a’ dol chun nan òrdaighean a-null dhan bhaile. Chunnaic iad Maighstir MacFhearchair air a’ bhus air a dhòigh am measg chailleachan. B’ esan an t-àrd-eildear agus chuir e na h-uimhir a dh’iongnadh orra gu robh e a’ dol chun nan òrdaighean ann an deise a’ <eng>Home Guard.<gai> Agus an uair sin mòr-iongnadh nuair a dh’èirich e mach às a’ bhus aig ceann an rathaid a bha a’ dol gu


[TD 33]

taigh an dotair.

“’Eil thu idir a’ tighinn còmhla rinn?” dh’fheòraich Dòmhnall Gileas.

“Chan eil, a chàirdean,” ars esan, ’s chual’ am bus e. “Feumaidh mis’ an dotair fhaighinn. Tha mi dìreach an-dràst’ air <eng>shot<gai> a chur ann an Jessie Anne.”

’S dh’fhàg e mar siud iad, fo imcheist air madainn Dihaoine, Latha na Ceist.

“Na mharbh e i?” dh’fhaighnich Sarah, ’s i gha dhearg-choimhead ’s e ’n ceann a’ bhùird an oidhch’ a dh’ith sinn an damh air an robh An Gille Ciaran – cha do dh’fheuch thu riamh fod fhiacail feòil cho blasta. Tha cuimhn’ a’m gu robh na bùird air am bualadh ri chèile, esan aig an dàrna ceann, rinn e altachadh: “Tha sinn cruinn an seo a-rithist, ma-thà, fod chomhair uamhainn fhèin, a Dhè …” Bheireadh e ort sealltainn suas; caogadh do shùl, aomadh do chinn: Tha thu an siud, a bhodaich. Dè tha dol?

“Chchchrrr …” aig an fhear aost a bh’ aig ceann eile a’ bhùird. Bart a bh’ air, mo ghràdh, air a chlaoidh le siataig agus giorrad-analach agus a chasan agus <eng>you name it,<gai> mar a dh’èirich dhà. “Iongnadh nan iongnadh,” arsa Maighstir MacFhearchair ri Dia, “g’ eil duin’ idir againn fhathast ann, mìos marbhadh nan lus seo,” ars esan, “mìos marbhadh nan seann daoine.” Agus thug e taing airson na feòla agus mhol e an Gille Ciaran, a thàinig bhon a’ chrodh a b’ fheàrr: sona, riabhach, ruadh. Agus thug e iormadh air ar feumalachdan: beò ro fhada air brochan agus sgadan meirgeach agus am buntàta beag leis a’ bhuntàta mhòr – duilich agus doilgheasach ’s gu robh e, dh’fheumte an Gille Ciaran a chur gu bàs, ’s thàinig Dòmhnall Mòr ’Ain Tàilleir leis an òrd. ’S leig an Topag bìog aist’: “Hih!” ars an Topag,

“Buille ma seach
Ma cheann ’s ma chas,
Tha Dòmhnall a’ marbhadh a’ laoigh.”


[TD 34]

Ach nach b’ e laogh a bh’ ann. Ach damh. Feòil cho blasta … ’S na bha againn leis. Agus às a dhèidh, Sago.

O Sarah …

Dhiùlt Rose am <eng>pudding.<gai> Rose an tè leis a’ <eng>lipstick<gai> ’s an <eng>eau-de-Cologne:<gai> thuirt i gun chuir Sago agus <eng>Cornflour<gai> buidheach nam buidheachan oirrese bho bha i na nighean bheag an taigh a seanmhar air na Lochan an àiteigin, Grabhair no àiteigin. An àite sin, ghabh i <eng>gin<gai> an’ orains. Agus Bart, cha ghabhadh esan mòran co-dhiù ’s e leis an losgadh-bràghad, a gharbhan air sgrèitheadh.

“Siuthad, an ainm an àigh,” thuirt Doileag Effie, “gad nach biodh ann ach làn do bheòil.”

<eng>“Hoigh, you,<gai> am bioch!” arsa Rose. “Leig dha.”

“Loisg e a gharbhan,” thuirt an Topag, “le na dh’òl e bho òige.”

“Chchchrrr …” an gàire bh’ aig Bart. “Chan eil cothrom air,” ars esan ris an Topag, “ach bidh mi beò nas fhaide na thus.”

“’Eil e math a bhith aost?” dh’fhaighnich Sarah dha.

“Mìorbhaileach, a ghràidh,” ars esan. “Bidh do chuimhne a’ falbh.”

Dh’fhaodainn a bhith air mo mhealladh, ach saoilidh mi g’ eil mo chuimhne fhìn a’ dol nas fheàrr ’s nas fheàrr, mar an sìneadh a tha a-nis a’ tighinn dhan latha. Bha seinn ann, agus sruth bàrdachd bho Mr Craig a’ moladh nighean òg: a slios mar an eala no mar chanach nan gleann – na facail sin – a h-anail chùbhraidh mar chaineal, beul meachair gun mheang. ’S chaidh sinn a dhanns. <eng>Jimmy Shand and his Band,<gai> mise le Ailean nan Ceap as an <eng>Old-Fashioned Waltz,<gai> a làmh a’ triall. ’S bha danns’ eil’ ann: <eng>Quickstep,<gai> cha chreid mi – cha b’ urrainn dhuinn a dhèanamh. Ach nam faiceadh tu Rose agus an Topag: b’ urrainn dhaibhsan – Fred Astaire agus Ginger Rogers! – ach gu robh an dàrna tè le beagan de rabhla, <eng>bit of a swerve,<gai> ’s an tèile doolally co-dhiù, chailleadh tu do lùths.

’S an uair sin thachair rud iongantach: chaidh Sarah is balach Reubain a-mach dhan oidhch’. An t-slinnteach sin air an talamh agus slisneag gealaich air a druim os cionn Beann nan Caorach – chrochadh tu ’m pùlais oirre.


[TD 35]

’S an toileachas a sgaoil nar measg.

‘Gaol na h-òige,’ thuirt Mr Craig.

‘Ist dheth,’ ars an Topag, an rudhadh ud na gruaidh.

Agus sheinn Rose <eng>‘My Funny Valentine’,<gai> a guth cho critheanach, binn. Cho fann. Feuchaidh mi ri sheinn:

<eng>My funny Valentine,
Sweet comic Valentine,
You make me smile …<gai>

Mo ghuth a’ falbh. Cha robh guth math agam co-dhiù … duilich a bhith sùghadh mo shròin mar seo … briseadh sìos mar seo …

Och, Sarah,

le do shùilean donna, donna …
’s e naidheachd do bhàis-sa …


[TD 36]

B’ E ’n Uair E

Nuair a bha morghan air an rathad agus eich ann agus cruachan-mònach agus na lotaichean air an àiteach bho chùl nan iodhlainnean sìos chun a’ chladaich le coirc agus snèap agus buntàta; agus nuair a bha daoine ann an aodach dubh, aost ged nach robh iad aost, a’ smocaigeadh tombaca dubh agus a’ dùsgadh chlachan, agus boireannaich a’ fighe ’s a’ bleoghan ’s ag ràdh, “Meal is caith do bhrògan ùra” – an uair sin, ’s b’ e ’n uair e, cha choisicheadh tu rathad Chnoc nan Cruach gun clach a thighinn ort bho thaobh a choreigin, no co-dhiù caoran, nuair bu lugha shaoileadh tu.

Agus an latha bha seo nach do thachair mo mhàthair ri fear air an rathad sin air an robh ad mhòr Ameireaganach, ad mhòr Texan, agus colas an dearg Thucsain air. Bha ise na bòtannan a’ slaodadh mult air an robh An Toban – cha b’ ann às dèidh an Tobain a bha ’n Dail a Thuath, ach seach gu robh toinntean buidhe-ruadh a’ fàs a-mach às a mhaoil. Agus ghabh e iomraidh, an Toban, a’ faicinn a’ choigrich seo a’ tighinn nan coinneamh. Agus thug e leum às, ’s chaidh an fheist air an robh e ma chasan mo mhàthar, theab i tuiteam a’ feuchainn ri ceannsail a chumail air, ’s cha b’ urrainn dhi guidheachdan gun fhios cò bh’ ann – dè nam b’ e deucon a bh’ ann, an duine leis an ad Ameireaganach?

“Nach e tha mear,” thuirt e. Cha do dh’fheuch e ri cuideachadh ’s bu mhath nach do dh’fheuch, an t-aodach a bh’ air cho glan.


[TD 37]

Co-dhiù, an ceann greis, shìolaidh an Toban, mac a’ choin, sìos, agus thuirt an duine gu robh am mult a’ cur umhail air seach nach robh bonaid à bùth Chraig air agus brògan tacaideach agus briogais serge no deise <eng>dungaree,<gai> liorcach le ‘Lybro’ sgrìobht’ oirre. ’S an uair sin thuirt e cho iongantach ’s a bha e an rathad ud a ghabhail gun clach no caoran fhaighinn ma chùl a’ chinn, eadar dà shlinnean.

“’S bha ’n donas na shùilean,” thuirt mo mhàthair. “Na shad e fhèin dhiubh na latha.”

’S a chula cnapanach eile a chaidh a-riamh ann am polo-boban; a chula cnàmhanach caol balaich, le stocainnean-moban is crèabailtean, càil ach a’ tilgeil chlachan, iongnadh nach deach an eanchainn a chur à cuideigin: Catrìona Aonghais Ailein le làd bùirn, Seonaidh Sgiogarstaidh le bara mònach.

B’ ann às na sitigean seo fhèin a fhuair an t-Ameireaganach am bainne agus an gruth ’s am bàrr agus am meug. ’S fòghnaidh siud dhan “Ameireaganach” – Iain a bh’ air, John Macdonald, no, mar a b’ fheàrr a dh’aithnichte e anns na làithean fad’ o chian, am Portan.

Esan bu shine san teaghlach aca – well, cha b’ e: Anna bu shine. Bha Anna as an taigh, i fhèin ’s a màthair, ’s tha cuimhn’ a’m orra nuair a bhiodh sinn a’ ruith air na taighean ’son rudeigin ’son na Callainn – “Ithidh sinn an t-aran gun an t-ìm, ithidh sinn an t-ìm gun an t-aran”; Dòmhnall Ailean le craiceann caorach ma dhruim. Bha nighean eile ann, ach cha robh i ann; agus bha mic ann nach robh ann: bha iad ann an Detroit, Chicago, New York, Buffalo – na bruailleanan sin.

An toiseach aig tuathanaich san Talamh Fhuar – cò nach cuala? Cha b’ e siud fearann a’ Chòmhnaird, far an itheadh tu ’n t-aran-eòrna, far an goideadh tu snèapan à clàr mòr Shilibhidh oidhche gealaich. B’ ann an taigh Iain Alasdair – ’s e sin ri dh’ràdh, Fox – a bhiodh iad ag ithe nan snèapan, ’s chan itheadh duine uimhir ri Cumm, rùsg <eng>an’ all,<gai> dh’itheadh ged a bhiodh i làn chnuimhean. Cumm agus am Portan, dà bhràthair; Fox, cha robh e idir càirdeach, bodach air being ann an taigh-dubh. Thuirt e gur


[TD 38]

e Tory a bh’ ann an athair nam balach sin: “Tory,” ars esan, “a th’ ann am Poids, am bugair.” Agus shuath e a bheul le caol a dhùirn agus dh’fhalbh an stais. Cha b’ e breitheanas ach <eng>alopecia.<gai>

“Ho!” thuirt Fionnaghal, a phiuthar. “Siud a’ stais.”

“Na diabhail mholanan an ath rud,” arsa Fox.

Na balaich ud as an deathach gha choimhead, làn dhan fhear-mhillidh, ag ithe shnèapan Shilibhidh.

Bha còignear dhiubh ann. Cha deach am Portan a thogail còmhla riutha idir, ach an taigh a sheanmhar, muinntir Bùrn, air an leth-sear.

Agus carson Bùrn, an duirt thu: an cuala mi thu ag ràdh carson Bùrn air Bùrn? Dè fios a th’ a’mas? Carson Silibhidh air Silibhidh? Mànaga air Mànaga? An robh am Biugalair na bhiugalair?

Na gàrlaich sin a fhuair an togail an taigh an seanmhar, bha rudeigin fa-near dhaibh ’s cha b’ e ’n rud a b’ fheàrr. Dh’fhaodainn a bhith ceàrr, ach bha iad air am bòidheanachadh le na seanmhairean; deiseil gu seasamh an tulach fhèin, gun adhbhar a dh’òrdaich Dia, fead aig a’ chaoran seachad toll do chluais. ’S ann agam tha fios: mo bhràthair ann an taigh mo sheanmhar, bha gàrannan aige agus cruachan-coirc agus sìg-feòir agus cruachan-mònach; taigh nan cearc agus an stàball – cha robh càil a dh’fhios agad dè ’n taobh bhon tigeadh clach. ’S bha e cinnteach leotha, mac na galla. ’S bha còir a chur dhan a’ <eng>‘raggin school’.<gai> Ach an cuireadh.

“An-diugh,” thuirt am Portan, “bhiodh sinn fo chuing aca.”

“As a’ phrìosan,” thuirt mo mhàthair rium, “go ’n dubhadh am fiaclan.” Bha sin a-rithist, às dèidh siud, ’s gun ann ach an dithis againn aig an teine agus Pòisidh, an cat cadalach, agus an telebhisean le snugar ’s i mionnan dhan fheadhainn a bha toirt ùine na bids mus buaileadh iad bàla.

“An deigheadh e shabaid nam bràithrean a-rèist? dh’fhaighnich mi.

“Nan deigheadh duin’ idir.”

Bha iad cunnartach, na diùlnaich ud thall taobh thall Chnoc nan Cruach. Nuair a thigeadh iad dhan bhaile, bhiodh na coin


[TD 39]

a’ teiche lem beath’. Agus na cait. Fiù ’s na cearcan nach biodh a’ teiche ann an cafadh itean. Bha iad man balaich a’ ghlinne à Tolstadh bho Thuath: an làmhan nam pòcaidean, an cinn crom, dosanan slìobach sìos man sùilean. Cha ghabhadh tu dh’anam ort a dhol ceàrr orra; fear air bheag-cèill a dheigheadh ceàrr orra.

Cha do rug an Cogadh Mòr air duin’ aca ’s cha robh obair ann dhaibh. Agus dh’fhalbh iad. Dh’fhalbh dithis dhiubh, dà Aonghas, air an ànradh Metagama: Angus Senior agus Angus Junior. Agus Tiley: Ruairidh Ruairidh Dhoil ’ic Dhòmhnaill – “bha chòmhnaidh as an Àird”, mar a thuirt an t òran ‘Bàthadh Dhail’, ged nach b’ esan a bha sin ach Iain mac Dhoil ’ic Dhòmhnaill, seanair balaich Sheumais agus clann-nighean Sheumais. B’ e brà’ir mo sheanmhar a rinn ‘Bàthadh Dhail’, ’s bidh mo phiuthar gha sheinn <eng>full-out<gai> aig àm Bliadhn’ Ùir, brochan coirc is branndaidh, mise ma coinneamh, làn <eng>Grouse<gai> is mulaid, a’ bèiceil.

Cha robh dìth bròin is bèiceil an latha a sheòl am Metagama. Bha Steòrnabhagh a’ cur thairis, chan fhacas a-riamh ’s chan fhaicear uimhir a dhaoine a’ tighinn còmhladh, sailmean aca ghan seinn, pìoban-ciùil air ghleus – ’eil fhios dè na fuinn, dè na puirt? ‘Dia fèin as buachaill dhomh’ ’s ‘Gun gabh sinn an rathad mòr’ … an triùir ud a chuir cùl ris an Àird, bha suigeart nan ceum, a’ leum an àirde fhèin leis an toileachas. Cha robh dùil ri aognaidheachd New Brunswick, tuiltean agus fuachd an toiseach a’ Chèitein, gun dà sgillinn ruadh a shuathadh iad ri chèile.

Chaidh am fàgail ann am fàsach aig tuathanaich, ag obair o mhoch gu dubh air bheag-thuarastal ach gu robh am biadh nam broinn. Cho math cìobaireachd an geàrraidh na beinne, suidhe san Tom Gheur ’s do thòin a thachais. Ach nach do laigh iad fodha: latha de na làithean, thug am fear a b’òige, <eng>king of the wild frontier<gai> – thug e sùil air each ’s gun an còrr a dh’ràdh, leum e air ’s a-mach leotha:

“Yippee-ai-è! agus Yippee-ai-ò!”

B’fhoghain siud dhan a’ phrèiridh, cèilidh ann no às. Bha ceòl gu leòr as na Stàitean. Agus <eng>broze<gai> agus bogsaigeadh …


[TD 40]

“Faca tu riamh ag òl e?” dh’fhaighnich Robert Shuathainn.

“Chan fhac.”

“O, bhoill, a bhalaich,” ars esan, “dh’òladh an duin’ ud man duine gun slogan.”

“Tha cuimhn’ a’mas” thuirt Doilidh a bhràthair rium, ’s sinn a’ buain na mònach a-muigh ma Loch Drollabhat; “tha cuimhn’ a’m a bhith air <eng>leave<gai> ann an Glaschu oidhche Bliadhn’ Ùir. Ann an Govan ann an taigh Iain Aonghais Shiadair. Dè b’ fheàrr na dhol gu pinnt mus dùineadh iad aig naoi. ’S dh’fhalbh sinn. Ach gu sealladh tròcair ort, nuair a chunna sinn a’ sluagh a bha siud a’ dòrtadh a-mach as an taigh-sheinns’ chun na sràid – well, cha robh dòigh air domhain faighinn faisg mìle air a’ bhàr, ’s h-abair tàmailt oidhche Bliadhn’ Ùir. ’S b’ ann an uair sin a nochd mo liagh, ad air: ‘Dè,’ ars esan, ‘a tha sibh ag iarraidh? Thoiribh dhòmhsa,’ ars esan, ‘an t-airgead, agus gheibh mi e. Agus pinnt dhomh fhìn.’ Well, ’il fhios ai’d air a seo: cha teid e às mo chuimhne gu bràth a bhith gha fhaicinn a’ tilleadh leotha ’s iad aige mo sho, ’il fhios ai’d, na h-uilinnean an-àirde agus na bh’ ann an siud a dhaoine a’ teiche go gach taobh a’ dèanamh rathad dha. Cha do shamhlaich mi e ach ri Maois a’ dol tron a’ Mhuir Ruadh, a’ fear-millidh na shùilean.”

Dè ’n taobh a ghabh e fhèin ’s an t-each chan eil càil a dh’fhios a’m. Dè ’n taobh nach do ghabh? <eng>‘Riding the rods,’<gai> bhiodh lorg aige air daoine: na bh’ ann an Cleveland dhiubh agus Detroit aig <eng>General Motors;<gai> ann am Buffalo aig a’ Hydro; Na <eng>Lakes,<gai> mìosan an t-sàmhraidh, sìos a’ <eng>St Lawrence River,<gai> a’ tarraing gual is gràn a-nuas bho <eng>Lake Michigan<gai> is <eng>Lake Superior.<gai> Thogadh e ceann ann an New York, far an robh clann-nighean air mhuinntireas; ruigeadh e <eng>Trail B.C.<gai> far an robh am Portan agus luchd-eòlais: an t-Sùisd, bha e ann, agus Seòras Dhòmhnaill Sheoc, agus Dòmhnall Ailein Smiot, a chailleadh ann. <eng>Consolidated Mining and Smelting Company<gai> – cha do stad e riutha, cabhaig air.

“A’ sealladh ma dheireadh a th’ agams’ air Aonghas,” thuirt Alasdair a bhràthair, “’s e bhith faicinn a dhà bhonn-dubh a’ dol a-steach air uinneag trèana. Cha chuireadh an t-Arm Dearg stad


[TD 41]

air: luath air a chasan, deiseil le dhùirn, deiseil gu sabaid. Gu h-àraid bogsaigeadh.”

“Sin,” ars esan, “càil a b’ fheàrr leamsa a rinn mi riamh.”

Bha sinn a’ coimhead Ken Buchanan air an telebhisean ann an taigh mo sheanmhar, Dihaoine na coinneimh sheachdonach. Thàinig e steach às dèidh na coinneimh – deucon a bh’ ann – agus shuidh e ri taobh Iain Mhòir air <eng>couch.<gai> Bha an telebhisean ann an còrnair an ruma, ’s dh’fheumadh iad sìneadh air ais ’s an cinn a thionndadh ’son an t-sabaid ud fhaicinn – am bogsair bòidheach ud, Mr Ken Buchanan, fhaicinn.

“’S fhada,” ars esan, “bho nach fhaca mi fear cho math.”

“Robh thu fhèin math air?” dh’fhaighnich mi.

“Dhèanainn a’ chùis.”

Sheall mi ri Iain Mòr. Bha e man beinn, a’ toirt an àirde trì-chairteil dhan a’ chouch. Cha robh unnsa saill air an fhear eile.

“An dèanadh tu a’ chùis airesan?”

Sheall e ri brù is bothaig Iain Mhòir. “Tha e ro mhòr,” thuirt e.

Rinn Iain gàire liugach rium, man balach beag gha mo choimhead. Chunna mi e air a dhruim-dìreach aig an dùn chloich, mo sheanmhair na ruith thuige e le mias bùrn teth agus clabhdan. Ach nach b’ e a bh’ ann …

Buamastair à saoghal eile a bh’ ann, a chualas a’ buamastaireachd latha de na làithean ann an Taigh-òsta a’ Chrùin. Agus cò thainig a-steach ach esan, na ad ’s a chòta glas.

“A thighearna, nach seall sibh air Al Capone, mac an diabhail!”

Cha do leig e air gun cual’ e e ’s dh’iarr e pinnt air fear a’ bhàir. Fhuair e sin, ’s chuir fear a’ bhàir a-nall a cheann ’s thuirt e ris gu socair fo anail: “Nam bithinn-s’ nad àit, dh’fhalbhainn cho luath ’s a dh’òlainn i.”

“Carson?”

“An fheadhainn a th’ air do thaobh suas. Tha iad ghad aithneachadh ’s tha iad a-mach airson buaireadh.”

Bha triùir dhiubh ann, ’s dòcha ceathrar, am fuamhaire mar iodhal-adhraidh aca a’ sèideadh teine tro chuinnleanan.


[TD 42]

“Chì sinn, a mhadaidh, dè cho math ’s a tha thu.”

“Null dhan a’ <eng>Square,<gai>” thuirt gocaman. <eng>“Square go. Marquis of Queensberry rules.”<gai>

Dh’òl e a phinnt an toiseach, ’s an uair sin, a’ leigeil soraidh le fear a’ bhàir, dh’fhalbh e tarsainn sràid a’ Mhoil a Tuath gun màill air a cheum, a’ dol gu dìreach gu Ceàrn Phercival. Iain Rochaidh, a’ gabhail seachad leis an each ruadh ’s a’ chairt, a chuala an èigheachd. Stad e, mar a stad iomadh neach eile a bha a’ gàdaireachd mun cuairt aig an àm. Agus chunnaic iad an t-iorcall duine seo a’ tilgeil a sheacaid, a’ truisigeadh a mhuinichillean, ag èigheachd nan creachan, a’ gealltainn briseadh ghèillean, fiaclan a thòin slugain. Agus chunnaic iad le iongnadh am fear a dh’adhbhraich a’ bhòilich a’ dùnadh suas a chòta ’s a’ tarraing sìos na h-aid. Agus dè thachair an uair sin cha robh duine a bh’ ann glè chinnteach. Ach gu robh Primo Carnera air a thòin flat fuar gun bhliam, a bheul fosgailt’, beul truisg.

“Thachair e,” ars Iain Rochaidh, “ann am priobadh na sùla. Ach ’s e man a dhùin e a chòta, suas gu a sgòrnan … sin rud.”

“Na mharbh e duine?” dh’fhaighnich mi dha mo mhàthair ’s mi piortachadh an teine ’s a’ tionndadh dheth an telebhisean, Dallas seachad.

“Bhiodh e tighinn a shealltainn air d’ athair,” thuirt i, “’s ag innse rudan dha nach innseadh iad dhòmhsa na dha boireannach sam bith. Co-dhiù, aon uair ’s mi ann, dh’innis e man a chunnaic e a dhealbh fhèin air postair ann an <eng>railway station<gai> – cha chreid mi nach e ’n <eng>Grand Central Railway Station<gai> ann an New York: aodann fhèin am measg aodainn eile gha choimhead eadar an dà shùil. Agus sgrìobhte bha <eng>‘Wanted – hatless man’<gai>.”

Dìreach man na <eng>Westerns: ‘WANTED – Gun-totin’ FRANK MOLLOY. REWARD $1000 DEAD OR ALIVE.’<gai> No <eng>‘DESPERATE DUDE MACGHIE’.<gai> No <eng>‘Liver-eatin’ MACEACHAINN’.<gai> Agus dealbh dhan duine, dubh na h-oidhche, nach do shèibhig bho chionn ceala-deug, le sùilean dubh agus molanan dubh a’ tighinn gu chèile, man duine à Càrlabhagh.


[TD 43]

“Thug e dòrn,” ars ise, “dha fear a choreigin air an robh ad. Bha e na ruith, bròinean, sìos na steapaichean roimhe agus leag e e ’s chuir e ’n ad aige air a cheann fhèin, gha tarraing sìos toight gun fhios nach deigheadh aithneachadh ’s falbh leis. Cha chreid mi gun mharbh e e. ’S ann a thàinig e gu gàireachdainn dhaibh, d’ athair ’s e fhèin. <eng>‘Hatless man.’”

‘Illegal’<gai> a bh’ ann. Bha na Stàitean làn dhiubh, a’ dol bho àite gu àit’ a’ lorg obair. Bochdainn mhòr. Sheinn Bing Crosby, <eng>“Brother, can you spare a dime?”<gai> Ach fhad ’s a bhiodh na h-<eng>overalls<gai> agad agus deise – dh’fheumadh tu an deise, sin co-dhiù, a’ dol chun a’ chommissioner a dh’iarraidh obair nach robh idir ann.

“Fiach smoc chan eil an seo,” thuirt iad ri fear à Tàbost. <eng>“Get the high speed back to Buffalo.”<gai> ’S thug iad dha còta-mór, an geamhradh a’ dlùthachadh. Am fuachd. Cha robh aig Louis Armstrong na cheas ach an <eng>cornet<gai> agus <eng>tuxedo<gai> a’ dol gu Chicago. Ach rinn a mhàthair cinnteach gum biodh na <eng>long johns<gai> air, an t-àite sin man am puinnsean eadhon san t-samhradh. Thàinig iad bho deas nan dròbhaichean a’ lorg bith-beò, thàinig Louis a chluich na trompaid, an toiseach còmhla ri a charaid, King Oliver, ’s an uair sin le a chòmhlan fhèin, chuala Chicago rud. ’S bha teas ann. <eng>Jazz music – ba-beh-doo-bop; New York<gai> cuideachd làn dheth: Fats Waller air a’ phiàno, àmhailteach as a Waldorf ann an ceò nam <eng>fags;<gai> Duke Ellington ann a Harlem – na boireannaich air an t-sràid a’ danns, an gàirdeanan an-àirde, na tòinean aca:

<eng>“Hurry, hurry, hurry,
Take the A-train …”
– Johnny Cornelius Hodges.”<gai>

Agus sheinn Bing Crosby:

<eng>“Once I built a railroad,
Now it’s done.
Brother, can you spare a dime?”<gai>


[TD 44]

Na droch làithean a thàinig, cha robh air ach dèanamh às. Cha b’ ann gu Harlem no Chicago ach tuath dhan Talamh Fhuar, far na chuireadh cas air tìr an toiseach ’s iad a’ dòrtadh a-mach às a’ Mhetagama. Slàn, ma-tha, le New York ’s na <eng>parties<gai>: gheibheadh e lorg orra, Louis a’ cluich na pìob – cha b’ e Satchmo na dhrathars chlòimh ach Louis Thormoid Dhòmhnaill Ruaidh à Lìonal, a thill cuideachd ’s a thòisich a’ dèanamh <eng>lemonade,<gai> Kola agus <eng>Cream Soda,<gai> cha robh na b’ fheàrr, le briosgaid Ròigein. Thill mòran, eadar Toronto agus Detroit … b’ ann an Detroit a bha Toull, Dòmhnall Dhòmhnaill Tàilleir à Sgiogarstaidh, agus na bha siud a dh’Eithigean: Eithig Ailein Bhàin, aig an robh stocainnean sìoda agus brogan le cnuip àrd, <eng>size 7.<gai> Chan fhaca clann-nighean bheaga Sgiogarstaidh an leithid a-riamh, ’s bha fadachd am bàis orra gus am faigheadh iad air falbh ’s a dhol air mhuinntireas a dh’Ameireagaidh. Na stocainnean ud, le srianag dhubh unnta, agus brogan nan cnuip àrd, ’s mòr a bhiodh tu cunntadh.

Tèile a thill, Eithig Aonghais Bhig a’ Loch, ’s bha bùth aice ann an Tàbost às nach robh mòran sam bith ach tofaidhean-bò agus hama. Rudeiginich man bùth Dhòmhnaill Bhàin Aonghais Smiot as a’ bhaile seo fhèin. Nam biodh trì sgi’nn ann an sporan, dheigheadh tu na do ruith thuice a dh’iarraidh tofaidh-bò; ’s mura bitheadh, dheigheadh tu thuice co-dhiù a dh’fhaicinn Dhòmhnaill Bhàin leis an sgian mhòr a’ gearradh na hama. ’S chanadh e ris an nighean seo: “Dè man a tha <eng>Toronto Number Two<gai> an-diugh?”

B’ e sin a màthair, Màiri, bean Aonghais Shuathainn, bràthair dha Robert agus Doilidh air an tug mi iomradh. Chunnaic Aonghas am Metagama a’ seòladh a-mach seachad ma Ghob an Rubha, ’s thuirt e ri Iain Mòr, brathair-athar: “Bidh mis’ air an ath thè.” Agus bha – am Marloch, 1924.

<eng>Toronto Number One,<gai> b’ ise Mairi Rochaidh – Thimotaidh – piuthar dha Iain Rochaidh – a chunnaic an t-sabaid: A. MacDonald Junior v Primo Carnera, air an tug mi geàrr-iomradh, bu gheàrr am batal.

Chan eil fhios a’m an tàinig e tarsainn air na h-Eithigean ’s na


[TD 45]

Màiri-ean ud air an t-slighe. Bhiodh cabhaig anns a’ chùis: Àird Dail na shealladh, ga tharraing – ’s binn guth an eòin far am beirear e.

“Cha mhòr gun creidinn mo dhà shùil,” thuirt Louis rium, a dhà shùil air stad na cheann latha ’n <eng>General Election<gai> ’s e cuimhneachadh. “Chaidh mi dh’Àird Dail,” ars esan, “le lod morghain go fear a bha togail taigh an sin. ’S cò bh’ ann ach esan …

‘“Gu sealladh orm,” arsa mise, “cionnas air an dà shaoghal a landaig thu an seo?”’

Cha b’ e siud a’ fàsach.

Fhuair e air soitheach gun fhiost dha duine: <eng>‘stowaway’<gai> – cha robh ’n còrr a dhìth air. Ach a-muigh meadhan an Atlantic, ’s e air a tholladh leis an acras, b’ fheudar dha a nochdadh fhèin.

Thuirt e gun obraicheadh e gus an ruigeadh iad – obair sam bith, gun thuarastal ach corran bìdh a chumadh beò e. ’S thuirt an caiptean ’s e ri freagairt gu robh sin glè mhath agus ri mholadh, ach gu tuaireapach gu feumadh esan a chur a làmhan nan ùghdarrasan aon uair ’s gum buaileadh iad doca ann am baile Lunnainn. Aon uair ’s gun bhuail iad doca, mus deach aon ròpa a cheangal, cha robh sgeul air. Cionnas agus ciamar fo ghrian nan speuran? Dèan thusa sin a-mach.

Agus bha e a-nis air ais. ’S bha an t-àite mar a bha e riamh: iodhlainnean is cruachan-mònach, crodh is caoraich agus coin a’ comhartaich; na fir nam brogan tacaideach a’ dalladh air an tombac, agus na boireannaich nan <eng>overalls,<gai> nam beannagan, ag radh: “Nuair a theid a’ phrais lit air, gleidhidh sibh na smugaidean sin agaib’ fhèin.”

Bha cuimhne aig Murdag agus Anna air an uair sin ’s iad nan clann-nighean òg: duine a bh’ ann an Ameireagaidh cho iongantach leotha.

“Cairstìona bheag, bha i dol fear nan casan às a dhèidh.”

“Bhiodh e a’ ruith suas is sìos bàrr a’ chladaich. Sinne as a’ choirc, gha choimhead. Bha càrdagan air.”

“Bha. Càrdagan gorm.”

“’S bhiodh e a’ leigeil anail ann an doc a’ Rosaich.”


[TD 46]

Dh’fheumainn faighneachd dha mo mhàthair, mus dùineadh a sùilean: “Cò,” arsa mise, “bh’ as a’ Rosach?”

“Murchadh mac Dhòmhnaill Òig,” ars ise, “athair a’ Phàraig – carson a tha thu a’ faighneachd?”

“’S cà robh an doc as am biodh e?”

“An doc … bha, shìos ma bhàrr a’ chladaich, eadar Tangaideir is Tàisir. Gohon?”

“Dè bha e dèanamh anns an doc?”

“Ag ùrnaigh.”

“Ann an doc?”

“’S ann. Duine diadhaidh a bh’ ann, ’s bha feadhainn dhiubh as a’ latha sin a bhiodh ag ùrnaigh ann an docannan. MacRath Beag, bha ’n doc aigesan as an Druim Fraoich … seall a bheil snugar air.”

Agus smaoinich mi: am b’ ann an sin, a’ leigeil anail ann an doc a’ Rosaich, a thàinig an cùram air? Bhiodh e air innse nam bithinn air faighneachd – cò ’n duine a dh’fhuiling e nach innseadh? <eng>Roll on.<gai> Ach na b’ fheàrr, bhiodh e air innse mar a dh’èirich dha an Ameireagaidh, gun chàil fhàgail as, <eng>uncut<gai> – Thia, an leabhar a bhiodh agam: còrr air dà cheud duilleag co-dhiù, trì cheud, trì fichead ’s a naoi deug, ’s far am biodh beàrna lìonainn an-àird’ i, clachaireachd àlainn, breugan <eng>an’ all.<gai>

Bha ’n teine cho teth … an geamhradh a-muigh, cha b’ e ’n geamhradh a bh’ ann acasan– Fats Waller na mo cheann a’ seinn:

<eng>“We ain’t got no place to go,
We ain’t goin’ to Buffalo,
No, no …”<gai>

Iain Chai-land as an Talamh Fhuar ann an clàr-shnèap, greis beò air snèapan. Eadar iad fhèin is snèapan Shilibhidh …

Dh’fhaodainn a bhith air faighneachd: a liuthad triop ’s gun ann ach an dithis againn air Leac Bhàn Geodh’ na Muic, esan leis a’ <eng>haversack,<gai> a’ plugadh chudaigean leis an fhaochag, dà dhubhan … Ach nach bu dùraig dhomh. Bha e diadhaidh: “’g aidmheil m’


[TD 47]

easaontais’, na rudan sin; “na cuimhnich peacadh m’ òige dhomh”.

An cùram sin.

“Hoigh!” thuirt mi rithe, mus tigeadh srann. Well, cha b’ e srann ach “Puh … puh …” agus “… puh”, dheigheadh e air do nut.

“’Eil iad air?” thuirt i. “Higgins.”

Leig mi dhi. Agus cho-dhùin mi as a’ cho-dhùnadh gun tigeadh e, an cùram, nuair bu lugha a shaoileadh tu:

crith ort as an dorchadas ’s tu fon chuibhrig, agus esan, an-àmhailtear, le ghàire gha do choimhead;

no mar chlach an cùl a chinn oidhche chiùin gealaich ’s tu le ceum socair leat fhèin a’ gabhail a-mach rathad Chnoc nan Cruach.


[TD 48]

Eathar Ghabhsainn

Bidh mi ag èisdeachd riutha, uaireannan. Chan eil mi cho math air èisdeachd ri mo phiuthar, Miss Boswell, ach uaireannan – chan ann tric – cluinnidh mi rudan aca a bheir orm stad. Mar a thachair an triop mu dheireadh a bha fear na sròin chrom a-staigh againn. ‘Ebenezer’ a th’ agam air na mo cheann. Cha ghabh mi orm air mo bheath’ a dh’ràdh a-mach, chan eil fhios dè dh’fhaodadh e a dhèanamh, an t-sùil a th’ ann, an t-sròin. An triop mu dheireadh seo, an t-uisge a’ dòrtadh, nochd e fhèin agus am balach aige, Seoc. Bidh Seoc a’ cluich còmhla ri mo bhràthair beag, am Bob. Bidh Seoc agus am Bob a’ coimhead a chèile, na h-aodainn aca a’ dol dearg, ’s an uair sin canaidh an dàrna fear <eng>“Haggis!”<gai> agus thig spùtadh de ghàireachdainn bhuapa ’s canaidh am fear eile <eng>“Haggis!”,<gai> ’s thèid a’ ghàireachdainn nas àirde, na sùilean aca a’ sruthadh: <eng>“Haggis! Haggis!”<gai> gu bràth gus an èirich fear na sròine le mothartaich is brollais còmhraidh a chluinneadh tu ann am Baile Glom: “Tha siud gu leòr – gu leòr, thuirt mi, na cluinneam an còrr; uisg’ ann no às, chun na sitig a-mach às mo shealladh. Neo marbhaidh mi sibh!”

Dè nì thu dheth? Ach canaidh m’ athair – ciùin, reusanta, mar as àbhaist: “Nì mi copan teatha.”

Co-dhiù, bha mi a’ leughadh an leabhair seo, <eng>Kidnapped,<gai> le Robert Louis Stevenson, an duine a sgrìobh <eng>Treasure Island.<gai> Chan eil <eng>Kidnapped<gai> cho buileach math: as a’ chiad dol a-mach


[TD 49]

chuir am facal <eng>‘acquaintance’<gai> feagal orm, cho fada cha mhòr ri <eng>‘accommodation’<gai> – fuirich gu ’n cunnt mi. ’S chan eil duine ann cho buileach eagalach ri <eng>Blind Pew<gai> agus <eng>Billy Bones,<gai> ged a tha feadhainn dhiubh – well, cha bu chaomh leam am faicinn na mo chadal, gu h-àraid Ebenezer Balfour agus an taigh aige, <eng>the House of Shaws: “Blood built it … blood shall bring it down!”<gai> Chan eil mi leth cho math air innse ri Miss Boswell, a bhios a’ dol aig <eng>sixty miles an hour<gai> tro leabhraichean. Biodh sin mar a bhitheas.

<eng>“Kidnapped,”<gai> ars an t-Ebenezer eile. Tha mi smaoineachadh gun leugh esan a chula leabhar a th’ as an t-saoghal eadar seo is Càrlabhagh, a’ fliuchadh a chorraig chaoil ’s a’ tionndadh nan duilleag.

“Robh fios agaibhse,” ars esan rium fhìn ’s ri Miss B., “gum biodh iad a’ falbh le daoine às a seo cuideachd: gan togail bho na cladaichean ’s a’ falbh leotha a-null chun na <eng>West Indies<gai> agus Carolina, ’s gan creic ann an sin?”

Cha robh. Ach, arsa mise: “’S ann a Charolina a bha iad a’ dol le David Balfour, an Caiptean Hoseason.”

“Chan e sin seo!” ars Ebenezer.

“An cuala sibh a-riamh ma eathar Ghabhsainn?” dh’fhaighnich m’ athair.

Cha chuala, cionnas a chluinneadh?

“An cuala sibhse?” arsa Mac an t-Srònaich ris an dithis nach do mharbh e. Cha chuala. Cha mhotha na sin a chual’ iad esan ’s iad a-nis air an tàladh air falbh le Super Mario.

Ma dheireadh, às dèidh mòran strùpalais ann am mugannan teatha agus bragadaich air <eng>Cream Crackers<gai> agus piocladh fhiaclan le Interdens, thòisich an aithris ma eathar Ghabhsainn.

Thachair na thachair uaireigin ro 1863, nuair a bha muinntir Ghabhsainn ann an Gabhsann – daoine man Dìord, a bhiodh na shean aois a’ durrghail leis fhèin shuas aig an teine; agus mo shean-shean-seanair, Cràisgean, cha b’ e b’ fheàrr. Ann an 1863, chaidh an sgapadh fad’ is farsaing, ’s thàinig cìobairean is geamairean nan àite: b’ olc an sgeul.


[TD 50]

Ron àmhghair sin co-dhiù, bha dà eathar aca ann an Gabhsann, ag iasgach a’ Chuain a Siar le lìon-beag agus lìon-mòr – cunnart nan cunnartan, ’s na sruthan ud a-muigh man na h-aibhnichean, cho làidir, bras. Na thlachd, ge-tà, ri tìde mhath samhraidh, foghar geal grianach; dh’fhuireadh iad a-muigh fad oidhche. ’S mar bu tric san àm sin, bheireadh iad leotha balach a bhiodh ri faire fhad ’s a bhiodh iad fhèin a’ faighinn beag no mòr a chadal. Agus an triop a bha seo, murt agus mo chreach, nach do chaidil am balach a bh’ aca air tè dha na h-eathraichean: càch nan suain, dh’fhaillich air a shùilean a chumail fosgailte. Chaill e an Tòbha Mòr ’s chaidh Sgeir Dhail na sgleò sa chiaradh air. Agus chaidil e.

Bha e fada fada dhan a’ mhadainn nuair a dhùisg iad. ’S nuair a sheall iad, cha robh sgeul air an eathar eile.

Cheasnaich iad an cnapanach: “Mus do chaidil thu, ’ille chnapaich, càite dìreach an robh i?”

Dh’innis e dhaibh.

“’S dè ’n cùrsa bh’ aice?”

Dh’innis e. ’S a rèir na h-aithris, tha colach an uair sin gun duirt seann mharaiche ann am briathran sòlamaite: “Fhearaibh an fhàsaich,” ars esan, “mas e sin taobh a ghabh i, is nì fìor e nach fhaicear an seo i gu bràth tuilleadh.”

Ach chunnaic.

Thill an eathar. Agus bha na ràimh air am pasgadh innte, a h-uidheam gu lèir an òrdugh ’s gun duine beò no marbh na broinn. Thàinig i a-steach gu dìreach rèidh air cladach Dhail a Thuath.

“Geodh ’ille Raghnaill, nach ann?” arsa m’ athair.

“Cha b’ ann,” ars am fear eile. “Geodha Sheneca.”

“’Eil thu cinnteach?”

“Tha.”

O, tà … hum-haw.

“Nach e Ròmanach a bh’ as an duine sin, Seneca?”

“Cha b’ ann pioc à Dail a Thuath a bha e.”

“Agus Cladach Shuineica shuas an seo. Nach e Seneca Suineica ann an Gàidhlig Dhail a Dheas – an aon ainm?”

“Dè fios a th’ agams’!”


[TD 51]

“Well, thus’ a rinn Laideann,” arsa m’ athair, “aig <eng>Bill Soft. Veni, vidi, vitchi!<gai> Mar a thuirt an t-Ìmpire Suineica nuair a chunnaic e Asmaigearraidh ’s a’ ghràisg a bh’ aig Crois a’ Mhargaidh.”

“<eng>Vici.<gai> Chan e <eng>‘Vitchi’<gai>.”

O … taigh na bids.

Thàinig an eathar a-steach a Gheodh ’ille Raghnaill ’s cha robh duine beò innte. ’S bha bròn agus dubhachas anns an ait’ ’s chaidh taighean-faire a chumail ann an Gabhsann agus anns a’ Bhail’ Àrd agus ann an Dail a Thuath cuideachd. Bha fear dha na chailleadh – esan às Bail’ Àrd Bhuirgh – pòsd aig te à Dail a Thuath, tè ris an cante ‘A’ Chamlabhaid.’

Sheall Seoc agus am Bob ri chèile. A’ Chamlabhaid.

Rinn iad bìogail.

Rinn iad sitrich.

Rinn fear na sròine durrghan ’s chaidh an sgeulachd air fìaradh a bha fèar iongantach.

“Nach b’ iongantach fhèin,” arsa m’ athair, “mar a bhiodh muinntir Dhail a Thuath a’ toirt faramairean air na boireannaich.”

Thug iad greis sàmhach. Mus dàinig … an tuil:

“A’ Bhiugalach,” arsa fear na sròine cromagaich.

“A’ Bhogalail,” arsa m’ athair.

“An aon chreutair.”

“An e?”

“’S e. Bhiodh i na seasamh as an doras, a’ lìonadh an dorais.”

“Can tèile.”

“An <eng>Twins,<gai> piuthar-chèile na Biugalaich.”

“Ciamar a tha fios agad?”

“<eng>Research.<gai> Can thusa tè.”

“A’ Bhlaighdeach, piuthar Mhurchaidh Bhuidhe, an duine geur.”

“An t-Seadag,” ars am fear eile, “piuthar An <eng>Twins<gai>.”

“Iadsan a-rithist! <eng>Okay.<gai> A’ <eng>Woman,<gai> bean a’ Bhèiceir.”

“Màrdanan, màthair Alasdair Màrdanan.”

“A’ Chràg. Cuimhn’ agad oirrese? A’ facal a bh’ aca: ‘Cho aost ris a’ Chràg.”

“Dè ’n aois?”


[TD 52]

“Bha i 102.”

“Bha i 107.”

“No 104.”

“Bha i 107. Dùin do chab a-nis ’s can tèile.”

“A’ <eng>Village<gai>.”

“<eng>Right.<gai> An Topag, màthair Beileag na Topaig.”

“Dèibheag, màthair Iain Louis.”

“F-yab. Hah! Siuthad a-nis.”

“An Tubaltarry.”

“Cò?”

“An Tubaltarry. Bha mac crost aice – mharbh e tunnag le muinntir a’ Bhèiceir le gràp!”

“Dè an seòrsa ainm a tha sin – Tubaltarry?”

“Dè ’n diofar? A’ Chiorsaid.”

“Conag.”

“Speansag.”

“Hoidseag.”

“A’ Bhuaic!”

“F-yab!”

“Thubhairt thu i!”

“An dubhairt?”

“Thubhairt, <eng>dammit all<gai>!”

“Agus a’ Chamlabhaid, am boireannach bòidheach, a bha pòsd aig fear a’ Bhail’ Àird a bh’ as an eathar.”

Cha do chailleadh iad, cha deach am bàthadh idir. ’S e thachair ach gun deach an togail ’s an toirt tarsainn chun na <eng>West Indies<gai> ’s an creic mar thràillean ri uachdarain aig an robh raointean mòra cotain. Agus a rèir colais, bha na h-uachdarain sin a’ toirt prìs mhath air Gàidheil; agus a rèir colais, bha gu leòr Ghàidheal ann: “Gabh thusa beachd,” ars Ebenezer, “air a liuthad Caimbeulach ionmholta a bhuineas dhan àite sin, gun luaidh air Dòmhnallaich, Stiùbhartaich, Granndaich, Clann MhicPhàrlain, Clann MhicShimidh – clann gun àireamh, a chàirdean. Ar càirdean.”

Sheas iad ma choinneamh nan ceannaichean, an cinn an-àirde,


[TD 53]

fearail, stuama, a dh’aindeoin riasladh, a dh’aindeoin dian-theas na grèine. Bha iad fhathast làidir, smiorail, dhaibh bu dual a fhuair an togail air lit agus pròthas, an t-iasg ’s an t-aran-eòrna. Ach b’ fhada bhuapa Tòbhlaigean a-nis, Caolas Bun a’ Ghàrraidh agus a’ Gheodha Ruadh.

Chunnaic fear a’ Bhail’ Àird am boireannach ga choimhead. Uachdaran a bh’ innte agus dh’aithnich e gu robh i gha iarraidh, ’s gu dearbha cha b’ ann airson spìonadh cotain.

Bha i cinnteach aiste fhèin, an leadaidh ud; ’s gun a dhol taobh seach taobh, gun dàil sam bith, thuirt i ris: “Ma phòsas tu mise, gheibh thu do shaorsa.”

Agus gun dàil sam bith, gu dearbha fhèin, is esan gum pòsadh. Thàinig seanfhacail thuige: “Nach ann dhomh a rug an cat an cuilean” agus “Chan ann a h-uile latha a bhios fèill aig Mac an Tòisich.” ’S ged nach b’ e cailleach bheag odhar i ann an doras a sabhail fhèin, ’s ged a bha a h-aodann mar aodann eich, an dèidh sin ’s an dèidh sin … b’ fhada cian thar chuantan mòr am Bail’ Àrd, Gabhsann agus Dail a Thuath.

Ach cha robh latha a’ dol seachad nach biodh e a’ cuimhneachadh orra, agus, an dèidh mòran bhliadhnachan – colas an airgid ’s an tombac – rùnaich e tilleadh a-rithist aon uair eile gu a dhachaigh ann an Eilean Leòdhais, tìr nan lasgair ’s nan cruachan-mònach.

Ann an Steòrnabhagh mòr a’ chaisteil fhuair e each agus gige a bheireadh tarsainn na mòintich e, agus sìos seachad bailtean an Taobh Siar bho Bharabhas gu ruige Gabhsann bu mhòr a’ bhochdainn: na taighean-dubha, stàbaill is bàthaichean; lòin is lèigean is òpar is òcraichean. Bha e air dìochuimhneachadh cho cianail bochd ’s a bha iad, cho piullach salach ’s a bha aost is òg gha choimhead a’ dol sìos seachad. Agus thog e a làmh riutha, mhol e an latha dhaibh, ach cha do stad e idir.

Cha do stad e gus na ràinig e Dail a Thuath, far am fac’ e còmhlan bhodach ri cruaich ’s iad a’ beachdachadh mar bu dual air aimsir is àiteach, ceum-sìos, ceum-suas, ’s iad a’ dalladh air an tombac.

Chrom e bhon ghige agus chaidh e nan còmhradh. Cha do


[TD 54]

dh’aithnich e duine dhiubh ’s cha do dh’aithnich iadsan e. Agus bu mhath leis sin.

Bha e toilichte cuideachd gu robh iad nan seasamh faisg dhan taigh san d’ fhuair e uaireigin an tè a bh’ aige pòsda.

Agus chunnaic e i!

Chunnaic e i ’s i mar an t-òr, a’ tighinn mu cheann an taigh. ’S thug a chridhe leum às, dh’fhairich e a lùths ga thrèigsinn agus dh’aithnich e gu robh esan a-nis mu dheireadh thall air tilleadh gu cinnteach dhachaigh. Air èiginn a b’ urrainn dha bruidhinn: “Cò,” ars esan, “an tè a tha sin?”

Agus chaidh innse dha cò bh’ innte: bha i uair pòsd aig fear dhan fheadhainn a chaidh a chall an eathar Ghabhsainn – dè seo a chanadh iad ris? Às a’ Bhail’ Àrd – co-dhiù, b’ fhad’ on uair sin: bha i pòsd a-nis aig fear eile …

Agus shaoil leis gun dàinig tosd air an domhan gu lèir, ga lìonadh balbh le bròn.

Gun facal a dh’ràdh thionndaidh e ’n t-each ’s an gige agus ghabh e an rathad air an t-slighe air ais, mìltean nam mìltean, gu a cheann-uidhe anns na <eng>West Indies<gai> – taigh mòr nan uinneag agus am boireannach sgafanta.

“Agus siud agaibh,” arsa m’ athair, “mar a chuala mis’ e bho Iain Dìord, mac Mòr Chràisgein, piuthar ar sean-seanmhar.”

“’S a bheil e ceart?” dh’fhaighnich Miss Boswell, deòir na sùilean.

“Faodaidh tu bhith cinnteach,” ars esan, “nach eil.”

“A-tà!” deir Ebenezer, a’ sìneadh amhaich, “nach dàinig boireannach às na <eng>West Indies<gai> leis an naidheachd uaireigin ma thoiseach na linn. Nighean ministeir a bha thall an sin aig an àm – Maighstir Mac ’ille Raghnaill, nach e?”

“Maighstir Uilleam, a ghi-how!”

Thàinig uspairtich bho na <eng>Super Marios.<gai>

“Dè tha ceàrr oirbhse!”

Bha na h-aodainn aca a’ dol dearg. Bha mi a’ feitheamh ri <eng>“Haggis!”<gai> ach dè thàinig ach “Hoidseag!”

“Hoigh-oigh,” arsa m’ athair, “thoiribh an aire mus cluinn iad an


[TD 55]

Dail a Thuath sibh ’s gun tig iad gha ur h-iarraidh, sìos an Druim Fraoich, Aonghas Cheocaidh air an ceann ’s Dòmhnall an Tobain le ròp.”

Chuala mi gu leòr.

Chaidh mi suas dhan an rùm agam fhìn a thoirt a chreids gur e Ailean Breac Stiùbhart a bh’ annam: <eng>“Am I no a bonny fighter”<gai> – le a chlaidheamh rùisgte a’ cur a nàimhdean gu bàs.


[TD 56]

Seann Chrònan

Feasgar, dh’fhalbh na h-àrmainn, ’s chaidh m’ èigheachd chun an Taigh Mhòir. An duine a dh’èigh, cha robh fiacail na cheann, a shùilean falaicht’ ann an slocan dubh. Sheas e anns a’ pholl na bhrògan àrd, bàrr-iallach, beulaibh na bothaig leig e an èighe: “Tha baindia nan liath-shùl gad iarraidh!”

Bha mi gu mo leth clì ann an dubharachd an dorais ga choimhead. Chuala mi a-staigh air mo chùlaibh: “Baindia nan liath shùl mo chac.” An t-Atach grànda le bheul toibheamach, bhithinn toilicht’ fhàgail, cha bhiodh na bu toilichte. E fhèin ’s am mastaige coin le cnap air a chliathaich, bitheil ri gach creutair beò is ainmhidh. Shad mi orm mo chòta, ’s gun an còrr ma dheidhinn lean mi ’n duine salach.

Lean sinn an abhainn, a-null ’s a-nall, a’ seachnadh nam bruthaichean domhainn briste, na lèigean-cruthaich agus bàstairean. Ràinig sinn man anmoch.

“Suath do chasan air a’ bhrat,” thuirt e, “agus thoir dhìot am bonaid sin nuair a thèid thu steach.” Chan fhaca mi tuilleadh e ’s cha chuala, ’s bu mhath sin.

Thug searbhant suas staidhre mi agus ma letheach slighe, aig lùbadh, thàinig nighean sìos nar coinneamh. Thug an cridhe tha nam chliabh leum às, cruinn-leum, suas gu mo shlugan. Thàinig tachdadh … cho bòidheach ’s a bha i: fallain, ùr, òg, mar


[TD 57]

a’ mhadainn earraich ud a thig cùbhraidh le frasan, fios agad gu bheil an geamhradh ma dheireadh thall seachad. Sìos seachad gun ghabh i. Thrèig mo neart mi. Thàinig casdaich. Bha i mar aingeal, Thighearna, aingeal o nèamh. Ach fom chomhair, fom shròin, casan na searbhant: dà stoc craoibhe, am freumhan daingeann cinnteach san talamh. Stad i aig doras. Ghnog i e agus chuala mi èighe a-staigh.

“Steach leat,” thuirt an t-searbhant, fàileadh bleoghain dhith, bainne blàth gha shìoladh tron anart. B’ e siud latha air an robh sinn.

“Steach leat.”

“Dè ’n t-ainm a th’ ort?”

“Fionnaghal.”

Steach leam.

Bha i san leabaidh, baindia nan sùl; dìosgail sa chòmh-ràth, clobhdan ma ceann. Ann an solas nan lamp, ’s nan cainnlean, bha m’ fhaileas mar chruchaill a’ crùbadh os a cionn. Mo shùil air an fheusaig a bha na h-uspagan geala air a smiogaid. Nuair a bhruidhinn i, bha a guth air chrith, a ceann air chrith, na clobhdan a’ crathadaich.

“Thèid do chur ri ceàird,” thuirt i. “Bha gnìomhachas mòr a-riamh an seo: an taigh-fuine agus an taigh-saillidh.

“An taigh-marbhaidh,” thuirt i. Dè ach gun dàinig sgeun an uabhais an uair sin na sùilean a chuir anshocair orm.

“Chunnacas rudan,” thuirt i. “Chualas, ri onfhadh nan cuan ’s nan speur.”

Latha, dheighinn a dh’fhaighneachd nan nithean sin ’s gam feòrach.

“Bha mi ’g iarraidh falbh feasgar,” thuirt mi, “còmhla ri càch.”

“Falbhaidh tu,” thuirt i, “nuair a thig an t-àm.” Agus theann i air òraid-molaidh ma na daoine a bhuineadh dhi: an uaisleachd ’s an tapachd – a leithid a dh’fhacail, chaidh mo cheann na bhrollais: ìomhaighean agus aodainn agus tàislich sna cùiltean, cha do chuir i an dàrna h-umhail. Lean i oirre, ghan ainmeachadh, ghan àrdachadh:


[TD 58]

Aonghas na dealt ’s na deathaich, sgrìobhadh e le peann is dubh;

Aonghas nan rann, gu mheadhan anns an t-sruth, a’ tabhachd baisteadh, leughadh sgriobtair;

Aonghas an Dùin, nach do chreach a-riamh nead ’s a sheinneadh mar an smeòrach laoidhean cogaidh, air Latha ’n Trosgaidh dàintean gaoil – stadadh iad air na staidhrichean a dh’èisdeachd ris, a’ chlann-nighean òg am bruadar, a’ sileadh dheur;

agus Aonghas Òg, an t-òganach, a thachair ris a’ mhaighdeann an ciaradh feasgair ’s e gabhail suas cladach: an geamhradh fuar ann, uisge le clach-mheallain ann, thàinig i na bòidhchead na choinneamh. ’S bha a falt mar an t-òr.

Cha chuala mi ’n còrr a thubhairt i, ged a thuirt i gu leòr. Bha mi a’ smaoineachadh air an nighean sin ann an ciaradh an fheasgair agus an nighean air an staidhre a chaidh sìos seachad cho faisg, cho faisg ’s a tha thu ormsa an-dràsta – O, fada nas fhaisg. Agus an toileachas a dh’fhairich mi gham lìonadh gu robh i an àiteigin san aitreabh seo ’s nach biodh agam ri falbh gus an tigeadh an t-àm.

Sùil dhan tug mi, bha an t-seana-bhun na cadal, a sùilean dùinte domhainn na ceann mar gum b’ ann anns a’ bhàs. Na h-Aonghasan ud, na bh’ ann dhiubh. A làmhan gorm fèitheach air uachdair na cuibhrig nan tosd.

“Tugainn,” thuirt an t-searbhant ann an seanais air mo chùlaibh. Co às a dh’èirich i bu bheag m’ fhios. Ach gun theab mi a dhol à cochall mo chridhe agus a tachdadh sa mhionaid, mo dhà làimh spuireanach a’ teannachadh ma h-amhaich, thàinig a teanga a-mach oir a beòil ’s chaidh a sùilean cam ’s mi gha crathadh ’s gha crathadh gus an duirt i: “Sguir dheth, a bhugair na bids.”

’S leig Aosta nan Làithean osann throm ach cha do dhùisg.

Thug i mi tro thrannsaichean dorcha, an t-searbhant fionn-ghuailne – ’s i ri casdaich an-dràsta ’s a-rithist, pìochail is


[TD 59]

ochanaich is sitrich de ghàireachdainn.

Bha m’ àite-tàimh air an lubht, fo chabair chruaidh daraich dreach is fàileadh an t-sùich. Aon uinneag gu h-àrd, mar fhàirleas, ris an àird a deas. Chithinn slisneag ùr gealaich.

Bha an teine air a thasgadh fo phròicean bog, snàithlean de cheò ag èirigh bhoithe ’s a’ tilleadh sìos na phlathaigean. Soitheach le ola-ròin is siobhag, b’ e sin mo sholas. Dèile is dà phlaide, b’ e sin m’ àite-cadail.

“Am fuirich mi còmhla riut?” ars ise. “An dèidh na thachair riut, comhartachd dhad chorp ’s dhad anam?”

Thàinig earrainn, dubh on doimhneachd: “Tha tart air m’ anam,” thuirt mi rithe, “an geall air an Dia ta beò.”

Rinn siud a’ chùis. Rinn i às mar an donas agus chaidh mise chun nan cùiltean a dh’fhaicinn an robh bògaisean no gòbhlagan a’ còmhnaidh unnta.

* * *

Duan a h-Aon

Chaidh mo chur fada a-mach
am bonnaibh na frìth
trì daimh agam gan cunntadh
’s fear air tom ag amharc orm:
dè ’n diabhal, thuirt e, a tha sin an seo?
Agus latha, sia dhiubh
a’ siubhal gu siar
a’ seòladh
len cinn uaibhreach uasal àrd
stàtail an siubhal
’s bu bhòidheach,
cha do sheall iad an taobh a bha mi:
Cortez air an Tom Gheur,
a làmh ri mhaoil.


[TD 60]

Agus feasgar fann gun chuileag
thàinig duine nam rathad,
fàileadh a’ fhraoich ’s a’ rèisg dheth
fàileadh na fala
agus saothrachadh air anail:
Tha a’ ghreallach, thuirt e, aig an eunlaith;
ann an glasadh an latha
bheir sinn a’ chlosach leinn gu baile.
Thug e an adha, fhathast blàth,
às pòcaid a chòta,
roillean ri oirean a bheòil
’s e ga gearradh, ga stialladh,
na fiaclan a bha na cheann briste,
bunan dubh.
Dubh na làraich ann an clàr aodainn.
Cha b’ e gàireachdainn ach gairbhseach
a dh’fhàg an siud iad.
Cha do thabhaich e am pìos bu lugha orm.

Tràth,
’s a’ chearc-fhraoich ’s an naosg a-nis nan tàmh,
ghabh sinn a-steach mu shàil na beinne
a’ cuir bràigh air breunlaichean
bràigh air boglaichean
bog le fallas
’s a’ fraoch ’s a’ fianach
cho biorach fo na casan,
mìle gearradh ’s builgeanan beaga fala.
Cha b’ e sin e dhàsan, ge-tà,
coisiche nam blàr ’s nam bruaichean,
bonnan mar seiche na bà duinne,
’s mas fheudar, seiche na bà ruaidhe.
Meadhan-latha co-dhiù mus d’ fhuair sinn
gu gàrradh a’ chiop dhuibh agus rathad mònach


[TD 61]

a bha blàth is bàidheil ri òrdagan goirt le gàgan.
’S ann am fàire an Taigh Mhòir,
aig Sorchan ’Ain ’Ic Ruaidh nan caman,
shuidh e sìos a’ leigeil anail
is sheinn e òran frìth is firich:
“Hì-o-rì, hu-o-rò,
bu mhinig dh’fhalbhainn,
gun bhonaid gun bhròg, leam fhìn,
ged a bhiodh e anmoch.
Mach ma bhothag Aonghais Duinn
gun togainn fonn,
thogainn fonn
hi-o-rù ’s na ho-rò
guth na smeòraich
guth an lòin.
’S an t-eun beag donn ud – cò th’ ann?
’S an dreathan sa ghleann a-null ’s a-nall,
agus fead na feadaig air an tom,
hil-a-ri-rì
bu taitneach leam.

Hì-o-rì, hu-o-rò,
b’ fheàrr an-dràsta, ho-rò,
gu robh thu làmh rium, hi-ri,
mo rùn geal àillidh àlainn grinn
air monadh na frìth
air monadh na frìth
air monadh na frìth
gun togainn fonn:
ho-rò ’s na hò-ro gheallaidh
falldar ralldar raraidh ò …”

Ag èisdeachd ri a chrònan – cròchail aost o thoiseach tìm – chrom an cadal mo cheann. Foghar geal grianach ’s an guth aige


[TD 62]

a’ teiche, a’ falbh air siabadh gaoithe gus nach robh e idir ann. Na àite sàmhchair na mòintich gun bhriseadh. Agus thàinig i na maise a-mach Druim Lèineabhat cho aotrom, cha do lùb feòirnean. Ciamar a dhèanainn luaidh air a grinneas, a bòidhchead? Am Pìobaire Breac, a chaidh dhan uaimh; am Fìdhlear a bha sa chnoc; am Filidh Dall, searrag na làimh – rachadh iad còmhladh ’s ann am Bothan Ìneig gu seinneadh iad a cliù ’s a beusan, a pearsa dheas fhìnealt a rinn iomadh fear tapaidh, iomadh fear gaisgeil, a lot ’s a lèireadh.

Duirt am Filidh mar seo mar leanas:

Duan a Dhà

A ghràidh ghil as àille snuadh
A thug buaidh air gach aoinfhear,
Caidil aotrom, a luaidh,
Suaimhneach an seo rim thaobh-sa.

Aingeal thu o nèamh,
Mo sgeul gur taitneach,
M’ aighear is mo stòr,
Mo shòlas, m’ aiteas.

Agus an sin, am Pìobaire Breac a’ taorluathalaich ‘Cumha na Gruagaich’, anns gach E-tà-burri, anns gach Eee-O-tà-burri, goirteas is cràdh.

Sheinn am Filidh:

Chan eil gluasad air a’ ghaoith,
Fuaim an uillt mar chrònan;
Tha mo ghruagach-sa na suain:
Rosgan a sùl, a cùl dualach òr-bhuidh’.


[TD 63]

Truagh nach robh sinn mar seo gu bràth,
Solas m’ àigh, mo chiall, mo neart;
Na tigeadh truailleadh air ar gaol –
Cùm an saoghal glaist’ a-mach.

Agus an sin, am Fìdhlear a bha sa chnoc, fonn fonnmhor aige mar fuaim an uillt fon fhraoch. Ars esan gun chasg a chur air an t-sruth:

“Abair a-nis, fhilidh chaoil, dè cho fada ’s a thug do dhàn a’ cinneachadh?”

“Fad trì oidhche air mo dhruim san t-seòmar dhubh ìochdrach,” ars am Filidh. “Bloighean de dh’aran-eòrna mo lòn-maidne ’s mo shuipear; balgam bùrn leis, sàth druid. Agus air an dara h-oidhche, chàireadh clach à Cladach Thàisgeir air mo bhroilleach. ’S thug sin mi le cabhaig agus giorrad-analach gu rannaigheachd ’s chun nan rannan a dh’aithris mi agus a chuala sibh.”

Agus an dèidh sin ’s na dhèidh, air a’ cheathramh latha tràth-nòin, chaidh am Filidh Dall a thoirt am fianais nan Àrd-Ollamhan ’s iad nan cleòcaichean dubha an triùir: Ruaidhri Breac, Ruairidh Glas agus Ruairidh ’ac Ruairidh, a tharraingeadh am buaireadh ge b’ e caladh sam bitheadh e, leid san laigheadh e.

“Rannaigheachd na sniodh,” arsa Ruairidh ’ac Ruairidh le tàir, a’ tilgeadh sglongaid trom-sglongaideach gu làr.

“Tha seo,” arsa Ruairidh Glas nam marbhrann, “ag iarraidh beachd-smuaineachaidh ’s tombaca dubh da rèir.”

“Cuireamaid ar cinn ri chèile,” arsa Ruaidhri Breac.

Chuir iad an cinn aosta odhar ri chèile. Gu h-àrd air an àrd-uirigh, ’s e ri spùilleadh asann mairt, Ùisdean Gillemhoire nan euchd ’s nam feart o shìol nam murt, o threubh an euceirt. Maille ris ’s mun cuairt, am pàirt ud den chinneadh a bha cliùiteach ann an gaisge ’s an gnìomh:

na h-Ailein a bh’ ann, fir fairge, a bheireadh dhut eun à palla, crùbag à sgor ri muir-tràghaidh;


[TD 64]

Càthan MacMàthaireil, agus Dòmhnall Bàn Mòr a mharbhadh le na h-Ùigich;

Coinneach Cridheil, am fear làidir righinn, nach teicheadh ron ghaillinn, ach a theich mar an diabhal ro fhear odhar Bheirgheasaigh.

Agus na h-àrmainn a dh’fhalbhadh leotha san fheasgar fhoghair, na h-eòin-chrom air na ligheachan, na sùlairean nam mìltean os cionn na creig. Na ceatharnaich sin, garbh-chnàmhach, neo-sgàthach, bu titheach iad air mnathan is maighdeannan, ’s cha b’ ann gun luach dhaibh dàin an Fhilidh ’s bu mhath dha Ruairidh ’ac Ruairidh, am fear guineach, cac on uirigh, nach deach a chur fo chuing ’s na sùilean a spiulgadh às.

“Seinn a-rithist e,” ars am Pìobaire Breac, ’s chuir am Fidhlear an fhidheall air ghleus:

“O, a ghràidh ghil as àille snuadh …”

’S thàinig i na maise a-mach Druim Lèineabhat, cha do lùb feòirnean.

* * *

Thug mo chridhe leum às agus leum mi le uspairtich gu mo chasan. Thug i ceum air ais, ga mo choimhead le car na ceann, a’ ghrian na sùilean.

“Tha a’ ghrian na do shùilean,” thuirt mi ann an trì anailean, m’ anail nam uchd agus Rotach Donn Ill’ Donnain a-staigh nam cheann. Cha duirt i facal, ach na seasamh casruisgte cho bòidheach bòidheach a’ cur loinn air gach bruthach is fèith, gach feadan is lòn. Bha a’ mhòinteach gu lèir na glòir a’ cur nan caran leam. ’S an uair a thàine mi thugam fhìn chunnaic mi gu robh i air a dhol rag mar a thèid clann bheaga rag ro chù durrghanach.

“Tha thu ann,” thuirt mi.

Bha a falt mìn fada rèidh, duibhead fithich; a craiceann, gilead


[TD 65]

faoilinn. Agus a làmhan … a cruth agus a dealbh … dhèanainn dàn dhi, Filidh Dall ann no às, òran molaidh mìltean a dh’fhaid a sheinneadh tu, rann air an rann, bho Thom Idhearsail gu Loch Sgeireach a’ Ghlinn, sunnd ann ad cheum.

B’ fheudar gluasad, agus sin gu h-aithghearr, a’ leantainn an uillt luachrach a-steach gu Loch Ghearrasaigh, ise gam leantainn.

’S an robh làmh aig freasdal ann? Robh e an dàn gun deigheadh i leis a’ bhruthaich ud – beannaichte gu robh a’ bhruthach – sìos le sgreuch dhan fheadan agus suas gu glùinean sa bhoglach. Glòir don bhoglach! Mar churaidh nan ceud cath, mar mhaol-onfhaidh na h-onghail, leum mi às a dèidh, chuir mi mo ghàirdeanan mun cuairt oirre agus thog mi às i. Ar leam gum b’ iongantach an rùchdail a rinn a’ bhoglach, agus buileach iongantach an dithis againn nar laighe anns a’ fhraoch a’ coimhead ri sgòthan geala shuas gu h-àrd goirid mus dàinig a’ ghàireachdainn, na bailcean dhith – thog caora ghlas a ceann agus ruith i.

“An cuala tu a’ bhoglach?”

“Chuala.”

“Tha rudeigin na broinn.”

“Tha … biast dhubh.”

“Beò-chreutair. Le sùilean.”

“Agus fiaclan.”

“A chraos fosgailt’ ag iarraidh do shlugadh slàn sìos a shlugan.”

“Mach às an t-sealladh.”

“Bhiodh tu mar Iònah am broinn a’ mhil mhòir, ach ann am boglach an Garadh nam Breun-loch.”

“’N e sin seo?”

“Dè?”

“Garadh nam Breun-loch.”

“Fuirich … chan e. Tha Garadh nam Breun-loch sear oirnn. Seo Garadh Ghearrasaigh.”

“’Eil fhios agad air na h-ainmeannan gu lèir?”

“A’ chuid mhòr dhiubh.”

“’N e esan a dh’innis dhut iad?”


[TD 66]

“Cò?”

“An duine bha còmhla riut.”

“Cha b’ e … cà faca tu e?”

“Aig an taigh. Bha fiadh aige air a dhruim.”

“Robh e fiadhaich? A’ mionnan?”

“Thuirt e gu robh thu air leigeil roimhe.”

“An dubhairt?”

“’S nach b’ urrainn dhàsan dà chlosach a shlaodadh gu baile.”

“Thubhairt, an dubhairt?”

“Thubhairt.”

“An tula-bhreug,” arsa mise. “Esan le dhranndanaich a chuir a chadal mi.”

“Dè ’n dranndanaich?”

“Chan eil fhios a’m. Torghan fo anail.”

“Crònan.”

Rinn mi guth an duine fraoich, torghan aost trom shròin:

“Hinim-hi, hinim-hò,
Gruaidh mar an caorann,
Ho-rò.

“Chuireadh e bò a chadal,” thuirt mi.

“Bhiodh mo sheanmhair,” ars ise, “gha mo chur-sa a chadal. Le crònan.”

Dh’innis i dhomh mu deidhinn. Iseabail, màthair a màthar. Bha i a’ fuireachd shuas gleann, monadh is garbhlaichean nan Tàileach. Na h-òige, bha i na banarach. Agus aig àird a trèine, dh’fhalbhadh i an cois nan gaisgeach, thar chaolas is bhealaichean, dhan t-strì ri sliochd Thorcaill o Thuath, dhaibh a dh’èirich. Ghlanadh i an cuid aodaich ’s an cuid chreuchdan, chàireadh san anart na cuirp gheala air an raon. ’S an uair a dh’fhàs a ceum mall, shuidheadh i aig an teine ag altramas na nighinn na h-uchd. Agus sheinneadh i:


[TD 67]

“Chan fhaigh MacLeòid dubh Ratharsair
An nighean bhòidheach agamsa …”

agus luinneagan tiamhaidh mun chrodh chiar-dubh chaidh air chall ’s i a’ siubhal nan gleann, a-null ’s a-nall, a’ siubhal nan gleann.

“Agus dh’fhalbhadh an cadal leam,” thuirt i, “mar a dh’fhalbh e leatsa.”

Thionndaidh mi thuice ann an solas òr-bhuidhe na grèine.

“Bhiodh i a’ dèanamh ìm ’s ga chreic. Agus deoch-làidir dhan choigreach. ’S dhi fhèin, ’s dha duine sam bith. Nuair a bhàsaich mo sheanair, an duin’ aice, bha i a’ danns air na tulaichean.”

Bha i a’ gaireachdainn a-rithist, a’ faicinn an iongnaidh nam shùilean.

“Dòmhnall a th’ ort.”

“Cò a dh’innis sin dhut?”

“Mo bhana-mhaighstir.”

“A’ bhaindia. ’Eil thu càirdeach dhi?”

“Glè chàirdeach.”

“Dè ’n t-ainm a th’ ort?”

“Iseabail.”

“Ainm do sheanmhar.”

Shìn i i fhèin air a’ fhraoch: bu chuimir calpa, bu dealbhach pearsa – facal nan òranaiche a’ dòrtadh thugam, ceòl nam cheann.

Bha a’ ghrian aig a h-àirde agus fèath a’ sgaoileadh feadh an t-saoghail gu lèir. Bha gach creutair an ceann an gnothaich fhèin: gach daolag is damhan, gach fiolan is cuileag, gach seòrsa laomainn is brataig is tarbhain-arach, lem beatha fhèin fon fhraoch, san fhianach, faisg dhomh; agus na h-eòin, an fheadag ’s an naosg, nan cadal a-nis, agus am breac donn san linne; fuaim nan sruth luachrach gam thàladh le blàths, a leithid a bhlàths mun cuairt orm ’s gun iarrainn gum biodh seo mar seo a-chaoidh tuilleadh agus gu bràth.

Ach b’ fheudar èirigh, ’s cha b’ ann dha mo dheòin.

“Tugainn. Mus fhaigh thu galair do bhàis.”

’S an uair a fhuair i gu a casan rinn i srèathart ’s leig i sgreuch


[TD 68]

bheag toileachais a thug oirre lùbadh. ’S mus do sheall mi rium fhìn, Thia nam feart, bha i nam ghàirdeanan ’s i ann an teasach, ann an teas.

“Thia nam feart,” arsa mise. ’S am b’ e seo an gaol?
O gun teagamh, gun aon teagamh, agus gu dearbha.

* * *

Mòr mo shaorsainn nach deach mo chur tuilleadh a dh’fhalbh na h-àrd-mhòintich leam fhìn, a dh’fhuireachd sa bhothaig-cheap sa chòs an còis Loch Bhrèitheabhat a dh’èisdeachd ris an t-seann fhear a dh’innseadh gum b’ esan a bheireadh gu fearalas mi: sealgair fèidh air na frìthean ’s an ròin lèith am beul na mara, dhèanadh siud duine dhìom. Cha b’ e nach b’ èibhinn leam an obair ach duilich a bhith nam thràill ann an treise m’ òige fo na ladhran ud – b’ fheàrr a’ chreach a thighinn dhan tìr, piocas na circe brice ’s an dubh-phlàigh, no eadhon galair nam buidean a thig thugainn teth on Fhraing.

M’ aoibhneas a bhith aig baile. Chaidh mo chur gu cladach: làithean, cudaig no smalag bhon a’ phalla; làithean saoidhean no liùgh. Dhèanadh an t-searbhant dhuinn sabhs gu ar lòn-maidne le aran-coirc agus gu ar lòn-feasgair le mìr-eòrna, slòpraich mun bhòrd. Ron t-slòpraich, sruth fhacal bhon duine chràbhach a’ toirt taing, cha b’ ann dhòmhsa; agus às dèidh na slòpraich, taing a-rithist dhàsan shuas.

Shìos ann an Tàisir, anns na sgeirean biorach, stiallainn sa gheamhradh am feamainn dubh bhon chreig. Na h-ultaich dheth agam ga thoirt gu tìr os cionn a’ mhoil ’s a’ dèanamh dùn dheth, tiùrr dheth, a bhiodh loibht as t-earrach, fàileadh a leagadh an t-each, radain bhuidhe na bhroinn.


[TD 69]

Aoir Radain

Rach às mo shealladh,
A shalchair, a bhraidein,
Fàg an cladach seo agams’,
Thoir do chasan gu siar.
A-mach cùl an Tòbha
Tha saibhlean gu leòr ann –
Bidh feòil air a’ bhòrd ac’,
Sitheann is iasg.
’S nuair a gheibh thu do shàth ann
Cuir fios air do chàirdean,
A h-uile mac màthar
Tha ’n sàs anns an tiùrr,
Iad greasad gun dàileach
Thar gharbhlach is fhàsach
Gus an ruig sibh an t-àit’
Sa bheil Dùghall an Dùin.
’S innis dha g’ eil fir righinn
Nan cruaidh-lann air an t-slighe
Chuireas acain na chridhe
’S luaidhe ghlas na tholl tòin;
Thèid a reubadh ’s a stialladh,
Ceann an uilc air stob iarainn –
Gheibh na biastan am biadh ann
’S gheibh an starrag an t-sùil.

Cailleach a’ Chlèibh, gun deud na beul, a dh’aithris e. Bha rannan gun àireamh aice agus rabhdan gun bhun gun bhàrr air an aon ghleus, an aon chrèiceal nach deigheadh ro àrd ach ìosal, cruaidh le sèist:


[TD 70]

“Hai-dil-arri,” chanadh i,
“Hai-dil-ù,
Hai-dil-ù dil-ù dil-ù,
Donnaich dhubh nan crann-dual
Chùm mo thuarastal bhuam ràith:
Tha mi coma ged a chluinnt’
Na rainn seo a tha mi ’g ràdh.”

Cha chluinnte na rainn. Dh’fhalbh iad bhuam ’s gun duine ann a-nis gu ’n tèid mi.

Lìonainn an cliabh gu bheul le feamainn ’s dh’fhalbhadh i leis suas chun fheannaig – hai-dil-arri arri-ò. Hai-dil-ù.

Bha bothag aice sa Bhuaile Dhomhainn san fhasgadh on ghaoith an iar, a’ ghairbhseach ’s na cruaidh-fhrasan. Nuair a thigeadh an latha a-mach, dheighinn ann còmhla rithe agus shuidhinn suidh’ a’ cheàird taobh a-staigh an dorais, mo dhruim ris an talan. Thilgeadh i fàd air an teine, a’ dùsgadh na luathadh na smùid suas mo shròin, suas dùmhlaidh sròin a’ chait ’s ga chòmhdach glas gu bàrr earbaill. Thogadh e earball, an cat glas, agus thigeadh e le ìnean nam uchd. Bhruidhneadh i air na cait bhon dàinig e – an Tàich Ghorm bu mhàthair dhaibh uile – agus sheinneadh i òran cait, gun a dhol buileach ro àrd, dhan a’ chat:

“Gur a tric a bha, hil-a-ri-rì,
Muigh san iomair, hoireann-ò,
Marbhadh dhruidean, hil-a-ri-rì,
Marbhadh luchainn, hoireann-ò.

Ceithir bl’ein deug an cat glas agams’,
Seachd a’ sealg,
Seachd na chadal.”

Oidhcheannan gealaich, na h-oidhcheannan fèathach, dheighinn a shealltainn oirre le annlan on Taigh Mhòr.


[TD 71]

Dh’fhaighnicheadh i mu chor is slàinte na baindè, ’s ge b’ e dè chanainn, chanadh ise: “O, an ann mar sin a tha? Cha b’ e a dh’iarrainn dhi, an tè a b’ uaisle dhiubh uile. ’S bu bhòidhche.”

Agus chromadh i a ceann liath sìos le bròn agus chanadh i: “Latha dha na làithean thèid mi shealltainn oirre. Ach tha ’n t-astar a-nis cho fada dhomh.”

“Bheir mi ann thu,” arsa mise, “air mo dhruim.”

“Eudail, eudail. Ge b’ e chitheadh e.”

Agus b’ fhiosrach i mu nighean an fhuilt mhìn-duibh rèidh. Lìbhrig i dhomh mar seo an càirdeas: bha bràthair aig a’ bhaindia ris an cante an t-Òganach a lean ’s a chog dhan Chonanach ann an stri nan Leòdach thar fairge agus am measg bheanntan ’s gu neo-thogarrach ann an gleanntan domhainn ’s droch gharbhlaichean. B’ anns an dubharachd sin a thachair e ris a’ bhan-Tàileach dam b’ ainm Iseabail, seanmhair na nighinn, a thug uaithe a thud ’s a shad ’s a lèirsinn. Dh’fhan iad na dachaigh-se car tamaill ach thogadh esan ceann o àm gu àm an tìr a bhreith is àraich, ’s bu mhòr an cridhealas san Taigh Mhòr rè na h-ùine sin. Amannan, cha b’ ann ach ainneamh, thigeadh Iseabail agus an teaghlach agus an teaghlaichean, air a’ bhirlinn nach tilleadh, tobair fìor-uisge na deireadh. Bu threun na fuirbirnich a bha ri h-àlach a-null mu Rubha an t-Seileir ’s gach rubha eile a bh’ ac’ ann gu ruige Cunndal, a roghainn cala.

Bhiodh na bùird san Taigh Mhòr air an deasachadh leis a’ bhiadh a b’ fheàrr:

am brochan coirc, na galain dheth; agus asaidean de dh’fheòil shaillt leis na rinneadh e;

feòil bà air a bruich, feòil bà air a ròstadh, ceann na bà agus an teanga aice;

cinn chaorach air an dàthadh, agus na casan aca; pìob an sgamhain a’ tilgeadh smugaidean o bhil na prais; agus an cridhe, agus na dubhagan; adhaichean glan gun aon leòbag;

crùbagan, leòbagan;


[TD 72]

adhaichean chudaig airson sabhs, adhaichean throsg airson ceann-propaig;

ceann truisg, an tromb na bheul, sùil a’ chait air, faochagan is bàirnich …

Beannaichte gu robh
isean an t-sùlaire, isean an sgairbh.
<eng>Benedictus, benedicat …<gai>

An t-ollamh air a chasan, a’ cur a làmhan geal ri chèile ’s a’ togail a shùilean suas a-chum nan sparran.

Bhiodh ceann an teaghlaich an ceann a’ bhùird; ceann a’ bhùird far an suidheadh e. Thuigeadh e briathran an ollaimh, ’s nan leanadh e air ro fhada, chuireadh e casg air le “AMEN”. Cuireamaid fàilte,” theireadh e, “air ar càirdean, a thàinig thugainn thar sàile o na bràighean ud a-muigh.”

Bha ainmeannan aice gan ainmeachadh:

Alasdair Dubh an Carranach, ròpan de rannan aige o linn na Fèinne Oisein.

“Latha do Phàdraig san Tùr,” chanadh e,
“Gun chùram air ach ag òl
An taigh Oisein mhòir mhic Fhinn,
Gur ann leinn bu bhinn a ghlòir.

Fios bu mhath leinn fhaighinn uat,
Ogha Chumhaill ’s cruaidh colg,
’N cath ’s cruaidh’ chuir an Fhèinn,
’S e bha mi fèin air a lorg …”

Agus dh’aithriseadh e mar a thigeadh Rìgh Lochlainn nan long ’s nam bàrc a dh’Alba a chogadh riutha. Bu dìomhain dha: nuair a dh’èireadh fearg is fraoch air na laoich ud – samhail Osgair is Gholl is Chaoilte – bu lìonmhor ann claiginn gan sgoltadh, cuirp is cnàmhan gan gearradh, an fhuil ga frasadh air chlachan agus


[TD 73]

talamh trom. Eudail is òbhan. B’ iongantach fhèin an grèim a bh’ aige air na sgeulachdan sin. ’S cha bhiodh Sìne, bean Dhonnchaidh o Chamas Feàrna, fada air a chùl. Sheinneadh ise mu Dhiarmad Donn Ó Duibhne, an gaisgeach bòidheach treun:

“Bu ghile do chneas na ’n canach,
No ùr-shneachd an gleanntaidh caola;
Thug do chruth bàrr air an t-sluagh uile,
Fhir bu deirge gruaidh na ’n caorann.”

Agus dh’innseadh MacRath Allt Urain – “Esan,” arsa Cailleach a’ Chlèibh, “a dh’fhàg aiceid am thaobh”; dh’innseadh e mar a ghabh Gràinne, a’ bhean aig Fionn MacCumhaill, gaol air Diarmad ’s mar a b’ fheudar dhaibh teiche a dh’Alba.

Sheinneadh ise:

“Èisdibh mas àill leibh laoidh
Air a’ chuideachd chaoimh a dh’fhalbh,
Air Gràinne, air Fionn fial,
’S air Mac Ó Duibhne nan sgeul truagh.

Air an t-sì Bheinn Ghulbainn ghuirm
As àillidh tulaichean tha fon ghrèin
’S tric a bha na sruthan dearg
An dèidh dhan Fhiann bhith sealg an fhèidh.”

“B’ ann, ma-ta” theireadh MacRath, “a’ dol gu Beinn Ghulbainn a shealg na Muic Nimhe a bha iad. Agus mharbh Diarmad an uilebheist leis an t-seann lann dubh a bh’ aige, a thug buaidh an iomadh blàr. Agus an sin, ’s gum b’ olc an sgeul, labhair Fionn:

‘A Dhiarmaid, tomhais an torc,
Cia mheud troigh o shoc gu shàil.’


[TD 74]

“Agus air an dara tomhais, a’ dol an aghaidh a’ chuilg, tholl am friogh nimhe a bha garg bonn an laoich bu gharbh san trod. Agus ged a dh’iarr e an deoch fhìorghlan a shlànaicheadh a leòn, dhiùlt Fionn ann an corraich sin a thoirt dha, agus fhuair Diarmad bàs. ’S chaidh a thiodhlaiceadh air an tulach ud còmh’ ris an uilebheist agus dà chù-seilg ’s, mas fìor e, Gràinne bu ghile snuadh, bean Fhinn agus nighean Chormaig. Sin mo sgeul,” ars esan, “’s gur truagh i.”

Agus sheinneadh Sine:

“Ge bu ghorm an-dè an tulach,
Bu dearg e ’n-diugh le fuil Dhiarmaid.”

“B’ e Sine,” ars ise, “bean Dhonnchaidh o Chamas Feàrna, seanmhair na nighinn agads’ taobh a h-athar. Agus a h-athair, b’ esan Murchadh – iasgair a’ bhradain thàrr-ghil, sealgair geòidh, a chailleadh le càch air feasgar ciùin foghair gun deò gaoith ann a-mach o na cladaichean seo. Chailleadh ’Ain MacIlleMhaoil, an curaidh, ’s MacIllFhinnein Ghlinn Lic agus a mhac, agus am fear sin dhan tug mi gaol, dùil gum biodh sinn còmhladh. Laigh gruaimean air an t-saoghal latha na dòrainn ud, latha na h-àmhghair. Cha do rinn Seònaid, màthair na nighinn, an còrr a-chaoidh tuilleadh. Shil i às. Ach bu mhath agus bu shealbhach gu robh Iseabail ann. Ged a bha i làn dhan fhear-mhillidh ’s mar an radan chun deoch-làidir ’s mar an Sàtan chun an t-snaoisein, an dèidh sin agus an dèidh nan uile cha bhiodh eagal dhan nighinn, rèidh an t-slighe agus bu chòmhnard.”

’S leis a sin agus mòr-osnaich, chaidh i chun na ciste a bh’ aig casan na leap, far an d’ fhuair i seann bhalg seiche-laoigh anns an robh a chula seòrsa annais, nam measg bràiste dhan airgead agus prìne dhan òr.

“Am prìne dhutsa,” ars ise, “’s am bràiste dhìse. ’S bidh iad agaibh mar chuimhneachan orm.”


[TD 75]

A’ dol a-mach an doras, dh’fhaighnich mi dhi am b’ e MacRath Allt Urain a thug dhi na tiodhlacan.

“’S e, m’ eudail,” ars ise, agus lìon na deòir a sùilean. “An duine fialaidh, còir. Naidheachd a bhàis-san a dh’fhàg mise a’ tuireadh. Gun dùil, gun dòchas.”

Chan fhaicinn tuilleadh Cailleach a’ Chlèibh, ’s bu trom an ionndrainn air mo shiubhal, ‘aiceid am thaobh’ ri linn sin.

Bha gàir na mara na mo chluasan ’s mi tilleadh sa chiaradh ud chun an Taigh Mhòir. Agus chluinninn gul faoileig aonranaich sa chladach. An aon fhaoileag, a’ gul ’s a’ caoidh.

* * *

Bha sinn nar laighe còmhladh san t-seòmar aice, mòran na b’ fheàrr na ’n seòmar agamsa, dèile is plaide. Chuir mi mo bheul ri a cluais agus ann an guth mar ghuth an Ataich, mar ghuth o bhroinn nan geodhachan dubha, dh’aithris mi:

“Latha dhan Fhèinne air còrsa Èireann,
Chunnacas as a’ chuan ag èirigh …
A’ Bhuirbheartach!”

Leig mi mothar: “A’ Bhuirbheartach!”

Leig i èighe, mo nigheann donn. Lean mi orm.

“Chunnacas i,” arsa mise, “air bharra-thonn
A’ tighinn a sgrios ’s a mharbhadh.
Bha a h-aogais air dhreach a’ ghuail
’S a deud cairbeartach cnàmh-ruadh;
Bha crìon-fhalt glas air a ceann
Mar choille chrìona chrithinn …
Bha aon sùil ronnach na ceann …
Claidheamh meirgeach fo crios …


[TD 76]

’S fhad ’s a bha ’n Fhiann ag amharc na bèist,
Mus do shluig talamh-toll i
No mus do bhàth muir sleamhainn lom i,
Mharbh i le àbhachd ceud laoch,
Gàire mòr na garbh-chraos!”

Rinn mi gàire mòr garbh-chraosach rithe agus chrùb i suas na b’ fhaisge dhomh.

“Sguir dheth,” thuirt i.

Dh’innis mi dhi mar a bhiodh an t-Atach a’ cuir an eagail orm air na h-oidhcheannan dubh doineannach, a’ ghaoth an iar-as le fead is ràn aice a’ toirt stialladh air tughadh is sgrath. A’ Bhuirbheartach bu mhiosa, fhathast ann an doimhneachd na fairge, cò aige bha fios cuine no càite a thigeadh i ’n-àirde a-rithist.

“Man a’ bhiast dhubh as a’ bhoglach,” ars ise.

“Man a’ mhial mhòr a shluig Iònah,” arsa mise.

’S cha b’ ann idir na b’ fhasa dhomh sgeulachdan an Taigh-Adhraidh. Shuidheadh e ris an teine, a shùilean a’ lasadh na cheann.

“Tha tart air m’ anam,” chanadh e, na facail a’ cur stad air m’ anail, mo chridhe ann an cabhaig – dè nise na h-uabhasan a’ dòrtadh sìos oirnn on an Dia ud a ta beò?

An duine le na sgreaban agus niosgaidean.
Iob.
An tè a sheall gu cùl.
Bean Lot.
Pronnasg agus teine a’ frasadh.
An àmhainn theinnteach.
Meòir làmh duine, a sgrìobh air balla; glùinean Bhelsàsair a’ glagadaich.

Truagh sin, arsa Cù Chulainn, a mhaodal ’s a chaolanan ma chasan, an gaisgeach bu ghaisgeil a bha riamh an tìr na h-Èireann.

Agus dh’innis mi dhi mu sgeulachdan Cailleach a’ Chlèibh, ’s bha i air an cluinntinn agus sheinn i:


[TD 77]

“Èisdibh, mas àill leibh, laoidh
Air a’ chuideachd chaoimh a dh’fhalbh …”

“Cà ’n cuala tus’ iad co-dhiù, an ainm an àigh?”

“Aig mo sheanmhair,” ars ise, “agus feadhainn eile a bhiodh a’ stad againn. Gu h-àraid fear às na h-Uibhistean ud, làn a chlaiginn aige dhiubh. A’ dol na bu mhiosa mar bu mhotha a dheigheadh sìos dhan bhraich.”

Thuirt i gur e an sgeulachd mu Shuibhne a b’ fheàrr leatha, an t-Uibhisteach ga h-innse, chan fhasadh i gu bràth sgìth dheth. Chanadh Sìne, a seanmhair: “O, mar tha mise leis.” Chan eil agamsa ach bloighean dhith nam bhriathran cearbach fhìn. Agus seo i agaibh: Buile Shuibhne – na bloighean. Tabhair maitheanas.

Rìgh a bh’ ann an Suibhne ann an Èirinn. Aon latha, chualas na rìoghachd fuaim nach bu mhath leis agus chaidh innse dha gur e fuaim glaig a bh’ ann. Glag an Naoimh Rònan.

“Dùil a’m,” ars esan, “gu robh an duine sin an Alba am measg nam fineachan as fineachail? Dè chuir an seo e?” Agus chaidh innse dha gu robh e a’ toirt bhruidean, a’ comharrachadh far am biodh eaglais aige san tìr. Agus las an t-sradag a bh’ ann an Suibhne agus lìonadh e le fearg a bha eagalach.

“Mac an uilc,” ars esan, a’ togail air. “Seallaidh mise dha.” Dh’fheuch a bhean ri bacadh a chur air: ghabh i grèim air fèitheam a chleòca, ach ruith esan ’s bha e cho rùisgte ’s a thàinig e à broinn a mhàthar, ga fàgail leis a’ chleòca na làimh.

Bha Rònan, ’s a shròin ann an leabhar nan salm, a’ coiseachd ri bruaichean loch nuair a thàinig Suibhne, na uile ghlòir, suas thuige. Spìon e an leabhar às a làmhan agus shad e dhan loch e. An uair sin, rug e air Rònan, ga thogail bho chasan. ’S bhiodh e air a dhol an aon taobh ris an leabhar mura b’ e gun dàinig teachdaire a ghairm Shuibhne gu cath Muighe Rath eadar Dòmhnall mac Aodha agus Conghal Caoch.

B’ ann aig a’ bhlàr sin, Muighe Rath, a mharbh Suibhne fear de chlèirich Rònain le sleagh. ’S b’ ann an sin cuideachd a thilg e an


[TD 78]

dara sleagh air Rònan fhèin. Ach cha do chinntich e i ro mhath agus fhuair Rònan às le a bheath’ agus mhallaich e Suibhne.

B’ e seo mallachd Rònain air Suibhne:

gum biodh a shiubhal gu h-àrd sna speuran mar an eunlaith; gum faigheadh e bàs, eadhon ’s mar a fhuair an clèireach bàs, le sleagh.

Agus sin mar a thachair.

Agus sin Suibhne
gu h-àrd sna craoibhean:
fionnach, clèigeanach,
gun lèine ma dhruim,
agus na bha aige – Dia gu robh leinn! –
ris a’ ghaoith.

Seachd bliadhna agus còrr
a’ falbh ghleanntan na h-Èireann,
am biolair uaine a lòn
’s deoch fhuar à fuaran slèibhte.
Agus b’ ionmhainn leis gu mòr
gach craobh
gach eun
gach creutair beò
seach faoin-chainnt dhaoine, glambar chlèireach.
“Bu chaithreamach leamsa,” ars esan,
“na guth mnà bòidhich rim thaobh
guth na circe-fraoich sa mhoch-mhadainn.

Bu mhìlse leam uair
na fuaim glaig rim thaobh
ceilearadh an loin sa bheinn,
bùirich an daimh duinn sa ghailleann.


[TD 79]

Ged is mìlse leatsa sa chill ud thall
briathran mìn d’ oileanach,
nas mìlse leamsa agus nas uaisle
fuaim nan con-seilge an Gleann Bholcáin.
Agus beannaicht’ gu robh gach sruthan fuar
sam fàs am biolair uaine;
beannaichte gach tobair den uisge fhìorghlan
air na thadhail Suibhne.”

Deireadh na sgeulachd, bu duilich agus bu truagh:

sgìth agus briste, fhuair e aoigheachd o dhuine naomh ris an cante Moluaigh. Dùil gu robh an duine sin cuideachd ann an Alba, a’ saoradh nam fineachan as fineachail. Ach cha robh, ’s bu mhath dha Suibhne nach robh. Fhuair e deoch an àit’ òil agus ceòl an àit’ èisdeachd. Dh’iarr Moluaigh air bean fear a’ chruidh, Mongán na bids, i fàgail deoch bhainne aig Suibhne gach feasgar am beul na h-oidhche. Rinn ise sin. ’S rinn i làrach a coise domhainn ann an sgàrd na bà duinne, ’s b’ ann às an toll sin gach feasgar a dh’òl Suibhne deoch a bhainne na bà ruaidhe. Agus dh’fhàs bean Mhongáin dèidheil air Suibhne Geilt agus bu chaomh-chridheach, blàth-chridheach Suibhne rithese. Ach bu bheag le Mongán am frithealadh a bha i a’ toirt dha, agus bhuail an t-eudach e gu dona agus mharbh e Suibhne le sleagh, gach nì a rèir mallachd Rònain ’s a ghuidhe ri Dia eudmhor nam feart.

Agus rinn Moluaigh, an duine naomh, caoidh os cionn Shuibhne:

“Bu bhinn leam,” ars esan, “còmhradh Shuibhne,
Guma fada ghleidheas mi air chuimhn’ e,
M’ ùrnaigh ri Righ an domhain
Os cionn a lighe agus a leaca.” A’ chrìoch.

Bha i a’ gal.

“Na bi a’ gal,” thuirt mi rithe.

“Bha e leis fhèin,” thuirt i, “fon choill.”


[TD 80]

“Fon choill sa choille.”

Rinn e òran-molaidh a’ moladh nan craobhan. Bha e aig an Uibhisteach: “A dharaich dhuilleagaich … a iubhair, a iùbhrachain … Dhèanadh e còmhnaidh sa chraoibh iubhair.”


“Mar chailleach-oidhche,” arsa mise, “gun itean.”

“Feuch an ist thu.

“Dè dhèanadh tu,” thuirt i an uair sin, “nam falbhainn-s’ le fear eile, mar a dh’fhalbh bean Shuibhne?”

“Dheighinn chun na mòintich,” arsa mise, “’s cha thilleadh.”

“Dh’fhàgadh tu mi? Le fear eile.”

“Chan fhàgadh. Mharbhainn mac na galla an toiseach. Le sleagh.”

“’S dh’fhàgadh tu mi?”

“Sgèithinn air falbh. Mo chòmhnaidh san Druim Buan, còmh’ ri na cearcan-fraoich ’s na feadagan.”

“Agus mise leam fhìn.”

“Na bi gal,” thuirt mi rithe.

“Ach mharbhadh tu e?”

“Sleagh tro chridhe, mac na bids.”

“Mo ghaisgeach.”

“Tuagh-cogaidh tro cheann.”

“Mo churaidh.”

“Bior na thaobh!”

“Mo ghaol!”

Cha robh a-nis a dhìth ach ceòl binn na clàrsaich, solas na gealaich agus reultan. Sinne le chèile.

Ann am marbhanachd na h-oidhche, dhùisg mi à suain cadail. Bha i air a h-uilinn rim thaobh gam choimhead. Bha fiamh a’ ghàire air a bilean agus dubhachas na sùilean mar gum biodh cianalas ga bualadh, mar gum biodh i air rudeigin a chall.

“De th’ ann?”

“Chan eil fhios a’m. Chan urrainn dhomh cadal.”

“Cha do chaidil thu idir?”


[TD 81]

“Cha do chaidil – smuaintean a’ ruith nam cheann.”

“Dè na smuaintean?”

“G’ eil thu falbh. ’S nach till thu.”

“Tillidh mi.”

“’S nach bi thu ann madainn a-màireach. No a’ mhadainn às dèidh sin no madainn sam bith no latha sam bith …”

“No oidhche.”

“No oidhche. Mar seo còmhladh.”

“Thusa nad dhùisg. Mise le srann.”

“Cha robh srann agad.”

“B’ e sin an t-iongnadh.”

“Bha thu man an t-uan. Cho sìtheil. Ghluais e mo chridhe.”

“Tha tiodhlac agam dhut,” arsa mise. “Bho Chailleach a’ Chlèibh.” Thug mi dhi am bràiste airgid agus am prìne òir.

“Mar chuimhneachan oirre,” arsa mise.

“Thèid mi shealltainn oirre.”

“Dèan sin.”

“Tha ’d àlainn,” thuirt i. “Bidh iad mar chuimhneachan ortsa cuideachd.”

“’S fheàrr dhomh falbh.”

Thàinig i thugam an uair sin agus chuir mi mo ghàirdeanan mun cuairt oirre.

“Bidh mi a’ feitheamh riut,” thuirt i.

“B’ fheàrr dhut …”

“Chan fhalbh mi le fear-cruidh.”

“Bu mhath dhàsan sin.”

“Dè dhèanadh tu?”

“Chuirinn a cheann dhan bhuachar.”

“Agus clèireach nam briathran mìn?”

“Bior na thòin.”

“Mo ghaisgeach!”

* * *


[TD 82]

B’ e siud an còmhradh mu dheireadh a bha ead’rainn. Thàinig i chun laimrig còmhla ri càch a dh’fhaicinn na birlinn a’ falbh. Bha clèireach nam briathran dìomhair a’ beannachadh na luinge:

“Gum beannaicheadh Dia Athair i.

Dia Athair uile-chumhachdach, ar gràdh a mhac Ìosa Crìosd, le comhartachd an Spiorad Naoimh.

An t-aon Dia …”

Dè bha siud a thuirt i? Ghluais mo chridhe. Mo bhith, mo bheatha, air ghluasad le gràdh dhi, mo nighean bhòidheach, m’ aiteas agus mo stòr.

“An t-aon Dia,” sheinn an clèireach, “a thug clann Israeil tron Mhuir Ruadh; agus a thug Iònas gu tìr am broinn na mil mhòir …”

Thog i a làmh rium.

“… agus a thug Pòl abstol agus a long o iomadh onfhadh agus doineann gus ar saoradh agus ar seunadh.”

Thionndaidh i air falbh.

Agus dh’fhalbh i.

Agus dh’fhalbh mise, air a’ bhirlinn a bha làidir, righinn. ’S bhiodh bliadhnachan mòra gus an tillinn air ais a-rithist.

* * *

Cionnas a nì mi luaidh air na bliadhnachan sin, an-diugh mar aisling dhomh, mar nach robh iad a-riamh ann. Rudan ann gun teagamh a tha soilleir nam chuimhne; rudan nach eil. Rudan a thig ’s a dh’fhalbhas agus nach till. Rudan nach till.

Thig daoine a dh’èisdeachd, oidhcheannan fada a’ gheamhraidh.

Thig clann, oidhcheannan ann no às.

Innsidh mi dhaibh man bhirlinn, air nach robh saoradh no seunadh a dh’aindeoin guidhe a’ chlèirich. A-mach o fhearann na mòr-thìr thàinig i oirnn le a h-uile neart, a’ ghaoth a tuath. Dh’èirich an fhairge ’s chaidh ar tarraing dhan t-sruth a bha mar sruth aibhne, làidir, brais, na leum. Chan fhaigheadh às. Chaill iad


[TD 83]

an grèim ’s an treòir, na fir ud a bha eòlach agus treun:

Ailean mac Fhionnlaigh, bhiodh a shùil air an aimsir, dh’aithnicheadh e na comharran;
Ailean Beag, a bhràthair, nach robh beag idir;
Donnchadh nam Bealach a dhèanadh feadalaich gu fonnmhor, ceòlmhor, ach cha b’ ann air a bheath’ air bòrd innte;
Ailean Ruadh na gairbhsich, dreach na gairbhsich air a leigeas;
Dòmhnall Dubh a’ Ghobha;
Dòmhnall Bàn a’ Ghobha;
Murchadh Ruadh an taigh-saillidh agus Uilleam Raonailt.

B’ e siud na h-àrmainn. B’ àlainn a’ chuideachd iad. Seinnidh mi an cliù ’s an gaisge ge b’ e àite dhan tèid mi. Agus innsidh mi mar a chaidh an tarraing leis an t-sruth làidir agus an tilgeadh ri na bodhannan dubha san dubh-oidhche. Mar a chaidh am briseadh. An stialladh ’s am briseadh.

“A’ Bhuirbheartach!” canaidh mi. “Ise bu choireach.”

Agus mise air mo shaoradh.

Bha mi air mo bheul fodham air sgaoilteach de chladach anns an robh cladhain agus greadhal agus mol. Bha creagan cas na b’ fhaide air falbh air gach taobh: leacan corrach, pallaichean, geodhachan agus uamh. Bhiodh an uamh na h-àite-fasgaidh dhomh; duileasg is mircean mo bhiadh, maorach on chreig, crùbag à sgorr, gus an tilleadh mo neart.

Dè cho fada ’s a thug mi ann? Bha e mar ràith na bliadhna dhomh – bliadhna is ràith – nam ghurraid, gus mo leitheadh le na siantan, a’ teiche ron mhuir-làn. Ach latha dha na làithean – mòr-bhuidheachas agus mòr-ghairdeachas – thàinig grian gheal foghair a chur fàilte, agus a dh’aindeoin cràidh is criothnachaidh, greis a ghlasadh-uisge agus greis a ghlasadh-mionaich, fhuair mi gu mo chasan. Agus gach latha geal na dhèidh sin, dh’fhalbhainn an cladach, fad mhìltean, gun fhios nach fhaicinn fear dha na h-àrmainn a’ teàrnadh nam choinneamh. Chan fhaiceadh.


[TD 84]

Ach chunnaic mi daoine. Chunnaic, sreath dhiubh, aon fheasgar sa chiaradh. Bha iad mar thaibhsean, dubh-ghlas, tana, caol, eadar mi is fàire. Agus bha eallach air druim gach fir ’s an casan air lùbadh. Chunnaic mi gu robh duilleach agus geugan chraobh aca ghan giùlain, ruisgean-eòrna ’s gach seòrsa lus, ’s am fear a bh’ air thoiseach le poit mhòr dhubh. Bha seann òran-thannasg aca gha sheinn, mar gum biodh iadsan cuideachd le grèim-mionaich ’s ag iarraidh gu spreadhadh. ’S mar sin, trom-airsnealach, chrom iad dhan chladach ’s a-steach às an t-sealladh dhan uaimh.

An ath mhadainn, dhùisg sgreadail nan trilleachan mi agus còmhstri fhaoileagan agus iormaidh nan eun-crom san lighe. Cho tràth. Bha ceò ag èirigh on uaimh; fàileadh ceò na mònach a’ tighinn thugam. Agus sùil dhan tug mi, chunnaic mi duine a’ coiseachd ri oir na mara. Bha bat’ aige na dhòrn, a chòta ceangailte teann ma mheadhan. Cha robh bròg ma chois ’s bha e air a cheann-luirmeachd: cràic de dh’fhalt fraochanach liath a’ dòrtadh sìos chun na feusaig.

Stad e pìos bhuam.

“Cò tha siud?” dh’èigh e le guth a sgàineadh na creagan.

“Coigreach!” dh’èigh mi, eagal orm.

Thàinig e na b’ fhaisge, agus chunnaic mi gu robh e dall agus dh’fhalbh an t-eagal.

“Fac’ thu iad,” ars esan, “luchd na misg ’s nam bruadar?”

“Chunnaic!” dh’èigh mi.

“Clann na deathaich,” ars esan, “tannaisg na dubh-thràth?”

“Tha iad as an uaimh,” arsa mise.

“Thèid mi,” ars esan, “a ghabhail na fhliuchas mo bhilean.”

“Thèid mi còmhla riut.”

“Bi air d’ fhaiceall,” ars an duine dall. “Na leig dhaibh do thàladh.”

Tàladh Chloinn na Deathaich

Subhachas an seo is sìth
Nar n-àite-falaich
Ri taobh na mara.


[TD 85]

Ar cùl ri saothrachadh is strì
Nar n-àite-fuirich
An cois na tuinne.

Gabh an deoch fhìorghlan tha gun phrìs
Òl do leòr
Iocshlaint dhan anam is dhan fheòil.

Is seòl air falbh sa mhadainn mhìn
Mar an iolair thar nam beann
An t-seabhag a thèid os a cionn.

Cluinn – tha tosd air muir is tìr
Fuaim nan allt
A’ ruith gu mall.

Fuaim a’ choilich-ruaidh san fhrìth
An damh ’s na h-èildean
An crodh-laoigh sa ghleann a’ geumnaich.

Tha sinne le chèile gun thart gun sgìths
Òl an tuilleadh
Làn do mhionaich.

Is bidh tu gun uireasbhaidh gun dìth
Fada bho chlann-daoine
Len cànranaich ’s len caoineadh.

Subhachas an seo is sìth
Do chùl ri imcheist agus buaireadh
Do shaoghal sona agus do chadal suaimhneach.


[TD 86]

Agus dh’òl mi làn na cuaich, an duan gam tharraing gu bruadar is aisling. Shìn mi mo làmh a-mach ach rug an duine dall orm air ghàirdean, a ghrèim mar an t-iarann.

“A mhic a’ riabhaich!” thuirt e. Is dh’fhalbh e leam.

“Cha tèid mi ro fhada leat,” ars esan. “Seallaidh mi an rathad dhut agus leanaidh tu e. Till agus brisidh mi d’ amhaich.”

Lean mi an rathad. Cha b’ e rathad a bh’ ann ach ceum cumhang, lèigeach. Cha ghleidhinn e ach air èiginn leis an daorach a bha nam cheann. Ach chùm mi a’ dol, a’ cur mhìltean corrach, camlubach, air mo chùl. Bha an dùthaich man cuairt, na meudachd, na farsaingeachd, a’ cur uabhas orm; gu h-àraid na beanntan a bh’ ann: cumhachdach, cunnartach, dorch, glaicean is garbhlaichean, agus gleanntan dubh, domhainn; ’s a’ ghaoth anns gach àite aognaidh a’ sèideadh. Ma dheireadh cha leigeadh an sgìths dhomh a dhol na b’ fhaide agus lorg mi còs a bha tioram, fasgach, far an laighinn sìos gus an tilleadh mo neart. Bha mi ann an tuainealaich às dèidh na thachair agus eagalach man àm ri teachd. Mus do dh’fhalbh an cadal leam bha ìomhaighean a’ tighinn ’s a’ falbh mar gum b’ ann ann am bruaillean: an dàrna h-uair Ailean Ruadh na gairbhsich a’ smèideadh rium, na tonnan trom le feamainn ’s an langadair na ròpan dubh ga thachdadh; agus càch ag èigheachd rium – balach Raonailt, a shùilean air tionndadh geal na cheann. Agus an uair sin an t-Atach, le gàire cruaidh na gharbh-chraos: “Chunnacas i,” ars esan, “air bharra-thonn, a’ tighinn a sgrios ’s a mharbhadh.” Agus thàinig Cailleach a’ Chlèibh ’s an cliabh air a druim: “Hai-dil-arri, Hai-dil-ù” … agus còmhla rithe an nighean bhòidheach agamsa na seasamh air a casan luirmeachd san tiùrr: “Bidh mi feitheamh riut,” thuirt i, a’ coimhead a-mach gu fairge. Gach latha agus oidhche, gach oidhch’ agus latha.

Làrna-mhàireach rinn mi mocheirigh. Ghlan mi mi fhìn ann an allt agus fhad ’s a bha mi a’ dèanamh sin, ’s ag òl làn mo bhoisean dhan uisge fhìorghlan, thàinig e a-steach orm gum biodh ainm air an allt sin, gu robh daoine ann aig am biodh fios air ainm an uillt agus ainm gach beinn is glinn a bh’ ann, gach creag agus coire


[TD 87]

agus càrn. Agus smaoinich mi gum biodh an t-àite san d’ fhuair mo nighean-sa a togail glè cholach ri na garbh-chrìochan seo agus dh’fheuch mi ri cuimhneachadh air ainmeannan. Bha na h-uimhir dhiubh agam: Gleann Lic, far an robh Iseabail, a seanmhair, a’ danns air na tulaichean; Allt Urain, far an robh MacRath, am fuirbirneach dhan tug Cailleach a’ Chlèibh a cridhe ’s a h-anam; agus bha beanntan ann, còig dhiubh, ann an ruith a cheile – Sgùrr nan Càrnach, b’ e siud tè dhiubh; agus faisg dhaibh loch-mara agus na bailtean san robh na daoine aice. Dheighinn ghan lorg; leanainn an rathad, mar a dh’àithn an duine dall, agus gheibhinn lorg orra.

Lorg mise doilgheas, ’s cha bu bheag sin. Agus àmhghair. Agus an dearg chunnart.

* * *

B’ ann am beul oidhche dha na h-oidhcheannan a thàinig mi air bothan-àirigh fo sgàil creige, fraoch na thughadh air. Cha bhithinn air fhaicinn mura b’ e gu robh caoraich mun cuairt, an talamh air a lomadh aca, luachair na chnapan suas chun na starsaich. B’ ann fuar, mì-aoigheil a bha dreach na fàrdaich ud. Ach bha an t-acras gha mo ghonadh, an sgìths gha mo chlaoidh, agus gun stad no dàileach – suas chun nan adhbrannan sa pholl – rinn mi air an toll a bha na dhoras ann. Toll dubh gun chòmhla.

“Duin’ a-staigh!”

Cha robh freagairt.

“’Eil duin’ ann?”

Cha robh duine. A’ ghaoth a’ sèideadh far am b’ àill leatha, caora ri cnàmh a cìr. Chaidh mi a-steach. Bha greis ann mus d’ fhuair mi mi fhìn cleachdte ris an dùmhladas; greis an impis tachdadh mus d’fhuair mi bhos cionn an fhàileidh: boladh a thigeadh bho chlosach, meug goirt air tòin miodair, sgiodar miodair. A dh’aindeoin sin, dh’ith mi an fheòil a bh’ air a’ bhòrd eadar sgeith is dìobhairt gus na ghlèidh mi sìos i. Dh’òl mi bainne à crogan eadar rùchdail is


[TD 88]

sgeith. Agus b’ ann an uair sin – sruth às mo shròin agus roill ri mo bhus – a fhuair mi a’ bhuille. Thuit an crogan às mo làmhan, thill an dùmhladas gu dùmhladas, agus chaidh mi nam chlod fo laige chun an làir.

Famhaire a bh’ ann. Iorcallach, le aon sùil. Bha e air mo cheangal – a làmhan ’s a chasan – le sìoman-fraoich.

“Dh’ith thu mo lòn, a choin,” thuirt e. “Cha do dh’fhàg thu deur bainne:” Cha b’ urrainn dhomh a fhreagairt, an gamhlas eagalach a bha na ghuth. A shùil iargalta.

“Dìolaidh tu air,” thuirt e. Agus dh’èirich e agus dh’èigh e air na caoraich. Rug e air aon dhiubh: seann arrachd, dubh, spùtach, salach. Thug e a-steach i eadar a chasan agus gheàrr e ’n amhaich aice. Dhòirt an fhuil. Agus chrom e le car na cheann a choinneamh an t-sruth agus dh’òl agus dh’òl e eadar anailean mòra, fhuil fhèin air ghoil. Thionndaidh e thugam an uair sin, an sgian aige na làimh, gàire iutharnail air aodann.

“Dìolaidh tu air, a choin,” thuirt e. Agus rug e air fhalt orm, ’s a’ tarraing mo chinn chun taobh chlì, gheàrr e ’m bàrr on chluais deis. Thachair e cho luath ’s nach do dh’fhairich mi sgath pèine – thàinig sin a-rithist, na buillean dheth, agus cràidh agus gal.

“Am bàrr deas,” thuirt e le sitrich ghàireachdainn. Bha e a’ feannadh a’ bheathaich.

“A-màireach,” thuirt e, “slisinn às a’ chluais taisgeil.” Dh’fhosgail e le aon ghearradh broinn a’ bheathaich agus thug e am mionach aiste. Ghearr e aiste an adha agus shuidh e ma mo choinneamh, a dhruim ris a’ bhalla, ag ith. An t-sùil orm.

“Slisinn às a’ chluais taisgeil,” thuirt e, “agus beum fòidhpe.” Sùil an diabhail a’ lasadh.

“An ath-oidhche,” ars esan, a’ crathadh na sgithinn rium. “Agus às dèidh sin – cò thuigeas e? Cò labhras? – bidh cho math dhomh do mharbhadh.” Agus laigh e sìos air a leabaidh-fraoich agus chaidil e.

Cha do chaidil mise gu madainn. Bha cuimhn’ a’m air ann an glasadh an latha a’ gluasad timcheall ’s a’ brunndal ris fhèin


[TD 89]

’s a’ bruidhinn riumsa air mar a ghearradh e m’ amhaich ’s mar a dh’itheadh e m’ adha ’s mar a ròstadh e m’ fheòil ’s cho blasta ’s a bhiodh i, cho milis maoth, seach a bhith stialladh reumhagan de dh’fheòil sheacte nach gabhadh cnàmh o chnàmhan aosta gun smior, gun bhrìgh. ’S leis an tuilleadh brunndail agus glocadaich agus guidheachdain, dh’fhalbh e. Riaraich e e fhèin air an starsaich, leig e biast de bhraim, ’s cha robh ’n còrr agam dheth.

Dhùisg mi à dùsal cadail air feasgar latha mo bhàis. Bha a’ chaora, eadar craiceann is maodal is caolanan, na sprùilleach air an làr. Thàinig an leann-dubh bu duibhe orm a’ smaoineachadh gum bithinn air a’ chor cheudna mus biodh an latha seachad, gum biodh m’ fheòil air a h-ith leis a’ bhrùid, m’ adha na cnapan sìos a ghoile. Shil na deòir. Shil mo shròin, snighe aiste a’ srùthladh sìos gu mo bhroilleach: roill a’ choin acraich – bu neo-thaitneach an sealladh. Ghlan mi air falbh e le cùl mo làimh. Gun smaoineachadh. Bha e nàdurrach gu leòr siud a dheanamh, mar smugaid a thilgeil, sròn a chartadh. Chairt mi mo shròin leis an làimh eile, agus sheall mi rithe. Agus air ais chun tèile. Thog mi iad suas gum aodann, mo dhà làimh. Bha na làraich a dh’fhàg an sìoman domhainn an caol an dùirn. Sheall mi ri mo chasan. Cha robh iadsan ceangailte na bu mhotha. Cha mhòr gun creidinn e: cò dh’fhosgail na snaidhmean? Cò thàinig gham shaoradh ’s mi na mo chadal? Cha b’ e siud àm gu meòrachadh. Sheas mi agus dh’èisd mi. Balbhachd an fheasgair. Dìreach caoraich air feurach ’s a’ ghaoth far am b’ àill leatha. Rinn mi às, cho luath ris a’ gheàrr a thèid suas ma shàil na beinne.

* * *

Siud an sgeulachd as fheàrr leis an fheadhainn òg. An t-Iorcallach.

“Innis dhuinn man Iorcallach!”

“Oidhche de na h-oidhcheannan …,” canaidh mi.

“Seall dhuinn a’ chluais!”

Bheir mi dhìom mo chlobhd-cinn ’s thig iad a shealltainn. Bidh fàileadh a’ chladaich dhiubh. Uaireannan gheibh am mì-mhodh


[TD 90]

làmh-an-uachdair ’s bidh iad air an t-sitig ag èigheachd:

“Miodair, sgiodar!
Sgiodar miodair!
Biast de bhraim! Biast de bhraim!”

Tha mi ro aost. ’S chan urrainn dhomh a-nis a dhol às an dèidh le na caoranan. Co-dhiù, mar as tric, an donas coire chan eil ri inns’ orra. Agus innsidh mi dhaibh a-rithist mun Iorcallach, a’ cur na h-uimhir ris an aithris: bidh galla uaine na chois; bidh an t-sùil ann am meadhan a mhaoil; thig an duine dall gham shaoradh:

“Lean an rathad, a mhic an diabhail! ’S na seall air do chùlaibh!”

Dùinidh mi mo shùilean agus tillidh iad thugam, na h-uabhasan ud a thachair rium, mar bhruaillean fhathast. Cha ruith mi orra uile, tha m’ ùine a’ ruith a-mach. ’S cha b’ e gu robh iad cho buileach oillteil ris an Iorcallach – cha b’ urra sin dhaibh – ach an dèidh sin … an dèidh sin …

Ceit Mhòr na circe brice.

Ceit Mhòr nan cuilbheartan.

Bha i a’ fuireachd am measg chraobhan – giuthas, calltainn, coille dhiubh. Chunnaic mi ceò ag èirigh agus lorg mi an taigh aice. Chuir na coin fàilte orm: an àite comhartaich is glamhaidh, chrath iad an earbaill is laigh iad sìos. Chuir ise fàilte orm:

“Bha dùil agam riut,” thuirt i.

Bha a falt mar bhad fraoich; a sùilean gorm caogach; a sròin làn chuislean, sgoltadh i truisg leatha.

“An-còmhnaidh san fhoghar,” ars ise, “thig fear-fuadain.”

Thug i biadh dhomh: mil agus pròthas agus pronn.

Thug i dhomh deoch: bainne na bà riabhaich, slàinte on t-siataig.

Dh’fheuch i ri m’ èideadh a stialladh dhìom, ach chùm mi bhuam i lem uile neart. ’S an uair a shìolaidh na h-ana-miannan sin, bha i cho bàidheil rium ri màthair ag altram leanaibh.


[TD 91]

“Gheibh mi aodach glan dhut,” thuirt i.

Agus sheall i m’ àite-laighe dhomh ann an cùl an t-sabhail, radan as a’ bhalla.

“Dèan às, a mhic na galla,” thuirt mi ris, a’ feuchainn ri cuimhneachadh air an Aoir a sheinn Cailleach a’ Chlèibh.

“Gabh às mo shealladh, a mheàirlich shalaich …” Cha robh cuimhn’ a’m.

Chuir i chun a’ mhonaidh mi, a thoirt fiadh à fireach, breac à linne. Bu shiùbhlach mo cheum a’ falbh ’s mi ri seinn an òrain a bhiodh aig fear a’ fhraoich ’s an rèisg:

“Hi-o-rì, hu-o-rò,
Bu mhinig a dh’fhalbhainn
Moch no anmoch …
Hi-o-rù ’s na hò-rò,
Guth na smeòraich,
Guth an lòin …”

Cha robh agam dheth ach siud, ach sheinn mi siud seachd triopan deug gun a dhol iormall, am fonn faramach. Dh’aithnich ise gu robh mi air mo dhòigh ’s cha do chòrd e rithe. Agus an toiseach a’ gheamhraidh chaidh mo chur a dh’iomain mhuc.

Bha na mucan beag agus calgach; biorach, friodhanach o soc gu sàil. Mar a’ Mhuc Nimhe a mharbh Diarmad, ach gu math na bu lugha – iarmad a choreigin dhith, tosganach, nimheil. Bha mi air m’ fhaiceall. Ach cha b’ fhada gus na thuig mi nach robh cron air thalamh unnta. Mar na coin a laigh aig mo chasan, bha na creutairean seo cuideachd umhail, beag-lochd, gun aon Ghadairèineach na dhiabhal nam measg. Aig uairean, ’s ann a shaoilinn gu robh iad ag iarraidh rudeigin innse dhomh. Rud air choreigin. Gu h-àraid nuair a thillinn leotha sa chiaradh, nuair a ruigeadh sinn lèanag ghorm a bha a-mach bho chùl an taigh. Thigeadh luaisgean orra an uair sin agus iomagain agus thogadh iad ràn cianail nach robh idir dhan t-saoghal seo. Gam faicinn ’s


[TD 92]

ag èisdeachd riutha, leumadh gach cuisil a bha nam chrè, gach fèith a bha nam chorp. A Dhè, gu dè bha ’m broinn na lèig ud?

Beò-chreutair.

Le sùilean.

Le fiaclan.

O, fada na bu mhiosa. Thàinig mi air cnàmhan – asann, gèillean, meur; agus aon uair lurgainn duine ’s a’ chaiseart na ribeagan fhathast crochaichte rithe. Lorg mi claigeann: “Cò thusa?”

’S bha donnalaich nan con agus gaoir nam muc nam chluasan agus ise ann an uaigneas air chùl nan uinneag a’ feitheamh.

Oidhche ’n dèidh oidhche, laighinn anns a’ chonnlaich ag èisdeachd, cinnteach gun tigeadh i. Agus thàinig, tàislich sa moch-mhadainn. Leig mi orm gu robh mi nam shuain, ach leth-shùileach ag amharc oirre. Ghluais i gu sgiobalta. Thilg i dhith a còta agus le aona leum – dearg-rùisgte, sliasaidean, cìochan – thàinig i sìos orm mar a’ mhuc-bhiadhta bu mhotha ’s bu bhlanaigich a laigh a-riamh air leac. Ach fhuair mi air car a chur mus d’ fhuair ise mi na glaicean. ’S bha i fhathast air a beul-fòidhpe nuair a thug mi dhi aona bhuille le slacan cruaidh daraich ma chùl a cinn. Thug mi mo chasan leam ’s cha tug mi sùil air ais. Bha a’ mhadainn fuar, reòthte, sneachd air na mullaichean. Slàn gu bràth, arsa mise fom anail, le cailleach ghrànda na circe. Plàigh is cràidh gun tigeadh oirre, lobhadh is lot.

Bha dithis eile ann a-rithist làithean is ràithean às dèidh sin, mo chùrsa a rèir na grèine gu deas ’s mi air mo ghiùlain ann an geòla gun sheòl le gaisgeach donna-gheal de Chlann ’IcRath nam buailtean bò ’s nan garbh-bheann. Bha bann de cheò a’ tuirling ma aodann nan creag ’s ag iathadh nan eileanan ’s nan sgeirean a bha romhainn. Sgeir nan Sgarbh, ars esan, Sgeir an Fheòir; fèath air a’ chaolas; soilleireachd, mar a chì thu ann an dealachadh nan tràth, le ruiteadh mìn-dhearg air a’ mhadainn chiùin ud chluinnte seinn.

Chuala sinn iad mus fhaca sinn iad.

Dh’èirich an t-eilean air thoiseach oirnn a-mach às a’ cheothaidh


[TD 93]

an-àird às an uisge. Bha sinn air ar tarraing thuige, ’s an t-seinn bu bhinne ’s bu mhìlse gar tàladh:

“’S mise ’n tè a bheir dhut gaol;
’S mise ’n tè a bheir dhut gràdh …”

Bha iad nan dithis air an tràigh choireil nan gùintean tana gorm, chitheadh tu san àile ghlan an cruth ’s an dealbh, àlainn, buadhmhor; an cuailein òr-bhuidhe a’ dòrtadh thar an gualainnean, ’s an gàirdeanan gun chòmhdach a’ gluasad aotrom gar cur fo thuainealas, ’s an t-seinn nach teirigeadh gu bràth nar cluasan:

“’S mise ’n tè a bheir dhut aoibhneas;
’S mise ’n tè a bheir dhut blàths.
Còmhla riumsa glòir na grèine;
Còmhla riumsa àilleachd nan reul;
Do shùil am shùil,
Mo bheul rid bheul,
A’ laighe sìos mar aon le chèil’.”

Lìonadh mi o bhun gu bàrr le sannt agus ana-miann – dh’fheumainn a dhol thuca. Ged a thigeadh an dubh-ghairbhseach, crithean-talmhainn, ànradh fairge, cha robh san domhan a’ dol gham chumail. ’S leis an teine sin a’ lasadh a-staigh nam chom, ann am braonachd fallais ’s mo lèirsinn air dalladh orm, stiall mi dhìom a chula stiall is thug mi leum thar a cliathaich. Cha robh agam dheth ach siud. Nuair a thàine mi thugam fhìn, cha robh sgeul air an diùlnach a dh’iomradh làidir ’s a thug às a’ ghàbhadh ud mi. ’S chan fhaicinn tuilleadh an dithis mhaighdeann, mar aisling a-nis nach robh a-riamh ann.

B’ ann bliadhnachan às dèidh sin a chuala mi man deidhinn: peathraichean a bh’ unnta, a sheinneadh bòidheach nuair a bhiodh na h-àrmainn cruinn agus an t-searrag bu làine ga cur mun cuairt.


[TD 94]

Dè ’m beud a dh’fhuiling iad? Dè ’n tàir, dè ’n t-aimhleas? Cha chualas. Ach gun chuir iad cùl rin dachaigh aon fheasgar samhraidh san anmoch. ’S cha do thill.

Bha mi nam laighe sa fhraoch ann an gleann. Dìreach mar a tha mi ’n-dràsta, mo sgeulachd a’ tighinn gu ceann. Chunnaic mi iad pìos bhuam, maighdeannan bòidheach ’s iad a’ nigheadaireachd san abhainn agus a’ seinn. Cha b’ ann iargaineach, mar an dithis a thug bhuam mo threòir, ach sunndach toilichte le àbhachdas gu leòr. Stad iad nuair a chunnaic iad mi. Ach cha do theich iad idir. Thàinig an tè bu shine suas thugam, càch ga leantainn ach a’ cumail dlùth ri chèile. Leig mi innseadh dhaibh mar a dh’èirich dhomh. Bha iad gha mo choimhead le sùilean mòra agus, nuair a chrìochnaich mi m’ aithris, thuirt tè gun cuala ise rudeigin aig a seanmhair ma na peathraichean sin, agus thuirt tè gun cuala ise rudeigin cuideachd man t-seinn aca, agus thuirt an tè bu shine gun cuala ise cuideachd ma dhaoine a chaidh a thàladh leotha ’s nach fhacas tuilleadh, ach nach robh duine dhiubh às a’ bhaile acasan, ’s bu mhath nach robh. Thuirt iad gur e an t-Achadh Garg am baile aca ’s gun toireadh iad ann mi.

“Chan e taibhs’ a th’ unnad?” dh’fhaighnich tè.

“Chan e, chan e. Duine sgìth, salach, gos bàsachadh leis an acras.”

Fhuair mi aoigheachd san Achadh Gharg o dhaoine nach robh idir garg. Ach a-mhàin nan tigeadh creachadairean chun nan crìochan aca: salchairean is rag-mheàirlich à Gleanna Garadh, Leòdaich ghuineach nan rabhd ’s nam breug. Dh’èireadh orra fearg an uair sin ’s bu chinnteach millteach an t-saighead san ruaig, an fhuil ga frasadh air talamh trom. B’ ann de Chlann MhicRath a bha a’ mhòr-chuid dhiubh ’s bha ’n crodh dubh sa mhonadh, eòrna san iomair; bha na fèidh air na frìthean, am bradan san linne. Ach nach do threabh gach bliadhna a-riamh dha chèile, agus gu cinnteach thigeadh gort is ganntrachd agus dh’fhalbhadh na fir bu treubhaich le càch a thogail creach air luchd nan srath a bha staigh san tìr an ear orra. Cha b’ e sin am fàsach – bha Siosalaich


[TD 95]

ann. Agus Frisealaich, cha b’ iad a b’ fheàrr.

B’ ann aig seann fhear a bha mi a’ fuireachd – Dòmhnall MacIlleMhaoil, feusag liath sìos gu mhionach. Bhiodh a bhean, Anna, ’s a casan bho chèile, gha garadh fhèin mu choinneamh an teine. Bha iad an toiseach amharasach mam dheidhinn, ach nuair a thuig iad nach robh taobh agam ri Sìol Thorcaill on Chuan, dh’fhalbh sin agus ghabh iad rium gu dòigheil. Bha lorg aca nan dithis air MacRath Allt Urain, a dh’innseadh na sgeulachdan, agus air Sìne, bean Dhonnchaidh o Chamas Feàrna, a sheinneadh iad. Sheinn mi:

“Ge bu ghorm an-dè an tulach,
Bu dearg e ’n-diugh le fuil Dhiarmaid.”

Sheinn Anna:

“Èisdibh mas àill leibh laoidh
Air a’ chuideachd chaoimh a dh’fhalbh,
Air Gràinne, air Fionn fial,
’S air Mac Ó Duibhne nan sgeul truagh.”

Ann am fàrdaich MhicIlleMhaoil, dheigheadh a’ phìob-thombaca mun cuairt, na mnathan leis an t-snaoisean, cha b’ iad nach bitheadh.

Agus dh’aithnich mi gum b’ e seo na daoine a shealladh às mo dhèidh agus a bheireadh mi uair no uaireigin – Latha Buidhe Bealltainn, feasgar fann foghair – a-null thar sàile gu mo dhachaigh fhìn agus gu mo ghràdh geal as àillidh fon ghrèin, gu bràth leatha fhèin an siud ri fuaim bith-bhuan na fairge a’ feitheamh rium.


[TD 96]

A’ Chearc-fhraoich

(Sgeulachd dha Luke)

Bha an duine agus an cù a’ dol suas an cladach feasgar fuar geamhraidh. Bha a’ ghaoth tuath a’ sguabadh roimhpe cop na mara mar fhras bhleideagan, an cù air a dhòigh na ruith, a’ comhartaich ’s a’ cur nan caran.

Bha <eng>duffle-coat<gai> air an duine, agus bonaid clò agus bòtannan.

’S e An Gruff an t-ainm a bh’ air a’ chù, ’s bha e mòr agus molach agus math air caoraich, marbhadh rabaidean, durrghail ris a’ phost agus duine sam bith eile a thigeadh chun taigh. Chanadh an duine: “Sguir dheth, a mhic a’ choin!”

Ach an sguireadh?

Rud eile: stadadh e uaireannan, shìneadh e a shròin taobh na gaoithe agus, mus sealladh tu riut fhèin, mach à seo leis às dèidh chearcan-fraoich. ’S ann à Sgìre nan Loch a thàinig e agus sin far na thog e na droch stilean ud.

An latha bha seo, co-dhiù, dhìrich iad suas bhon chladach agus ghabh iad a-mach àite ris an cante Asmaigearraidh, far a bheil fraoch agus fianach agus bruthaichean-dubha agus pollan-mònach agus Feadan Bhotagro agus tobair Alasdair Fiosaich.

Bha an cù a’ snòtaireachd air thoiseach; an duine ann an saoghal eile, a’ bruidhinn ris fhèin agus ris an fheadhainn a bh’ ann uair – cò bha càite a’ buain na mònach? – agus a’ smaoineachadh gu


[TD 97]

feumadh e fhèin am bùrn a leigeil à earball nam poll, agus Bhotagro, an-còmhnaidh stopt, a leigeil cuideachd. An dithis a dhèanadh sin, le toileachas is sunnd, cha robh iad a-nise ann: an dàrna tè, b’ fhada bho leig i slàn le tìr nam beò; an tèile, bliadhnachan bho chuir i cùl ri tìr nan lasgair is nan sàr … ’S bha e dìreach a’ dol a thogail fonn air eilean beag donn nan sonn nuair a chunnaic e an Gruff a’ toirt leum às agus seòrsa dh’ioma-ghaoith agus fras – cha b’ e bleideagan no cop na mara ach fras itean! Bha am bleigeard air cearc-fhraoich a ghlacadh.

Thog an duine i. Bha i fhathast blàth, ach marbh. Agus smaoinich e: Well, cha do dh’fheuch mi riamh cearc-fhraoich. Bheir mi dhachaigh i ’s thèid a ròstadh.

Agus choisich iad sìos an rathad, amhran suigeartach aige:

“Dè do bheachd air Gormal Chròic?
Cheangal i na coilich leis a’ ròp.
<eng>‘No reprieve’<gai> dha na seòid –
Bidh ròst againn a-màireach.”

“A mhurtair ghràinde gun nàire,” thuirt e ris a’ chù. Agus chrath an cù earball.

Suas cùl a’ Chiopain Àird chuimhnich e orra a’ tilleadh bho bhanais Alasdair Ruairidh, am pìobaire air thoiseach ’s e ri cluich <eng>The Maids of Kintail.<gai> Peigi, piuthar a mhàthar, a thubhairt e. Am feasgar roimhe sin, bha a mhàthair agus Murdag Chaluim, nan clann-nighean òga, a’ buain eòrna air lot Thormoid Mhurchaidh, No. 14. Bha Seònaid, piuthar Thormoid, na gafair orra.

“Tha iad a’ fàgail nan diasan!” dh’èigh Dòmhnall Muraidh rithe bho lot Iain Alasdair, No. 11. Cha robh sin na iongnadh, ’s gun chàil air an aire ach a’ bhanais. Ma dheireadh, b’ fheudar dha Seònaid an clìoraigeadh às.

Air an latha sin fhèin, phòs Alasdair Ruairidh Seonag Dhòmhnaill Goistidh ’s bha a’ bhanais ann an taigh Dhòmhnaill


[TD 98]

Goistidh ann an Gabhsann bho Thuath, dà mhìle suas an rathad ’s a-steach rathad eile.

Bha Siaraich oirre.

Bha ceòl agus dannsa oirre.

Agus cearcan gun àireamh, ròst agus bruich. Cha robh fàrdaich nach do chuir cearc ann, air a spìonadh ’s air a glanadh.

Fada dhan oidhche, ith agus òl agus àbhachdas. Cò dh’fhairicheadh oidhche a’ dol seachad? Tràth sa mhadainn, chaidh iad dhachaigh, am pìobaire air thoiseach orra. Chunnaic iad feadhainn – cho tràth – ag obair anns a’ chuaraidh taobh-muigh an rathaid mhòir, taobh shuas na h-aibhne.

“Thèid ur h-ithe le na meanbh-chuileagan,” dh’èigh fear. Fear de bhalaich a’ Chaolain, Dòmhnall aca.

Dòmhnall Aonghais Chalum – <eng>Inspector Campbell of Àrnaistean<gai> – am pìobaire. A’ cluich <eng>The Maids of Kintail,<gai> thuirt Peigi. Ciamar a bhiodh fios aicese?

“Tha,” arsa Murdag, “nach do charaich i bho thaobh gos na ràinig sinn am baile.” Suas an Ciopan Àrd, thòisich e feadalaich <eng>The Maids of Kintail,<gai> a’ sadadh a ghàirdeanan man <eng>Sergeant-Major<gai>. Cha mhòr nach do dh’fhalbh a’ chearc-fhraoich, nach tug i Allt Lèineabhat oirre.

Sheall e rithe. Bha latha a bha i sin air a toirmeasg dhaibh am baile Ghabhsainn. I fhèin ’s am bradan.

B’ ann à Gabhsann a bha a shean-seanair, Cràisgean. Bha mac aige, Tormod, a bha na phoileas ann an Glaschu agus na phoidsear aig an taigh. Chanadh Helm, fear-taice Ghabhsainn aig an àm: “Tha mi faicinn gu bheil an diabhal ud le Cràisgean air tilleadh.”

Aon oidhche – bhiodh gealach ann – bha e a’ dìreadh suas bhon abhainn agus bradan aige am broinn a chòta. Chunnaic an geamair e. Chunnaic esan an geamair. Agus ghreas e a cheum. Ghreas an geamair a cheum. Dè cho fada ’s a chaidh iad cha robh fios, ach rinn iad astar mòr dheth. Ma dheireadh, stad Tormod – cha bu mhath an comharr. Stad e. Agus dh’fhuirich e ris. Bha e gha fhaicinn, ann an solas na gealaich, a’ tighinn na b’ fhaisge ’s na


[TD 99]

b’ fhaisge …

“Agus b’ e sin,” ars esan, “an aon uair a-riamh a dh’fhairich mi spiorad na muirt ag èirigh unnam.”

Dh’aithnich an geamair sin, ’s bu mhath gun dh’aithnich. Cha duirt e dùrd. Thill e.

Sheall e ris a’ chearc-fhraoich agus smaoinich e gum b’ fheàrr dha a cur air falach. Mus tigeadh geamair. Mus tigeadh biast de dhuine ann am biast de <eng>Range Rover<gai>: duine le aghaidh mhòr dhearg agus <eng>fore-an’-aft<gai> agus <eng>plus-fours<gai> agus crògan agus mionach agus gunna. <eng>Yahoo<gai>!

Bha iad eòlach air cearcan-fraoich, na daoine sin, nam brògan leathair, nam peiteanan le putanan. Bhiodh iad gam murt air an 12mh latha dhan Lùnastal, chluinneadh tu an glaodhaich ann an Leumrabhagh. Thuirt Nora, a bha air mhuinntireas aca, gum biodh iad ghan crochadh bho na sparran ’s nach itheadh iad iad gus am biodh iad cho loibht ri loibht. Fàileadh a leagadh an t-each, ’s b’ e sin iadsan.

Chual’ e fuaim carbaid-ola a’ tighinn gu h-eagalach bho sear. Chuir e a’ chearc dhan a’ bhonaid – air falach, rudeigin na dhèanamh a thug e bho Thormod Chràisgein. Bha facal ann: “Thèid an duine ri dhualachas seachd uairean anns an latha.” Dè nach dubhairt iad? Chaidh an càr na sheachd cinn seachad, duine na bhroinn a’ sèideadh ’s a’ smèideadh. Dh’èirich sgaoth ghèadh anns a’ Mhullach Mhòr; curracagan, agus guilbneach a’ trod.

Dh’fheumadh e a dhol gu tè a choreigin a spìonadh a’ chearc-fhraoich. Obair bhoireannach a bh’ ann, man togail mhònach agus togail a’ bhuntàta. Chunnaic e Catrìona Thormoid Bhàin an doras taigh a sheanmhar le cearc-ghura fo h-achlais. Chunnaic e Seònaid l’ acsoin, ann an cafadh-itean, a’ cur car an amhaich tè. Cha robh an seòrsa sin a-nis ann – beannagan, bioran-fighe – ach an dèidh sin ’s a dh’aindeoin fònaigeadh agus hooveraigeadh, lorgadh e tè a spìonadh an t-eun. Nach robh sin co-dhiù anns an fhuil: spìonadh chearcan, spìonadh ghugannan, spìonadh cearc-fhraoich?

Chaidh e gu a phiuthar. Bha i na suidhe a’ leughadh <eng>Cosmopolitan<gai>


[TD 100]

aig an teine-dealain <eng>Super-Duper de Luxe<gai>.

“Seo,” ars esan, a’ tilgeadh a bhonaid air a’ bhòrd, spòg na circ a’ tighinn am fianais.

“Dè tha sin?” Crith na guth.

“Cearc-fhraoich.”

“Aaaah!”

“An spìon thu i?”

“Aaa!” dh’èigh i. “Dèan às! Clìoraig a-mach à seo leatha!”

“Ithidh tu cearc ma-thà.”

“Chan e sin sin! Thalla!”

Dh’fhalbh e.

“Dè nis?” ars esan ris a’ Ghruff. Thug an creutair ud a’ ghaoth às na siùil aige. Cha b’ urrainn dha a dhol go Nora: bha i le glùin. Agus bha Modag 93. Agus a bharrachd air a sin, na <eng>carpets<gai> agus gleansa nan <eng>kitchen units<gai> – cheart cho math dha fhèin dalladh oirre. An oidhche sin, chroch e i anns a’ bhàthach agus ghlas e an cat a-muigh.

An ath latha, ann an dearg ghèile, chaidh e gha h-iarraidh, an cat a’ falbh ma chasan na chùis-ghràin. Chuir e dhan t-sinc i. Na h-itean aice, cho bòidheach – <eng>“the achieve of, the mastery of the thing!”<gai> na facail a thàinig thuige. Mar a thigeadh earrainn às a’ Bhìoball gu cailleach: a sheanmhair, a’ maoidhean air.

Bha i furast a spìonadh.

An ath latha a-rithist, ’s e ri faireachdainn mar bhrùid, gun iochd, gheàrr e dhith an ceann agus ghlan e a-mach na bha na broinn. Bha bìdeagan fraoich, fhathast gun an cnàmh, na stamaig; bha an cridhe fuar agus cruaidh mar chloich.

Steig e suas uinnean, a shùilean a’ sìleadh. Chuir e salainn is piobar oirre. Agus <eng>Herbes de Provence<gai>.

Agus às dèidh na bha siud a dh’obair, a dhòrainn agus a bhriseadh-cridhe, cha robh fiach smoc oirre a dh’itheadh tu. Agus am beagan a bh’ ann, làn chnàmhan beaga biorach nas miosa na ’n cnòdan. Mas e siud a bha a’ còrdadh ri na <eng>Yahoos,<gai> biodh iad leis.

“Na b’ fheàrr buileach,” ars esan ris a’ chù, “gun tachdadh iad air


[TD 101]

na cnàmhan ud ’s gu faigheadh muinntir nan Loch – an fheadhainn bhon tàine tu – mar bu cheart is mar bu chòir, an àite dhaib’ fhèin.”

Thòisich e le bioran air fhiaclan.

“Agus aon rud eile,” ars esan, “a mhic a’ choin: leig seachad na droch stilean ud, o seo a-mach. Agus gu bràth.”

Chrath an cù earball.


[TD 102]

<eng>“Where sall we gang and dine the day?”<gai>

Tha an duine seo ann, anns a’ bhail’ againn, ’s bidh sinn a’ dol dhan taigh aige a dh’èisdeachd ri chuid sgeulachdan agus a choimhead ris a’ gàireachdainn ghan innse, ged a dh’innis e mìl’ uair iad. Tilgidh e a cheann air ais agus fosglaidh a bheul agus cluinnidh tu glagadaich shìos na amhaich, agus an uair sin, mar gum biodh e dol a dhèanamh srèathart, lùbaidh e gu bheulaibh, a’ sìneadh a-mach amhaich man gèadh, agus thig torghan tro shròin a chuireadh an crodh às a’ choirc ’s an caoch air na h-eich ’s a chuireas an cù clèigeanach aige gu rànail le iolach àrd suas chun nan sparran ’s a-mach dhan oidhche.

’S ann air an oidhche a bhios sinn a’ dol ann. Bidh e na shuidhe ma choinneamh an teine, plaide a rinn a sheanmhair ma ghlùinean ’s ma chasan, ’s an-còmhnaidh leabhar aige ga leughadh. Pushkin no rudeigin.

Seo feadhainn dha na sgeulachdan aige. Chan eil mi dol ghan innse – dheighinn às mo chiall. Dìreach an ainmeachadh, feadhainn dhiubh, rudan a thachair bho chionn fhada:

Iain Brus na dhalladh ann am bùth an t-Saddlair;

Peter Squeak ’s an t-Ameireaganach;

Mairead Mhurchaidh Phìobair a’ dol air a ceann-dìreach a dhrèana lìtheach Scotaidh;

Eithig Mhurchaidh Bhuidhe ’s an cù bìdeach;


[TD 103]

Dòmhnall Thormoid a’ slaidhdigeadh ann an cac na bà;

“Mhoire Mhàthair!” dh’èigh Dòmhnall Thormoid. Guth Uibhisteach.

Tha e math air guthan. Ni e a chula duine bha siud, duine sam bith.

“Siuthad, dèan Dòmhnall Thormoid.”

“Mhoire Mhàthair!” èighidh e. “Dia gam shàbhaladh!”

Togaidh an cù clèigeanach le iormaidh a cheann.

“Chan eil sgeulachd dhan a sin,” canaidh Dòmhnall Dhoil ’ic Dhòmhnaill, “nach eil e a’ cur na h-uimhir rithe. Cha deighinn ro fhada leotha.”

“Tha e cho breugach ’s a leigeas a chraiceann dha,” canaidh bean Dhòmhnaill Dhoil ’ic Dhòmhnaill. “’S ann dha bu dual.”

Bidh sinne gha choimhead a’ sìneadh amhaich man sgarbh. ’S e ri gàireachdainn. Ma chanas tu gàireachdainn ris: ‘AO-AO-HAO’ tro shròin.

Oidhcheannan leughaidh e sgeulachd dhuinn. Seo feadhainn dhiubh:

tè ma dheidhinn tuairneir, le Chekhov, cha chreid mi: Ruiseanach. Cha robh bean an tuairneir gu math agus dh’fhalbh e leatha ann an cafadh-làir a lorg dotair. Sin na bh’ ann. ’S am bàs dhan dithis aca. <eng>Goodbye to the turner<gai>;

tè ma dheidhinn duine a sguir a dh’ith. Bha e ann an cèids ’s bhiodh daoine a’ tighinn gha choimhead. “Seall air,” chanadh iad, “an duine sin, chan eil e ag ith biadh no sìon.” Chan eil fhios a’m cò sgrìobh i;

tè ma dheidhinn corp duine a chaidh fhalachd fo làr, le Edgar Allan Poe (1809-49).

Tha siud gu leòr dhan a siud.

Oidhcheannan leughaidh e bàrdachd dhuinn:

<eng>“Lars Porsena of Luna,”<gai> leughaidh e le guth domhainn broinn baraille, brollais na croich gus an ruig e far a bheil Horatius <eng>with his harness on his back<gai> a’ daoibhigeadh dhan abhainn. Nuair a chuala mi an toiseach e, chaidh mi fhìn agus an nighean seo,


[TD 104]

Ceitidh Bheag a’ Hazel, a-mach an abhainn chun nam bruthaichean dubha mus ruig thu Feadan Rasgaro. Sheas mi ri oir bruthaich agus thog mi mo ghàirdean agus dh’èigh mi: <eng>“O Tiber! Father Tiber!”<gai> agus leum mi ’s chaidh mi sìos dhan a’ ghluma gu bàrr mo chluasan, mi fhìn ’s mo bhòtannan ’s mo gheansaidh-moban. Bha Ceitidh Bheag a’ Hazel na suidhe sa fhraoch air an taobh eile gha mo choimhead. Leig i sgreuch, ach cha dàinig i gha mo chuideachadh. Ged a bhithinn air mo bhàthadh. Càil ach “HEEE-EEE! O, murt, O thì!” ann an siud air toman fraoich, sruth bho sùilean.

Is caomh leathase <eng>‘The Lady of Shalott’.<gai> Thuirt i: “Thèid mise suas a’ staidhre agus seasaidh mi aig an uinneig. Thusa <eng>the bold Sir Lancelot<gai> a’ gabhail seachad air each. Bidh tu seinn <eng>‘Tirra Lirra by the river’.”<gai>

“Cà’il mi dol a dh’fhaighinn each?” arsa mise.

Seo bàrdachd eile a bhios e a’ leughadh dhuinn:

‘Sir Patrick Spens’ – cha d’ fhuair sinn air a dhèanamh, dhiùlt Luke Palooka a dhol na <eng>eldern knight<gai> ’s cha dèanadh duin’ eil’ e, ’s mar sin taigh Uilleim air;

‘<eng>Bishop Hatto<gai> agus na Radain’, le Robert Southey. Sin am fear as fheàrr le Seòras Bach, ’s tha sruthan dheth aige air a theanga. Cha toir mi dhuibh pioc dheth an-dràsta mus tèid sibh fo laige.

Fear eile a dh’fhaodadh ur cur fo laige, ’s e <eng>‘The Wife of Usher’s Well’.<gai> Agus <eng>‘The Raven’,<gai> leis an dòlas duin’ ud a-rithist, Edgar Allan Poe. <eng>“Quoth the raven, ‘Nevermore’.”<gai> Aon oidhche, cho dubh ris a’ bhìth, chaidh mi suas fàthach gu cùlaibh Cheiteig Bh. a’ Hazel ’s thuirt mi na cluais, ann an guth dubh ròcaiseach: <eng>“Nevermore?”<gai>

Dh’èirich a craiceann agus a falt, agus leig i sgreuch a bha fada na b’ àirde na ’n tè a leig i air bruaichean na Tiber.

Aon oidhche, fead na gaoith as an t-simileir, leugh e <eng>‘The Twa Corbies’<gai> dhuinn.

<eng>“Corbies,”<gai> ars esan, “ròcais.”

“Dè tha sin?”

“Feannag.”

“Dè tha sin?”


[TD 105]

“Starrag.”

Feannag againne far am bi boireannaich le beannagan a’ togail a’ bhuntàta. “Ach Uibhistich,” ars esan, “feannag’ a th’ aca air ‘starrag’.”

“Siuthad: dèan Dòmhnall Thormoid.”

“Mhuire, Mhuire!” èighidh e. “Nach sgràthail na feannagan!”

Co-dhiù, leugh e <eng>‘The Twa Corbies’,<gai> agus às dèidh sin dh’innis e stòraidh ma dheidhinn an duine seo, An Dranndan, agus dà chorbie à Dail a Thuath.

* * *

Chan fhaod thu ‘An Dranndan’ a chantainn ris an Dranndan: gheibh thu do dhonas. Tormod Aonghais Mhurchaidh no rudeigin a th’ air. Tormod Aonghais Mhurchaidh ’Ain ’ic Dhoil ’ic Dhòmhnaill no rudeigin. Tha e a’ fuireachd – fuirich: aon, dhà, trì ’s taigh a’ Ghocamain … an còigeamh taigh sìos an rathad air do làimh chlì, sin taigh an Dranndain. Gun fhios nach fhaighnich duine le bhana dhut, duine le làraidh agus crana na deireadh. Ma thèid thu chun an taigh aige, coinnichidh e anns an doras thu agus seallaidh e ri do bhrògan: “’Eil do bhrògan glan?”

Mas e bòtannan a th’ ort, feumaidh tu an toirt dhìot as an sgularaidh. Bidh e dol timcheall an taigh le bruis agus siofal. Bidh e falbh air feadh an àit’ le dustair a’ dustaigeadh. An triop a bha seo, rug e air Dòmhnall Bob ag obair na shròin: “Dè th’ agad ann an sin!” dh’èigh e le sgread na ghuth.

“Cà’il thu dol a chur sin!” dh’èigh e. “Gabh a-mach à seo leis!”

Cha deach am Bob tuilleadh ann. “B’ fheàrr leam a dhol a Halifax,” thuirt e.

Tha bike aig an Dranndan agus, a rèir an Dranndain, cha robh a shamhail an seo a-riamh. ’S tha sin a’ cunntadh a’ bhike leis an <eng>dynamo<gai> a bha ’n taigh Chaluim agus am bike leis a’ mhotor a bh’ aig Coinneach Sheumais. <eng>Mr Whippy.<gai>

“Cha bhi mise a’ falbh leis,” canaidh an Dranndan, “bidh e falbh


[TD 106]

leam. Man a’ ghaoth.”

“Faigh mi <eng>spin<gai>?”

“Chan fhaigh.”

Tha an t-uabhas sgrìobhaidh air a’ bhike aige: RICHMOND agus REDFORD ann an litrichean mòra; agus <eng>Coded Cycle<gai> agus <eng>Alex Dan Cycle Centre<gai> agus: “Seall air a seo,” canaidh e. <eng>“Heat Treated Aluminium.”<gai>

“Dè ma dheidhinn?”

“Tha sin ag innse dhut.”

“Dè?”

“Nach eil a shamhail ann.”

“Cò th’ ann an Alex Dan?”

“Cò faigh thu <eng>Coded Cycle<gai> ann an seo?”

“Faigh mi <eng>spin<gai>? Dìreach go taigh a’ Ghocamain ’s air ais?”

“Chan fhaigh.”

Spìocaire cac.

“’S ann dha bu dual,” canaidh bean Dhòmhnaill Dhoil ’ic Dhòmhnaill.

Bidh e a’ dol air a’ bhike mhìorbhaileach dhan a’ bhùth agus timcheall a’ bhaile am beul na h-oidhche. Cumail fiot. Chan eil na fiot.

Mus fhalbh e a dh’iarraidh nam <eng>messages,<gai> bidh e ri cur gaoth dha na taidhrichean.

“’S ann as luaith’ a dh’fhalbhas e,” canaidh e.

<eng>“Slow leak,”<gai> canaidh mise.

“Chan e leithid a rud a th’ ann.”

“Diod eile th’ ann?”

<eng>“Top-up.”

“Top-up<gai> mo thòin.”

“Dè thuirt thu?”

<eng>“Slow leak.”<gai>

“Gabh dhachaigh, isein na beinne.”

<eng>“Slow leak, slow leak, slow leak …”<gai> ’s mi dèanamh às. Cha bheireadh e ’m bith orm, am bith nam bitheanan, ged a leumadh


[TD 107]

e na shradagan air a’ bhike mhìorbhaileach nach robh riamh a shamhail an seo, 60 mph, <eng>Heat Treated.<gai> Hah!

“Bha an dà ròcais,” ars an sgeulaiche, “a’ meòrachadh mu staid thruagh an t-saoghail aig geata baile Ghriais. Ars an darna tè ris an tèile:

‘Tha ’n t-àite seo air a dhol bhuaithe.’

‘Dh’fhaodadh tu dh’ràdh.’

‘A’ mhòinteach gu h-àraid, gun bheathach oirre. Ràinig mi na Cnocan Glas, chan fhaca crodhan.’

‘Thug mise sgrìob air a’ chladach, mu Àrnaistean is Bealach na Pàirc. Cha d’ fhuair closach. No <eng>eldern knight,<gai> air chùl balla.’

‘<eng>New slain knight<gai> a bh’ ann.’

‘Man Lancelot.’

‘Man Sir Lancelot.’

‘Marbh, air chùl balla-cloich.’

‘Balla-cheap a bh’ ann. Chaidh fhàgail an siud leis fhèin. <eng>The Lady of Shalott<gai>, rinn i às le fear eile.’

‘Creutair beag-nàire.’

Agus do shean-shean-shean-<eng>multiply by<gai> 100-sheanair-sa, shuidh e gu dòigheil air na h-ugannan aige. Agus mo shean-shean-et cetera-sheanair-sa, thug e às an t-sùil, am pàirt bu bhlasta.’

‘Tha ’n t-acras orm.’

‘Cà faicea’ tu sin an-diugh? Càil ach daoine le seacaidean buidhe, ann an cabhaig.’

‘Ach seall!’ ars an dàrna tè ris an tèile.

‘Thighearna!’

Agus chunnaic iad an duine seo air bike a’ dìreadh an Druim Fraoich ’s a’ dol sìos seachad mar a’ ghaoth ’s e ri seinn le aoibhneas: <eng>‘I’ve got spurs that jingle, jangle, jingle …’<gai>

An Dranndan a bh’ ann.

Bha an Dranndan a’ dol a dh’iarraidh nam <eng>messages<gai>: mions, <eng>what-ho!<gai> Bha liost aige: <eng>steak<gai> mions, punnd; uinneanan, a dheigheadh dhan a’ mhions, agus uighean na circe bige bàine, a thàinig ann am bogsa à Inbhir Narann. Bha càirdean dha às na


[TD 108]

ceàrnaidhean sin aig an taigh agus gheall e dhaibh gun deigheadh e dhan eaglais còmhla riutha Latha na Sàbaid anns a’ chàr aca – chan fhaod bike, ’s na gabh ort e. Mar sin dheth co-dhiù, dh’fheumadh e cairteal shiùcaran fhaighinn a chuireadh e a-null agus a-nall thuca a rèir ’s cà ’m buaileadh e a thòin fodha san t-suidheachan. Bachelor Buttons a b’ fheàrr – cha bhiodh riasladh pàipeir ri chluinntinn nuair a sguireadh a’ chrocadaich ro thoiseach an t-searmoin. ’S dòcha deocadh no brag aig fiaclan a’ pronnadh. Cha robh cothrom air.

Agus cèic. Dh’fheumadh e cèic. Gun fhios nach tigeadh cuideigin a-steach, cèic agus briosgaidean a ghabhadh iad leis a’ chopan teatha.

‘Leis an t-slaidh,’ thuirt e ri Angela, tè na bùtha.

‘Dè?’

<eng>‘Sly cuppa,’<gai> thuirt e ri Màiri Bhaile Chrò, tèile na bùth, a bhiodh a’ teiche roimhe, cò chuireadh iongnadh oirre.

Bu chaomh leis a bhith a’ bruidhinn riutha, a’ sgeampaireachd.

‘Chaidh mo chur a-mach àiste,’ thuirt e, ‘às an Eaglais Mhòir, nuair a bha mi beag.’

An samhradh a bh’ ann. Breac, riabhach. Chaidh iarraidh air clann na sgìre a bhuineadh dhan eaglais ud ’s a bha ag iarraidh a dhol air ‘Cuairt na Sgoil Shàboind’ coinneachadh innte ’s gun deigheadh innse dhaibh ma deidhinn. Chruinnich sgaoir dhiubh, ’s bha e na bu mhiosa na faing Loch Shiabhat, le tidsearan gun chiall às an ciall a’ maoidhean ’s ag èigheachd. Agus chuir iad an nighean a bha seo na seasamh air an t-suidheachan, dà shuidheachan air a chùlaibh, ’s bha car na cheann gha coimhead an àite bhith ’g èisdeachd ri duine a’ spùtadh riaghailtean is rabhaidhean a thaobh na Cuairt. Bha e a’ smaoineachadh air cho snog ’s a bha i, le froca agus figheachanan, na seasamh ann an siud air suidheachan, nuair a chual’ e an sgreuchail os a chionn ’s an ath rud chaidh a rotadh a-mach air an doras-cùil ’s fhuair e e fhèin air chrith a’ coimhead ris an eaglais cho eagalach mòr, cho eagalach àrd, ’s na b’ àirde na sin, shuas anns an speuran, an Cruthaidhear


[TD 109]

a’ druideadh a mholanan ’s le lasraich na shùilean a’ bagairt teine agus pronnasg.

‘Thig breitheanas ort,’ thuirt Angela.

<eng>‘Gingerbread,’<gai> thuirt Màiri Bhaile Chrò.

Chuir e na <eng>messages<gai> ann am poca plastaig agus dh’fhalbh e ’s e ri seinn: <eng>“All people that on earth do dwell …”<eng> – an t-salm a bh’ aig an Sgoil Shàboind aca am feasgar glas samhraidh ud ’s iad gus an ragadh leis an fhuachd air tràigh Ghriais.

Chunnaic an dà ròcais e a’ tilleadh.

Chunnaic iad e, bho thaigh a’ Bhèiceir, a’ lùbadh a-steach dhan taigh-sgoile. Ars an dàrna tè ris an tèile: ‘Tha poc’ aige, hì-liù.’

‘Poca plastaig, hù-leò.’

‘Bidh annlan ann, hì-liù.’

‘Milis, blasta, hù-leò.’

‘Thugainn a dh’fhaicinn, hì-liù.’

‘Air ar faiceall, hù-leò.’

‘Mus tig fitheach, hì-liù.’

‘Mur tig arspag, hù-leò.’

Chaidh iad a-null air an t-sruthan, tarsainn an rathaid, gu gàrradh an taigh-sgoile, a thoirt fa-near agus a ghabhail ealla.

Cha b’ e taigh-sgoile a bh’ ann a-nis ach an Comann Eachdraidh, làn de dh’eachdraidh na sgìre. Is caomh leis a bhith a’ bruidhinn ris a’ chlann-nighean a tha ag obair ann, e fhèin a’ bruidhinn, a’ bòstaireachd.

“80 AD,” canaidh e, “Julius Agricola.”

“’N e sin an duine a thàinig air tìr an Geodha Sheneca?” Is caomh leis gu h-àraid a bhith a’ dol tro na seann deilbh agus, gu seachd àraid, deilbh dhaoine às a’ bhaile aige fhèin, cuid a tha beò agus a’ mhòr-chuid nach eil.

Latha ’n dà ròcais, Dihaoine nan òrdaighean, bha e a’ ruith orra a-rithist ’son a’ mhìleamh triop.

“Seallaibh air an fhear sa,” ars esan ris an dà Anna agus ri Màiri, an t-ionmhasair, agus Barbara Jane, an còcaire. Sheas iad air gach taobh dheth agus chrom iad an cinn, a’ sealltainn.


[TD 110]

‘Cò,’ ars esan, ‘am balach beag bòidheach tha sin, ann am pram?’

‘’N tusa th’ ann?’

Agus dh’innis e dhaibh mun chiad fhacal a labhair e ’s e na rud beag anns an dearbh phram ud.

Bha dà chloidsear, faisg air dà fhichead clach a chuideam eatarra, a-staigh anns a’ chidsin aca feasgar fìor thoiseach a’ gheamhraidh: Sandaidh Dhòmhnaill Alasdair agus Iain brà’ir a mhàthar.

‘Cumaibh sùil air,’ thuirt a mhàthair riutha i na cabhaig. ‘Cha bhi mi fada.’ Dè cho fada, cha deach sin innse. Ach nuair a thill i bha ’n duine beag na shuidhe stobach air an làr ’s an dithis ud gun charachadh gha choimhead. Thòisich ise a’ blastadh orra: ‘A dhà chruchaill gun fheum, ann an sin nur suidhe ’s an leanabh bochd air làr fuar …’

‘Tha e glè dhòigheil: arsa Sandy; ‘cha do leig e aon ràn às.’

‘’S cha duirt e càil ach ‘Còco’.’

Còco!

Chan eil còco againn, arsa Baba Jane. ‘An gabh thu teatha?’

Ghabhadh e teatha. Agus <eng>Butter Puffs.<gai>

Dh’innis e dhaibh an uair sin mu na ciad fhacail a labhair Thomas Carlyle, fear eachdraidh agus feallsanachd. Cha duirt e diurra-mhig, Tòmas Carlyle, gus an robh e seachd bliadhna dh’aois, agus seo mar a thachair, ann an geàrr-chunntas:

Dhòirt piuthar a sheanar no piuthar a sheanmhar, an dàrna tè no ’n tèile, <eng>grand-aunt<gai> – dhòirt i bùrn goileach air gun fhiost. H-abair gu robh ùpraid is othail mu thimcheall, an <eng>grand-aunt<gai> ud gu math troimh-a-chèile gu bràth gus na bhruidhinn e rithe:

<eng>‘Thank you, madam,’<gai> ars esan. <eng>‘The agony has abated.’<gai>

Aig aois a seachd. A chiad fhacail.

‘Cha dubhairt a-riamh,’ ars an dàrna h-Anna, ’s i ri falbh a rannsachadh, a chnuasachadh. Dh’fhalbh esan cuideachd, a cheann anns na sgòthan am measg fhiosaichean is fheallsanach a bh’ ann o shean.

Cha deach e ro fhada.

Cha deach e fada idir.


[TD 111]

Stad e.

Am b’ e bruadar a bh’ ann, bruaillean a bh’ ann, an seo fa chomhair?

Chualas glaodh cràiteach. Cha chualas a shamhail o linn mhic Rìgh Lochlainn, o linn Agricola.

Thàinig na h-Annachan a-mach agus sheall iad. Bha am poca plastaig na ribeagan ’s na bha na bhroinn na sprùilleach: na <eng>Bachelor Buttons,<gai> an t-aran-cridhe, mions a riaraicheadh na bha ri còmhnaidh ann am Baile Glom. Chualas ann am Baile Glom a’ ghlaodhaich: ‘Baile na dòrainn! ’S b’ e sin e dhòmhsa. On latha chaidh mi ’n toiseach ann nam òige, cha d’ fhuair ach droch dhìol agus tàir, fanaid agus fàsgadh gos na bhurst am mionach agam!’

Chaidh Anna à baile Eòrapaidh a dh’iarraidh camara. ’S nuair a thill i, bha e a’ sgarrghail mu dheidhinn <eng>long division<gai> agus <eng>prepositions, furlongs<gai> agus <eng>bushels,<gai> agus <eng>‘The Assyrian came down like the wolf on the fold’,<gai> man a thàinig na starragan sìos air a’ phoca phlastaig – cà ’n deach iad, clann na galla! ’S nuair a bha e aig àird a ghairm – crith na ghèillean ’s an fhuil air èirigh – thog i an dealbh aige, e fhèin ’s am bike ’s an sprùilleach.

‘Hoigh, ’m bioch! Dè tha thu dèanamh?’

‘Togail do dhealbh – dè shaoileadh tu?’

<eng>‘Smile,’<gai> thuirt Anna à baile Dhail a Thuath, baile nan àmhghair. ‘Thèid e còmhla ris a’ bhalach bheag bhòidheach as a’ phram.’ An dithis leis a’ mhì-mhodh a’ tarraing às. Cha robh pioc co-fhaireachdainn no co-fhulangas no co rud sam bith. Leum e air a’ bhike.

‘Cionnas a thuit na cumhachdaich?’ dh’èigh tè Dhail a Thuath às a dhèidh. Esan a’ miannachadh gun tigeadh freagairt thuige, cho geur ris an lannsa, a chuireadh nan àit’ iad. Cha dàinig. ’S bha cuislean fhathast a’ breabail ’s a’ biorgadaich na aodann ’s e leis an deuchainn suas cùl an Druim Fraoich, anail na uchd.

‘Co-dhiù,’ ars esan ris fhèin, ‘dè ’m math dhut a dhol a bheul bhoireannach.’

<eng>‘Cheek!’<gai> ars Emma an <eng>Lemon Curd.<gai>


[TD 112]

“<eng>Cheek<gai> a’ mhuncaidh!” arsa Ceitidh Bheag a’ Hazel.

“Biodh sin mar a bhitheas,” ars an sgeulaiche, “siud agaibhse mar a thachair dhan Dranndan ’s na starragan.”

“Ròcais.”

“Feannagan.”

“Siuthad: dèan an Dranndan leis an deuchainn.”

“Ao-ao,” ars esan, a’ sèideadh, “ao-ao, chan eil freagairt agam. M’ anail nam uchd.”

“Dèan e leis an ainmein. A’ leum às a chiall.”

<eng>“Vulgar fractions!”<gai> èighidh e. “Mo mhionach a’ burstadh!”

“Agus a-nis, a chàirdean,” ars esan, a’ glanadh nan glainneachan, “bithibh sàmhach agus sòlamait, ’s gun leugh sinn earrainn no dhà às <eng>Paradise Lost<gai> le Iain Milton (1608-74).”


[TD 113]

Fire-faire

Na làithean seo, ri fuaim an taibh, tha mi gearradh feamainn dubh a sgaoileas mi air an fheannag bhuntàta san t-Sean-Taigh. Well … chan eil mi gha ghearradh, tha mi gha stialladh bhon chlaich ’s gha chur ann am poca gabhais. ’S nuair a bhios am poca an ìre mhath làn, bidh mi gha thoirt air mo dhruim suas gu Claisgean Duibh ’s gha dhòrtadh dhan a’ bhara tiona leis a’ chuibhle rubair. Tillidh mi an uair sin a dh’iarraidh an ath lod, agus mus tòisich mi a’ lodaigeadh, leigidh mi anail aig a’ chlach ghlas ann an Slag na Sgait no am measg nan clachan mòra lìomhta sa mhol.

Suidhidh mi air an tè as tiorma dhiubh; mar as tric, an aon tè. Tha i dubh is lainnireach. Sin agad facail: lìomhta, lainnireach. Agus facal eile: loinn. Ann am baile mòr Steòrnabhaigh bha bùth-pheant far am faigheadh tu peant agus bruisean-peant agus <eng>bolt<gai> agus <eng>turpentine.<gai> Agus air balla na bùtha seo – air a’ ghèibheal taobh Cheann a’ Bhàigh – bha sgrìobhte ann an litrichean mòra: ‘Loinn agus lainnir le aon chòta.’

Chan fhacas a leithid a-riamh, cho iongantach. ’S chan fhaicear, ’s iongantach, a-chaoidh.

Nam shuidhe leam fhìn, a’ guidheachdan am measg nan clachan-muile, thig rudan mar siud gu mo chuimhne. Ma chuimhnicheas mi, innsidh mi e dhan fheadhainn òg a bhios a’ tadhal orm. Ma bhios duin’ aca còmhla rium sa chladach,


[TD 114]

innsidh mi a-rithist na h-ainmeannan.

“Feamainn-bhalgain,” canaidh mi.

“Feamainn-chìrein. Smeartan, man iris clèibh.”

Dòmhnall Aonghais Goistidh nach maireann a thuirt “Man iris clèibh”. Cha b’ urra dhut dealbh na b’ fheàrr fhaighinn air, sin mas cuimhne leat cliabh. Rud nach fhaca iadsan a-riamh air druim seanmhar a’ cur air tìr na mònach. Ach an dèidh sin, tha feadhainn dhiubh – Miss Boswell agus Seòras Bach – a dh’aithnicheas agus a dh’itheas duileasg is mircean. ’S ma bhios an sgian agam na mo phòcaid – sgian a fhuair mi ann am bùth Theàrlaich, bùth an t-sìomain ’s nan slatan creagaich – rùisgidh mi stamh ’s ithidh sinn pìos an duine. Ach am mircean as mìlse: “Cha tugadh an nighean dha màthair,” canaidh mi, “earball-sàil a’ mhircein foghair.”

Cia mheud mìle triop a thuirt mi siud? ’S cha chuimhnich iad, ’s bidh mi feargach, ged nach bi cho feargach ri tidsear a bh’ againn aig <eng>“O thou my soul, bless God the Lord, an’ all that in me is …”<gai>

’S caomh leotha a bhith gham fhaicinn leis an droch nàdar. Tha aon fhear dhiubh gu h-àraid – am Bob – math air mo chur troimh-a-chèile agus triomach-air-shearrach às mo chiall a’ guidheachdan.

“O seall!” canaidh e. “Tha a’ mhuir ciùin an-diugh.”

“Am muir! ’Eil thu cluinntinn? Cha duirt duine bha seo a-riamh a’ mhuir! Sgalpaich agus Uibhistich: a’ mhuir! Biodh iad leis! Sinne, am muir.”

“Seall!” canaidh e, a’ teiche, “cho gorm ’s a tha i.”

“Mhic a’ riabhaich!” Leigidh mi às sruth dhiubh, ainm an Tighearna ’n dìomhanas, agus esan na ruith agus càch a’ gàireachdainn.

Ar cainnt a’ dol chun nan con:

“O!” canaidh e, “tha bogsadh air a’ <eng>wireless<gai> a-nochd.”

“Bogsaigeadh!”

“Feumaidh mi fònadh go Palùka.”

“’N diabhal!”

“’S caomh leis bogsadh.”


[TD 115]

“Bogsaigeadh! Uibhistich: bogsadh! Faigheadh iad an leòr dheth! Sinne, geadh. Bogsaigeadh. Fònaigeadh! Daoibhigeadh! Danglaigeadh!!”

Agus buileach deuchainneach dhomh, a’ bhuidheann na bids. Agus a’ chòisir agus … agus …

“A’ phàrtaidh,” canaidh Miss Boswell. A’ phàrtaidh <eng>I fart upon.<gai>

“’N aire mus bi <eng>heart-attack<gai> ai’d,” canaidh Miss Boswell.

“Mus burstaig thu <eng>blood-vessel<gai>,” canaidh am Bob.

“Dè th’ ann an gabhais?” canaidh Seòras Bach, fear-gleidhidh na sìth.

Na pocannan gabhais ud. Cha deanadh tu a’ chùis às an aonais:
’son clòimh àm bearradh nan caorach;
’son caoranan àm tarraing na mònach;
’son buntàta àm togail a’ bhuntàta.

Bha feadhainn dhiubh air breothadh leis an aois. Latha cur a-steach a’ bhuntàta dh’fhalbhadh tu a thogail fear ’s dh’fhalbhadh an tòin às. Na ribeagan salach, dubh; fliuch, fàileadhach. Bhiodh cuid a dhaoine ghan càradh le snàthad mhòr lìon-iasgaich. Cha leigeadh an spìocaireachd dhaibh feadhainn ùr fhaighinn, gu leòr am bùth Theàrlaich.

Tha cuimhn’ a’m air mo mhàthair agus Cairstìona Aonghais Ailein aon fheasgar a’ togail a’ bhuntàta ann an Aghaidh Buaile na Crois: “Tog do cheann, a Mhàiri,” arsa Cairstìona, “’s thoir sùil chun àirde ’n iar. Tha e air tilgeadh a bhonaid, na fhallas a’ fiughal phocannan.”

Scotaidh a bh’ ann, le colas an fhir-mhillidh a’ còmhstri riutha. Bu dìomhain sin dha, no dha duine sam bith eile, a dhol a chòmhstri ri siud – beannagan is crògan.

Chan eil sgeul orra, na daoin’ ud. ’S chan eil duine an seo an-diugh ach mise air clach ann an cladach Thàisir. Ma nochdas duine dhan fheadhainn òga, ’s dòcha gun innis mi dhaibh a-rithist ainmeannan nan àiteachan, a’ tòiseachadh le Dùn Arnaistean. Agus Àl-a-bri, far na thuit Taorch air a cheann-dìreach a-mach, chuir iad cas an taigh-thàbhaidh thuige. Agus Tobair a’ Chliamain


[TD 116]

an àiteigin air an t-slighe sin, chan eil fhios a’m càit.

“’N e nach eil fhios ai’d cà’il Tobair a’ Chliamain!” arsa Murchadh mac Dhòmhnaill Thormoid Duinn le tàir.

Tha fios a’m gur e duine naomh a bh’ ann. Tha eaglais as Na Hearadh, nach eil? ’S ann an iomadach àit’ eile, tha mi creids’. Ach dè chuir an taobh s’ e – eh? An Cliaman sin. An taobh sa, tha an tràigh ’s na ligheachan agus Peicear. Ann am Peicear ri tràigh, tha cladhain làn feamainn agus làn chudaigean. Dheigheadh na dubhain agamsa an sàs anns an fheamainn – ceithir air a’ flaidh, air a rèileadh le mo sheanmhair. Agus bheireadh Iain Thurmad às i, le sgil, le fios. Dh’fheuchainn sgrìob leis an t-slat aige fhèin ’s bhiodh i seinn na mo làmhan, seirm suas mo ghàirdeanan le iasg oirre. Cudaig oirre.

“Feuchaidh sinn,” thuirt e, “Caolas Sgeir Naofaig. Gheibh sinn thuice leis an tràigh seo.” Bha an t-ainm colach ris fhèin: Caolas Sgeir Naofaig.

“Tha mi smaoineachadh,” arsa mise ri Miss Boswell, “gur e Caolas Sgeir nam Faochag a bhiodh ann. ’S chaidh a ghiorrachadh.”

“Bhitear a’ giorrachadh ainmeannan,” arsa mise, agus dh’fheuch mi ri smaoineachadh air feadhainn agus dh’fhaillich orm. Cha dàinig thugam ach Ceargall Duibh ann an Asmaigearraidh agus Tòbhlaigean shuas ann an Gabhsann.

“Ceargall Duibh,” arsa mise, “shuas aig na bothagan-cloich. Sin Cearcall Dhòmhnaill Duibh. ’S bith cò ’n Dòmhnall Dubh a bha sin.

“Agus Tòbhlaigean,” arsa mise, “shuas an Gabhsann. Aig Dia tha fios.”

“Robh an Naomh Naoifeag ann?” dh’fheòraich am Bob.

“Ist,” arsa mise. “An Cliaman a bha seo.” Ach an dèidh sin ’s na dhèidh, chunnaic mi an Naomh Naoifeag a’ tighinn air tìr an Cladach Thàisir, crois-tàra na dhòrn, lasair na shùil, ’s e tighinn a chathachadh ri na Ruadhanaich, na Leadharanaich, agus Donnaich dhubh nan sliabh ’s an sprèidh. Seann, seann sgeul.

Aon fheasgar dorch doicheallach, ’s mi cruinneachadh leacan,


[TD 117]

chunnaic mi gu robh an cù an-fhoiseil ’s a’ cumail faisg rim thaobh. Sùil dhan tug mi, dè bha sin air mo thaobh shìos ach biast de mhuc-mhara, ultach dhubh, anns an robh còrr air dà fhichead troigh. Dè ’n fhairge a chuir an siud i, seachad air na Sgeirean Coillte ’s a-steach taobh Sgeir Thàisir? Cha robh i idir man an tè a fhuair mi sa mhol air Cladach Dhìbeadail bliadhnachan ron a sin. Bha gàire mòr air aodann na tè sin agus, mise nam nuadh-bhàrd an uair sin, rinn mi nuadh-bhàrdachd dhi. Seo e agaibh …

Cluinnidh mi an fheadhainn òga mhì-mhodhail ag ràdh, “Aw, no!” agus “Och” le mòr-osnaich. “Well, dragh,” canaidh mise, “taigh na croich, seo e agaibh an clab a’ bhuis – dèanaibh bun no bàrr dheth”:

An Nuadh-Bhàrd agus a’ Mhuc-Mhara

A-màireach
Ma bhios mi slàn agus agam fhìn –
Mar tha fios gum bi –
Thèid mi steach Allt Dhìbeadail
Gu beul a’ chladaich
Far ’eil a’ mhuc-mhara
San t-sruth na laighe,
Ochd troighean deug dhith –
Cianail an sealladh.
Na mo phòcaid na <eng>pliers<gai>
A thug an fhiacail
À Dòmhnall Aonghais Goistidh –
Cràidh, gonadh agus goirteas –
A cheann air bàrr a’ bhalla
’S mo mhàthair ga tarraing.
– Tapa’ leats, a bhoireannaich,
Cha do dhùin mo shùil a-raoir
Aig nighean na galla.


[TD 118]

Uair eile le na nubars
Thug i ’n fhiacail eich à Hully,
An tè mu dheireadh,
Sgorach, sgeireach,
An truaghan
’S e air leabaidh a bhàis.
– Mà, ars ise, tha sin nas fheàrr.
Gabhaidh sealltainn riut a-nis.
’S mar sin mise ’s a’ mhuc-mhara
A thàinig le rotach an earraich seo.
Thig mi oirre bho thaobh na h-Àirde
’S thèid mi ’n sàs na gèillean
Gu h-eudmhor
Treubhach-truacanta
A rèir an dualachais.

’S an uair a bhios mo phòcaid a’ gliogadaich
Le na seudan bòidheach biorach ud,
Na deudan deàrrsant’
A bh’ anns a’ chraos a rinn an gàire
Siubhal chuantan nan tonn àrda,
Falbhaidh mi,
Mar Iain Dhàidh,
Chun na tobrach bh’ aig an Fhiosach
Anns a’ Gheàrraidh.

Sgolaidh mi iad an sin is sgùraidh,
Sgùraidh sgolaidh
Le faram
Le caithream
Mus gabh mi Rathad-Mòr an Rìgh
O hì-rì-ri
Leam fhìn
Dhachaigh.


[TD 119]

’S gun uimhir agus anail a tharraing
Sgaoilidh mi iad air an starsaich
’S cuiridh mi loinn orra le enamail.
Gheibh mi ’n drile
Th’ aig an duine
Tha ’n ath dhoras:
Bosch Naoi Neoni a Neoni a Dhà
Agus le sgread nan sgread
Agus ràn nan ràn –
A chuireas na faoileagan nan tàmh –
Nì mi tuill.
Gheibh mi sreang,
’Agus mus abair thu
ABRACADABRA
<eng>POST-MODERNISM<gai>
PUNND HAMA
Bidh an gad ghrìogagan
Mam amhaich.

Agus às dèidh sin
A-staigh san taigh
Nach cuir mi stud nam shròin
Nach tilg mi orm mo chòta oidhch’
’S mo bhrògan tolltach breòit’
’S nach tog mi orm an aghaidh sian
Ann an dìomhaireachd ro mhòr
Mo phoca-guailne air mo dhruim
Mo bhata caol nam dhòrn –
Mus bris mo sgairt
Mus fhalbh mo neart –
Mo bhata caol nam dhòrn.

’S tro bhaile m’ àraich
Tìr m’ eòlais


[TD 120]

Thig torghanaich o chùl nan còmhla:
– Faca sibh siud a’ gabhail seachad?
Chan eil e dhan t-saoghal seo idir.
Hoileabhag, hilibheag
Hó-ail-il-ó
Taràra boom-di-é.

Tha cuimhn’ a’m gun ruith mi dhachaigh a dh’innse dhan chlann an ath-dhoras – clann an duine leis an drile Bosch Neoni – man mhuc-mhara mhòr a bha ’n Tàisir, ’s ma bha iad ag iarraidh a faicinn, iad greasd orra mus tigeadh an oidhch’. Nuair a ràinig iad bha am muir – am Muir! – mòr, cumhachdach air a tarraing a-mach ’s air a tilgeadh a-steach a-rithist am Peiceir.

“Seachainibh Peiceir,” thuirt mi riutha. Bhiodh sinn a’ tional shligean ann an Tangadair, an aon àite sam faigheadh tu iad, a h-uile seòrsa: faochagan beaga buidhe, faochagan mòra geal a chuireadh tu rid chluais, agus <eng>cowries!<gai>

“Bhiodh tu beartach ann a Fiji,” thuirt mi ri Emma Lemon.

“Tha mo chas goirt,” thuirt ise. Bha sinn a’ dìreadh suas às a’ chladach.

“No Tonga,” arsa mise.

“Mo chas,” ars ise, le crèiceal.

“No <eng>Western Samoa<gai>,” arsa mise. “Na tha sin agad de chowries.”

Crèiceal.

Cha robh math dhomh: dh’fheumainn a togail air mo ghualainnean.

“Chan eil duine air an t-saoghal,” arsa mise, “cho àrd riut a-nis shuas an sin as na sgòthan.”

Bha grèim aice air mo chluasan.

“Dè tha thu faicinn shuas an sin?”

“A chula càil.”

“’Eil thu faicinn an taigh agaib’ fhèin?”

“Tha.”

“An taigh agams’?”


[TD 121]

“Tha.”

“’Eil thu faicinn Tom-a-Sprèidheadh?”

“Tha.”

“An Ciopan Àrd?”

“Tha.”

“Steòrnabhagh?”

“Tha.”

“’Eil thu faicinn bùth Theàrlaich?”

“Tha.”

“Dè eile?”

“Bùth nan <eng>toys.<gai>”

“’Eil thu faicinn Dhùn Èideann?”

“Tha.”

“Lunnainn?”

“Tha.”

“Donnchadh MacGillÌosa ann an Lunnainn le spaid?”

“Tha.”

Leig mi sìos i ann am mullach Buaile na Crois agus ruith i dhachaigh. Cha robh cuimhne air a’ chas ghoirt. Cha bhiodh cuimhne air na h-ainmeannan.

Nuair a thig Seòras Bach a-rithist faighnichidh mi dha ’eil cuimhn’ aige air na h ainmeannan – Tom-a-Sprèidheadh, Poll a’ Ghobha … Bidh e ’g iarraidh film fhaicinn air an telebhisean, an cat sgròbanach na uchd.

“Chan eil,” canaidh e.

“Chan eil!”

“Chan eil.”

“Gohon nach eil?”

“Chan ’ilfhios a’m.”

“Gohon nach ’ilfhios ai’d?”

“Chan ’ilfhios a’m.”

Daing, daingeadaidh.

Cho math dhomh copan teatha a dhèanamh. Nuadh-bhàrdachd dhan a’ chat:


[TD 122]

Fras dhruidean,
An cat glas air fheuchainn gu mòr.
“Fuirich thus’ ort-i, ge-tà,” ars esan,
A’ togail a chas-deiridh
’S ag ilmeachd a thòin.
Gur suarach leis mo bhàrdachd nuadh.
Ach an cù.
Bheir mi port air an fheadan agus seinnidh e còmhla rium:
Fire-faire hò-ro gheallaidh,
Buain a’ rainich
Taobh Loch Èiteabh.
Tha guth diabhalt aige.
A’ chluich agams’ diabhalt cuideachd.
Dà dhiabhal.
Fire-faire.


[TD 123]

Clann a’ Phrostain

Bha clann a’ Phrostain a’ còmhnaidh air mòinteach bhog, lèigeach; cha robh cho lèigeach eadar Starrabotar agus Ceann an Iar Loch Bhrèitheabhat, eadar a’ Mhaoim agus Feadan nan Cnàmh. Ach nach b’ e mòinteach dhan t-seòrsa sin – fallain, fàileadh a’ fhraoich, feadag air tom; cha b’ e sin an seòrsa suidheachaidh san robh Clann a’ Phrostain idir. Bha a’ chòis acasan ann an àite gu math mì-fhallain, fliuch, frasach, fàileadhach. Bha iad sàbhailt’ bhon àmhghair sin – man Nòah san Àirc – ach chluinneadh iad a’ stilleadaireachd ’s a’ stealladaireachd a bha a’ dol a-muigh ’s bhiodh e gam fàgail sgìth agus droch-nàdarrach agus gun chadal. Gu h-àraid rè ràithean dorch a’ gheamhraidh, bhiodh na sruthain nan leum, na boglaichean a’ lìonadh ’s a’ tràghadh agus an dìle-bhàthte ann fad nan oidhcheannan fada gun iochd gun abhsadh. Bhiodh clann a’ Phrostain air an claoidh:

“Tha seo mucail,” chanadh fear.

Chanadh fear: “Tha seo cac.”

Gu h-àraid mu àm na Nollaige agus gu seachd àraid aig àm na Bliadhn’ Ùir, bhiodh clann a’ Phrostain air an gonadh gu goirt. Cha robh tuiltean idir ann gu ’n uair sin: chluinneadh iad goil agus spùtadh agus smùideadh, agus às dèidh sin, fad’ às, cuideigin a’ seinn ‘A rìbhinn òg, ’eil cuimhn’ agad?’ agus ‘Chuirinn air a’ phìob e’ agus, a’ rabhlaigeadh ’s a’ ruidhligeadh, “Uisge nam beann/Sìos na shruth leis, hù-rù.” Bhiodh a’ ghlaodhraich sin a’ dol


[TD 124]

gus an tigeadh gòmadaich, gus an tigeadh srann, ’s mu dheireadh thall cadal.

Ach cadal cha robh ’n dàn dha clann a’ Phrostain: mus sealladh iad riutha fhèin – mìle marbhphaisg ’s guma h-anmoch! – thigeadh an steall, an ath bhailc.

Bha na bailcean sin a’ tighinn bhon taobh shuas dhiubh far an robh boglach nam boglach, na bu bhuige na Lèig Cuid-oidhch’, fada na bu lèigich na Loch Lèig ’ilTàdh. ’S tha sin ag ràdha rud. Bhiodh i a’ lionadh an-àirde, a’ bhoglach: dà fheadan gha biathadh, man Feadan nan Uan agus Feadan nan Cnàmh a’ sruthadh dhan Mhaoim, dìreach a-mach romhad bho Àirigh Alasdair an t-Sasannaich.

Bha an dà fheadan seo – aon gu ’n ear dhìot agus aon gu ’n iar – ag èirigh às dà bhlàr-uisge an druim an raoin. Bha iad dearg ri amharc orra, na blàir sin, coltach ri Blàr na Fala, ruiteach san fheasgar fhoghair os cionn Druim Lèineabhat. An t-uisge a bha falbh asta dhan bhoglach, cha b’ idir an deoch uasal rìomhach e, cha b’ idir deoch e. Òl siud ’s bhiodh tu sitrich ’son ceala-deug, grùig air d’ aodann agus do shùilean claon is sileadh ast’. An dearg phuinnsean, an fhìor mhùn, cumhachdach a’ cheò dheth às dèidh uisge-beatha, fìon dearg Frangach, galan lionna; cumhachdach agus buadhmhor an smùid dheth às dèidh feòil reamhar caora cheann-dubh Leòdhasach.

Chluinnte osnaich na gaoithe mòire; chluinnte an sruth bras a’ teàrnadh sìos seachad ’s a’ dol tro dhrèana chaol ’s a-mach tro stealladair ris an cante An t-Srùp. Thigeadh faochadh. Thigeadh fèath. Bu mhath nam maireadh.

Agus ann an còis a’ Phrostain, bhiodh clann a’ Phrostain air an sàrachadh:

“Spùtail na bids,” chanadh fear.

Chanadh fear: “Spùtail na galla.”

Agus sheinneadh na Spotan Dubh, ’s iad ag èisdeachd ris an tuil:


[TD 125]

<eng>“Into each life some rain must fall,
but too much is falling in mine.”<gai>

Bu tiamhaidh an t-seinn.

* * *

’Eil thu ann an afoinn fhathast? Suas gud ugannan as na slugaidean aig na bha siud de dh’fheadanan, blàir is boglaichean? Feuchaidh mi ri chur nas sìmplidh. Ann an aithghearrachd, a’ dol bho tuath gu deas:

dà bhlàr dhearg
dà shruthan a’ falbh asta
gu boglach
gu drèana
gu srùp.

Bha clann a’ Phrostain fo sgàile na boglaich, air chùl na drèana, sgìth ag èisdeachd ris a’ stilleadaireachd a bha muigh. Ach an dèidh sin ’s dha aindeoin, chùm iad gu gaisgeil a’ dol an ceann an gnothaich fhèin.

Gus an gnothaich àraid sin a chur an cèill, rachamaid a-nis sìos an drèana gu ruige an t-Srùp.

A! An t-Srùp, prìomhaideach agus saor-chlèireach, cha bu taitneach an sealladh air an latha b’ fheàrr. Co-dhiù no co-idir, crochaichte rithe ann an caidreachas bha dà chlogan air an robh Na Cloganan. Chanadh cuid Am Magairlean ris an àite seo, cuid eile Magairlean a’ Chlaimhein. Cha do chòrd seo ris a’ Chlaimhean agus b’ fheudar dha ma dheireadh a dhol air a chasan.

“An ath dhuine,” ars esan, gu math troimh-a-chèile, “an ath dhuine a chanas sin, brisidh mi ’n amhaich aige.” ’S dhèanadh e sin, an colas a bh’ air. ’S bha duin’ eile ann, am Bìogais, a bha gu math troimh-a-chèile cuideachd aig man a bha daoine an-còmhnaidh


[TD 126]

a’ bruidhinn air Ubhal a’ Bhìogais.

“An ath dhuine,” thuirt am Bìogais, air chrith leis an fhearg, “mo ghealladh dhut,” ars am Bìogais, “brisidh mi ’n amhaich aige.”

Carson Ubhal a’ Bhìogais? Na faighnich dhòmhsa. Mura b’ e sin an cnap a chitheadh tu eadar casan a bhriogais <eng>gaberdine<gai> nuair a lùbadh e a thogail èibhleag – ’s e sin ri ràdh, “yowlag” – cha chuala mi riamh an seo, ann an tìr an t-Soisgeil, Ubhal a’ Bhìogais ga thoirt air magairlean, an Claimhean ann no às.

Biodh sin mar a bhitheas – air ais chun nan Cloganan agus clann a’ Phrostain, ar cuspair ’s ar ceann-còmhraidh.

Ciamar a-nis a thèid mi a dhèanamh luaidh air na Cloganan? Ding, dong – aom rium do chluais. An toiseach, chan eil uisge nam beann a’ tighinn nan àrainn. No gaoithtean mòra brochan na Sàboind gan luasgadh a-null no nall. Bho ionad nan Cloganan, bho àm gu àm, èiridh driùchd. ’S chan e driùchd glan cùbhraidh moch-mhadainn Chèitein e, smeòrach air gèig. ’S e tha seo ach drùis dhrùidhteach a’ sgaoileadh fallasach ’s gach àite; silteach a bheir fàs air fionnadh, a chuireas spionnadh anns gach cnàmh is fèith.

’S tha an dealbh seo agam dha Suibhne – <eng>Sweeney Erect<gai> – làn dhith ’s e às a chiall, gun stiall aodaich, a’ sgèith sìos on ghiuthas a b’ àirde agus mnathan Thìr Chonaill a’ falachd an cìochan ’s le sgreuchail a’ toirt an casan leotha.

Cha b’ e teine sa ghobhal a ghluais clann a’ Phrostain, ge-tà, no dad sam bith molach, <eng>macho.<gai> Ach gluasad, a ghràidh, gun d’ rinn iad. Leis gach dòs dhan t-silteach thàinig beothachadh às ùr unnta; às dèidh nam bliadhnachan dòrainneach thàinig ùrachadh, hi-iùraibh o! trompaidean gan sèideadh, pìoban gan gleusadh, meileòidian ga sheinn:

‘Gabhaidh Sinn an Rathad Mòr’.
‘A Mhaighdeannan a’ Ghlinne Duibh’.


[TD 127]

<eng>‘O Merrily Danced the Quaker’s Wife’<gai> – glòir na còis ud!

Ged nach robh gin a mhaighdeann ann no bean Quaker no guth orra, bha clann a’ Phrostain air togail orra, colas an fhir-mhillidh air gach donas duin’ aca. ’S bha uimhir dhiubh ann ’s gun rùnaich cuid dhiubh seòladh air falbh, an dachaigh fhàgail ’s am bith-beò a dhèanamh, O mhic an duine, ann an Tir nan Cnàmh. Bha beag no mòr a chianalas orra a’ fàgail, deòir is òrain:

“Gur sinn tha brònach a’ dol a sheòladh
O còis ar n-òige sam b’ eòlach sinn …”

Eagalach cianail – sùghadh sròine, tachdadh san amhaich. Cha do mhair sin fada ’s iad a’ nochdadh ri talamh nuadh.

Bha gu h-àraid àite ris an cante a’ Chruachainn a Deas gan tarraing gu dian: litrichean gan sgrìobhadh dhachaigh leis an fheadhainn aig an robh sgrìobhadh, air an leughadh sa chòis leis an fheadhainn aig an robh leughadh:

“… Is e seo gu cinnteach Tìr a’ Gheallaidh, a chàirdean! Thigibh agus faicibh agus blaisibh!” Agus briathran eile dhan t-seòrsa sin, bu mhaith agus bu mhilis. Cha b’ e ruith ach leum leis an fheadhainn a leumadh an àirde fhèin.

“Sheòl mi ’n-uiridh,” sheinn Siarach, “òr gam fhuran,” ’s iad a’ cur cùrsa air a’ Chruachainn.

“Cruachan Beann,” sheinn fear fionnach, “’s mòr mo thlachd dhìot!”

Cha deach iad gu lèir dhan Chruachainn. Rinn feadhainn dhiubh, nach robh idir anns an t-sreath ’s nach iarradh a bhith ann an sreath sam bith, an t-slighe gu tuath, a’ seachnadh a’ Ghad-droma ’s a’ dèanamh dachaigh dhaib’ fhèin anns na Reanganan. Chaidh duine na dhithis dhan Charraig-Uchd.

“Mo charraig is mo dhaingneachd,” arsa fear gionach, ag iarraidh gu ruamhar is reubadh. Obair gun chrìoch aca a’ trainnsigeadh ’s ag àiteach anns na h-àiteachan cnàmhach sin, an dàrna h-uair


[TD 128]

air an dòigh a’ feadalaich nam port aig <eng>Jimmy Shand and his Band;<gai> uairean eile nan lòin fallais, a’ sèamaich ’s a’ guidheachdan:

“Mac a’ choin,” chanadh fear, “seallaidh sinne dha.”

“Mac a’ Riabhaich, a tha gu h-àrd oirnn a’ riaghladh,” chanadh fear.

“Tha seo thuige.”

“Gar bith cò e.”

Ach mar bu tric bha iad glè thoilichte len crannchur: gu dripeil an ceann an gairm, gu fonnmhor sunndach – a’ mhor-chuid dhiubh co-dhiù – gus an dàinig na droch làithean agus a dhruid na sgàilean dubh-dorcha mun cuairt orra.

Seo mar a thachair san Dùbhlachd aognaidh ud – cò smaoinicheadh gur h-ann mar siud a bhitheadh? Gu dearbha cha do smaoinich clann a’ Phrostain, ’s iad a-nis air leudachadh ann an sult is saidhbhreas, agus a’ chòis, a bha na dachaigh dhaibh uile, cuideachd a’ dol am meud. Bu shuarach leotha gu robh a’ bhoglach a bha a-muigh, boglach nam boglach, gu brais a’ bòcadh, gu robh an drèana a bha a’ falbh aist’ chun na Strùp air a fàsgadh ’s air a stopadh cho mòr ’s nach robh de dh’uisge a’ sileadh troimhpe na lìonadh copan-uighe. Ma dheireadh cha robh fiù ’s sin fhèin ann, agus ann am marbhanachd na h-oidhche aon oidhche, ’s a’ ghaoth aig a h-àirde, chluinnte, air a’ ghaoith, glaodh an fhir-fraoich air a chiùrradh agus air a chlaoidh gu goirt:

“Thighearna mhòir … ao-ao-ao … AO-AO-AOBH … Thia … Thia, glèidh mi … dè tha seo?” Clann a’ Phrostain ag èisdeachd: “Cluinn air an dìol-dèirig,” arsa fear. Arsa fear, “An dìle-bhàthte ’s na hò-ro èileadh.” Agus seach gu robh an Nollaig am fagas, sheinn iad ‘Noel, Noel!’ Ach cha do mhùch sin an àmhghair ’s cha do bhàth e a’ chràidh ’s an èiginn. ’S cha dàinig driog.

“AOBH … Thighearna …”, agus an uair sin, “Seo an deireadh …” Mar a thuirt Aonghas Mòr Sheumais an cùl na bhana a chaidh bhon rathad ’s a thug a’ mhòinteach oirre tarsainn phollan-dubh is bhruganan gus an deach i air a cliathaich le brag ann an achlais bruthaich. “Seo an deireadh,” chualas aig Aonghas Mòr san


[TD 129]

deireadh, Ruairidh Shabhtaidh agus Dòmhnall Barabal na toiseach. Cionnas a sheas a’ bhan’ ud ris, ’s faisg air tonna a chuideam unnta eadar an triùir, cha ghabh tuigse.

Ach cha b’ e ’n deireadh a bh’ ann. Ni mò na sin deireadh na sgeòil dha stealladair nan monaidhean. Thàinig cobhair air an fheasgar an ath latha.

Ann an saoghal nam boglaichean seo, saoghal nan sruthan ’s nan lòn, tha daoine ann nach iarradh a shùgradh ach a bhith suas gu ’n uilnean agus suas gu ceann am bòtannan ann an uillt a tha ag iarraidh an cartadh – spionnadh an Fhir Dhuibh a’ tighinn unnta ’s iad a’ spìonadh feur is fianach, a’ glanadh a-mach lìonairich, lèig is poll, gu bràth gus am faic iad – le aoibhneas! le buaidh! – an t-uisge àlainn a’ sruthadh air falbh.

Am b’ ann dhan mhuinntir sin am fear a thàinig le cobhair? Chan eil càil a dh’fhios, ach gu robh fios aig’ air a ghnothaich. ’S an dèidh beachdachadh gu luath air staid na boglaich, a bha a-nis an impis spreadhadh, chaidh e as spot chun na Srùp, ’s gun dàil sam bith, gun <eng>hum<gai> no <eng>haw,<gai> suas an drèana gun shàth e pìob rubair a ghreimich ris a’ bhoglach air dhòigh ’s gun dhòirt na h-uisgeachan mar Eas Niagara sìos an ànradh pìob gu poca gu tap, ’s às dèidh sin a-mach à sealladh gu cladach Geodh a’ Ghàrraidh.

O buidheachas!

Bràighe Loch Iall! Brochan coirc!

Am fear a rinn cobhair air a dhòigh: “Nuair a lìonas am poc, leig an tap.”

Am fear a chaidh fheuchainn chun an smior ag iarraidh seinn: <eng>‘Noel! Noel!’

‘In the Bleak Midwinter.’<gai>

Cha b’ e sin e dhan t-Srùp, ge-tà. Aw, thì … a thì, a thì, an t-Srùp … a’ crùbadh ’s a’ crìonadh air falbh le nàire agus aithreachas … man luchag – cha b’ ann na bu lugha na sin … man feàrlagan, le pìob na gob …

“Man <eng>prune<gai>,” thuirt tè às Na Hearadh.

’S cha b’ e sin e a bharrachd dha clann a’ Phrostain:


[TD 130]

“’N cuala sibh siud?” arsa fear.

“Plumaireachd.”

“Chan eil e ceart.”

“Chan eil e nàdarrach.”

Agus seachdain às dèidh sin, suas Bealach a’ Mhàis Mhòir, thàinig meur ann an còmhdach rubair gorm, man <eng>torpedo,<gai> a-steach dhan chòis agus, mar nach robh a’ chùis a’ còrdadh rithe, a-mach air ais cho luath ’s a ghabhadh luath a bhith, fùdar-odhar agus fuich.

“Faca sibh siud?” arsa fear.

<eng>“Missile.”

“Missile<gai> mo thòin.”

’S chaidh iad troimh-a-chèile ’s a-mach air a chèile. Gu h-àraid nuair a thachair an aon rud a-rithist, ged nach b’ e ’n aon seòrsa urchair a bh’ ann, ach rubair gorm an dèidh sin, fo stiùireadh sàr lannsair, a ghairm cogadh nan aghaidh.

Cha robh fios no for ac’ air aig an àm gun deach cogadh èigheachd, ach bha fios aca gu robh rudeigin fa-near dhaibh ’s nach b’ e an rud a b’ fheàrr.

À, nam biodh iad air an lasgair ud fhaicinn, an t-abharsair, an t-àrd-nàmhaid. Chuimsich e an toiseach, anns a’ chiad dol a-steach, air na Cloganan. Gu fortanach, cha deach an gearradh às glan bhuileach, bunan et al, le bugair de spaid. Gu fàbharach, cha deach an gearradh às idir le diabhal de chlìobhar. Ach le gràineanan beaga geala chuireadh an driùchd a dh’èireadh asta – an t-silteach dhrùidhteach moch-mhadainn Chèitein – air bheag-fheum, a’ call a beirm ’s a neairt ’s a h-àilleachd. Mar chopan de mhac-na-braiche air a bhàthadh le bùrn. Thàinig gruaim air gach gnùis sa chòis; an-shocair sa Chruachainn a Deas; mì-shaorsainn sna Reanganan.

“Tha ’n deoch seo loibht,” chanadh fear.

Chanadh fear: “Bu cho math leam mùn na bà.”

’S cha robh maitheanas ann dhaibh, iochd mo truas: an ath rud – eadhon ’s mar a thuirt pìobaire Chàrlabhaigh a thachradh – chaidh


[TD 131]

snàthad mhòr nan sia òirlich a steigeadh dhan tòin, a’ spùtadh an dearg phuinnsean air gach Prostanach bochd a bh’ ac’ ann. Bha e mar chrith-thalmhainn: Popocatepetl-decapeptyl, a’ toirt crathadh orra a bha ain-diadhaidh; chaill iad an lùths ’s am misneachd.

“Dh’fhalbh mo shunnd,” thuirt fear sa Chruachainn, “dh’fhalbh mo cheòl-gàire.”

“Èiridh mi,” arsa fear, “’s thèid mi chèilidh air mo chàirdean sa Charraig-Uchd.” Cha do dh’èirich.

“’N dàinig guth bhon taigh? ’Eil iad beò no marbh?”

“’Eil fhios an dàinig siud orra?”

Thàinig. Agus na bu mhiosa.

* * *

Bha sìneadh a’ tighinn dhan latha a-nis, ach fuachd is uisge a’ gheamhraidh a’ leantainn fada dhan Mhàrt. Bha a’ mhòinteach glas, fuar agus uaigneach, an t-uisge a’ frasadh oirre, fras bho fhras, air a sguabadh leis a’ ghaoith, na h-uillt agus na h-aibhnichean nan leum. ’S bha steall fhathast ri chluinntinn fo chòis clann a’ Phrostain, sìos pìob ’s a-mach tap. Cha b’ ann gun thrioblaidean: làithean, sileadh fala, aon uair iomagaineach, glasadh a-rithist, ach ghabh e seachad. Agus shuas an druim an raoin bha am blàr an iar air a dhol am meud, agus dh’fheumte sin, uair no uaireigin, a chartadh ’s am feadan a bha falbh às a chur air dòigh le stiallag phlastaig ghorm a’ ruith troimhe on bhlàr sìos chun na boglaich.

An t-urram aig plastaig! Agus plastair! Agus rubair agus gorm! Bha an t-abharsair geal o mhullach a chinn gu bonn a chois: bonaid geal, còta geal, bòtannan geal. Bha aodann donn ’s na sùilean donn. Bha na sùilean a’ priobadaich le toileachas, ’s e ullamh gu milleadh is sgrios. Còmhla ris bha tè bu bhòidhche snuadh – fìnealt’, deas dìreach – agus ise cuideachd na h-èideadh geal deiseil gu creach is spùinneadh.

An dithis aca, ’s an dealbh seo na mo cheann: bha iad as an t-Sruthan Bheag, a’ dol an comhair an cùil, ’s iad ga leigeil bho


[TD 132]

thobair Shuathain sìos ma thaigh-dubaidh an t-Seòrdaich agus Anna Aonghais ’Ain Duinn air an tobht’ gan coimhead. Ach nach b’ iad a bh’ ann ach mo mhàthair na cula’-chath air Lèana Shiabhat a’ stialladh feur agus luachair ’s o ghoinnteir lèigeach a’ saoradh na caorach air an robh Nuadaran mar ainm. Agus an uair sin shil iad air falbh ’s cha robh sgeul orra tuilleadh, duine seach duine seach beathach caorach dhiubh. Thàinig sàmhchair. Agus cadal trom.

Agus ann an còis a’ Phrostain bha iad gu lèir ann an iomagain agus fo imcheist mhòr. An nì sin ron robh eagal aca, feuch, thachair e: thàinig am bior, mar sleagh, suas an drèana an aghaidh an t-sruth, a’ briseadh a-steach dìreach gu fìor chridhe na fàrdaich. Fad uair a thìde chaidh riasladh is reubadh a dheanamh a chuir an dachaigh ’s na bha innte bun-os-cionn agus budar-a-sging.

“An dachaigh a bha caomh is blàth,” arsa fear gu cràiteach.

“Far an cluinnte na h-òrain agus gleadhraich nan còrn,” arsa fear gu dubhach.

A-nis gun mhacnas, gun mhùirn, gun fiù ’s poit-teatha.

Agus mheòraich iad gu dubhach, cràiteach air an staid; ’s mar a thuit na cumhachdaich; ’s mar a shuidh iad aig sruthaibh coimheach Bhàbiloin, a’ gul gu goirt ’s a’ cuimhneachadh air an fheadhainn nach robh ann agus an fheadhainn a bha ann air am fuadach thall ’s a-bhos.

Shuas aig tuath anns na Reanganan bha pàirt dhiubh fhathast nach robh air gèilleadh gu tur. Bha an sùil air a’ Ghad-Droma.

“’N diabhal,” arsa fear ris fhèin, “nam faighinn grèim-cois ann …”

Mar Hiortach aig Stac an Àrmainn, Niseach aig Stac Hanndaidh.

Bha an Gad-Droma ri toirt dùbhlan dha.

“Nam faighinn-s’ ach aon ghrèim-cois oirre,” ars esan ris fhèin. “Mac na galla, sheallainn-s’ dha an uair sin.”

Bha iad nàimhdeil droch-chainnteach anns na Reanganan. Eucoraich gun nàire, a thoill an spoth.

Cha b’ e sin e dhan choitheanal a bh’ anns a’ Chruachainn a Deas.


[TD 133]

Fo bhròn ’s fo mhulad iadsan.

Fo phràmh.

Fo leòn.

An-dràsta ’s a-rithist, thogadh iad fonn. Cha b’ e port aotrom, mar bu nòs. Cha b’ e ‘Dòmhnall Beag an t-Siùcair’ no ‘Ruidhleadh an Gille Cam’. Cha chluinneadh tu <eng>‘Dem Bones’<gai> aca ged a bhiodh tu feitheamh gu màireach.

Ach, nan èisdeadh tu gu furachail stòlda, do làmhan paisgte ’s do shùilean dùint’, chluinneadh tu an-dràsta ’s a-rithist, na bhriseadh-cridhe, air fonn <eng>Martyrdom:<gai>

“Dèan tròcair oirnn, a Dhia nan gràs …”

Fann, eu-dòchasach.

Fead na gaoith tro tholl na h-iuchrach.


[TD 134]

Bhàsaich Bart

Chan eil mòran dhiubh ann a-nis dha na taighean mòra a bha uair a’ cunntadh. Bha dhà na thrì dhiubh anns a’ bhaile seo, le cairtearan is ceannaichean, ach chan eil sgeul orra, chan eil sgeul fiù ’s air na làraich aca.

Dheigheadh fios a chur air cuideigin, Siarach a choreigin, agus thigeadh an duine sin, e fhèin ’s fear eile, le digear agus làraidh, ’s mus sealladh tu riut fhèin, bhiodh an taigh mòr ri talamh ’s thigeadh earrainn: ‘Dìomhanas nan dìomhanas! Is dìomhanas na h-uile nithean.’ Agus dh’fhalbhadh tu, liugach, do làmhan na do phòcaidean, na Siaraich gha do choimhead, ’s iad dearg agus a’ gàireachdainn.

Bhiodh sinn ghan ionndrainn, na taighean mòra glas fuaraidh, le uinneagan agus similearan agus na mullaich air an tearradh cho dubh ris a’ bhith – bìth a bh’ ann, nach e? – a’ goil ann am prais thrì-chasach air teine mònach a-muigh. Duine le mapaid agus peile a’ dol suas àradh, ’s nuair a bhiodh e deiseil bhiodh na mullaich cho brèagha, ùr, a’ deàlradh ann an grian an t-samhraidh.

Dheigheadh a’ bhàthach a thughadh, an stàball agus taigh nan cearc. Rud as grabhail, glanadh taigh-chearc – grìs suas do shròin, do shùilean a’ sileadh.

“’N dèan thu rud dhomh?” dh’fhaighnicheadh Peigi.

“Dè?”

“An glan thu taigh nan cearc?”


[TD 135]

“AAAA!”

“Gheibh thu tasdan.”

“Gheibh mi ’m bàs.”

Bha ’n òcrach ionmholta an taca ri siud. Bha ise, an òcrach, na cùis-iongnaidh aig ceann na bàthaich fon toll-innearach. Agus deanntagan a’ fàs ris a’ bhalla, coille dhiubh. Agus copagan, gun fhios nach deigheadh do losgadh le deanntagan. Nar briogaisean goirid, glùinean air an sgioladh no dubh leis a’ pholl, chan fhaigheadh sinn seach an cidsin.

“Suathaibh ur casan.”

Fàileadh nan sitigean dhinn.

“Faod sinn cluich as an iodhlainn agaibh?”

“Chan fhaod.”

“Faigh sinn <eng>lemonade<gai>?”

“Chan fhaigh. Gheibh sibh pìos is silidh ’s às dèidh sin theirigibh dhachaigh.”

Uaireannan gheibheadh a’ chlann-nighean suas tron taigh agus dh’innseadh iad dhuinn ma na mìorbhailean a bha shuas: “Bha creutair ann an leabaidh a’ leughadh,” thuirt Aleena. “Glainneachan gun spàgan air bàrr a sròin.”

“<eng>Pince-nez<gai>,” thuirt Flòraidh.

“’N e sin <eng>monocle<gai>?”

“Agus an t-aodach aice …” thuirt Aleena.

“Sìoda,” arsa Flòraidh. “Sìoda à Sìonaidh.”

Thia.

Agus an taigh mòr eile air an labhramaid: a-mach às a’ bhaile, shuas taobh a’ chladaich san Druim bho Thuath – Thia, an taigh sin. Chunna mi san dol seachad, air bus na maidne, digear a’ lùbadh a-steach thuige, duine cruinn dearg gha stiùireadh agus fear eile ann an làraidh air a chùlaibh, shaoileam gun deach an talamh gu lèir air chrith, sia air a’ <eng>Richter Scale.

“Dammit all,”<gai> thuirt mi ris an duine a bha còmh’ rium, “feumaidh mi seo fhaicinn.”

’S chuir mi stad air a’ bhus as a’ leathad aig taigh Aonghais


[TD 136]

Aonghais Shiadair, ’s cha robh an dràibhear air a dhòigh. “Dè ’n diabhal,” thuirt e, a’ dol cho faisg ri oir an rathaid ’s a ghabhadh, an dòchas gun tuitinn dhan an dìg.

Agus an duine bha còmh’ rium, Dòmhnall Thormoid Aonghais – cha robh esan air a dhòigh nas motha: “Och, an diabhal,” thuirt e, a’ copaigeadh an dràibheir chrabbit chac ’s a’ dol ris an dìg, bu mhath dha nach deach e far na h-amhaich no rudeigin diabhalt mar sin.

Cha chreid mi, ged a bha iad mar a bha iad, gur e ’n aon fheadhainn ’s a thàinig dhan bhaile againn a leagadh thaighean a bh’ unnta. Bha dungairidhe-bib air fear an digeir, am bucas Cut na phòcaid broillich. Cha do charaich an duine a bha san làraidh às an làraidh. Chunna mi e ag ith biast de chorned <eng>beef sandwich<gai> – troibhle a thachdadh tu – agus a’ smocaigeadh man similear. Bha ceòl a’ dol aige cho àrd ’s a dheigheadh e, iongnadh nan iongnadh nach do sgàin uinneagan a’ chab – <eng>Scottish Dance Music,<gai> nas fheàrr co-dhiù na ’n ceòl Ceilteach na bids:

Haoi-daoi-diddle-i
Haoi-dil-diddle-diddle-i
Da-hiddle-diddle-daoi-dum
Daoi-dum-a-diddle i …

Dh’fhaodainn leantainn orm airson ochd duilleagan deug thar an trì fichead …

Di-hiddle-diddle daoi-dum
Haoi-dum-da-hiddle-di …

Ach an uair sin thigeadh an creutair seo, Agnes, gu math <eng>fed-up,<gai> agus chanadh i, “Sguir dheth, a dhonais.”

“Ist,” thuirt an duine bha còmh’ rium, Dòmhnall. “Nas fheàrr,” ars esan, “no a’ ghleadhraich a th’ aig an duine sin as a’ chab.”

Ors esan.

[TD 137]

An duine leis an digear, cha chluinneadh e diurra-mhig. Bha clogaidean ma chluasan, trang a’ sgàrdadh an taigh. Bha sinn a’ coimhead ris an taigh a’ dol na sgàrd.

“Bha gramafon aca,” thuirt mi. “Na daoine bha fuireachd ann. Chan eil fhios a’m cò bh’ unnta. Bha an tè seo – searbhant, tha mi creids – a’ coimhead às an dèidh agus leigeadh i steach sinn uaireannan. Agus an tè seo, le <eng>lipstick,<gai> bhiodh i danns agus a’ seinn, ’s bhiodh duine a bhiodh a’ casdaich a’ cur air nan reacords, <eng>Scottish Dance Music,<gai> ’s a’ seinn eadar casdaich: <eng>‘Here we come a-dancing …’<gai> Agus sheinn mi sin dha Dòmhnall, na bh’ ann dheth na bhrollais na mo chuimhne:

<eng>“Here we come a-dancing,
Here we come a-dancing,
Toe and heel and heel an’ toe,
An’ up an’ down
An aa together;
Here we come a-dancing,
Here we come a-dancing,
Lads an’ lassies blithely
Tap a merry tune.<gai>

“Agus an uair sin,” orsa mise ris, aodann air a dhol man <eng>beetroot<gai> agus sileadh na shùilean:

<eng>“Hand in hand,
Wi hearts a-beating high,
Step we gaily –
Never, O never say die;
Singing sweetly,
Bravely to and fro,
All together
On an’ on we go!”<gai>


[TD 138]

“Na MacFlannels,” thuirt mi ris.

Cha b’ urrainn dha bruidhinn.

“Siud mar a bhiodh na MacFlannels, a’ tòiseachadh air a’ <eng>wireless<gai> oidhche Shathairn: <eng>‘Here we come a-dancing”<gai>

“Tugainn dhachaigh,” thuirt e.

“Okay.”

Ghabh sinn an taobh a bhiodh sinn a’ gabhail nuair a dheigheadh sinn a dh’fhaighinn churra-mheadhagan. Sheall mi dha làrach taigh a bha shìos taobh a’ chladaich faisg air Bun a’ Ghàrraidh.

“Bha duine fuireachd ann an sin,” thuirt mi. “Thàinig e air an oidhch’ ’s bha feagal againn roimhe. ’S nuair a bhàsaich e, thàinig boireannach dhan taigh ’s bha feagal againn roimhpese cuideachd. Bha aodach dubh oirre ’s bhiodh i aig bàrr a’ chladaich a’ coimhead a-mach. Mar gum biodh i a’ feitheamh ri cuideigin. Latha ’s dèidh latha – ’s tron oidhch’, tha mi creids, cuideachd.”

“Seinn <eng>‘Here we come a-dancing’<gai>,” thuirt Dòmhnall Thormoid Aonghais.

“Tha mi feuchainn ri cuimhneachadh air feadhainn eile a bhiodh aca: <eng>‘Why weep ye by the tide, ladie?’<gai> ’Eil fhios ai’d air an fhear sin?”

“Chan eil.”

Tha cuimhn’ a’m air m’ athair na dheise Shàboind. A’ cuimhneachadh a liath mo cheann.

“Cà’il dùil riutsa?” dh’fhaighnich cuideigin.

“Bhàsaich Bart,” ars esan.

“Cò?” dh’fhaighnich cuideigin eile.


[TD 139]

[Bàn]


[TD 140]

Leabhraichean le Tormod Caimbeul

Do chloinn is òigridh

An Comunn Gàidhealach
Uilleam Bàn agus an Iolair 1977 (leis an HIDB)

Acair
Dòmhnall MacDhòmhnaill MacDhòmhnaill 1980
Congrinero* 1982
A’ Chailleach Chrùbach 1984
A’ Chàparaid* 2000
Ceitidh Mòrag agus an Dà Sheanmhair* 2001
Ceitidh Mòrag agus Balaich Ruadh a’ Ghlinne* 2001
Ceitidh Mòrag aig a’ Chuirm-chiùil* 2001
Ceitidh Mòrag agus na Tòimhseachain* 2001
Leum Suas air an Sguaib* 2002
An Gruffalo* 2004
Air Do Bhonnagan, a Ghaoil 2005
An Fhaochag agus a’ Mhuc-mhara* 2006
Am Fuamhaire Spaideil* 2008
Tè Bheag a’ Ghruffalo* 2008
Nora* 2011
Cric Crag Crùbag* 2012
Spùinneadairean Dubh na h-Oidhche* 2012
Hoigh! Cait!* 2012
An Latha a Dh’ith Iad Louis* 2013
Mo Sheanmhair an Spùinneadair* 2013
Seocan agus Craobh nam Flamag* 2013
Solamh an Crogall* 2013
WOW! Thuirt a’ Chailleach-Oidhche* 2013
Na Deich Spùinnich Bheaga* 2014
Ùpraid nan Ròbot!* 2014


* stèidhichte air leabhar Beurla


[TD 141]

Druim Fraoich
Aisling Chatrìona 1991
Cathal Garg agus a’ Hearach 1991
Doileag Anna Mìchell 1991


Do dh’Inbhich

Chambers
Deireadh an Fhoghair 1979

Cànan
An Naidheachd bhon Taigh 1994

CLÀR (Ùr-Sgeul)
Shrapnel 2006
An Druim bho Thuath 2011

Acair
Sgeulachdan sa Chiaradh 2015
