[TD 93]

Air An Spiris

THA taghadh na Pàrlamaid a nise seachad, is tha sinn a’ teanna ri dìochuimhneachadh gu robh a leithid riamh ann. Dh’fhalbh an ùpraid is an straighlich, chaidh na geallaidhean is na leth-bhreugan a chur an tasgadh gus am bi feum orra a rithist. Tha sìth is càirdeas air an leigeil ma sgaoil air feadh na dùthcha.

Is math sin. Ach thigeadh e dhuinn sùil bhiorach a chumail air na buill sin a chuir sinn a Lunnainn, no mur faod sinn sùil a chumail orra, éigheachd a chumail riutha a chluinneas iad air a’ chluais as buidhre.

Tha cion-obrach fhathast am móran chèarnan de ’n Ghaidhealtachd, is an cuid de dh’ àitean tha feum air oibrichidhean ùra de chaochladh seòrsa. A bheil a’ Phàrlamaid so a’ dol a dh’ fhiachainn ris a’ chùis sin a leasachadh? Tha cus sluaigh a’ falbh as a’ Ghaidhealtachd fhathast, is gu h-àraidh tha cus de ’n òigridh a’ falbh aisde. A bheil so ’na chùis iomagain do ’n Riaghaltas? Tha sgoiltean beaga ’gan dùnadh thall ’s abhos, is clann ’ga slaodadh as na bailtean aca fhéin aig aois aon-bhliadhna-deug is nas òige. Tha a h-uile duine ’ga uidheamachadh gus an saoghal a thoirt fo a cheann. Thathas ag ionnsachadh Beurla is Cunntas do ’n chloinn ach an toir iad iad fhéin a Ghlaschu, ’s a Chanada, ’s gu ruig <eng>New Zealand<gai>. Chan fhiach na bailtean aca fhéin, chan eil iad ag ionnsachadh uaill a bhith aca an croiteireachd, no an iasgachd, no an ceàird sam bith a leanas iad aig baile.

Chan eil a h-uile baile, no a h-uile sgìre, no a h-uile sgoil, mar sin. An cuid de bhailtean tha am fearann ’ga leasachadh; an cuid de sgìrean tha an òigridh sgoinneil, smiorail; an cuid de sgoiltean tha a’ chlann ag ionnsachadh mu ’n dualchas fhéin, is ag ionnsachadh cheàirdean cuideachd. Ach chan urrainn dhuinn a ràdh le fìrinn gu bheil na Gaidheil a’ seasamh gu gramail, is ag ràdh ris an t-saoghal: “So an dùthaich againne, is cha reic sinn i do dhuine geal no dubh a chunnaic sinn a riamh.”

Tha feum againn air tuilleadh de sgoiltean ceàirde, no “gairm-sgoilean,” mar a their na h-Eireannaich riutha, far am biodh an òigridh a tha air an sgoil-latha fhàgail air an ionnsachadh ann an ceàirdean feumail agus buannachdail a dh’ fhaodadh iad a leanntainn aig an tigh, le cobhair o ’n Riaghaltas, ach am biodh bith-beò aca aig an tigh.

Cha do thog sinn an so ach ceist no dhà bu chòir a dhinneadh an cluasan nam ball-Phàrlamaid. Tha gu leòr eile ann. ’S e là mór a bhiodh ann nan cumadh comhairlean bhailtean, chomhairlean sgìreachd is comhairlean siorrachd, meuran de ’n Chomunn Ghaidhealach, is comunnan Gaidhealach an Glaschu, an dleasdanas roimh gach ball-Pàrlamaid Gaidhealach: gach aon a’ strì ri dòigh a lorg leis an gléidh a’ Ghaidhealtachd a daoine, a beusan agus a cànan.

[TD 101]

Ball-Coise ann an Leodhus
ALASDAIR MACGILLEMHOIRE

’S e àireamh beag de dhaoine air Tir-mór a chuala riamh no gu dearbh a smaoinicheadh gu bheil a leithid a rud ri ball-coise ’ga chluicheadh an eilean iomallach Leódhuis aig fìor taobh siar na h-Albann. Ach geallaidh mise dhaibh-san aig a bheil am beachd ceàrr sin, gu bheil sinn cho daingeann an Eilean an Fhraoich mu ’n chluich nàiseanta sin is a tha fìor luchd-leanmhainn lasganta nan <eng>Rangers<gai> am baile mór Ghlaschu. Gu cinnteach tha an t-eadar-dhealachadh as motha eadar a’ chluich Leódhusach is cluich na buidhne ro-ainmeil sin á Glaschu. Gidheadh, bu mhath a b’ fhiach do choigreach sam bith bho Thir-mór uair gu leth a chur seachad ri taobh pàirc ball-coise an Leódhus.

Ach tha e faicsinneach gur h-fheudar do mhóran de na h-òglaich a dhol an ceann an cosnaidh, agus do bhrìgh gu bheil uimhir dhiubh a’ toirt nam bailtean móra orra sa’ gheamhradh, tha e eu-comasach do’n mhór-chuid de na bailtean is na sgìrean buidheann a thogail. Air an aobhar sin is ann eadar mìos a’ Ghiblein is mìos meadhonach an fhoghair a thatar a’ cluich ball-coise san eilean-sa, an uair a tha móran de ’n luchd-obrach is sgoileirean a’ cur an aghaidh a rithist air an dachaidhean.

San t-seuson a tha air a thighinn gu crìoch, chluicheadh airson móran chupanan. B’ ann airson co-fharpais na Lìg a chluicheadh an toiseach, is an so bha buidhnean as a’ chuid mhór de cheàrnan an eilein—buidheann á sgìre mhór Nis, á Càrlabhagh, bhar a’ Bhac, bho ’n <eng>R.A.F. an Uig, is trì buidheannan á baile Steòrnabhaigh: an <eng>United<gai>, an <eng>Athletic<gai> is Ard-sgoil MhicNeacail. Bha aig gach aon dhiubh sin gach buidheann eile a chluicheadh dà uair, is bha sin a’ ciallachadh gu robh ceithir iomairtean deug aig gach aon ri chluich sa’ cho-fharpais so. Aig deireadh na cùise, b’ e <eng>United<gai> Steòrnabhaigh a choisinn cupan luachmhor na Lìg so, agus dìreach air an cùl bha buidheann òg an <eng>Athletic<gai>.

Ach chan fheumar a bhith mì-chùramach no dìmeasach is gun balaich òga na sgoile ainmeachadh. Feumaidh a’ bhuidheann so de dh’ òganaich, seachd is ochd bliadhna deug a dh’ aois, a dhol an cràicean fir a tha móran nas sine is nas gnàth-eòlaiche na iad fhéin. Ged nach do rinn iad cho math am bliadhna chan fhaodar dìochuimhneachadh gun choisinn iad ceithir bliadhna air ais an Lìg—airson a’ chiad uair an seachd-bliadhna-deug—agus an 1957, dà bhliadhna an déidh dhaibh a’ bhuaidh uaibhreach sin a thoirt, fhuaireadh an t-aon chupan a rithist. Ach cionnus nach fhaigheadh, is iad fo dheagh stiùireadh Mgr. Young, a tha a’ teagasg san Ard-sgoil.

B’ e Cupan Steòrnabhaigh an ath chupan a dh’ fhiachadh, agus sa’ cho-fharpais so, a bharrachd air na buidheannan a dh’ ainmicheadh, bha buidheann á sgìre mhór an Rubha, sgìre anns na bliadhnaichean a chaidh seachad a bha cho làidir ’s cho ealanta aig ball-coise is a gheibhteadh an Eilean Leódhuis. Ged nach eil iad cho fìor chomasach ’s a bhà iad anns na bliadhnaichean dìreach an déidh a’ chogaidh mu dheireadh, gheibheadh iad buaidh fhathast air a’ chuid mhóir de na buidheannan eile. Cha d’ ràinig iad idir an ceum mu dheireadh de ’n

[TD 103]

[Dealbh]
Balaich na Sgoile, an 1957

cho-fharpais so—’s e an Taobh Siar a bhuidhinn an cupan an déidh dhaibh gabhail air balaich a’ Bhac 3-2—ach anns an ath chupan a dh’ fhiachadh, an <eng>D’Oyle Carte<gai>, ràinig iad deireadh na co-dheuchainne, ach gu mì-fhortanach dhaibh-san cha robh soirbheachadh leotha, is ghabh an seann nàimhdean, am Bac, orra 5-3.

Mar a b’ àbhaist, b’ e Cupan Eilean an Fhraoich a dh’ fhiachadh mu dheireadh. Tha mu chóig bliadhna ar fhichead bho thug Comunn Leódhuis is na Hearadh an cupan-sa seachad an toiseach do bhuidheannan na tuath an Leódhus. Bho ’n àm sin, ’s ann aig sgìrean a’ Bhac is an Rubha bu thrice a bha e, ach am bliadhna bha sgeul eadar-dhealaichte againn. B’ e sgiobadh á sgìre sgapte nan Loch a fhuair e. An déidh dhaibh gabhail an toiseach air a’ Bhac is an déidh sin air Nis, choinnich iad balaich an Taobh Siar aig crìoch na co-fharpais. Bha an iomairt so cho cudthromach a rèir barail muinntir nan Loch is gun tug iad dhachaidh (le am faradh a phàidheadh) triùir de na cluicheadairean a bh’ aca an aghaidh a’ Bhac is Nis. Bha na cluicheadairean ud air a dhol air ais a rithist an ceann an cosnaidh a Ghlaschu. Ach gu dearbh cha b’ ann gun spàirn is strì a fhuaireadh a’ bhuaidh. ’S ann an déidh do na Siaraich gu mì-shealbhach, an cul-tadhail a chall is cairteal na h-uarach ri dhol, a chuir balaich nan Loch an dà bhàir a choisinn an cupan dhaibh airson a’ chiad uair ’nan eachdraidh. Ged a b’ e Di-Sathuirne Orduighean Steòrnabhaigh a bh’ ann, geallaidh mise dhuibhse gu robh ùpraid is sùgradh ro-mhór ann an dearbh fheasgar a bha sin.

’S ann air far-ainm, mar A’ Phiseag, Am Bodach Ruadh, <eng>Billy Goat, Blake, Midas<gai> no An Luchag as fheàrr a dh’ aithnichear mar as trice an cluicheadair Leódhusach, ach gun na Piseagan, na Bodaich Ruadha is na “Gobhair” sin, ’s dòchaid nach b’ fhiach ball-coise an Leódhus a dhol ’ga fhaicinn.

[TD 106]

Creach Mhic Mhurchaidh
IAIN DOMHNALLACH

THA eilean beag aonaranach fo sgàile nam beann, is e fosgailte ri siantan is sìoban a’ Chuain Shiar. Their muinntir eile nan Eilean an Iar gu bheil na daoine a th’ ann anabarrach eadar-dhealaichte ’nan cainnt is am breithneachadh bho chàch. Biodh sin mar a bhitheas e, is ann air duine a bha beò anns an eilean sin o chionn suas ri dà cheud bliadhna a bu mhaith leam iomradh a dheanamh an so.

Bha a chruaidh fhortan air an duine gun do rugadh mac dha, is e gun làimh gun chois. Mar a bha am balach a’ fàs bha e ’na annas do ’n dùhaich mun cuairt, agus bhitheadh athair a’ dol leis, ’s e aige ann an cliabh, o bhaile gu baile.

Chaidh e leis turus gu féill-thaisbeanaidh rathad Inbhir-nis agus air a rathad dhachaidh gu mì-shealbhach thainig an oidhche air. Mar a bha dubh ràth dorcha na h-oidhche ag iadhadh mu Mhac Mhurchaidh, is e fada o thigh, thòisich an t-eagal air. Ma dheireadh bha an oidhche cho dorcha is nach bu léir dha bealach no beinn leis an stiùireadh e a chùrsa gu Caol Loch Aillse.

Eadar an t-eallach a bha air a dhruim, is a’ bhreisleach a bha ’na inntinn, bha e a’ call a luthais, agus, nì bu mhiosa, bha a mhisneachd a’ dìobairt. Chaill e gu tur iùil ameasg mhonaidhean an aonaich, agus bha biorgainnean am bun fhuilt agus an eidhealaich a’ ruith suas is sìos a ghath-droma. Cha robh ùruisg air uisge, glaisteag air grianan, fòmhair am fasach, no bòcan air bealach nach robh a’ tighinn eadar e is a cheann-uidhe. Cha robh sgriach a dheanadh cailleach-oidhche, no guileag a dheanadh an t-eun-ghurag nach cuireadh eidhealaich a’ chuthaich ’na smior caillich.

Sùil dh’an tug e chunnaic e solus fada uaithe. Cha robh sòradh air boglaich no sùil-chruthaich, garbhlaich no mìn-réidh ach dèanamh air an t-solus. Bha dùil aige nach ruigeadh e an solus gu bràth is gur rud nach robh ann a bha e a’ faicinn. Cha robh ceum a dhèanadh e nach robh eagal air gun sluigeadh an talamh e. Ach ma dheireadh thall, is anail ’na uchd, ràinig e an tigh san robh an solus.

Bhuail e uair is uair air an dorus mun d’fhidir e an robh duine astigh. Bha e an ìmpis an dorus a bhristeadh asteach roimhe anuair a dh’ fhosgail boireannach mór ruadh e agus thug i rabhadh is àithne dha e a theicheadh le bheatha mun tigeadh a bràithrean dhachaidh. Mun d’ fhuair i an dorus a dhùnadh air, chuir e a bhròg eadar an dorus ’s an ursainn is bhrùth e an dorus asteach roimhe.

Chuir am boireannach ’na rabhadh e gu robh triùir bhràithrean aice a thubhairt rithe gun a cridhe bhith air a crochadh, duine a leigeil air àruinn an tighe gus an tigeadh iadsan dhachaidh. Cho luath ’s a thigeadh iad, bhitheadh esan, agus is dòcha ise cuideachd, cho marbh ri sgadan. Dh’ aindeoin sin ’s e fuireach a rinn Mac Mhurchaidh.

Roimh thràth-cadail thainig an triùir dhionnlach agus thòisich an trod—’s b’ e sin an trod—eadar iad fhéin ’s am piuthar. Cha ruigeadh tu leas a ràdha gun cuala tu trod riamh, no cainnt sgreamhail, o nach

[TD 107]

robh thu san làrach an oidhche ud. Nuair a sguir iad, bha sàmhchair na balbhachd an déidh a’ chatha mar àite-tuinich nam marbh.

An ceann greise dh’ éirich fear de na fir agus chuir e coire mór làn uisge air teine mór fiodha. Nuair a rinn e sin dh’ éirich an dithis eile ceart cruinn còmhla agus thug an triùir an casan leotha. Roimhe so bha eagal air Mac Mhurchaidh gu robh iad a’ dol ’ga bhruich beò sa’ choire, ach nuair a chaidh iad amach chunnaic e, eadar an da-bhìth, bó mhaol odhar ’s ceangal nan ceithir chaoil oirre an ceann shìos an tighe.

Nuair a thill iad asteach ’s gun choltas mì-rùin sam bith orra, chuir Mac Mhurchaidh, ’s e nis air faochnadh fhaighinn, làmh ’na spliùchan agus lìon e a phìob. “O” arsa fear aca ris “tha tombaca agad.” “Tha” ars esan ’s e a’ toirt pìos do gach fear.

’S minic a bhrist ceò tombaca balla-meadhonach an eadar-dhealachaidh eadar daoine, agus is e sin a thachair an oidhche ud. Bha cùisean réidh rianail astigh. Chaidh ceathramh mór feòla a chur sa’ choire agus bòrd math bidhe a dheasachadh. Bha na fir ’s an te ruadh air an deagh dhòigh. Thubhairt iad ri Mac Mhurchaidh gu robh iad ro thoilichte aoigheachd is fasgadh na h-oidhche a thoirt dhà fhéin ’s dh’ a mhac. Chuir iad air a mhionnan e nach innseadh e do dhuine beò càit an do chuir e seachad an oidhche—ach, mu bhó mhaol odhar, nach fhaca e fiù ròineag dhith! Dh’ fheumadh na fir falbh mun tigeadh an là, agus leig iad beannachd le Mac Mhurchaidh is chaidh an tigh mu thàmh.

Mun do bhlais an t-eun an t-uisge bha Mac Mhurchaidh air a chois is e a’ cur roimhe nach beireadh an t-anmoch air tuilleadh fada o bhaile. Cha robh for air na fir, ach bha an te ruadh air biadh is annlan ullachadh do na coigrich. Thog iad ri monadh ’s gun an là fhathast soilleir.

Cha robh iad air a dhol fada anuair a chuala iad glaodhaich os an cionn. “Creach fear gun chas! Creach Mhic Mhurchaidh!” Gun fiù is coimhead as a dhéidh thug Mac Mhurchaidh na buinn as, ach cha b’ fhada gus an do rug fòmhair mór air chùl amhach air. “Am faca tu” ars esan, “bó mhaol odhar air do rathad, no triùir reubalach a tha a’ goid is a’ creach a h-uile nì as fheàrr na chéile sna ceàrnaidhean so?” Sheulaich Mac Mhurchaidh dha nach fhaca e an dubh no an geal, thall no bhos, agus dh’ fhalbh am fòmhair an taobh as an tàinig e.

San ath bhealach chual e an éigheach cheudna agus rug an dara fòmhair air bhroilleach air, ’s e ag ràdha ris nach rachadh e á làrach

[Sanas]

[TD 108]

nam bonn gus an innseadh e mu bhó mhaol odhar is mu thrì gadaichean. Rinn Mac Mhurchaidh cinnteach dha nach robh càil de fhios aige air a leithid a rud agus leig am fòmhair a shaorsa leis.

An càinealaich an là rug an treas fòmhair air ’s coltas an uilc air fhéin. “Cuir dhìot an cliabh” ars esan “is mise a’ dol a mharbhadh do mhic mar innis thu dhomh gu réidh onarach càite an robh thu an raoir, no am faca tu triùir fhachach tha an impis an dùthaich a chur fòdhpa fhéin, no idir coltas bó mhaol odhar.”

“Dèan an rud a throgras tu riùmsa” arsa Mac Mhurchaidh ach na cuir corrag air mo leanabh. Chan fhaca mise dubh no dùsgadh duine no adharc bà maoile air mo shiubhal!”

Rug am fòmhair air sgòrnan air agus chuir e air slaisnich a dhroma air an talamh e. Thug e corc mhór á balg leathair ri a shliasaid agus thog e os cionn a chinn i agus thubhairt e “Tha do bheatha dhìth ort mar innis thu dhòmhsa an rud ma bheil mi a’ foighneachd.”

Mhionnaich is bhòidich Mac Mhurchaidh dha gu robh a sheanchas an duathar air, is gun lorg sam bith aige air aobhar a cheasnaichidh.

Dheàrrs iarunn faobhrach na sgithinn an solus éirigh na gréine. Rinn gob na sgithinn air sgòrnan Mhic Mhurchaidh. Dhùin e a shùilean an uamhas a’ bhàis ach thug an sgian sàthadh san talamh ro bun a chluaise. A dh’ iongnadh an t-saoghail, bha e fhathast beò ’s gun cnead air. Rug am fòmhair air làimh air agus chuir e air a chasan e, ’s e ag ràdha “A dhuine chòir, ’s tù a b’ fhiach do shuipeir!”

[Sanas]

[TD 109]

Litir O Chean-A-Deas Afraca
DONNACHADH MACDHUNLEIBHE

<eng>Union Hotel,
Pretoria
12/9/59.<gai>

CHAN EIL Gairm gu làimh fhathast—tha fhios agam gur e stailc nan clo-bhualadairean as coireach—agus o nach fhaodar Gàidhlig a leughadh is mithich ’ga sgrìobhadh. Ghleidhear an t-Aonach Rìoghail Albannach an Johannesburg o chionn seachdain, agus dh’ fhosglar e le Diùc Mhotróis. Cha robh mi a làthair, cha robh e am chomas. Ach air feasgar na Dòmhnach ghleidhear cuirm-fhàilteachadh dha fhéin is do a chéile agus thainig teachdairean chugam-sa agus slaodar leaotha mi, a dheòin na a dh’ aindeoin, o chionn mi bhith comasach air labhairt Gàidhlig, air am bheil an Diùc cho déidheil agus air nach eil aon de bhuill nan Comunn Caladonach comasach. Ach cha robh mi buileach gun choimpire, bha Iain Dòmhnallach á Bulawayo a làthair, deagh Leódhusach.

[Dealbh]
Iain Dòmhnallach

Tha Aonghus Mór, .i. an Diùc, cho deas agus fileanta an Gàidhlig riumsa agus ri Iain Dòmhnallach, agus, m’ anam a Dhia (mar a their muinntir Ghlinne Comhan), ghoid sinn an chuirm. Tha làn a chlaiginn de na h-òrain mhóra aig Aonghus Mór agus tha e math air an seinn, agus chuala an chuideachd barrachd Gàidhlig is a chuala iad riamh roimhe. Gu dearbh, cha robh iad ach ’nan coimhthional dhuinn. Chan ann Gaidhealach a tha an Bhan-diùc. Is e Semple is sloinneadh dhi. Ach bha a sinnsre air an taobh cheart am bliadhna Theàrlaich agus aig Cuil-lodair. Rugadh i an Kenya, ach seinnidh i an Gàidhlig, ged nach teid aice air móran conaltraidh. Tha i cho coibhneil, cuthaileach, màlda ri caileag á Tobarmhoire. Chan eil i ach beag, ach tha i bòidheach, agus de an ghnè mnathan a dh’ fhàgas neach fo amharus co-dhiùbh a tha iad

[TD 110]

sìdh no daonna. Sgrìobh mi na rannan a tha an lùib na litreach so dhi feuch an fhiach iad am foillseachadh an Gairm.

Leis gach rogha dhùrachd a ghnàth is mise gu càirdeil,
DONNACHADH MACDHUNLEIBHE.


DO BHAN-DIUC MHONTROIS

Bha mi feasgar Di-Dòmhnaich an còmhlan nan uaislean,
Is mheath mi le d’ bhuadhan, a luaidh nan sùil tlàth,
Déideag cho lurach, cho cuimir, cho cuannar,
Dh’ fhàg mi mì-shuaimhneach gu buan is gu bràth.
O! ainnir as binne, gun do mheal mi do bhòidhchead,
Beul nam bil milis do an fhear gheibh do phògan,
Dearg mar an t-siris; is e am fear rinn do phòsadh
Fhuair rogha nan òighean as bòidhche a dh’ fhàs.

Mheal mi do choibhneas, mheal mi do bheusan.
Thu mar shoillse na gréine san òg-mhadainn ùr,
Mar shoillse na gréine san ùr-mhadainn Chéitean,
Bu ghleusda an Greumach nuair bhuain e am flùr.
Fhuair mi do chòmhradh, sheinn thu dhomh òran,
Dhreach thu an chòmhdhail, òg-bhean gun mhòrchuis,
Cha robh anns an t-seòmar tè thigeadh ad chòir-sa;
Cha chreid mi gun d’ rinnear do sheòrsa de ùir.

Mo chion air do chuailean, mo chion air do ghruaidhean,
Mo chion air do shuairceas, a luaidh nan rosg mìn,
Mo chion air do ghuailnean air tuar shneachd nam fuar-bheann,
Mo chion air do ghluasad, do shnuadn is do lì.
Mo chion air do ghàire, cho cridheil, cho bàigheil,
Thu uasal is càirdeil, gun uaill is gun àrdan,
Uasal is dàicheil, a luaidh nan sùil fàilteil;
Gun luaidh mi gu bràth thu gach àite am bì.

Tha freumhan do dhraoidheachd-sa toinnte mu m’ chrìdh-sa,
Draoidheachd na sìbhreig a chunnaic mo shùil,
Agus éibheall geal loinnreach loinneil an t-sìdhein
A’ boillsgeadh gu soillseach o shìdh-bhean nan dùil.
Cha ghabh e dhomh innseadh do bhuil-sa air m’ inntinn,
Chan fhaoineas, cha bhrìodal, ach dleas tha do-innseadh,
Mi dealaidh gu dìlinn a’ strìocadh an dìlseachd
Do cheanal na sìdh-bhean, mo rìgh-bhean, mo mhùirn.

[Sanas]

[TD 115]

Sean Eolas-Luibh

(10) AN LEAMHAN

LE ALASDAIR MAC’ILLEMHAOIL

[Dealbh]

Their oileanaich gu bheil an t-ainm leamhan air a thoirt o ’n fhacal leamh, ’s e sin neo-bhlasda, no bho lìobh, a’ ciallachadh sleamhainn. Co-dhiùbh am barail nan Gaidheal bha a’ chraobh so co-cheangailte ri sleamhnachd ann an giùlan agus nàdur dhaoine.

Tha Sìlis Nighean Mhic Raonaill, bana-bhàrd a bha beò anns an t-seachdamh-linn-deug, ag aithris air a’ bheachd so, anns a’ mharbhrann a rinn i do Alasdair Dubh Ghlinne Garaidh:—

Cha robh meur annad de ’n chritheann,
Cha robh do dhlighe ri feàrna,
Cha robh do chàirdeas ri leamhan,
Bu tù leannan nam ban àlainn.

Ann am beul-aithris is e Orpheus—sàr fhear-ciùil nan Greugach—a chruthaich an leamhan. Nuair a thill e as na h-ionadan ìochdarach fhuair e sòlas ann an ceòl na clàrsaiche. Chlisg an cruinne-cé ri fileantachd a mheur, agus chinn doire leamhain anns na ghabh am fear-ciùil fois.

Tha cùnntas air leamhan mór a tha fàs aig Caisteal Bheinn Eadair <eng>(Howth)<gai>, faisg air Baile-ath-cliath, agus nuair a bhristeadh meanglan deth le droch aimsir, chreideadh an tuath gu robh so ’na roimh chomharradh air bàs ceann an teaghlaich do ’m buineadh an aitreabh.

Gheibhear am facal leamhan taisgte ann an ainm àiteachan mar Uisge Leamhan agus Loch Leamhan.

[TD 117]

Gnothaich Bhoireannach
MURDAG NICCOINNICH

[Dealbh]

FAD làithean buidhe, bòidheach an t-samhraidh, gu dé as taitniche na na h-uinneagan farsaing, leathann? Cha tig samhradh no foghar gun gheamhradh, gu ta, agus is cùis ghràin, glé thric, a tha anns na h-uinneagan móra troimh na ràithean crosta, doinionnach, gu h-àraidh anns na h-eileanan, agus tac na mara. Bu mhath aithne ar sìnnsribh air a so, nuair a bha iad a’ togail nan tighean dubha, agus, ged nach eil sinn an tòir idir air uinneagan nan tighean geala a dhol an lughaid, tha sinn toilichte fhaicinn a nis gu bheil ionnsaigh air a thoirt air an deanamh nas teàruinte, agus air sgairt na gaoithe a bhios a’ séideadh asteach trompa, a chur fo smachd. Eadar gu bheil aimhreit air na speuran, no nach eil, ma tha fuachd amuigh ’s ann mar as motha a tha de ghloine ann an rùm sam bith, as lugha a ghleidheas e de bhlàths. Is e gnothaich dhaor da-rìribh uinneagan dùbailte de ghoine a chur an tigh. Ma bheir sibh sùil air an dealbh-sa, chì sibh gur h-e unneag eile a thatar a’ cur an sàs gun teagamh, ach is ann de <eng>PERSPEX<gai> a tha i so. Tha <eng>QUICKFIX<gai> a’ tairgsinn nan uinneagan snoga-sa air prìs a tha reusanta. Chan eil obair sam bith an cois an cur an sàs; tha iad furasda am pasgadh air falbh fhad ’s nach eil feum orra; chan eil iad a’ deanamh deifir sam bith ann an soilleireachd an tighe ’s cha tig deòth trompa.

Ach gu dé mu dheighinn na tha de ’n oiteig a’ séideadh troimh mhullach an tighe, no mu bhàrr a’ bhalla? Tha barrachd, gach latha, a’ coimhead gòrach a bhith a’ caitheamh maoin ’na smàl, ge be mòine, gual no ola e, gu tighean a chumail blàth, seasgair, ma tha an teas a’ faighinn amach, no a’ ghaoth neimheil a’ séideadh asteach an sud ’s an so. Ma chuireas sibh romhaibh gun teas sam bith, as urrainn duibh a chumail astigh, a leigeil amach as an fhàrdaich air a’ gheamhradh no ’n earrach-sa ’s ann shuas aig mullach an tighe a dh’ fheumas sibh a bhith furachail, agus gheibh sibh fiach ur faicill air ais ann am meudachadh ur comhfhurtachd. Gheibhear <eng>Fibreglass<gai>, <eng>Mineral<gai>

[TD 119]

<eng>Wool, Vermiculite Granules<gai> no <eng>Aluminium Foil<gai> gu ’n cur an sàs shuas aig barr nam balla, no fo na sparran. ’S e <eng>Fibreglass<gai> agus <eng>Mineral Wool<gai> as éifeachdaich, ’s as seasmhaich.

Tha <eng>COSYWRAP<gai> soirbh sa’ chur an sàs. Air a dhèanamh de <eng>FIBREGLASS<gai>, an stuth de ’m bheil na slatan-iasgaich ’s gach eathar is eile dèanta a nis, tha so aotrom, furasda ghearradh, taitneach air an làimh.

[Dealbh]

Chì sibh anns an dealbh-sa mar a thàtar ’ga chur an sàs. Tha so annabarrach freagarrach, cuideach, gu pìoban a’ bhùirn theth, no amar mòr stòraidh an uisge a chòmhdach bho ’n reothadh, agus bho bhith leigeil cus craobh-sgaoilidh do’n teas a tha ’n taobh stigh.

BHA an samhradh, agus am foghair, air leth, ach tha an geamhradh oirnn a nis, agus gu dé an geamhradh a tha gun cnatan mór ’na chois? Ged is lìonmhor, agus freasdalach, na tha de chungais-leighis ’gan toirt am follais as ùr gach bliadhna, le lighichean, feadh an t-saoghail mhóir, feumar aideachadh nach eil iad air gabhail air a’ chnatan fhathast; agus an dùil a bheil aon eus-shlaint eile fo’n ghréin air a bheil uimhir de dhòighean slànaich a’ dol? Ged nach do thachaireadh air faochadh a tha maireannach no ro earbsail, aontaichidh a’ chuid as motha gun dean deoch theth de ’n lìomaid <eng>(lemon)<gai> leasachadh aig an àm. ’S e <eng>vitamin C<gai> a thatar a’ tairgsinn gu sabaisd ris a’ chnatan. Gheibhear so anns an òr-mheas <eng>(orange)<gai>, ’s a sheòrsa, an Ribena, no an <eng>Rose Hip Syrup<gai>, ach ìnnsear dhuinn gur e so aon <eng>vitamin<gai> a dh’ fheumar a bhith gabhail daonnan, oir tha e coltach nach eil an corp a’ cumail stòir sam bith dheth car àm. Le sin dheth, tha a bhith a’ cumail <eng>vitamin C<gai> ris a’ chloinn, co-dhiùbh, gu tric car daor. So agaibh dòigh thlachdmhor fhurasda, is gu math nas saoire air so a dhèanamh. Tha an Lemonade-sa feumachadh barrachd air uimhir fhéin de bhùirn ’na chois, mur teid òl. Faodar òl fuar no teth, agus cha gabh an òigridh gràin air gu bith-bhuan.

SIORAP LIOMAID
2 lìomaid.
1 unnsa <eng>citric acid<gai> (ann am pùdair).
1½ punnd siùcair cnapach.
2 Phinnt de dh’ uisge goileach.

Rùisgibh na lìomaidean, agus cuiribh na rùsgan am bogadh anns na theid dìreach thairis orra de bhùirn goileach, car leth uair a thìde. An sin, cuiribh an siùcar, agus an <eng>Citric Acid<gai>, ann an soitheach, agus dòirtibh an dà phinnt de bhùirn goileach mu ’n timcheall. Sìolaidhibh an sùgh a tha mu na rùsgan (nì pìos <eng>muslin<gai> a’ chùis, mur eil sìoltachan

[TD 120]

ris an làimh), agus cuiribh an sùgh ameasg na tha anns an t-soitheach mar thà. Nuair a tha so fuar, tha thìde sùgh nan lìomaid fhéin a chur ’na mheasg. Chan eil càil a nis ach so a chur ann am botuil, le àrc teann annta, is cuiridh mi geall gun còrd e ris gach beag agus mór.

IS cinnnteach gu bheil an càise thatar a’ ceannachd ’na shliseagan, coitcheannta gu leòr, thall ’s abhos. Chan eil e ro thaisealach, ma tha grùnn bhalach mu ’n bhòrd, mar is tric a tha aig an àm-sa de ’n bhliadhna. So dòigh eile agaibh air a chleachdadh . . . . Ceannaichibh ìsbeanan <eng>(sausages)<gai>, rudeigin mór. Deasaichibh iad fo GHRILL na h-àmhainn. Nuair a tha iad deiseil, togaibh iad agus paisgibh gach tè aca ann an sliseig de chàis, agus cuiribh air ais fo ’n GHRILL iad, car tiota. Fhad ’s a tha iad an so, deanaibh deiseil na thatar a’ dol a dh’ fheumachadh de rolaichean arain. Togaibh amach iad a nise, agus cuiribh fear anns gach rola. Tha iad càilear da-rìribh.

THA sinn a’ togail, an diugh, gineal aig a bheil an aire agus an rùn air astar farsaing ann an tìm. Is iomadh balach, agus nighean, a tha toirt oidheirp air clogaid <eng>SPACEMAN<gai> a chur mu’n cinn. Gu dearbha, is ann le uamhaltachd a leugh sinn, bho chionn seachdain, mu ’n sgrios beatha a tha so air cosg, anns an dùthaich-sa fhéin a cheairt cho math ri Ameireaga, far a bheil e buileach eagalach Ach ’s e a tha cho doilghiosach gur h-e nì a tha goireasach da-rìribh do bhean an tighe a tha mar aobhar air a so: <eng>POLYTHENE<gai> nam pocannan trìd-shoilleireach, feumail gu annlan a chumail ùr, bog, gu bhith pasgadh aodaich air falbh bho’n leòmainn, no na ceudan de rudan eile. Is e an nì a tha ’gan deanamh cho coimhlionta, earbsail airson nan gnothaichean sin, a tha ’gan deanamh cho cunnartach; chan eil dòigh sam bith air osaig gaoithe a dhol trompa. A cheairt cho luath ’s a chuireas neach fear diubh air a cheann, tha anail fhéin ’ga tharraing nas dlùithe mu a bhus, agus an ùine gheàrr, chan eil deòth anail r’ a faotainn. An uair a bheir e ùidh air am poca a spìonadh dheth, ’s ann a gheibh e amach nach gabh sin a dhèanamh, oir tha anail fhéin ’ga thoirt nas dlùithe gach mionaid. Is iomadh ceud anns an dùthaich-sa fhéin a chaill am beathannan, le mùchadh mar so ann am broinn poca <eng>Polythene<gai> air a’ bhliadhna a chaidh, agus chan e clann a mhàin, ged as e an àireamh acasan as motha. Rinn mi aithris air a’ chùis do ’n ghille againn fhéin. “Tut,” ais esan, “’S fhada bho chaidh sin ìnnse dhuinne anns a’ sgoil. Thuirt e ruinn gur h-e leanabanan a bhiodh ris an t-seòrsa cluiche sin.” Saoileam gur h-e brod na dòigh air an leasan a theagasg, co-dhiùbh ann a’ sgoil bhalach, a tha an so. Tha grùnn mór de na sgoiltean a’ cumail rabhaidh ris a’ chloinn, ach tha mór fheum air focal ris na pàrantan an dràsda ’s a rithist.

[Sanas]

[TD 121]

CIA mheud tè a dh’ fheòraicheas gu dé cho làidir ’s a tha an stuth gealachaidh a tha i a’ ceannachd gus an nigheadaireachd a dheanamh nas dreachail? Tha fios math air cho trom ’s a tha e air an aodach, agus is tric a chithear aodach a’ tuiteam ’na stiallagan, ri linn dìlseachd an todhair. Tha na tighean-failcidh as fheàrr a’ cleachdadh chóig gràineinean de <eng>CHLORINE<gai> ann an ceann gallan uisge. Rinn B.S.I. oidheirp air botul de gach seòrsa a bhun-rannsachadh, agus tha eadar ceithir ceud agus mìle gràinean de <eng>CHLORINE<gai> anns gach botul a cheannaicheas sibh. LE sin dheth, faodar comh-dhùnadh gu bheilear a’ cleachdadh fada cus air an nigheadaireachd, mar is trice.

Tha aon seòrsa de ’n stuth-sa do ’n d’ fhuair mi feum eile—<eng>DOMESTOS<gai>. Tha fios agaibh mar a tha na flùran, a tha sibh a’ cumail astigh an tigh, deònach air bàsachadh car clisg. Cuiribh mu shia boinneagan de ’n stuth-sa an cois a’ bhùirn a tha sibh a’ cur umpa, agus chan e mhàin gun seas iad nas fhaide, ach fuirichidh na duilleagan uaine greis mhóir, agus cha bhi càil de nàdur fàileadh grànda bho ’n bhùirn.

THA <eng>PRESSURE COOKERS<gai> clisg, goireasach agus a dh’ aindeoin gach innleachd ùr tha na mnathan ’gan ceannachd fhathast, fada is farsaing. An dràsda ’s a rìs cluinnear mu thè a théid a leòn nuair a sgàineas fear diùbh aig àrd a theas. Chuir B.S.I. troimh dheuchainnean cruaidhe a h-uile gné dhiùbh a tha r’ am faotainn. Sgoilt aon fhear aca as a chéile. Cha robh, agus cha bhì suaicheantas B.S.I. airsan.

CHAN e mìorbhail sam bith a th’ ann an inneal-nighe an dealain—gu dearbh ’s ann a tha e nas fhasa a bhith a’ cunntadh na h-àireamh a tha as an aonais. ’S e, gu ta, rud ùr a bhith ’gam faotainn le inneal goil a’ bhùirn sàs ’nan taobh astigh. Bha móran diùbh so a’ briseadh gu daonnan, agus is e fhuair B.S.I. amach, an déidh dhaibh dà mhìle a bha ’gan cleachdadh a chur troimh dhlùth cheisteanas nach eil iad ro earbsach fhathast idir, is nach fhiach iad an t-airgead a tha iad a’ cosd. Bha cuid diùbh anabarrach slaodach agus cuid eile gun fheum sam bith fo ’n ghréin.

Tha iad a’ toirt rabhaidh cuideachd mu theine an dealain mun tig an geamhradh, agus gum bi iad an sàs gun stad. Bithibh buileach cinnteach gum faic sibh an suaicheantas air teine sam bith a tha sibh an dùil a cheannachd. ’S e an cron as motha iad a bhith a’ deanamh cus teasachaidh air an làr fòpa. Is e fìor chunnart a tha so, agus tha B.S.I. air am focal a thabhairt nach toir iadsan an suaicheantas do dh’ aon a tha deanamh teasachaidh air an làr.

Mu na <eng>SPIN-DRIERS<gai> cuideachd tha iad, as déidh dheuchainnean a lean car ùine, ag innse dhuinn gu bheil am fear as fheàrr dhiùbh a’ fàgail mu 33 per cent de ’n bhùirn ann an aodach cotain agus tha sin fada cus fliuchaidh gu iad a bhith deiseil airson an iaruinn air dhaibh teachd amach asda.

[TD 122]

[Sanasan]


[TD 123]

CUR na mara, no na tìre—chan eil aobhar sam bith an giùlain anns an latha sa bheil sinn beò. Ach, ’s e an rud an cobhair cheart a ghabhail ameasg na tha anns na bùithean. Cluinnear móran mu dheighinn na tha na dòighean-faochaidh-sa a’ toirt leotha ’nan cois de chiurramachd.

Thug na sgeòil-sa air B.S.I. móran rannsachaidh a dheanamh orra air an ràith-sa, agus so mar a tha iad ’gan cur mu ar coinneamh, as déidh sgrùdaidh gu h-iomlan.

Gheibhear cóig sheòrsa gun dhol faisg air an dotar idir. So iad:
<eng>SEALEGS (MECLOZINE HYDROCHLORIDE).
MARZINE (CYCLIZINE HYDROCHLORIDE).
SEREEN (CYCLIZINE HYDROCHLORIDE).
AIRSIC (HYOSCINE HYDROBROMIDE).
KWELLS (HYOSCINE HYDROBROMIDE).<gai>

B’ e na <eng>HYDROCHLORIDES<gai> a b’ éifeachdaich air na chaidh fhiachainn air muir, fad ghrùnn làithean, agus b’ e <eng>MECLOZINE<gai> bu mhath a b’ fhaide a lean. Le sin, matà, b’ ann aon uair san latha a b’ fheudar <eng>SEALEGS<gai> a ghabhail, is trì uairean <eng>MARZINE<gai> is <eng>SEREEN<gai>.

Ach airson turais goirid b’ e <eng>HYOSCINE HYDROBROMIDE<gai> a b’ fheàrr, oir bha iad a’ gabhail buil na bu luaithe.

Anns gach aon diubh ’s e an rud a bhith dearg chinnteach gu bheilear a’ gabhail na dh’ fheumar, cho tric ’s a dh’ fheumar a rèir fad an turais, agus mar a dh’ iarrar an cois an stuth.

’S e an cóinneal mór, aon uair ’s gun gabhar iad, an cron a tha iad a’ deanamh air a’ mhór shluagh an déidh làimh. ’S e <eng>HYOSCINE<gai> as miosa air so, ma thatar ’ga ghabhail car ùine. Chan eil beagan dheth cho dona. Tha e a’ toirt tiormachd air an teanga agus, bhon a tha e deònach air sgleò a chur air fradharc cuid, chan eil e glic a dhol gu cuibhle carbaid sam bith, gu ceithir uairean fichead an déidh an gabhail.

Anns a’ chomh-dhùnadh ’s e an comhairle an seòrsa stuth a thaghadh a rèir fad an turais ma thatar gu bhith car latha air an t-slighe <eng>MECLOZINE: CYCLIZINE<gai> MAS FHEUDAR AN GABHAIL GACH SIA UAIR A THIDE. Biodh sin mar a bhitheas, tha fios math againn gu bheil cur-na-mara agus a sheòrsa sgreamhalachd, gu ro thric anns an inntinn. Có nach aithne cuideigin air an robh gòmadaich mun do thog iad orra idir? ’S e an rud mór dhaibhsan, ma fhuair iad nì sam bith a nì cobhair, sin a chumail ’nan cois gu daonnan, ge be air domhain gu dé na their càch. Tha deagh fhios agamsa, co-dhiùbh, gun rinn mi glé cheàrr, air an t-samhradh a chaidh, air an t-slighe sìos á Leódhus, gun nì a thoirt do Mhairead. Rinn gach nì a bha i air fhaotainn cho cadalach troimh-a-chéile i, car greis an déidh làimh ’s nach tug mi càil dhi; ach cha do rinn iad uimhir de chron oirre ’s a rinn i bhith a’ dìobhairt car leth latha anns an trèana.

A bheil cuimhne agaibh air an iomradh a thug mi air muinntir THIRIDHE, agus na bha iad an ùidh air fhàs de fhlùran Earraich? Am faca sibh an dealbh àluinn—iomair bòidheach de na <eng>DAFFODILS<gai>—a bha ann an cuid de na paipeirean naidheachd, bho chionn mìos no dhà?
Tha sinn an dòchas gun teid leotha, agus gun teid iad bho neairt gu neairt, oir is e so an seòrsa adhartais agus ionnsaigh air rudan ùra a chumas beatha anns na h-eileanan.

[TD 124]

[Dealbh]
Uaigh Iain MhicCodrum, ann an Uibhist-a-Tuath

[TD 125]

Mas fìor beul-aithris is e Colbhasaigh a bh’ air an àite so mun deachaidh a choisrigeadh do Mhoire agus eaglais a thogail ann. Air tùs, is ann a rùnaicheadh gum biodh an eaglais an t-Hogh, ach mar a thogadh na clachairean air feadh na h-oidhche bha sin air a chur ri talamh mun tigeadh a’ mhadainn. An oidhche bha ’n so chuala am fear a bha an urra ris an obair guth a’ ràdh ris: “Seachain Hogh is Homhsta is tog Cill a Mhoire an Colbhasaigh.” Agus sin mar a bhà.

Is ann an Cill Mhoire a tha am bàrd Iain MacCodrum air a thiodhlacadh. Chaidh a’ chlach-chuimhne bhrèagha a chithear san dealbh a chur air an uaigh aige sa’ bhliadhna 1894. Tha i ri faicinn astar math air falbh a chionn gu bheil i sa’ chuid as àirde dh’ an chladh, faisg air a theis-meadhon. Mura b’ e a ghleusdachd fhéin chan eil fhios am biodh rofhas air far an robh uaigh a’ bhaird gus clach-chuimhne a chur oirre. Is ann mar a bha gun d’ iarr e gum biodh e air a thiodhlacadh faisg air geata a’ chlaidh gus gum feumadh a h-uile duine a thigeadh asteach coiseachd seachad air an uaigh aige. Chan e sin a mhàin, ach shonraich e a’ chlach a bha gu bhith oirre mar charragh-cuimhne—cnap mór gun chumadh gun eireachdas a chuir iongantas gu leòr air daoine. Ach ’s e a thuirt e fhéin gum biodhte a’ faighneachd có air a bha a leithid de chloich ghrànda, agus mar sin gum biodh lorg air far an robh e feadh linntean ri teachd. Leis mar a tha an cladh air at chan fhaicear ach fìor mhullach na cloiche so an diugh a’ nochdadh troimh ’n talamh. Cha mhotha na sin a tha an uaigh aige faisg air a’ gheata, a chionn gun do mheudaicheadh an cladh seach mar a bha e ri linn a’ bhàird.

A réir na clach-chuimhne, b’ e bliadhnaichean beatha MhicCodrum 1710-1796. Ach chan eil so ceart. Rugadh e an Cladh Chomhghain, an Aird an Runnair c. 1700 agus dh’ eug e air Airigh a’ Phuill an Eabhal, ’s e “faisg air ceithir fichead bliadhna a dh’ aois,” air an l4mh latha de ’n Ghiblein, 1779. U. M.

(’S ann bho’ n Dotair Dòmhnall Dòmhnallach, á Giosladh, a fhuair sinn dealbh na cloiche. Thogadh an dealbh sa’ bhliadhna 1897.)

[TD 131]

A’ Bhana Mhuileach
Fear an LOCHAIN DHUIBH

Trosg le sgeul Biadh is taitneas (Mac Dhonn Ghall)

BHA sinn uile ’nar suidhe mu ’n teine, tràth feasgar, an uair a thubhairt mo mhàthair gun rohb am bàta aig Gilleasbuig Mór air tighinn gu port. “Matà, ’s fheàrr dhuit-sa, Iagain,” arsa m’athair rium fhéin, “ruith sìos far a bheil i. Ma bhios trosg aige ri sheachnadh is cinnteach gun toir e seachad gu fialaidh. Bu dual dha sin.” B’ e toiseach a’ gheamhraidh a bh’ ann agus bha an dorcha air tighinn mun do chuir mise m’aghaidh air a’ cheum rathaid gu tigh an duine chòir a bha car mu mhìle gu leth air falbh. An uair a ràinig mi bha cuid de mhuinntir a’ bhaile cruinn—Seumas Dhòmhnaill, Domhnallaidh Fhearchair, Alasdair Cholla, agus fìor sheanachaidh an Eilein—Iain Alasdair Aonghais. Chuir Mairi Mhór, bean an tighe, fàilte cridheil orm agus cha b’ fhada gus an robh ceapaire brèagha coirce agus deoch de bhainne blàth ’nam dhòrn. Tha fios gum faighinn trosg, ’s mì gheibheadh, is fhuair mi sin, trosg cho math is a thàinig riamh as an Linne Dhuibh, uimhir agus a b’ urrainn dhomh a ghiùlan air mo dhruim ann am poca.

Bha na fir a’ bruidheann anull is anall air iomadh rud an uair a dh’ fharraid Domhnallan Fhearchair de Iain Alasdair Aonghais an robh dad de sgeul aige air an té ud a bha ’na ban-altrum an cùirt Rìghrean nan Ruiseanach. “An e sin a’ bhana-Mhuileach?” fhreagair Iain. “A’ cheart thé,” arsa Domhnallan. “O, chan eil agad an sin” thabhairt Iain, “ach rud a thachair, ach bhon a tha am balachan an so còmhla ruinn anochd,” is e a’ smèideadh rium fhéin suidhe ri thaobh, “tha mi coma ged a dh’ innsinn dhuibh dìreach mar a bhà, is theagamh mar sin gum bi sgeul aige-san oirre an déidh dhuit-sa agus dhòmhsa a bhith air falbh,” ars esan. “’S tric a chuala mise a h-eachdraidh bho Sheumas, brathair mo mhàthar—fear a bha gu math eòlach air a cuideachd.

“B’ e nighean do Iain MacFhionghuin a bha faisg air Grìbunn san Eilean Mhuileach a bh’ ìnnte agus b’ e “An Gobha Fada” a theireadh iad ri h-athair. Bha e an deagh shuidheachadh oir a réir mar a dh’ innseadh dhòmhsa thug e an deagh chothrom do gach aon d’a theaghlach. Is coltach gun d’ rinn e an deagh sgillinn le bhith a’ ceannach is a’ reic chruidh. Biodh sin mar a thogair, dh’ fhàs Caitrìona, ’s e sin an t-ainm a bh’ oirre, suas gu bhith cho cuimir ’na pearsa is a bha i beusach ’na gluasad. Gu dé th’ agam air dhuit, matà, ach turus a bha sud gun tainig piuthar a màthar a bha pòsda aig fear Mac a’ Ghobhainn an Dun-Eideann air sgrìob a choimhead nan càirdean. Nis, a chionn is nach robh teaghlach aice fhéin dh’ iarr i cead Caitrìona bheag a thoirt leatha. Ged bu ghoirt leis a’ ghobha dealachadh ris an nighinn aige dh’ aontaich e, oir bha làn fhios aige gum biodh cothrom aice deanamh gu math na b’ fheàrr air a son fhéin sa’ bhaile mhór na bhiodh aice aig an tigh. Sin mar a thachair. Thog Caitrìona oirre le piuthar a màthar, agus gun aon lide ach an fhìrinn, a Dhòmhnaill, có thàinig a dh’ ionnsaigh an tighe ach càraid á Sasunn. Ghabh iad a leithid de spéis

[TD 132]

de Chaitrìona is nach deanadh dad an gnothach ach gum feumadh i dol leotha gu companas a chumail riutha is iad a’ dol air chuairt air feadh na h-Eòrpa. Nis, bha sin sa’ bhliadhna ochd ceud deug is a ceithir, an uair nach robh Catrìona ach na sia bliadhna deug, agus a bheil fhios agad có a cheangail is a ghabh aig a’ chiste aice an àm dhi falbh? Innsidh mi sin dhuit cuideachd. Bha gill’ òg Tormod MacLeòid a bha ’na oileanach an Dun-Eideann aig an àm.”

“Am b’ e sin ‘Caraid nan Gaidheal’?” dh’ fheòraich Alasdair Cholla.

“An dearbh fhear. Tha thu dìreach aige,” fhreagair Iain, “agus is iomadh uair a choinnich e ri Catrìona oir bu tric dha a bhith a’ tadhal an tighe.

“Co-dhiùbh, ameasg gach baile eile a thadhail iad ràinig a’ chàraid is Catrìona leotha <eng>St. Petersburg<gai> san Ruis. Bha a’ chàraid eòlach air an Teaghlach Rìoghail an sin agus a chionn is gu robh iad mùirneach leotha fhuair iad cuireadh bho ’n dara <eng>Czar<gai> Alasdair dol do lùchairt an Iompaire. B’ fheudar do Chatrìona dol cuide riutha. Chuir e annas mór air an Iompaire a’ leithid de nighinn òig fhaicinn cho fada bho ’n dachaidh agus gun a bhith a’ leudachadh air a’ chùis ghabh iad a’ leithid de thlachd dhith is gun d’ iarr is gun d’fhuair iad cead i bhith aca mar bhan-altrum do ’n chloinn aca.

Nis, bithidh cuimhn’ agaibh fhéin mar a bha e a’ cur iongnaidh air daoine cho fileanta is a bha Alasdair an dara <eng>Czar<gai> sa’ Bheurla an àm dha a bhith air thurus do Lunnainn. Rachadh aige cuideachd air beagan conaltraidh a dheanamh anns a’ Ghàidhlig, is cha b’ e esan a mhàin an aon fhear de ’n Teaghlach Rìoghail a chuireadh fonn ri iomadh òran Gàidhlig. B’ fhurasda dhuinne sin a thuigsinn oir nach b’ i Catrìona bheag a bha ’na companach is ’na banaltrum dhoibh. Is iomadh uair a bhiodh eilean àghmhor nan àrd bheann fuara a’ tighinn dlùth fainear dhi le iomadh cuimhne chùbhraidh air na seann chàirdean agus cainnt a daoine aig an tigh.”

“Chuala mi iomradh air a sin ged a bu duilich leam a chreidsinn gu robh eòlas sam bith aca air a’ Ghàidhlig,” arsa Seumas Dhòmhnaill.

“Is iomadh rud a tha duilich a chreidsinn a tha fìor” fhreagair Iain.

“Ach, Iain,” dh’ fheòraich Domhnallaidh, “nach ann an <eng>St. Petersburg<gai> a chaochail i?”

“Gabh thusa an gnothach air do shocair,” fhreagair Iain, “chan eil deagh sgeul nach tig gu ceann ma leigeas tu leatha. Is iomadh rud eile a thachair mun do chaochail Catrìona. Mar a bha mi ag innseadh do ’n òganach ann an so, bha i an cùirt nan Rìghrean Ruiseanach gus an do thòisich cogadh a’ Chrimea. Bha i a’ faireachdainn an sin nach robh e ceart dhi a bhith an sud is na Ruiseanaich a’ leòn is a’ marbhadh a luchd-dùthcha is dh’ iarr i cead an dùthaich fhàgail.

Cha robh an Rìgh Nicolas idir, b’ e sin mac do Alasdair an dara <eng>Czar<gai>, deònach dealachadh rithe is i air fàs sean is dh’ fharraid e dhi an robh dad sam bith a b’ urrainn dhà-san a dheanamh air a son. Thug i taing dha is thubhairt i nach robh, ach aon rud a bu mhath leatha, agus b’ e sin, gun tugadh e òrdugh do chuid shaighdearan a bhith tròcaireach ri Gaidheal sam bith a thuiteadh ’nan làmhan mar leòntach no mar phrìosanach. Gheall an Rìgh sin agus thug e an t-òrdugh

[TD 133]

iomchuidh d ’a chuid airm agus mar deach an t-òrdugh sin a choimhlionadh cha b’ ann aige-san a bha ’choire. Chaidh Catrìona an sin, a Sheumais, mas math leat fios a bhith agad, a dh’ fhuireach le té ris an abradh iad <eng>Madame Stianta<gai>.”

“Feumaidh gu robh i air gabhail aice gu math. Cha bhiodh i falamh,” arsa Seumas.

“’S i nach robh, oir is iomadh sìneadh math a thug an Teaghlach Rìoghail dhi. Co-dhiùbh, mar a chuala mise, thug i iasad dà mhìle punnd Sasunnach do Chòirneal Ruiseanach, fear Kuriakoff, agus bha e mar chùmhnant gun dìoladh e gach sgillinn air ais dhi, agus nam b’ e is gum falbhadh esan air thoiseach oirre gheibheadh i a cuid fhéin is mìle eile a bharrachd. Ach cha b’ ann mar sin a thachair. Chaochail Catrìona Bheag an toiseach agus ged a sgrìobh i ’na seann aois do a càirdean ann am Muile ag innseadh mar a bhà, cha d’ fhuair iad sgillinn ruadh. Chuir iad an gnothach an làmhan luchd lagha ach cha robh aca ach saothair an dìomhain. Rachadh agam air ainm nam fear-lagha innseadh dhuibh ach chan e sin ar gnothach-ne.

“Bha thu a’ farraid am b’ ann an <eng>St. Petersburg<gai> a chaochail i, a Dhòmhnaill. Chunnaic mise cùnntas air mar a bhà an uair a thàinig a’ chrìoch oirre. ’S e sgeul a tha sin cuideachd. Dar a thainig anmhuinneachd na h-aoise oirre is a ghabh i ris an leaba bha e ’na chleachdadh aig an Impire tighinn gach latha far an robh i gu bhith a’ leughadh a’ Bhìobuill dhi, agus b’ e sin am Bìobull as an robh i fhéin ’gan teagasg ’nan òige.

“Latha bha sud air dhà tighinn far an robh i, bha i cho fada leis, is nach d’ aithnich i e. Chrom e sìos a dh’ amharc oirre agus, ars esan ‘A Chatrìona, nach eil thu ’gam aithneachadh—nach aithnich thu d’ Impire?’

“Ach bha Catrìona air tarraing dlùth do Rìgh gu math na b’ àirde. Air latha an tiodhlacaidh bha an t-Impire sa’ chuideachd is ministear Breatannach air ceann na seirbhise. Cha leigeadh an t-Impire do neach sam bith a cur sa’ chiste ach e-fhéin is a bhràthair—an Diùc Sergius. Ghabh an Rìgh a ceann agus an Diùc a casan agus thog iad i gu caomh do ’n leaba chumhang. B’ e latha mosach geamhraidh a bh’ ann air latha an tiodhlacaidh ach ged a b’ è, choisich an Rìgh, an treas Rìgh Alasdair, Impire Ruisia, dà mhìle do ’n chladh gus am faiceadh e Catrìona Bheag air a cur do ’n uaigh le làimh fhéin.”

[Sanas]

[TD 134]

“Ach stad ort, a Dhòmhnaill,” arsa fear an tighe, Gilleasbuig Mór, “nach do rinn am fear ud a bha leis an Dotair Mór MacIain iomradh air aon d’ a sinnsir?” “Is iomadh rud air an do rinn am fear ud iomradh” thubhairt Iain, “ach rinn e sin ceart gu leòr, fear Calum Mac Dhòmhnaill a bha an Ulbha a chaidh a bhàthadh air turus air an robh e eadar Innis Choinnich is Ulbha.” “Is a bheil lorg air na daoine do ’m buineadh i?” dh’ fheòraich Domhnallaidh. “Tha fhios gu bheil,” fhreagair Iain. “Theirinn-sa gur e Dòmhnall MacFhionghuin, fear na Gàidhlige anns a’ Chathair an Oilthigh Dhun-Eideann as fhaisge dhi, oir b’ e Catrìona nighean do bhràthair a sheanar. Sin a nis na th’ agam dhuibh an nochd agus, ’ille,” is e a’ tionndadh rium fhéin, “cùm thusa cuimhn’ air na thubhairt mi oir chan fhaod e bhith gun deanar dearmad air sgeul a bhith aig daoine air eachdraidh Chatrìona. Feuch gun dean thu luaidh oirre.”

Sin dìreach brìgh is aobhar mo sgeòil dhuibh, agus an déidh na chuala mi is tric a bhuail e orm gur iomadh rud a bharrachd a gheibh gill’ òg a théid a dh’ iarraidh trosg air na bodaich san tigh chéilidh.

Dh’ fhalbh na fir sin uile is chan eil air fhàgail de thigh ’Illeasbuig Mhóir ach na ballachan lom. Dh’ fhalbh na daoine còire a bhiodh a’ tadhal san fhàrdach fhialaidh, agus dh’ fhalbh leotha móran a bha luachmhor. Is mise ’nam aonar na tha beò dhiubh sud an diugh gu sgeul Iain Alasdair Aonghais a thoirt dhuibh.

[TD 140]

GNATHASAN CAINNTE

Gnathasan cainnte Innse Gall nach fhaighear, fhad’s is fhiosrach mi, ann am facalair:

rùileach … rùrach

almsadh … “seansa”—<eng>“opportunity”<gai>

àmas … faothachadh, <eng>“respite”<gai>

mòraids … <eng>“moorings”<gai> Mar is tric ’se mònaids a their sinn

iollaichean … <eng>“old clothes”<gai> e.g. Chuir e air seann n-iollach de chòta is e gu bhith ris a’ ghual. Tha am facal so aca a bhàrr air an fhacal piullag; (peallag ar réir nam facalair). Tha iollach a’ toirt dealbh air aodach nas truime is nas motha na “piullag”

grisead no crisead … greased, <eng>“hurry, hasten”<gai>—Cris ort = <eng>“Hurry up”<gai>

clatradh … <eng>“heavy bumping in head-on seas,” <gai> e.g. Thug iad droch chlatradh dhi a’ cothachadh a’ ghéile

bearraid … <eng>tool, implement, equipment.<gai>

garraichdeadh … <eng>a sudden burst of bad weather.<gai>

tunacail no tunachdail … <eng>“rocking to and fro,” often used of an old person’s gait<gai>—Tha chailleach anull an rathad anns an tunacail.

air fad-fiaraidh … <eng>“completely, altogether.”<gai>

gorrochdadh … <eng>“lurch.”<gai>

mac-mo-laghachain … tha laghachan mar as trice air a sgrìobhadh mar “laochan”, ach ar réir an fhuaim, ’s ann bho laghach is dòcha e thighinn—laghach = <eng>likeable<gai>.

tolach … talach.

I.P.

[TD 141]

Anns An Fheasgar
DOMHNALL R. MOIREASDAN (Scalpaidh na Hearadh)

AM feasgar—bha a’ ghrian air a réis a ruith troimh ghlas aon latha ’s a nise a’ cromadh air cùl an taibh-siar a bha mar aon leac de ghloine a’ deàrrsadh mar ùr-sgàthan fo a solus féin. Ise a’ cromadh, a’ fàgail an iar-speur crà-dhearg, mar fuil laoich. Bliadhnaichean nan iomadh bliadhna bhon thòisich i ri triall. Càit a bheil pàilliun a clos? I gun fhaochadh. ’S ciùin rèidh a siubhal. Tosdach. ’S i sìor laiste ri aimsirean eugsamhail. Seadh, a’ ghrian a’ laighe, am feasgar a’ ciaradh. Bha mise anns a’ mhòintich air feasgar mar so air chuairt. Bha mi ag imeachd suas ri taobh bruthaich nuair a thug mi ’n aire do dhuilleig pàipeir air an fheur. Thog mi i. Bha sgrìobhte an Gàidhlig oirre na ceistean so gun freagairt maille riutha:

(1) Có am bàrd a thuirt:—
Slatan glas nan craobh calltuinn,
An critheann càm agus geanm-chnò?
(2) Innis ainm an ùghdair a sgrìobh an leabhar “Dùn Aluinn.”
(3) Dé a’ bhliadhna a chaidh Comunn na Gàidhlig an Lunnainn a stéidheachadh?
(4) Dé a’ bhliadhna air an do dh’ fhàg an tuath Eilean Hirt?
(5) An e eun no pìos-craoibhe no beathach a th’ ann an “cabar-coille”?
(6) An geall thu a’ Ghàidhlig a bhruidhinn ’s a leughadh ’s a sgrìobhadh cho math ’s as urrainn dhut fhad ’s a bhios tu beò?

Mura geall, carson?

An nì deireannach a bha sgrìobhte air an duilleig:
“Sgrìobh iomradh eadar cóig cheud agus sia ceud facail mu ’n chuspair ‘Feallsanachd’.”

Chan eil teagamh nach ann troimh sgioba a bha muigh air a’ mhòintich a’ buain mhòineadh a thainig am pàipear gu bhith an sud. Nuair a bha an sgioba ri biadh bhiodh am pàipear mar chòmhdach air càis no rudeigin dhe’n t-seòrsa sin, agus thilgeadh air falbh air an làr mar sin e. Thainig e á tigh anns an robh sgoilear air choreigin.

Co-dhiùbh, bhithinn toilichte an t-iomradh as fheàrr fhaicinn air a’ chuspair “Feallsanachd” ann an clò ann an Gairm. Dh’ iarradh sinn air gach neach a tha deònach air oidhirp a thoirt air iomradh a dheanamh air a’ chuspair a dh’ ainmich sinn iad a chur na h-oidhirpean gu fir-deasachaidh Gairm, agus freagairt nan ceistean an cois gach iomraidh. Saoilidh sinn nach eil na ceistean duilich am freagairt. Siuthadaibh ma thà, theirigibh gu fiachainn.

[Sanas]

[TD 145]

Hiort An Diugh
Le SEUMAS A. MACAOIDH

ANN an Gairm an Earraich, 1958, chunna mi iomradh a rinn Tom Weir air Hiort (Beatha Ur Air Seann Eilean) agus shaoileam gum bu toil leibh facal eile a chluinntinn bho fhear a bha thall ’s a chunnaic. Tha mise anns an arm mi fhéin, agus an sàs ann an obair nan rocaidean. Mar sin tha mi eòlach air an ath-nuadhachadh a thainig air Hiort bhon a ghabh an R.A.F. os làimh e ann an 1957.

Cha robh balaich an R.A.F. air an eilean ach beagan is bliadhna anuair a chuireadh an t-eilean agus obair nan rocaidean ann am Beinn a’ Bhaodhla ’s an Uibhist fo ùghdarras an airm. Ach fhad ’s a bha an R.A.F. air Hiort rinn iad obair ionmholta. Thug iad asteach cumhachd an dealain agus plumaireachd. Thog iad stèiseanan reudar air cnuic an sud ’s an so. Rinn iad rathad mór (rud nach robh riamh roimhe air Hiort) cho grinn agus a tha anns na h-Eileanan an Iar. Chùm an t-arm air adhart an obair sin agus tha gach comhfhurtachd agus goireas aig na gillean a tha air Hiort an diugh ged a tha an t-eilean cho aonaranach ’s a bha e riamh. Fad a’ gheamhraidh tha na saighdearan an crochadh air tràlairean Fleetwood airson an cuid litrichean, ged a rinneadh oidhirpean bho chionn ghoirid na litrichean a thilgeil gu talamh á itealan far Bheinn a’ Bhaodhla.

Mar a bu dual do na seann Hiortaich fhéin, bithidh na saighdearan fhathast a’ deanamh post de ’n Chuan Shiar le bhith a’ cur litrichean am broinn chanastairean. Thogadh litrichean á Hiort ann an Càrlabhagh agus air Tairbeart na Hearadh bho chionn ghoirid. Ach chan eil na saighdearan uile gu léir an urra ris na canastairean—’s iad fhéin nach eil! Tha fón a nise eadar an t-eilean is tìr mór agus faodaidh saighdear bruidhinn r’ a bhean no r’ a chruinneig trì uairean san t-seachdain ma thogras e.

Tha bàtaichean as na ceithir ranna ruadha a’ tadhal Hiort. Dh’ òl mi fhéin coifi còmhla ri Niribhidhich far tràlair, branndaidh còmhla ri fir-ealain as an Fhraing, agus fìon dearg còmhla ri iasgairean Spàinnteach. Bithidh na bàtaichean sin a’ tadhal an tòir air dotair, no air cuideachadh le ’n cuid einseanan. Agus gheibh iad cuideachadh gun sóradh.

Bha aon turus a leigheis an dotair againn Spàinnteach a bha tinn. Mar dhuais fhuair an dotair ceithir fichead pùnnd de throsg agus deich botuil de fhìon! An toiseach cha robh na Spàinntich idir measail oirnn, oir b’ àbhaist dhoibh a bhith a’ cromadh air Hiort agus a’ togail chaorach agus fhulmairean. Ach tha sinn còirde a nise. An dràsda ’s a rithist thig grunnan dhiubh air tìr airson feasgar céilidh—film agus canastairean liùnn!—agus chan iarradh sibh feasgar a b’ fheàrr.

Anns a’ Chéitein so chaidh, thadhail bàta Niribhidheach—Am <eng>Meteor<gai>—oirnn agus i làn de urracha móra bho’n <eng>National Trust<gai>. Thàinig feadhainn aca air tìr agus am feasgar sin fhéin thug iad cuireadh dhuinn uile air bòrd a’ bhàta. Nam faiceadh sibh an t-suipeir a fhuair sinn.

Tha mi air móran a ràdha mu ’n luchd tadhail a bhitheas a’ tighinn an taobh a tha sinn. Chan eil sin ’na chùis iongnaidh oir is iadsan an aon chur-seachad a tha againn rè nan làithean aonaranach fada.

[TD 146]

[Dealbh]
Seumas MacAoidh air sràid an t-sean bhaile.

Gus sgial a chumail air cùrsa dusan rocaid no mar sin fad an t-samhraidh tha deich duine fichead air Hiort a shamhradh ’s a gheamhradh gus na h-innealan prìseil a chumail an òrdugh. Bithidh na gillean sin a’ faireachdainn na h-ùine fada, gu h-àraidh anns a’ gheamhradh anuair a tha na làithean fuar agus na h-oidhcheanan buan.

Is mise oifigeach an fhòghluim airson na réiseamaid agus tha e an urra riùmsa na gillean a chumail air an dòigh. Gu fortanach chan iad na gillean againne an seòrsa nach tig beò gun telebhisean agus dannsaichan. Cha deanadh sin an gnothaich! Tha leabharlann againn anns a bheil còrr agus mìle leabhar, agus tha féill mhór orra. Bhon a tha Hiort cho brèagha mar eilean tha móran de na saighdearan déidheil air togail dhealbh agus tha mi a’ creidsinn gu bheil luach nan ceudan not de chamaran is eile air an eilean. Saoirsneachd, rud air a bheil na saighdearan déidheil. Lòrg iad an seann tigh-fo-thalamh anns an robh fùdar air a chumail ri lìnn a’ chiad chogaidh agus rinn iad seòmar saoirsneachd dheth. An sin bithidh iad a’ deanamh àirneis de gach seòrsa gus an seòmraichean fhéin a sgeadachadh.

Ré an t-samhraidh so chaidh, thòisich iad air geòlachan canabhais a dheanamh agus gann a chreideadh sibh na h-astair a shiubhail cuid aca amach ’s asteach mu òban Hiort. Ach is fheàrr le móran seòltaireachd as sàbhailte, agus bithidh iad a’ cur seachad na h-ùine ag iasgach liùtha no rionnach no giomach as na bàtaichean beaga tapaidh a bhuineas do ’n arm fhéin. Tha iad math air a’ ghiomach agus tha e gu tric air a’ bhòrd.

[TD 147]

So mar a fhuair sinn na cléibh ghiomach. Aon latha thainig long Fhrangach asteach do ’n bhàgh agus—gu tur an aghaidh an lagha—thòisich i a’ cur chliabh. Nochd te de bhàtaichean an airm timcheall an rubha agus nach ann a shaoil na Frangaich gur i bàta gleidhidh an iasgaich a bh’ innte agus rinn iad as. Chaidh iad asteach do Bhàgh a’ Ghlinn ach, mar a rinn mì-fhortan, nach ann a lean bàta an airm iad an tòir air fasgadh. Bha na Frangaich a nise seulaichte gu robh an lagh as an déidh agus thug iad an casan leotha buileach glan. Greis an déidh sin chaidh feadhainn de na saighdearan amach agus thog iad na cléibh ’s iad loma làn de ghiomaich agus cha robh sinn gann de chléibh riamh bho ’n uair sin.

Anuair a bhitheas dorchadas a’ gheamhraidh ’gar cuartachadh bithidh sinn anns an t-seòmar cluiche ris na <eng>billiards<gai> no na cairtean. Sin no ag éisdeachd ris an ràdio agus ris a’ ghramafon. Chan eil an ràdio idir math. Chan eil <eng>Radio Luxembourg<gai> dona ach tha am B.B.C. uabhasach fann.

Ann an eilean a tha ainmeil airson a chuid eun chan eil e idir ’na iongnadh gu bheil móran de na saighdearan a’ gabhail ùidh anns a’ bheatha a tha a’ taomadh mu na creagan, agus tha feadhainn dhiubh ag ionnsachadh mu na h-èoin. Tha Seòras Mac’Ill’Fhaolain á Loch Baghasdal fìor sgileil mu na h-eòin mhara. Tha Caiptein Boddington, an dotair, cho èasgaidh anns na creagan agus a bha na Hiortaich bho shean.

Tha na saighdearan a’ cuideachadh an <eng>National Trust<gai> le bhith a’ gleidheadh nan seann tighean, agus chan eil milleadh ’ga dheanamh air aon nì anns a bheil mìr eachdraidh. Tha seann tigh a’ bhàillidh ’na thigh aig na h-oifigich, ach tha e nise air a sgeadachadh le solus dealain, uisge teth is fuar, seòmraichean ionnlaid, agus eadhoin innealan nigheadaireachd. Cha bhitheadh Iain MacAoidh, minister na h-Eaglais Shaoir a bha a’ riaghladh Hiort anns an naoidheamh linn diag, idir toilichte nam faiceadh e a sheann mhansa ’na thigh spòrs aig na <eng>sergeants<gai>. Ach tha an eaglais fhéin air a cumail gu maiseach, sgiobalta, agus bha corra sheirbheis innte an uiridh.

Bho chionn ghoirid, thadhail seann Hiortach air eilean a bhreith: Sergeant Calum Mac’Illeathainn. Bha e ’na bhalach beag anuair a chaidh Hiort fhàsachadh agus thug e greis a’ coimhead ’s a’ cuimhneachadh air na seann làithean. Dh’ aontaich esan gun do rinn an R.A.F. agus an t-arm obair mhór, agus gun do dh’ ath-nuadhaich iad an t-eilean gun milleadh air an t-saoghal a dheanamh.

[Sanas]

[TD 149]

Gillean Mhuideart

(Bho làmh-sgrìobhainnean an ATHAR CYRIL DIECKHOFF)

Air séis: Fear a’ bhàta

’Illean Mhùideart, gillean treuna,
Gum bu slàn leibh ’s gach àite an téid sibh,
’Illean Mhùideart a dh’ fhàg an dùthaich
Gu cridheil sùnndach, nach diùltadh éirigh.

’S iomadh oidhche chridheil, shùnndach
A bha sibh còmhla mun d’fhàg sibh Mùideart,
A bhiodh sna bàilltean ’s a dhannsadh àluinn
’S cha robh an àicheadh a’ dol air ùrlar.

Gillean smearail a bha dìleas
Mar bu dual dhaibh a bhith bho ’n sinnsearachd,
A sheas gu cuanta ’s a bha rìoghail
a’ geàrd na rìoghachd riamh bho ’n nàmhaid.

Gillean mìllteach nach gabhadh strìochdadh
A chùm an Rìoghachd ’s gach nì bha riatanach,
A sheas ri stàirneachd ’s iomadh ànradh
’S a chlaoidh an nàmhaid a dh’ fhàs ro lìonmhor.

Gillean calma a sheasadh fuaradh
’S tha daonnan a’ siubhal chuaintean;
Tha còmhlan òg dhiubh, ’s iad aontach còrdte
Fo ’n bhrataich bhòidhich air bòrd san Néibhi.

’S e fliot na Gearmailt a fhuair am bualadh
’S ann aig Iutland a chaidh an ruaig orr’,
Bha Beatty ’n òrdugh, ’s e dol mun cuairt dhaibh
’S gun d’ rinn e targaid dhe ’n té bu luaithe.

Gun toir Breatainn air gun strìochd e
Is gun dean e suas na fiachan,
Gum bi e searbh dha mu’m pàidh e ’n t-ainbheach
’S an St. Helena ni e an cunntas.

’S chaidh an Kaiser a chur air fògradh
As a’ Ghearmailt a nunn dh’ an Olaind,
Gur iomadh màthair a dh’ fhàg e brònach
Agus té a chaill a céile pòsda.

’S bithidh sinn beò an dòchas làidir
Gun téid an Kaiser, e fhéin ’s a chàirdean,
A chur an iarunn gu ’n teid a strìochdadh
San eilean fhiadhaich mu ’n iadh an sàile.

[TD 150]

’S e mo dhùrachd gun till sibh sàbhailte
Dh’ ionnsaigh ’n àite san deach ur n-àrach,
Tha cuid dhiubh ìosal ’s iad fuar ’nan sìneadh
A bha ro dhìleas do thìr nan àrd-bheann.

’S bidh mi tuilleadh gu tùrsach deurach,
A’ caoidh na h-òigridh bhiodh leam air chéilidh,
Na gillean òga bha daonnan còmh’ rium
A’ seinn nan òran ’s bu mhór mo spéis dhiubh.

Oran a chaidh a dhianadh do ghillean Mhùideart an àm a’ chogaidh, le Iain Dòmhnallach ann an Gleann Uig, Mùideart.

’S e ‘An Caiptean’ am far-ainm a bhiodh aca air Iain Dòmhnallach. Bha e a’ gabhail còmhnaidh anns an tigh aig a’ Chreig-Eidheinn. Bha an t-òran so an còmhnuidh air a ghabhail aig toiseach na cuirme Nollaige ann an Gleann Uig.

Sgrìobh an t-Athair Dieckhoff e bho aithris an ùghdair ann an 1922, agus fhuair e leth-bhreac eile dheth á làmh-sgrìobhainn a bha aig Sìneig NicUalraig, an Oifis a’ Phuist, an Gleann Uig, sa’ bhliadhna 1935. Tha sinn gu mór an comain Dom Mark Dilworth, a chuir an t-òran so thugainn.

[Sanasan]

[TD 151]

Na ‘Towries’
AM BARD BOCHD

DH’ AITHNICH mi gu robh iad ann an top nan ad mu rudeigin a cheart cho luath ’s a dh’ fhosgail mi an dorus. Bha Coinneach ’na shuidhe anns a’ chathair àbhaiseach ’s cha b’ e an cuireadh a b’ fheàrr a bha ann an las a shùilean. Bha Scotaidh ’na shuidhe mu choinneamh ’s a dhruim cho dìreach ri geamhlaig, ’s a aodann cho feargach ris an fhuil a bha bagairt brùchdadh troimh ghruaidhean. Bha an dithis eile a bha stigh ri fiachainn mar a b’ fheàrr ’s a b’ urrainn daibh an gàire a shlugadh; nì nach eil furasda nuair a tha ’n dà choileach ud an amhaichean a chéile.

Aig an àm so de’n bhliadhna—ma Shamhainn—’s e co aige as fheàrr a tha rùda is tric a tha ag aobharachadh dearbhaidh is aimhreit anns a’ bhaile so, agus shaoil mi gum b’ e so an cuspair a bh’ aca; ach cha b’ è. B’ e Comunn Ur nan Croiteirean a bha ri faighinn stialladh agus moladh.

“Smaoinich,” arsa Scotaidh, ’s cha mhór nach do sgoch e cnàimh an droma leis cho cas ’s a thionndaidh e riumsa, “smaoinich air an triuthaire a tha ag aoireadh ann an rabhd, daoine urramach a tha ri deanamh an dìchill airson airgead is obair a thoirt do’n eilean; a’ cur sìos air daoine tuigseach fòghluimte a tha ri fiachainn ri a stiùireadh gu àrd-inbhe agus ionmhas; ag aideachadh gum b’ àill leis an truaighe a tha e ri faighinn gach seachdain bho ’n Bhòrd, na tuarasdal maighstir-sgoile airson frithealadh aig bòrd do Ghoill. ’S cha b’ e sin a mhàin, ach bha de bhathais air na chuir e a chomhairle riumsa ’n ann chon a’ Ghazette no an ann chon a’ Ghairm a chuireadh e an rabhd so. ’S nuair a chomhlairich mi e gur e an teine an aon àite bha airidh air a’ bhàrdachd chaidh e ’na dhreamaisg rium ’s mar a biodh tu fhéin air nochdadh tha mi an dùil gu robh e air m’òrdachadh chon na sitig.”

“’S tric a tha an t-sitig ro mhath dhut,” fhreagair Coinneach a’ coimhead cho greannach ri circ ghur, “ach cùm air an fhìrinn cho dlùth ’s a thig agad air. Cha do ruith mise sìos aon anam a tha air a’ chomunn ùr ’na mo labhairt no ’na mo bhàrdachd. Ach càiridh mi gu bun nan cluas am beachdan mun a tig iad orm, agus ruithidh mi sìos cuideachd na glaoicean a ni fàileadh airgid fad as an dalladh ’s a thogas caistealan móra ’nan inntinn, mus tog iad aon ‘<eng>chalet<gai>’ air a’ chroit. Obair is airgead tha thu ’g ràdh. O seadh! Mìle nota ann an trì mìosan an t-samhraidh!

“Dé their an Comunn so ruibh? Togaibh <eng>chalets<gai>—ge be air bith gu dé tha sin—air a’ chroit. Dusan dhiubh! Na fàgaibh cùil na clòsaid gun leabaidh ’s caidlibh fhéin air cùl nan cruach. Thugaibh asteach Sasunnaich ’nan sgaothan is oibrichibh gu dìblidh dhaibh, ’s cha robh an duine saidhbhir a bha anns an fhìrinn cho saidhbhir ’s a bhitheas sibh. Dèan thusa sin a charaid ’s ni iad tràill dhiot—chan e gu feumte móran na càil idir airson sin a dheanamh dhìot-sa—ach tha feadhainn ann a bhuineas dhut fhathast aig a bheil meas orra fhéin. Cainnt nan coimheach ’na do chluasan bho mhoch gu dubh; ’gad òrdachadh mar chù gun urram. Fead an t-Sasunnaich ’na mhaighstir ’na do thigh fhéin, ’s

[TD 152]

do chaoldruim air bhanntaichean ri cur do mhàs dha’n adhar air am beulaibh. Chuireadh do sheanair car-a-mhuiltean anns an talamh nam biodh fios aige air an dol-amach ris a bheil do dhùil.”

“Chan eil nì a dh’ fhios agad air co air a tha thu mach,” arsa Scotaidh nuair a leig Coinneach anail. “Cha leig an leisg leat smaoin a thoirt oirre. Chan eil duine anns a bheil ciall nach aidich gur e rud math do ’n eilean a bhiodh ann nan tigeadh barrachd de na ‘towries’. Seall air na Sgiathanaich.”

“Seall fhéin orra,” fhreagair Coinneach, “Tha an Leódhusach air tuiteam gu mór mór bho ’n staid anns na chruthaicheadh e an latha sheallas e suas ri Sgiathanach. Dé rinn Sgiathanach ’na thìr fhéin a riamh ach beagan uisge-beatha, ’s tha sin ’ga fhàgail an diugh le làimh ri dhosan a’ frithealadh Shasunnach.”

“Tà a Choinnich, tha Scotaidh ceart,” thuirt Aonghus Ruadh, “B’ fheàirrde an t-eilean, agus b’ fheàirrde sinn fhìn e nan tigeadh barrachd de luchd turuis a thadhal oirnn.”

“Cluinn am fear a tha ri bruidhinn,” arsa Coinneach. “Tha seanfhacal aig na Ruiseanaich a charaid—agus biodh fios agad gu bheil na Ruiseanaich fad-fhaicsinneach, chì iad eadhon gu cùl na gealaich—tha seanfhacal aca a tha ’g ràdh gu bheil sabh feir an aoigh an ceann trì latha. ’S cha tug do mhathair-chéile á Bhaltos an t-seachdain agad an uiridh nuair a bha thu a’ guidhe gu falbhadh cuideigin leatha as do shealladh—agus nam biodh a casan roimpe gur e a b’ fheàrr. ’S tusa aon fhear nach cuireadh suas fada, no idir, ri cànan nan Gall ’na do thigh fhéin. ’S dòcha gun tugadh iad beagan airgid do ’n eilean ach bhiodh trioblaidean eile ’nan cois. Fhuair sinn solus an dealain agus an t-uisge ruith troimh phìoban airson an eallaich a thogail feir boireannaich na tuatha ’s tha sibhse nise airson iad a bhith ’nan gille-mirein aig a chula sgemp a thig á Sasuinn. Bu chòir masladh a bhith oirbh. Airson Scotaidh, tha seanfhacal anns a’ chànan againn fhìn mu Niall a fhreagras e cho teann ri a chraiceann.”

Gu casg a chur air Scotaidh ’s e dreamachadh air a rithist, dh’ fhoighnich mi fhìn am faicinn a’ bhàrdachd a tharraing am buaireadh. Shìn Coinneach am paipeir thugam ag ràdh, “So dhut e, ’s tha mise coma có a chì no chluinneas e.”

“Leugh àrd do chinn e,” arsa Scotaidh, “ma leigeas do nàire sin dhut.”

Leig, agus so mar a leugh mi.

An Croitear Ur

A chroitearan nan eileanan
Nach sona bhios bi-beò dhuibh,
Bho dheireadh Màirt gu Sultuinn
Sibh le mìle not am pòcaid;
A’ deasachadh ’s a’ frithealadh,
’S gu dìblidh glanadh bhrògan,
’Nur “<eng>flunkeys<gai>’ aig na Sasunnaich
A thig tarsainn airson plòidh.

[TD 153]

A Chroiteir suas le d’ aparan
Is teannaich mu do chom e,
’S thoir sgùradh air na praisean
Gu bhith deiseil airson “towries.”
Sgrìob an sùith le gainneamh
Feir gach asaid agus truinnsear,
’S leig seachad do shean-fhasantachd,
Is loisg do leitir connlaich.

Faigh currac àrd an fhuineadair,
Geal-sheacaid ’s briogais shrianach;
Le cleachdadh ionnsaich sgiobalta
Bhith cur do thòin g’an iarmailt;
Do “<eng>stash<gai>” le céir is smugaidean
Dean sìnt i mach ’na sgiathan,
’S chan aithnich neach gun rugadh
Anns na h-eileanan a siar thu.

Nis éisdibh riums’ a’ bhoireannaich
’S a chaileagan na tuatha,
A mach á so na dronnagan,
Na cléibh ’s na brògan suathaidh;
Cairtibh glan gach sitig
Is gach cùil sam faigh sibh fuaraich,
Gus nach cuir sabh no faileadh dragh
Air sròinean àrd nan uaislean.

Na fàgaibh cùil gun leapannan;
Dean <eng>chalet<gai> dh’ an a’ bhàthaich;
Cuir seid a thigh nan eireagan,
Is somag dh’ an an stàbull;
Amach a’ bhó air bacan
Is croch hamag anns an stàll aic;
Is comunn ùr nan croitearan
Ri mionnachadh gum pàidh e.

Ach feumaidh mi toirt rabhadh
Nach eil furasd chur an cainnt domh;
Sin nach dean cùl nan iodhlannan
Tigh-falaich dh’ an an t-srainnseir;
Bidh cunnart gun tig guireanan
Far bheil a chraiceann “<eng>tender<gai>”;
Gu h-àraidh mar a h-aithnich e
Na copagan bho dheanntaig.

Taghaibh comunn fàilteachaidh
A ghràdhaicheas gu tuath iad;
Lorgaibh dòighean còcaireachd
A chòrdas ri na h-uaislean;

[TD 154]

An sgadan saillt chan àill leo e,
No càil a bhios ’na ruadhan;
’S e annlan a’ bhuntàta dhaibh
An càis is balgan-buarach.

Is gheibh sibh bhuapa cleachdanas
Nì sgiorradh air ur dòighean;
Nì caochladh agus leasachadh
Air ceanglaichean a’ phòsaidh;
An t-seachdamh àithn a b’ aithne dhuibh
Gur h-amaideach leo h-òrdugh;
’S bidh Sàbaid naomh ur n-athraichean
Air bhoil mar là na dròbha.

Le sin nuair thig tè sgeadaichte
Aig ìocshlaintean a’ bhòicheid,
A shireadh faighinn leabaidh
Ann an <eng>chalet<gai> no an clòsaid,
Nì ’n t-eildeir ruadh a coinneachadh;
Gu h-iriosal is leòmach;
Bidh ’n dàrna làmh ri dhosan dhi
’S an t’éile steach ’na pòcaid.

Có chuireas sian a dh’ umhail
Ged is Sas’naich Bheag ’nar tìr sibh?
Fo laghan ùr nam modhannan
Có ’choguis theid a dìteadh?
Nach fheàrr dhuibh mias de ’n dearg-bhrochan
’S ur còir-breith ’na urras prìs air,
Na uaill airson neo-eiseamaileachd
Is spéis is meas bhur sinnsir?

“Well, a Choinnich,” arsa mi fhìn ’ga shìneadh air ais thuige, “cha toir mi dhut beachd sam bith air do bhàrdachd, ach ma chuireas tu chon a’ Ghairm e tha eagal orm nach sluig coileach e, co-dhiùbh earrannan deth.”

“Cuin a dh’ fhàs e cho tàireil, ’s e dinneadh a sgròbain le iomadh rud eile nach cnàmh e a chaoidh?” arsa Coinneach; “agus gu h-àraidh le cuid de bhàrdachd a tha mar rud a chitheadh fear as a chadal, gun bun no bàrr. Bheil thu fhéin cho gòrach ’s gun creid thu gu faigheadh tu aon duine, beathach, no eun an iar no tuath air Port-rìgh a bhiodh air an aon fhacal ri Scotaidh?” Feuch thusa ris a’ choileach e is mar a cuir e gob air innsidh sin dhuinne gu bheil an coileach fhéin air a cheannachd aig na Towries.”

[Sanas]

[TD 155]

Litir gu Gairm

Coimisean nan Croitearan,
<eng>9 Ardross Terrace<gai>,
Inbhirnis.

Fhearaibh Deasachaidh,

Leugh mi le mór ùidh an t-iomradh a thug Mairead NicAsgaill air Ile ann an Gairm an t-Samhraidh. (Ile. An t-Eilean Crom). Ach tha aon earrann ann a tha a’ cur dragh orm.

Tha i ag ràdha gura dòcha gu faigh an t-Ileach a tha air beagan airgid a chur ma seach croit air mhàl bho uachdaran no bho Choimisean nan Croitearan. “Ach” tha i ag ràdha “chrìonaich Baile an Abaidh an creideas anns a’ bhuidheann sin. (An Coimisean). Bha Baile an Abaidh gu bhith air a roinn ’na chroitean, ’s e gu robh, ach thàinig e roimh ’n sùil ’na cheithir ‘bheag’ thuathanais, agus ’nam measg-san a shealbhaich iad cha robh ach aon Ileach. Bha an còrr bho Tìr-mór. Agus ’s e so fear de na Comuinn a tha gus a’ Ghaidhealtachd ath-leasachadh.”

Chan eil mìr talmhainn aig a’ Choimisean ann an Ile no am bad eile, agus chan eil sgial anns an oifis so gun do ghabh an Coimisean làmh sam bith anns na tha Mairead NicAsgaill ag ràdha a thachair ann am Baile an Abaidh. Am faod e bhith gu bheil i a’ dol troimhte chéile eadar Coimisean nan Croitearan agus Bòrd an Aiteachais?

Bhithinn an comain an sgrìobhaiche nan innseadh i dhomh gu dé a bha fa-near dhi? Bhon a tha Gairm air a leughadh fada ’s farsainn cha bu toil leinn gun deanadh a bhuaidh diofar air obair a’ Choimisein.

Tha fios agam nach eil rian agaibh-se mar luchd-deasachaidh sùil a chumail air a h-uile lideadh a their sgrìobhaiche, ach bu toil leam faotainn gu cnag na cùise so.

Le gach deagh dhùrachd,
DOMHNALL IAIN MACCUMHAIS (Rùnaire).


Na Speuclairean Oir
DONNACHADH MACDHUNLEIBHE

AM làthaibh-sa an Glaschu bha cus de ghillean Leódhusach san bhaile mhór sin a bha ’nan luchd ceirde togalaich, cuid ’nam fòghlumaich, is cuid ’nan inbhich. Bha iad de gach fine an Leódhus, Sìol Thorcuil, Morastanaich, Leathanaich, Clann Iomhair, Clann Amhlaidh, rogha nan gillean, rogha an luchd ceirde, rogha nan Gaidheal càirdeil, dàimheil, agus coibhneil. Bha fear dhiubh, “Alaic” MacLeòid, ’na ghille òg cho gasda is air an do laigh sùil duine, agus bu e am fòghlumaiche ceirde a b’ fheàrr a bu aithne dhomh riamh. Bha Alaic cho math is cho tapaidh aig ceann a chiad bliadhna is a bha iomadh neach a bha fichead bliadhna aig a cheird. Bhuail caitheamh-ghrad e, is dh’ eug is gun ann ach am balach. Bu ann dhiubh sin, matà, a bha Iain MacLeòid, air am beil mo iomradh, gille cho laghach is cho dìleas is a thachair orm riamh, agus cho sàmhach. Bu e Iain mo choimpire-oibre fhéin. Duine gun lochd. Ach bha aon chlaonadh ann, bha e de an ghnè dhaoine sin, nuair gheibh iad srùbag no dhà, agus

[TD 156]

a dh’ fheuchas iad seachnadh nì no neach, a dh’ aomas calg dhìreach an aghaidh an ruid a thatar a’ feuchainn ri a sheachnadh. Seadh, mata, bha mi fhéin agus Iain air ar ceum dhachaidh air oidhche Shathurna, Iain gu subhach, fonnmhor, agus srann aige air “Mùirneag Leódhuis,” an t-aon òran a chuala mi riamh aige. Agus cha bu e seinn air am b’fheàrr e co-dhiùbh. Bha sinn a’ cur uchd a suas sràid Renfield agus ag teàrnadh anuas fa ar comhair bha dithis de chailean rìomhach an “Empire” agus dà laoch leotha, fear dhiubh air an robh speuclairean sron-ghlac le crannghail is slabhraidh òir orra. Dh’fheuch Iain ri an seachnadh san dol seachad ach is e air an do amais e bualadh dìreach am broilleach aon de na cailean! Leig i screuch aisde, agus leum an dà ghaisgeach gu bhith an sàs an Iain. Fhuair mise làn-dùirne de sgòrnan aoin dhiubh, phut mi air ais e agus thug mi gnog do a cheann ris an bhalla, agus dh’ fhoghainn sin dhà-san. Thug mi an sin sùil air cia mar bha an iomairt a’ dol le Iain agus, fheara ’s a dhaoine, nach ann a bha e agus na speuclairean ’na làimh agus e, leis an làimh eile, a’ suaineadh na slabhraidh umpa agus am fear a bha mu a choinneamh a’ feuchainn ri an toirt uaithe.

Shuain Iain an t-slabhraidh agus chuir e na speuclairean am pòcaid an chòta ghuirm “Melton” a bha air agus thug e aon sgleoc air peirceall “Ghalahad,” agus bu e sin sin. Lean sinn oirnn air ar ceum suas am bruthach agus chaidh sinn dhachaidh. Ach air madainn Di-luain cha robh Iain aig a obair, rud a chuir iongantas agus amharas orm, oir cha bu e an diamhaineas a chleachdainn. Ach beagan romh dheich uairean thainig mo laochan gu fonnmhor, sunndach, le a làimh sìnte amach ag tairgsinn airgid dhòmhsa, dusan tasdan is sia sgillin!

“Ciod e tha so?” dh’fhoighnich mi, agus fhreagair Iain: “do chuid-sa.” “Mo chuid-sa” arsa mise, “co-dheth.” Fhreagair esan: “is e sin do chuid-sa, do roinn-sa de na speuclairean, “phawn” mi iad is fhuair mi cóig tasdain fhichead orra.” Theid an dùthchas an aghaidh nan creag, nach bu ghnàth le Sìol Thorcuil faobh a thogail o nàmhaid? Bidh mi uaigneach air uairean agus bidh mi an sin a’ meòrachadh air na làithean is na gillean gasda, rogha nan Gaidheal, a bu aithne dhomh an cathair Ghlaschu agus a’ foighneachd o an ghaoth—nach freagair mi—am bheil aon dhiubh fhathast an tìr nam beò, agus ma thà am bheil aon dhiubh aig am bheil cuimhne air “Donnachadh Muileach.” Agus mur bheil Iain maireann is e a ghearrainn-sa air a charragh: “Dh’ fhàg thu na mìltean is na ceudan ’s cha d’ fhàg thu t’aon leithid fhéine.”

[TD 158]

Bruidhinn air Taibhsean
CALUM MAC IOMHAIR

BHA grunnan againn cruinn an tigh Tharmoid air oidhche fuar geamhraidh o chionn ghoirid. Chan eil fhios ’am mur a b’ e Alasdair có thòisich sinn amach air taibhsean. Bha mi fhìn, air sgàth strainnsear a’ Bhac ’s e céilidh ’nar measg, a’ cur beag na mór ris an sgeul, ach ’s ann aig Nap a bha am facal mu dheireadh.

Bha taibhs ann uaireigin, is tha e ann fhathast nam biodh sùilean aig neach a chitheadh e, a’ còmhnaidh aig Lùib Loch an Dùna am Bradhagair.

Is caomh le taibhs, mar a leigeas gnothaichean a shaoghail spioradail leis, is mar gach duine ann a staid nàduir, a bhith tadhal uair seach uair air an ionad far am faca e an sealladh mu dheireadh air grian na ’s dòcha gealach ag iathadh ’s a’ dol fodha.

Ma tha ’n ionad ud glé thric an àite uaigneach, seacharanach, car fada bho bhaile no àite-còmhnaidh tha sin fhéin ’na aobhar gu robh e an dàin dh’ an taibhs bhochd gun tigeadh crìoch air a thurus do ’n t-saoghal pheacach so am bad far nach robh cobhair na fianuis ri faotainn. Aig àm an eachdraidh an Eilein cha robh dol is tighinn ach air chois, fada mun dàinig na carbaidean-ola a dh’ ioma dath is cumadh a tha ’n diugh a’ ruith le caoch, mar nach deach maor a riamh troimh Gharrabost, air a h-uile rathad mór is beag tha sgaoilte eadar chrìochan Leódhuis is na Hearadh.

Tràth air an fheasgar bha corran caol na gealaich ùir ri faicinn os ìosal, thairis air a’ loch a’ priobadh amach mar a thàrradh i, is mar a sheòladh na sgòthan seach a h-aodann. Fhad ’s ruigeadh boillsgeadh na gealaich bha faileasan neònach fada a’ briseadh ’s a’ sìor dhealachadh air loch ’s air tìr. Aon tiotadh an loch sìnte mar bhlàr airgid, tonn-bhreacach, bho chàrn dorcha an Dùin gu fasgadh uaigneach a’ Lùib. An ath thiotadh ’s an loch fo ghruaim nan neul, a tuinnean a’ sìor chrònan—sanais ri clach, gur ann mar so a bhà ’s a bhitheas, a riamh bho chaidh adhar a leagadh ann a meadhon nan uisgeachan.

Faileasan neònach iongantach a’ ruith ’s a’ caochladh air loch ’s air tìr. Cnoc Bhrunal, mar a bha e o shean, a’ cumail faire os cionn a’ Lùib, nas fhaisg, nas motha, nas fhaid as mar a fhreagradh solus gealaich. Iomhaigh air ìomhaigh a’ fàs, a’ gluasad gu diamhair gu ìomhaigh eile, gus an ceart-uair theannaich is dhuibhrich na sgòthan, a’ cur as do chorran caol na gealaich. Thuit dorchadas air aghaidh loch is Lùib is leis an dorchadas an t-uisge mìn.

Ameasg nan ìomhaighean bha Taibhs a’ Lùib, a’ fuireach ’s a’ gluasad aig Lùib Loch an Dùna mar a bha e o shean ———.

Eadar e is bun-sgòth, ’s a shùil gu ’n àirde-’n-ear chunnaic e eadar Tom Roisneabhat is Barbhas soills carbaid-ola a’ deàrrsadh san adhar. Soills eile ’gha leantainn is ’na dhéidh soills air soills a’ deàrrsadh, a’ dol fodha sna slagan, a’ tighinn ris nas soilleir ’s a’ teanntainn nas fhaisg.

“So iadsan,” ars an Taibhs ris fhéin. “Bho thainig iad an toiseach do ’n Eilean, ’s a chuir na carbaidean-ola an rathad-mór fòdhpa fhéin,

[TD 159]

cha d’ fhuair neach sealladh orm ———. Co-dhiùbh tha na seann chreideasan cho buileach a dhìth orra is ged a chitheadh fear mi air oidhch seach oidhch ’s e gabhail a rathaid dh’ a chois is gann gun creideadh e a dhà shùil fhéin. So iadsan a bha ’n coinneamh bàta-na-smùid ’s i air am Minch a chur dhith. Ai, ai.” Rinn an Taibhs osann, “’S fhada bho ’n dà là sin bho rinn mi fhìn an turus-mara sin sa’ bhata-seòlaidh. Ach dé math a bhith meòrachadh air seann nithean a chaidh thairis mar sgòth roimh ghaoth a’ séideadh do ’n t-sìorruidheachd sa’ bheil mi fhìn is taibhs bochd a’ Chasuil nach faicear fear seach fear air oidhch seach oidhch, ———. Ach carson tha daoine ’n latha-an-diugh ri sìor chabhaig nan carbaidean ———.Tha e dol seachad air mo thuigs ———.’S e mo chuid ruith sìos airson tacan céilidh air mo nàbaidh aig a’ Chasul. Eil fhios na dh’ fhidir duine saoghalt e fhéin bho thainig fló nan carbaid ùra ’nan sgrios chun nan rathaidean? ———.”

Ann am priobadh na sùla bha e ann an cùl Arnoil aig a’ Chasul, àite uaigneach seachranach eile an cois an rothaid-mhóir an ceann-a-tuath Loch Urraghag. Làrach seann mhuilinn is sruthan a’ Chasuil a’ torman ri thaobh ’s e ’n diugh ’ga sheachnadh ’s ’ga altrum mar chailleach a’ tulgail leanaban air tuiteam ’na chadal, ’s i sìor chrònan ——— latha eile aig fear na muillne ——— latha eile aig fear na mòintich ——— latha eile ——— latha eile. Ged nach fhaic sùil saoghalt e tha leth-bhreac no taibhs a’ mhuilinn ’na sheasamh fhathast mar a bhà e, is ma tha ràth na gealaich fàbharach ’s dòcha gum bi e bleith is taibhs cuideigin gu diamhair a’ cumail rithe gràn eòrna a tha fàs as na feannagan caola a tha fada bàn anns an t-saoghal a chaidh seachad, ’s a tha fhathast a làthair an saoghal nan taibhs.

Bha Taibhs a’ Chasuil ’s a shùil gu ’n iar, mar gum biodh dùil aige ri cuideigin. Thainig Taibhs a’ Lùib is arsa fear a’ Chasuil ris, “Tha thu air teachd ——— fàilt ort, ’s e làn dhì do thuar ’s do chruth do ’n Chasul. Chuala mi thu ag ràdh riut fhéin gu robh thìd agad a thighinn cuairt. Cha robh thu bhos bho bhliadhna ’n t-sneachda mhóir.”

“Cha robh,” arsa Taibhs a’ Lùib, “ach mas math mo bheachd chan eil an sneachd ’s an reothadh fad as. Tha fuachd air chùl an uisge ged nach tig reothadh san àirde so.”

Bha iad ’nan seasamh taobh tuath na muillne. “Thugainn asteach do ’n mhuilinn,” arsa Fear a’ Chasuil. Chaidh iad asteach is shuidh gach fear ri seanchas air stòl-cheap.

“Seallaibh soluis luchd nan carbaid a’ ruith seachad” arsa Taibhs a’ Lùib. “Nach fhada nis bho chunnacas tu le sùil duine saoghalt?”

“O bhròinean,” fhreagair a charaid, “nach e a saoghaltachd fhéin is iad a bhith sìor ruith nithean saoghalta a dh’ oidhche ’s a latha as coireach nach faic iad sinne tha còmhnaidh air an taobh so de ’n sgàile. Rud eile, chan eil a’ mhór-chuid an diugh a’ creidsinn gu bheil taibhsean ann. Bha mi ’g éisdeachd ’s mi ’n taca rothaid o chionn ghoirid ri dà ghille am broinn charbaid a stad aig an drochaid, is iad air tilleadh á Streòrnabhagh. ‘A bheil thu creidsinn,’ arsa fear na cuibhle, ‘ann an taibhs a’ Chasuil?’ ‘Tha mi creids,’ fhreagair an fhear eile, ‘gu robh feadhainn ann a bha ’ga fhaicinn uaireigin,’ ’s e lìonadh gloine á botal dh’ a charaid.”

[TD 160]

“Seadh,” arsa Taibhs a’ Lùib ——— “Uill, chan fhaca iad mi ’s mi am sheasamh ri ’n taobh,” lean an taibhs eile le a sgeul ——— “Ach dh’ fhidir iad mi, oir cha bu luaithe dh’ òl fear na cuibhle an drama thug a chompanach dha, na ars esan ris, ‘Tha thu làn fuigheagan’ ’s amach á so an carbaid ’s an dithis ’na bhroinn.”

“Có bha làn fuigheagan?” arsa Taibhs a’ Lùib.

Rinn Taibhs a’ Chasuil osann. “Tha,” ars esan, “a h-uile fear aca, ’s am botal ’nan cois.”

“Chan ionnan e ’s an treas-tarraing a bh’ ann ri ar latha fhéin,” arsa Taibhs a’ Lùib, “ ’s è nach gabhadh fuath ’s e stigh ged a dh’ fhidireadh iad taibhs mu ’n coinneamh ———.”

“A bheil neach toirt an aire dhut fhéin?” dh’ fhoighnich Taibhs a’ Chasuil, “bho bha thu bhos a roimhe?”

“Bha mi aon oidhch mar thu fhéin,” fhreagair an fhear eile, “an cois a rothaid aig a’ Lùib, nuair a stad carbaid is thòisich an dà fhear a bha ’na bhroinn ri ’g òl. Shaoil mi gu leiginn mi fhìn ris dhaibh, air dhòigh air choreigin. Steach leam air an uinneig, ’s amach ann an tiotadh troimh an uinneig eile. ‘Mo chreach’ arsa fear na cuibhle, ‘dùin an uinneag sin, ’s mi gus mo ragadh.’ ‘Tha ’n dà uinneag dùinte,’ ars a charaid. ‘Siuthad, bi dèanamh as amach á so, tha rudeigin mì-nàdurrach a’ gluasad san ionad so.’ ——— Thàrr iad as aig peileir am beatha.”

Lean an dà thaibhs a’ seanachas mu charan an t-saoghail as a là a bh’ air teachd. Thainig glasadh a latha gu fann mu dheas, is leis thainig gairm coilich bho mullach Arnoil. “Sud an dàrna gairm,” arsa Taibhs a’ Lùib, “is tha e mu àm dhòmhsa tilleadh.”

——— “Thà,” arsa Nap, “is mun dig an ath ghairm tha e mu ’n àm dhutsa crìoch a chur air do sheanachas agus e a cheana mar fhad eile do shearmoin an t-sagairt.”

[Sanas]

[TD 162]

Iain Mac Ghille-Eathain (1787-1848)

“Bàrd Tighearna Chola,” no “Am Bàrd Mac Ghille-Eathain.”

(Na deilbh agus na sanasan air an cur thugainn le CALUM IAIN MACLEOID)

[Dealbh]
A’ Choille Ghruamach

“Gu bheil mi ’m ònrachd sa’ choille ghruamaich,
Mo smuaintean luaineach, cha tog mi fonn:
Fhuair mi ’n t-àite so ’n aghaidh nàduir,
Gud d’ thréig gach tàlanta bha ’nam cheann:
Cha dean mi òran a chur air dòigh ann,
Nuair ni mi tòiseachadh bidh mi trom:
Chaill mi Ghàidhlig seach mar a b’ àbhaist dhomh,
Nuair a bhà mi san dùthaich thall.”

[TD 163]

[Dealbh]
Abhainn Bhàrnaidh (Uachdrach), Alba Nuaidh

“Chan iongnadh dhòmhsa ged tha mi brònach,
’S ann tha mo chòmhnaidh air chùl nam beann,
Am meadhon fàsaich air Abhainn Bhàrnaidh
Gun dad as feàrr na buntàta lom.”

[Dealbh]
Cladh Gleann a’ Bhàird, Alba Nuaidh.

Far a bheil “Am Bàrd Mac Ghille-Eathain” air a thiodhlacadh, faisg air Antigonish, an tir-mór na h-Albann Nuaidhe.

[Dealbh]
Uaigh a’ Bhàird, Alba Nuaidh.

“Fhir ’sa chladha tha ’dol mu ’n cuairt,
Stad is eisd ri guth bho ’n uaigh s’,
Cum a’ Ghaidhlig suas ri d’ bheo,
Sa cuid bardachd ’s airde gloir,
Do gach ni tha math thoir gradh,
Sbi tigh’nn beo do Dhia gach la.”

[TD 164]

[Sanas]

Eilean an Fhraoich Annual (Stornoway Gazette, 3/6).

Faodaidh moit a bhith air fear-deasachaidh a’ Ghasaet airson an leabhair shnasail a tha air ùr thighinn am follais bho’n oifis aige. Tha Leabhar-bliadhnail Eilean an Fhraoich nas fheàrr na bha e riamh, le taghadh nan dealbh air taghadh a’ phaipeir, agus sgrìobhaidhean eirmseach a ghluaiseas cuimhne nam bodach ’s nan leth-bhodach, is a bheir iomadach smuain air òigridh an eilein. Tha iomradh gasda ann air Clann ’Ic Leòid Leódhuis, le Coinneach MacLeòid; tha Iain Mac Mhaoilein a’ toirt gu ar cuimhne iomadach turus a thug sinn gu pàircean-cluiche an eilein (tha e cha èasgaidh leis a’ pheann ’s a tha e le a theanga); tha smuain agus rannaigheachd a’ Bhritheimh fìor sheòlta, ’s e sgrìobhadh mu Thigh Dubh Ceann a’ Bhàigh; rinn Dòmhnall (Ruadh) MacDhòmhnaill trusadh iongantach air sgeulachdan mu iasgairean Leódhuis, is gu h-àraidh mu Shabaid Mhór Wick; tha iomradh ann air seòladairean Leódhuis a bheir buille air cuisle an fhir as raige; agus tha Seumas Grannd e fhéin a’ mìneachadh na subhailcean a tha fuaighte ris an Albanach ’na chaitheamh-beatha. Agus deilbh: is fhada bho nach fhaca sinn deilbh air an cur an clò cho snasail ris an fheadhainn a tha am fìor bhroinn an leabhair.

Cha bu chòir do Leódhusach eadar so agus <eng>Yokohama<gai> a bhith as aonais.

R. McT.

[TD 165]

An Crodh Mara
Le RAONAID NICLEOID

O CHIONN fada an t-saoghail mhóir bha fear ann an Sandraigh, is a h-uile samhradh bhiodh treud de chrodh-mara a’ tìghinn air tìr an éirigh na gréine is ag ionaltradh air an fheur bhrèagha ghorm os cionn na tràghad.

Cha robh fhios aige bho chrùn an rìgh ciamar a chumadh e o ’n fhear iad. A chrodh fhéin an impis a bhith air an togail is a chuid feòir air itheadh aig a’ chrodh-mhara.

Ach là de nan lathaichean thog e air is chaidh e gu ruige Borgh far an robh seann duine còir bha a’ fuireach ann an Sandraigh ’na òige, is dh’ innis e dhà mar a bhà.

“Matà,” ars an seann duine, “Chuala mi riamh, nam faigheadh neach dòrnan de dh’ ùir claidh a thilgeadh eadar an crodh mara is an tràigh is gum beireadh e air tè dhiubh nach cuireadh an còrr de ’n treud dragh air tuilleadh.”

Sud an rud a rinn an duine á Sandraigh. Thug e dòrnan ùrach á cladh Bhrianain is chuir e sud ’na phòcaid. Chaidh e dhachaidh.

An oidhche sin dh’ fhan e ’na chaithris ri taobh tuim aig an tràigh.

Ach ma dh’ fhan, nuair a bha a’ ghrian a’ cur roimpe gu éirigh, thàinig an crodh-mara air an t-snàmh cho luath ris an rùid a’ tighinn gu tràigh is iad cho geal ri càir nan tonn.

Thàinig iad gu tìr is thòisich iad air ionaltradh. An ceann tacain, gheàrr am fear-faire fead, mach an crodh-mara cho luath ris na tuinn is chaidh iad air an t-snàmh.

Dh’ amais e (am fear-faire) air an dòrnan ùrach a thug e as a’ chladh a thilgeadh eadar a’ mhuir is aon laogh beag mioghta a bu mhì-threòraiche na càch. Rug e air is thug e dhachaidh e. Ri aimsir chaidh an laogh ’na bho-laoigh. Thug iad “Gealag” mar ainm oirre is bha i cho math gu bainne ri boin a chaidh riamh air buaile.

Cha robh bliadhna nach robh laogh aice, is ri ùine sheilbhich na “Gealagan” air feadh Bharraidh.

An ceann ochd bliadhna deug is fear is bean an tighe ’na suidhe aig an teine, thuirt fear an tighe ris a’ mhnaoi, “Tha nis an Nollaig a’ casadh dlùth, seachdain bho nochd bidh i againn, tha a’ “Ghealag Mhór” air fàs sean is tha ’n t-àm a marbhadh.”

“Cha dean i buaile tuilleadh.”

Leig a’ “Ghealag” geum a chuala a h-uile beathach is duine am Barraidh.

Bhris i fhéin is na thàinig bhuaipe na ceanglaichean is thug iad an tràigh orra. Cha b’ fhada gus an robh iad air an t-snàmh. Chan fhacas an crodh-mara riamh tuilleadh ann an Sandraigh.
Is e oidhche bhrèagha, le beagan gealaich bh’ ann, is chan fhacas coinnlean Bhrianain cho brèagha, sealladh air a’ mhuir, riamh roimhe na as a dhéidh is a bha iad an oidhche sin—a’ mireadh mu ’n chrodh-mhara.

[TD 167]

Mar a Thainig an Nollaig Thugainne
Le MAIREAD NICCODRUM

LEIS gu robh sinne a’ cumail na Bliadhna Uire trì uairean cha robh rian againn an Nollaig a chumail cuideachd.

Bha Calum Sheoc, a bha caran Gallda co-dhiùbh ’s e air trì bliadhna a chur seachad ’na chìobair faisg air a’ Ghearasdan, a’ cumail na Bliadhna Uire air an oidhche mu dheireadh de ’n bhliadhna. Bhiodh càch a’ magadh air, ach bhon a bhiodh e a’ dol timchioll nan tighean le dà bhotull uisge bheatha agus botull fìon cha dùraigeadh duine dad a ràdha ris an clàr an aodainn. Agus a chionn ’s nach leigeadh an nàire le duine driùbh a ghabhail gun driùbh a thabhairt bhiodh muinntir eile a’ bhaile an còmhnaidh a’ ceannach botull a bharrachd airson Bliadhna Ur Chaluim Sheoc.

Bha Murchadh a’ Chòrnalair—do ’n robh spéis aig a h-uile duine ’s e ann am pàidheadh na “<eng>lutch<gai>”—agus croitearan nan seachd tighean, a’ cumail na Bliadhna Uire air a’ chiad oidhche de ’n Fhaoiltich. Rud a bha coltach. Ach bhon a bha feadhainn nach b’ urrainn gluasad bho’n tigh an oidhche sin bhiodh drama a’ dol an ath là, agus, ’s dòcha an ath là a rithist.

Ach bha feadhainn ann—Niall a’ Chùbair, Seumas Mór, agus feadhainn mar sin—a bha cho daingeann an aghaidh nan oidhcheanan sin agus a bha iad an aghaidh uair ùr an t-samhraidh.

Bheireadh iad dhuit caibidil agus rann as an t-Seann Tiomnadh a’ dearbhadh gun do shuidhich Maois agus Aaron a’ Bhliadhna Ur air an dara là diag de ’n Fhaoilteach. Ged a ghabhadh iadsan drama còmhla ri Calum Sheoc agus t’éile còmhla ri Murchadh a’ Chòrnalair cha chanadh iad “Bliadhna Mhath Ur” gus an tigeadh an dara là diag.

Chan e mhàin gu robh an ceath’rla-diag sin cosgail ach bha e a’ cur feadhainn ann am breislich uabhasach. Leithid Sheumais a’ Ghoistidh. A thuilleadh air na Bliadhnachan Ura bhiodh esan a’ tadhal nan tighean-seinnse agus ri linn e bhith air flod fad thrì seachdainnean cha robh dad a b’ urrainn dha a dheanamh ach breith air làimh ort agus a’ Bhliadhna Ur a chur ort a h-uile là a chitheadh e thu eadar àm togail a’ bhuntàta agus faing an Earraich.

Bha sinn mar sin fad bhliadhnachan, agus cha robh cairtean no litrichean a’ dol ann ach a mhàin mìosachan a bhiodh a’ tighinn bho <eng>Smith & MacKay<gai> ann an Grianaig chun an fheadhainn a bhiodh a’ ceannach sìol chearc bhuapa, agus leabhar beag dearg a bhiodh a’ tighinn bha Chooper chun an fheadhainn a bhiodh a’ ceannach dup.

B’ e a’ chiad atharrachadh a chuir sinn air a’ chùis a’ bhliadhna a chuir am post a’ bhan dhearg dh’ an chlais air a’ cheathramh là fichead de ’n Dùdlachd agus i ’ga sheann dubh dhalladh.

Bha dùil an toiseach gur e bangaid a bha ’m bad-eigin. Ach anuair a thainig aig Alastair Strup (fhuair e ’n t-ainm ri linn na strup dearg a bha sìos osan briogais a’ phuist)—anuair a thainig e thuige fhéin dh’ innis

[TD 168]

e gun d’ fhuair e trì tumairean <eng>champagne<gai> anns a’ “<eng>lutch<gai>” far an robh céilidh mór a’ dol air adhart le na Goill a’ cur “Nollaig Chridheil” air a chéile mar a bhiomaide a’ cur “Bliadhna Mhath Ur.”

“Pàpanaich!” arsa Calum Sheoc. “Chunna mi an leithid anns a’ Ghearasdan.”

“Pàpanaich!” arsa banntrach Iain Ruaidh. Agus bha i air i fhéin a chroiseadh mar a b’ e gur ann de ’n Taobh Bheag a bha i.

Bha greis mun tainig daoine thuca fhéin agus a chuimhnich iad gu robh bìnn Sheoc mì-chiatach ’s an Còrnalair ’na éildear anns an Eaglais Stéidht’ agus ’na dhuine mór uabhasach anns na Masons.

Am feasgar sin fhéin thug bean a’ Chòrnalair ruith air na tighean le gibhtean Nollaige—dha no trì phuinnd de fheòil féidh do gach teaghlach—agus chuir i Niall a’ Chùbair ’s Seumas Mór ’nam boil ’s iad anns an t-sabhal a’ feannadh “<eng>Royal<gai>” a thug iad far oighreachd a’ Chòrnalair am feasgar roimhe sin. Ach bha Niall math. Fhad ’s a bha e a’ toirt taing do ’n mhnaoi uasail, ’s e a’ glanadh na fala far a làmhan le dòrlach cònnlaich, chuir e an céill dhi ann am briathran siùbhlach Beurla cho annasach ’s a bha feòil féidh do theaghlaich a’ bhaile.

Uill, sin mar a thòisich an Nollaig anns a’ bhaile againne. Agus ged a chualas sgialachdan uabhasach a’ tighinn as a’ “<eng>lutch<gai>” mu ’n Chòrnalair a’ pògadh nan searbhantan fo lusan uaine a bha crochte aige air feadh an tighe cha do chuir duine sùim annta. Mun gann an robh fhios againn càite an robh sinn bha Bliadhna Ur Chalum Sheoc air ar muin.

Ré an t-samhraidh an ath bhliadhna bha “<eng>lutch<gai>” a’ Chòrnalair làn le Goill as gach ceàrnaidh. Seann chailleachan a bha air a’ chuid bu mhotha de ’m beatha a chur seachad anns an Eiphit ’s ann an àiteachan mar sin. Bodaich a bha air a bhith anns an arm anns na h-Innseachan còmhla ris fhéin. Mnathan Sasunnach le fiaclan móra ’s Beurla sgriachail. Cha bu luaithe bha aon ghrunnan dhiubh air falbh na bha grunnan eile dhiubh a’ tighinn.

Cha robh dad fa-near dhoibh ach tighean dubha agus sìthichean ’s eich uisge, agus cho luath ’s a thuig seabhaltaich leithid Dholaidh a’ Chuic, ’s Sheòrais na Banntraich sin, cho robh dìth sgialachdan air an luchd turuis.

Thug Dolaidh a’ Chnuic fad feasgair a’ marcachd sìos is suas an tràigh air “<eng>Meck<gai>” (an t-seann làir Uibhisteach) le stiallan poca air an suaineadh mu thé de na crùidhean aice.

Anns a’ mhadainn thug e triùir de chailleachan a’ Chòrnalair sìos gus sealltainn dhoibh far an tainig na h-eich uisge air tìr, gach aon aca le trì casan. Bha na cailleachan cho sona ri ultach bhan-rìghean ’s chuir iad seachad uair a thìde a’ togail dhealbh.

Am feasgar sin fhéin fhuair Dolaidh dà bhotull uisge bheatha as a’ “<eng>lutch<gai>.”

Bha nòisean cianail aig luchd tadhal na “<eng>lutch<gai>” de mhuinntir an àite, agus bhiodh iad a’ bruidhinn riutha mar a b’ àbhaist dhoibh a bhith a’ bruidhinn ris na h-Eiphitich ’s na h-Innseanaich air robh iad eòlach aon uair.

Thug iad air banntrach Iain Ruaidh beannag a chur oirre agus suidhe

[TD 169]

aig dorus na bàthcha leis a’ chuibhill gus gum faigheadh iad dealbh de bhan-Eileanach a’ snìomh aig dorus tigh dubh.

Thug iad air bean Sheòrais cailleachan a’ bhaile a chruinneachadh mu chliath-luaidh air cùl an t-sabhail gus gum faigheadh iad dealbh a nochdadh mar a bha na h-Eileanaich a’ tighinn beò.

Ach fhuair iad ultach uabhasach bho Niall a’ Chùbair anuair a dh’ fhiach iad ri toirt air a’ bheairt mhór a thoirt amach gu taobh an rathaid.

Ach anuair a thainig am foghar dh’ fhalbh na “lutchairean.” Agus bu mhór am beud a réir Chalum Sheoc. “Bhiodh Leddy Grizel math a’ stampadh an fheòir ’s ceithir clacha diag ìnnte ma bha pùnnd.”

Cha chualas guth bhuapa no mu’n deidhinn riamh tuilleadh gus an tàinig meadhon an Dùdlachd agus a thòisich parsalan a’ cromadh òirrn as gach ceàrnaidh de ’n Impireachd, mar a theireadh iad ris an dùthaich so anuairsin.

Cèic mór tomadach bho thé an sud. Bonnach dubh bho thé an so. An saoghal bràch de chanastairean le muc-fheòil is iseanan is brot annta. Unnsaichean de thombaca. Puinnd shuiteas. Botuil shearaidh. Botuill uisge-bheatha. Chan fhacas dad coltach ri na parsalan ud riamh gus an do thòisich na h-Amaireaganaich a’ cur pharsalan thugainn ré a’ chogaidh.

Agus air an aon aobhar. Bho nach fhaca muinntir na “<eng>lutch<gai>” sinne riamh ag ithe dad ach buntàta ’s sgadan, aran coirce, maragan, cudaigean, agus rudan mar sin bha dùil aca gu robh sinn a’ dol a dhìth leis an acras. Ach co-dhiùbh . . . .

Dh’ fhiach cuid de mhnathan a’ bhaile toirt air na fir na botuill a chur ma seach gu bliadhna ùir. Ach chaidh am bùrd as. Thuirt Seòras na Banntraich ri Peigi nach seasadh searaidh agus uisge beatha cho fad sud gu h-àraidh an deidh dhoibh a bhith air am maistreadh a’ tighinn troimh ’n phost.

Dh’ innis Calum Sheoc gu robh e fhéin ri uchd bàis turus an déidh dha balgam òl á leth-bhotull a chùm cìobair Leódhusach a b’ aithne dha fad mìos. Agus bho nach robh na mnathan ag iarraidh a bhith ’nam banntraichean aig àm na bliadhna ùire cha robh air ach leigeil le na fir na botuill fhosgladh.

Ach rinn iad aon chùmhnant. Nach robh iadsan gu bhith air am fàgail aig an tigh. Ma bha na fir a’ dol a dh’ fhosgladh nam botull bha iadsan a’ dol a dh’ fhosgladh nan canastairean, agus a’ dol a dheanamh partaidh—facal a thog nighean Mòr Ruadh anuair a bha i ’na searbhanta anns a’ “<eng>lutch<gai>.”

Uill, riamh bho’n là sin cha tug muinntir a’ bhaile sùil air ais.

Anuair nach tigeadh na parsalan cho pailt ’s a b’ àbhaist rachadh botull a cheannach, oir bha am baile a nise adhartach agus, a réir Chalum Sheoc, cho soganach ris a’ Ghearasdan fhéin.

Bha an Nollaig air tighinn an taobh a bha sinn, agus tha i an sin fhathast.

Tha, agus an t-seann bhliadhna ùr cuideachd. Fad mìos, eadar meadhon an Dudlachd agus meadhon an Fhaoiltich tha na fir ag òl thosdaichean—Nollaig Chridheil agus Bliadhna Mhath Ur—agus is iad fhéin a thoill. Fad a’ chòrr de ’n bhliadhna tha an dìol rompa.

[TD 170]

An Sgeilp Leabhraichean

Foclóir Fealsaimh, deas. le Colmán O Huallacháin, O.F.M. (ri fhaotainn o <eng>M. H. Gill & Son, O’Connell Street, Dublin.<gai>. 20/-)

Chan eil ach trì mìosan bho rinn sinn iomradh air an fhaclair mhór a chuir Tomás de Bhaldraithe amach. Chan eil sinn a’ dol a ràdh cus mu ’n fhaclair ùr so a thainig thugainn á Eirinn, ach bu mhath leinn fàilte a chur air-san cuideachd.

Cha b’ ann an dé a thòisich na Gaidheil (an Eirinn no an Albainn) a’ sgrìobhadh air a’ chuspair ris an can sinne “feallsanachd,” ach chan eil cho fada bho thòisich na h-Eireannaich a’ teagasg a’ chuspair sin anns na h-Oilthighean aca troimh ’n Ghàidhlig. Bha feum aca air faclair a réiteachadh na slighe troimh ’n dùthaich chorraich sin. Cha dean am faclair so leis fhéin sin, ach ’s e na h-urad e. Is fhada bho leig Gaidheil Alba dhiùbh a bhith strì ris a’ chuspair so ’nan cànan fhéin, agus ged a bhà, agus a thà, feallsanaich Ghaidhealach againn anns na h-Oilthighean, cha tug iad a bheag de ’n cuid Gàidhlig leotha gu àrd-ùrlair nan Oilthighean. Ach cha bhiodh e ceart gun cumadh eud sinn bho mheal-an-naidheachd a chur air na h-Eireannaich sgoinneil.

Tha tomhas de dh’ aontachd eadar faclair de Bhaldraithe agus am faclair ùr so. Tha sin nàdurrach, oir b’ ann anns an aon mhéin a bha iad a’ cladhach, pàirt de ’n tìde. Agus tha grunn bhliadhnachan bho thòisicheadh air na faclan so a chlo-bhualadh anns an ràitheachan Feasta. Ach bhiodh e nàdurrach cuideachd nach biodh iad air an aon ràmh daonnan, oir chan ionnan brìgh facail an còmhnaidh ann am feallsanachd agus ann an litreachas. ’S e fáthchiallacht a tha O Huallacháin a’ toirt dhuinn airson an fhacail Bheurla “<eng>allegory<gai>,” agus thug de Bhaldraithe dhuinn fáithscéal agus fáithchiall. Saoilidh sinn gu bheil cruth nas fheàrr air facail de Bhaldraithe. Bhiodh e nàdurrach gum biodh facail aig O Huallacháin air nach tug de Bhaldraithe iomradh, mar a tha ailtireachtúil airson “<eng>architectonic<gai>.” Chan e a h-uile duine a tha a’ cur feum air facail de ’n t-seòrsa so.

Ann a bhith a’ deanamh fhacal ùra ’s e rud glic a th’ ann feum a dheanamh de na freumhaichean a tha againn ’nar cànan fhìn. Chòrd na facail so rium: anamachas “<eng>animism<gai>”; aonad “<eng>unit<gai>,” aontacht “<eng>unity<gai>,” aontaithe “<eng>united<gai>,” agus le glé bheag de dh’ atharrachadh bhiodh iad ’nan Gàidhlig Albannaich againn. Mar sin cuideachd do na facail dathdhaille “<eng>colour-blindness<gai>,” agus imfhios “<eng>intuition<gai>.” Ach tha sinn eòlach cuideachd air iasad a ghabhail bho chànanan dhaoine eile, agus mar sin carson nach gabhadh sinn, ri tìde, ri loighic <eng>“logic<gai>”

[TD 171]

[Sanas]

agus meitifisic “<eng>metaphysics<gai>.” Agus ma dh’ innseas sibh dhuinn gum b’ eòlach ar seanair orra sud, ’s fheudar aideachadh gur h-ann mar sin a bha na h-oghaichean a riamh. Taing do Dhia, chan eil eagal air na h-Eireannaich rud ùr a ràdh no a dhèanamh.

R. McT.


<eng>“Figs and Thistles.” <gai> Leabhar de bhàrdachd ann an Albais, le Sydney Goodsir Smith. Clò-bhuailte le Oliver & Boyd. 12/6.

Ré nan seachdainean so chaidh tha an t-ainm aig Sydney Goodsir Smith air a bhith ann am beul an t-sluaigh, air sgàth na dealbh-chluich mhór a sgrìobh e agus a chualas air an radio—“<eng>The Wallace<gai>.” Tha an dealbh-chluich so gu bhith aig Féis Mhór Dhun-Eidinn an ath bhliadhna, agus is i a thoill. A dh’ aindeoin fàilnigidhean a dh’ fhaodas a bhith ìnnte, tha i air dealbh-chluich cho math agus a sgrìobhadh ann an Alba (agus ann an Albais) riamh. Is ann a chionn agus gu bheil an dealbh-chluich sin ann am bàrdachd a tha sinn a’ toirt iomraidh oirre an so, oir chan eil duine a chuala no a leugh i nach iarr leabhar de bhàrdachd Goodsir Smith a leughadh.

So an leabhar. Tha e air a chur amach gu briagha snasail le Oliver & Boyd, agus chan e mhàin gu bheil a’ bhàrdachd ann an Albais ach tha a h-uile lideadh eadar an roimh-ràdh agus a’ chrìoch ann an Albais. Ach a bhàrdachd fhéin?

Chan eil aon rann anns an leabhar nach do chòrd riùm ann an dòigh air choireigin—cuid airson an cumaidh agus cuid airson an smuain. Tha blàths agus taise ann am bàrdachd Goodsir Smith a ghluaiseas an cridhe as cruaidhe; tha tiamhaidheachd ann an cuid

[TD 172]

[Sanas]

dhith a bhogaicheas na sùilean; tha cumadh agus filleadh an deagh bhàird anns gach rann. Agus tha an sìor Albannach anns gach lideadh—

<eng>“The deid can speak
The quick maun act
Mak my speak true
And freedom fact.”<gai>

Agus chan e mhàin saorsa na dùthcha a tha e a’ ciallachadh anuair a their e am facal “<eng>freedom<gai>” ach saorsa an duine mar dhuine, agus saoghal a’ bhàird mar bhàrd ameasg a cho-chreutairean.

<eng>“Here I stand, auld Chris*, wi ye:
As man is ne ’er perfectible
The anerlie role for a bard can be
Oppositioun perpetual
—And tyrants whiles may feel the smairt
O’ the sang unsung i’ the beggar’s hairt.”<gai>

Tha e nas fhasa iomradh a thoirt air nàiseantachd Goodsir Smith na air an taise ’s air a’ ghaol a tha ’na chuid dhuilleagan, oir eadhoin annta-san tha luasgan agus mì-shonas air nach eil e furasda corrag a chur. No ’s dòcha gun do chuir e fhéin corrag air cnag na cùise—

<eng>“Wad I had what I aince did hae
That nou is gane frae me—
Tranquillitie.”<gai>

Ach mar a bheil fois anns an leabhar so tha brìgh ann, agus tha mi toilichte gu bheil e air mo sgeilpe.

F. M.


* C. M. Grieve, no Hugh MacDiarmid.

[TD 173]

<eng>“Honoured Shade.”<gai> Cruinneachadh de bhàrdachd ùir Albannaich air a taghadh le Tormod MacCaig. Clò-bhuailte le W. & R. Chambers. 12/6.

Chuireadh an leabhar so amach leis an <eng>Arts Council<gai> mar chuimhneachan gu bheil dà chiad bliadhna bhon a rugadh Raibeart Burns. Ach dé an cuimhneachan a b’ fheàrr a chòrdadh ri Burns fhéin na cruinneachadh de bhàrdachd Albannaich le bàird a tha fhathast beò. (Beò ach aon. Gu muladach chaochail Edwin Muir mun do nochd an leabhar.)

Saoil dé a chanadh Burns nam faiceadh e an leabhar so? Chòrdadh aon rud ris. Gu bheil na bàird Albannach fhathast, gu ìre bhig no mhóir, a’ faochnadh airson saorsa an duine agus airson àrdachadh an islich. Tha mi an dùil gun canadh Burns “Glé mhath illean. Ach an ainm Dhé canaibh na tha fodhaibh ann am briathran sìmplidh deas-labhrach!” Tha eagal orm gu bheil feadhainn de ar bàird Albannach a’ dol cas ma sheach gus an fhìrinn a sgeadachadh ann an gùn cugallach de mhaoth-fheallsanachd, agus aig a’ cheann thall tha an gùn a’ falach na tha e a’ sgeadachadh.

Tha móran anns an leabhar so as toil leam. Is toil leam a’ bhàrdachd Ghàidhlig fhaicinn bus ri bus ris a’ bhàrdachd Albais, agus a’cumail ceann a’ mhaide rithe cuideachd. Tha amharus agam nach robh sin air a bhith mar sin bho chionn deich bliadhna fichead, agus tha againn r’ a thaing thoirt do Ghaidheil leithid an triùir a tha an so (Somhairle MacGill-Eain, Ruaraidh MacThómais, agus Dòmhnall MacAmhlaidh) a sgar iad fhéin bho na seann chumaidhean agus a chuir dreach ùr air a’ bhàrdachd Ghàidhlig ’nar lìnn fhéin. Taing do ’n t-Sealbh cha do rìomhaich iadsan an dreach sin fhathast gu ìre a’ bhrìgh a chall, ged a tha MacAmhlaidh ag èaladh an taobh sin.

Is toil leam cuideachd liad agus farsainneachd a’ cho-chruinneachaidh. Tha seachd bàird fhichead eadar na clàran. Is toil leam an snas leis am bheil an leabhar air ullachadh. Agus is toil leam—is fìor thoil leam—rannan leithid “<eng>The Last War<gai>” le Edwin Muir; “<eng>Unlucky Boat<gai>” le George MacKay Brown, airson cumhachd na deilbhe a tha e a’ tarraing. Agus is toil leam “<eng>Vox Humana<gai>” le Sydney Goodsir Smith air an tug sinn tarraing an so shuas.

Sin an rud. Rann air an rann tha móran anns an leabhar so a tha math. Ach tha rudeigin fada ceàrr. Tha mi an amharus gur e droch rud a bha ann bacadh a chur air na bàird bho rudan a chuir iad roimhe an clò a nochdadh an so, oir tha mi an dùil (ged nach eil fios ’am) gun deachaidh caoban de ’n bhàrdachd so a chur r’ a chéile gus a bhith deiseil airson là a’ chlò-bhualaidh. Tha mi an dùil gur e sin as coireach gu bheil dìth colmaidh air a’ chlò.

Tha mi duilich nach eil barrachd de rannaigheachd shìmplidh (no <eng>lyric poetry<gai> mar a their iad anns a’ Bheurla) anns an leabhar. Tha e neònach nach eil. Oir, ann an dùthaich leithid Alba a tha cho beairteach ann an duain ’s an luinneagan, tha e neònach nach eil am buaidh nas motha air bàird an là ’n diugh.

F. M.
