[TD 11]

Air an Spiris

SO toiseach na cóigeamh bliadhna aig Gairm. Tha sia àireamhan deug a nise air na sgeilpichean, agus tha sinne beagan nas maoile ’s nas léithe na bha sinn nuair a thòisich sinn.

An sud ’s an so tha ràitheachain mhóra Bheurla a’ call an deò. Tha eadhon feadhainn de na paipearan-naidheachd a’ gearan, agus aon fhear co-dhiùbh a’ plosgartaich. Chan eil sgeul air Iris-Leabhar Ceilteach a thòisich còmhla ruinn. Bliadhna an déidh bliadhna, tha cùisean a’ fàs nas dlighe. Prìsean clò-bhualaidh a’ dol an àird; cosgais dhealbh a’ dol suas; prìsean postachd air a dhol a Thigh Mór Iain Ghròta. Tha dà rud a’ cumail Gairm air a spiris—tha daoine ’ga cheannach, agus tha bùthan a’ tuigsinn gur fhiach dhaibh sanasan-reic a chur an luib a chuid dhuilleagan. Cho fad ’s a chì sinn, faodaidh sinn Gairm a ghealltainn airson dà bhliadhna eile, agus, mar a bhios cuimhne agaibh, cha do gheall sinn ach dà bhliadhna an uair a thòisich sinn an toiseach. Tha sin a’ ciallachadh gu bheil an ràitheachan cho tapaidh fallainn ’s a bha e riamh!

Am bliadhna, tha na Fir-Deascachaidh ann am brionnglaid! Tha fear a’ dol a dh’Obar-Dheadhain, agus fear a’ fuireach ann an Glaschu. Ach chan eil sinn an dùil gun cuir sin dragh oirnn oir mur a gabh an còrr dèanamh, coinnichidh sinn an dràsda ’s a rithist letheach slighe—ann am Peairt! Agus cumaidh an t-astar gun a bhith a’ trod sinn!

Air a’ mhìos so chaidh, thug sinn dà leabhar eireachdail do’n Bhàn-righ, mar chuimhneachan air a turus do dhùthaich na Gàidhlige. Anns gach leabhar bha ochd àireamhan de Ghairm—na sia àireamhan deug a chaidh a chlò-bhualadh bhon a thòisich sinn. Rinn sinn so a chionn agus gun do dhleas sinn freagarrach a chur an cuimhne an Teaghlaich Rìoghaill, agus gach neach eile a chluinneadh mu dheidhinn, gur i a’ Ghàidhlig fhathast cànain bheothail na Gaidhealtachd. Tha daoine tuilleadh is buailteach dìochuimhn’ a dheanamh air sin.

Am bliadhna gu h-àraidh cha chòir an dìochuimhn’ sin a dheanamh, oir tha cunnart uabhasach a’ bagradh na Gàidhlige air a starsaich fhéin. Mus bi an ath bhliadhna aig Gairm seachad, bithidh obair nan rocaidean air tòiseachadh ann an Uibhist, agus tha fìor chunnart gur e sin a chuireas a’ chiste-mharbh mu’n Ghàidhlig agus mu Ghairm.

Ach is so latha an dèanadais, ma tha dèanasdas gu bhith ann. Cha ghabh stad cur air na rocaidean. Ach gabhaidh spionnadh cur ann an luchd na Gàidhlige agus an dìleab a dhìon. Ni sinn ar dìochioll. Is e sin ar bòid aig toiseach bliadhna ùire ann an eachdraidh an leabhraichean so a tha sibh a nise a’ dol a leughadh.


[TD 13]

Eilean nan Caorach
Le T. M. MACCALMAIN

[Dealbh]

AIR an t-seachdamh là de’n Og-mhìos chaidh mi air turus gu <eng>Fair-Isle<gai> còmhla ri buidheann dhaoine a chaidh ann a ghabhail beachd air suidheachadh muinntir an eilein, agus iad a’ bagairt imrich a dheanamh as, mar a rinn na Hiortaich an 1930 agus mar a rinn muinntir Shòthaidh o chionn beagan bhliadhnachan.

Air madainn Dhiar-daoin chaidh mi air bòrd itealain air taobh amuigh baile Inbhir-Nis. Dh’éirich sinn air na sgiathan aig 8.45. Thadhail sinn airson deich mionaidean aig laimrig-adhair Inbhir Uige aig 9.30. Cóig mionaidean fichead as déidh sin bha sinn tarsaing air a’ Chuan Arcach agus ’nar seasamh air talamh cruaidh aig port-adhair <eng>Kirkwall<gai>. Aig aon uair deug dh’éirich sinn a rithist a dh’ionnsaigh nan neul, agus ràinig sinn port-adhair Shumburgh ann am fìor cheann-a-deas Shealtainn aig 11.45. As déidh dhuinn biadh a ghabhail ann an tigh-òsda Shumburgh chaidh sinn air bòrd a’ Bhrenda, bàta-dìon an iasgaich, agus sheòl sinn gu deas.

Tha <eng>Fair Isle<gai> ’na laighe letheach eadar na h-Eileanan Arcach agus na h-Eileanan Sealtainneach, agus e mu chóig mìle fichead bhuapa sin. Is e eilean beag a tha ann, mu thrì mìle am fad agus mu dhà mhìle air leud. Chan eil e idir soirbh faotainn chuige. Tha creagan àrda casa, stùcan móra, agus sgeirean cunnartach timcheall an eilein gu léir, ach a’ mhàin gu bheil port cumhang aig a’ cheann a tuath agus port


[TD 14]

nas leathainne anns a’ cheann a deas. Ach tha na puirt sin gun fhasgadh sam bith an uair a bhios a’ ghaoth a’ séideadh dìreach ateach orra.

Tha leth a tuath an eilein ’na mhòintich thioraim, dorcha le fraoch, ag éirigh suas do’n bheinn as àirde anns an eilean, <eng>Ward Hill<gai> no, mar a dh’fhaodamaid a chur anns a’ Ghàidhlig, “Beinn an Fhreiceadain” no “A’ Bheinn Fhaire.” Tha a’ bheinn so còrr is seachd ceud troigh an àirde, agus bu tric, anns na linntean fad as, a rinn ceatharnaich faire air a mullach, an sùil ri iomall cuain, feuch am faiceadh iad siùil nan nàimhdean a’ nochdadh, agus, an uair a chitheadh, cha b’fhada gus am biodh an teine-rabhaidh air a lasadh agus na lasraichean ag éirigh suas, agus iad ag innse do na h-uile a chitheadh gu robh an nàmhaid a’ tighinn dlùth.

Tha leth a deas an eilein feurach torrach, agus e air a roinn amach ’na chroitean air sluagh an eilein. Tha móran chaorach aca, an dà chuid air an talamh fheurach anns a’ cheann a deas agus air a’ mhòintich mu thuath, agus tha cuid de’n bheachd gur e so as ciall do ainm an eilein, “Eilean nan Caorach,” oir tha am facal “faer” anns a’ chànain Lochlannaich a’ ciallachadh “caora.” Air taobh an ear an eilein tha meall àrd cas d’an goirear “Creag nan Caorach.” Tha feur a’ fàs air mullach a’ mhill, agus bìtear ag ionaltradh chaorach air. Ach is ann le mór-dhragh agus le cunnart a bhios daoine a’ làimhseachadh nan caorach air Creag nan Caorach. Chan fhaigh iad chuige ach suas ri aghaidh carraig chais shleamhainn far a bheil slabhraidh iarainn suidhichte aca a chum is gun greimich iad air sin an uair a bhios iad a’ dìreadh is a’ teàrnadh bearradh na creige. An uair a tha aca ri caoraich a thoirt á Creag nan Caorach, feumaidh iad breith orra agus an ceangal agus an leigeil sìos air ceann ròpa air aghaidh na creige.

Ach gus tilleadh ris an turus air an robh sinn, sheòl sinn, mar a thubhairt mi, air a’ Bhrenda amach á Sumburgh, agus chuir i a sròn bhiorach ri <eng>Fair Isle,<gai> cóig mìle fichead gu deas. Amach bho cheann a deas Shealtainn tha farsaingeachd mara ris an abrar an <eng>Roost,<gai> far a bheil sruthan a’ coinneachadh agus, ma tha dad de ghaoith ann idir, éiridh na tuinn, agus abair thusa luasgadh is crathadh! Fhuair sinne ar cuid dheth sin anns a’ Bhrenda, ach an ceann dà uair a thìde ràinig sinn an Acarsaid Mu Thuath ann am <eng>Fair Isle.<gai> Gu sealbhach, bha a’ ghaoth a nis air toirt dheth, agus fhuair sinn gu cladach ann am bàta-aiseig beag, ris an abair na h-eileanach <eng>“flit-boat”<gai> (“bàta-imrich,” an e?). Fhuair sinn strùpag tea agus an uair sin chaidh ar giùlan ann an làraidh (aon de’n dà charbad-ola a tha aca air an eilean) gus a’ chinn a deas, far a bheil na croitean agus na tighean. Thadhail sinn, ’nar buidhnean beaga, dithis is triùir còmhla, ann an cuid de na tighean, bha còmhradh againn ri feadhainn de mhuinntir an àite, agus sheall sinn mun cuairt. Choisich cuid againn, agus ghiùlaineadh a’ chuid eile anns an dà charbad, air ais na trì mìle do’n Acarsaid Mu Thuath, agus is ann an sin a bha an fhéisd ’gar feitheamh. As deidh a’ bhìdh, bha coinneamh againn ris a’ mhór-chuid de mhuinntir an eilein anns an talla bheag. Aig ochd uairean feasgar (an deidh a bhith ceithir uairean a thìde air an eilean) chaidh sinn air bòrd a’ Bhrenda,


[TD 15]

agus thug i asteach sinn gu cidhe Lerwick leth-uair roimh mheadhon-oidhche. Air an turus air ais, ged a bha fairge ann, cha robh a’ chùis cho fìor dhona is a bha air an turus a dh’ionnsaigh an eilein.

Air madainn Dhi-haoine, ann an Lerwick, bha coinneamh againn ann an seòmraichean Comhairle Siorrachd Shealtainn, a ghabhail beachd air ciod a bu chòir a dheanamh a thaobh cor is suidheachadh luchd-àiteachaidh Eilean nan Caorach.

Buinidh <eng>Fair Isle<gai> do’n Urras Nàiseanta <eng>(The National Trust),<gai> agus bha Iarla Wemyss ceann-suidhe an Urrais Nàiseanta, agus feadhainn de’n chomhairle aige, còmhla ruinn. Bha ann mar an ceudna riochdairean bho Chomhairle na Siorrachd, bho’n Phanal Ghaidhealach <eng>(Highland Panel),<gai> bho Rùnaire na Stàite airson Alba, bho Bhòrd Tuathach an Dealain, bho Bhòrd an Aiteachais, bho’n Mhaoin Ghaidhealaich <eng>(Highland Fund),<gai> agus bho bhuidhnean ùghdarrasach ach eile. Bha Mgr. Iain MacNeachdainn a’ riochdachadh Coimisean nan Croitearan. Bha Mgr. Calum Moireastan (a mhuinntir Bheàrnaidh Leódhuis) a’ riochdachadh Bòrd an Iasgaich Ghil. Bha mi fhìn a’ riochdachadh Eaglais na h-Alba agus Comhairle Albannach Buidheann Bhreatannach a’ Chraobh-sgaolidh.

Is ann mar so a tha suidheachadh an t-sluaigh ann am <eng>Fair Isle.<gai> Mar a tha a’ tachairt an iomadh àite eile an Albainn, tuath is deas, agus gu sònraichte anns na h-eileanan, tha àireamh an t-sluaigh a’ sìor dhol sìos. O chionn ceud bliadhna bha còrr is trì cheud neach a’ fuireach ann am <eng>Fair Isle.<gai> Ann an 1901 bha 147 ann. Ann ann 1931 bha 108 ann. Ann an 1948 bha 65 ann, agus an diugh tha 45 ann uile gu léir.

Chan e a mhàin sin, ach de’n dà fhichead ’s a cóig a tha ann an ceartuair, tha deichnear (triùir fhear agus seachdnar bhoireannach) os cionn trì fichead bliadhna a dh’aois. Tha naoi-deug ann (deichnear fhear agus naoidhnear bhoireannach) eadar dà fhichead is trì fichead bliadhna a dh’aois, agus dhiubh sinn tha cóignear gun phòsadh. Tha seachdnar fhear agus aon bhoireannach ann, eadar cóig-deug agus dà fhichead bliadhna a dh’aois, agus gun ghin dhiubh sin pòsda. Tha ochdnar cloinne ann fo aois a cóig-deug, aon nighean agus seachdnar bhalach.

Chithear, mar sin, gu bheil suidheachadh mì-fhallain anns an eilean-sa. Tha feadhainn de’n òigridh a’ miannachadh falbh, ach am faigh iad cosnadh an àitean as goireasaiche agus a chum is gum bi cothrom aca pòsadh agus dachaidh a dheanamh dhaibh fhéin. Ma dh’fhalbhas feadhainn de’n òigridh, ciod a dh’éireas do’n mhuinntir aosda, oir is e so eilean a dh’fheumas sgioba matha de dhaoine làidir airson gach obair is dleasdanas, an ceann an fhearainn, air tòir nan caorach anns na creagan cunnartach, agus gu sònraichte mar sgioba an aon bhàta mhóir (“Am Buachaille Maith”) a tha aca, a tha aon uair gach seachdain a’ dol gu Lerwick agus air ais le litrichean is luchd-turuis is badhar. Chan eil bùth air an eilean idir, a bharrachd air aon oifis-postachd. Tha dà eagalis air an eilean—eaglais bheag a bhuineas do na <eng>“Methodists”<gai> anns a bheil seirbhisean air an cumail le aon de shluagh an eilein, agus Eaglais na h-Alba. Tha misionaraidh aig Eaglais na h-Alba ann am <eng>Fair Isle,<gai> agus tha bean a’ mhiosionaraidh


[TD 16]

[Dealbh]

a’ teagasg na sgoile. Ged a tha dà eaglais ann, chan eil an sluagh air an roinn a thaobh adhraidh. Tha iad a’ cumail nan seirbhisean ann an dà eaglais, uair ma seach, agus tha iad uile a’ frithealadh an dà eaglais.

Tha bean-eiridinn aca air an eilean, agus is mór a’ bhuannachd sin dhaibh, ach an uair a thig tinneas obann bheir e uairean a thìde mus ruig an t-euslainteach tigh-eiridinn Lerwick, agus ma bhios droch shìde ann chan eil dad a ghabhas déanamh.

Tha tigh-soluis air rubha a tuath an eilein, agus tigh-soluis eile air a’ cheann a deas, agus tha beagan theaghlaichean ceangailte riutha sin. Bidh fir an eilein ag iasgach mu na cladaichean, ach a mhàin air son feuman na dachaidh. Chan eil an t-iasgach mar a bhà, agus mar sin chan eil buannachd ann a bhith a’ strì ris.

Bidh mu ochdnar de na boireannaich a’ cur seachad a’ gheamhraidh a’ snìomh na clòimh mhìn agus a’ fighe nam pàtaran brèagha ris an abrar “<eng>Fair Isle<gai>—miotagan is guailleachain is seacaidean beaga is peiteagan—agus bidh iad ’gan reic. Gach samhradh bidh mu cheud neach a’ tadhal an eilein airson seachdain no dhà a dh’fhaicinn nan eun a tha cho lìonmhor ann. Tha seachd tighean-còmhnaidh anns an eilean anns nach eil neach sam bith a’ fuireach, agus tha àireamh chroitean air dol fàs.

Is i a’ cheist: “An còir dhuinn airgead a chur amach air daoine a chumail ann an eilean iomallach de’n t-seòrsa so?” Sin ceist a tha doirbh a fuasgladh. Chan abair mi ach dà rud. Tha mi de’n bheachd gu robh e ceart an sluagh a thogail air falbh á Hiort agus á Sòthaidh agus an suidheachadh an àitean a bu ghoireasaiche, oir b’e sin iarrtas


[TD 17]

an t-sluaigh; ach, ma tha sluagh eilein no àite a’ miannachadh fuireach, agus ma tha coltas ann gum bi soirbheachadh cuimseach aca ma bheirear ceartas dhaibh, is e mo bheachd gur còir cuideachadh leotha fuireach. Tha a’ mhór-chuid de shluagh <eng>Fair Isle<gai> a’ miannachadh fuireach, agus is eilean e a dh’fhaodadh barrachd toraidh is soirbheachaidh a nochdadh na tha r’am faicinn an dràsda. Ach, ma tha sluagh ri leantainn air an eilean-sa, feumar àireamh nithean a dhèanamh. Tha feum air cidhe nas fheàrr na tha aca an dràsda. Tha feum air goireasan-siubhail. Tha feum gu sònraichte gun tigeadh ceithir na cóig de theaghlaichean ùra a dh’fhuireach agus a dh’obair anns an eilean.

Cha tig e dhòmhsa innse an so mu na beachdan a chualas agus mu na rùintean leasachaidh air an d’aontaich sinn aig a’ choinneamh a bha againn an Lerwick. Foillsichear na rùintean sin le Comhairle Siorrachd Shealtainn.

Anns a’ bhliadhna 1588 rinn aon de bhàtaichean-cogaidh an Armada Spàinntich long-bhriseadh air Eilean nan Caorach, agus fad geamhraidh bha dà cheud de na Spàinntich a’ fuireach air an eilean. Tha cuid de’n bheachd gur ann bho na Spàinntich sin a dh’ionnsaich na h-eileanaich air tùs na patarain bhòidheach a tha aca air an obair-fhìghte.

Is iomadh long is bata a chaidh ’na clàran air an eilean iomallach so. Anns a’ bhliadhna 1868 chaidh bàta mór Gearmailteach air tìr ann an geodha agus na ceudan air bòrd innte ach shàbhaileadh iad uile. An uair a bha sinn air an eilean chunnaic sinn pìosan briste de itealan Ghearmailteach a thugadh gu làr ri linn a’ chogaidh. Rinn na h-itealain Ghearmailteach ionnsaigh air na tighean-soluis barrachd is aon uair agus mharbhadh feadhainn am measg theaghlaichean nan tighhean-soluis, ach bha aon itealan ann nach do thill dhachaidh do’n Ghearmailt.

Feumaidh Riaghaltas na rìoghachd so roghainn a dheanamh a thaobh àitean mar a tha <eng>Fair Isle.<gai> A bheil sinn airson gum bi daoine a’ fuireach annta? Mur eil, abramaid sin gun dàil, agus togamaid na daoine air falbh, seach a bhith ’gan cumail gun na goireasan a tha feumail dhaibh. Ma tha sinn de’n bheachd gum bi e ’na bhuannachd do’n rìoghachd a leithid de àitean a bhith air an àiteachadh, feuchamaid ris gach cuideachadh is misneachadh as urrainn a thoirt do shluagh nan àitean iomallach mì-dheiseil sin.

[Sanas]


[TD 21]

Foghar, 1976
LE RUARAIDH MACTHOMAIS

BHA mi ann an seòmar-suidhe an tigh-òsda nuair a dh’fhairich mi fear an sud ’s an so a’ bruidhinn na Gàidhlig timcheall orm. Chuir e annas orm gun teagamh, oir b’ann am baile beag air Galldachd a bha mi, a’ leigeil m’ anail airson là no dhà, is mi air ùr thilleadh a Ceann-a-deas Africa. Ach thuirt mi rium fhìn: “’S iomadh rud a dh’fhaodadh tachairt ann a fichead bliadhna.” ’S ann a’ sìor dhol air ais a bha crìochan na Gàidhlig nuair a dh’fhalbh mise a Albainn, ach chunna mi muigh ann a sud leasachadh gu math cabhagach a’ tighinn air staid a’ chànain Africaans. Nuair a bheir thu greis a’ siubhal an t-saoghail tha e fàgail d’inntinn nas fhosgailte air dòigh air choreigin, is chan e rud beag a chuireas iongnadh ort.

Cha robh uiread sin de Ghàidhlig a’ dol co-dhiùbh. Dh’aithnich mi gum b’e luchd-ionnsachaidh a bha mun cuairt orm, leis cho breac, stadach ’s a bha a’ Ghàidhlig a bh’aca. Ach an deidh sin, chuir e iongantas orm. Nuair a bha facail Ghàidhlig aca bha am blas ceart orra, thall ’s a bhos le sin. Dh’aithnich mi’m blas Hearach—còmhradh nan ceàirdean mar a bhiodh againn air uaireigin—is sud fear eile a’ bruidhinn air “caileach is bodach a bh’ann an Solas bho chionn fhada”—’s ann a mhuinntir Uibhist-a-tuath a bha e sud, nam bu mhath mo chuimhne. Is bha fear gagach eile ann le speuclairean, is cnuaichd fuilt air nach fhaca borbair no cìr bho’n àm so an uraidh. Cha robh móran Gàidhlig aige-san, ach na bh’aige dhith bha blas neònach oirre nach do dh’aithnich mi, agus thuirt mi rium fhìn gum b’e so am blas a bh’air Gàidhlig a’ bhaile so fhéin. “Ach gu sealladh tròcair orm,” arsa mise, “Carson a tha iad ag ionnsachadh Gàidhlig a so, is gun dad anns a’ bhaile ach muilnean-iarainn is bùithtean is a leithid sin.”

’S e Alasdair Gringo an t-ainm a bh’air fear nan speuclairean. Chunna mi fear bho fhear a’ faighinn <eng>introduction<gai> ann, is bha e coltach gum b’e duine mór a bh’ann. Gach duine mar a bha iad a’ tighinn asteach, chuireadh iad fàilte air a chéile anns a’ Ghàidhlig, is thòisicheadh iad an uair sin a’ toirt freanadh air a’ Bheurla—gu h-àraid Alasdair Gringo a bha so. Dh’aithnich mi gu robh e math air ceòl: bha e bruidhinn air Vaughan Williams, am bodach Sasunnach a chuir rian as ùr ris an òran Bheurla <eng>“Greensleeves”;<gai> agus air Dvorak, fear a rinn ceòl ris an can iad <eng>“New World Symphony”<gai> is gun ann ach “Cumha Mhic an Tòisich” is pong no dhà air a chur ris; is thug e ainm Beethoven fhéin an dìomhanas uair no dhà.

Bha móran bruidhinn aca ’ga dheanamh mu cheòl—is dòcha gum b’e sin bu choireach gu robh a’ Ghàidhlig a’ teirigeachdainn orra cho luath. Thainig an sin ceathrar fhear astigh, is shuidh iad aig an ath bhòrd ri Gringo is dh’òrdaich iad <eng>gin and tonic<gai> an duine. Is gann gu robh iad air am màs a bhualadh fòdhpa nuair a thòisich iad so a’ bruidhinn air ceòl cuideachd. “Gu sealladh Nì Math orm,” arsa mise rium fhìn, “tha’n dùthaich tha so air a dhol garbh gu ceilearadh bho dh’fhàg mise i.” Ach ’s e Beurla bh’aca so, mar bu trice, is cha robh mo chluas fada ri claisneachd nuair a dh’aithnich mi gum b’ann a


[TD 22]

Uibhist-a-deas a bha iad. Thàinig iad an sin gu cuspair eile. Ma thàinig mise air turus bha feadhainn a sud a thàinig na b’fhaide. “Dé seòrsa tìde bh’agaibh air a’ ghealaich air a <eng>week-end<gai> so chaidh?” arsa an dàrna fear. “Bha iad a’ gearain,” ars am fear eile, “air fras a bh’aca bho chionn cheithir-là-deug, is bha cuid aca bha cumail amach gum b’e obair nan dadum bu choireach ris.” “Dé a tha iad a’ deanamh ris na daduman?” ars am fear eile. “Mar a tha fhios agad,” ars a’ chiad fhear, “tha a h-uile dadum ann a sin briste ’na dhà leth, is grunnan air eilean beag air taobh siar na gealaich a’ fiachiann ri an cur gu chéile.” Cha robh mi air an naidheachd so a chluinntinn, ach cha deanainn dad de’n chainnt a bh’aca an deidh sin—bha i ro dhomhainn air mo shon-sa, is bha mi toilichte nuair a theann iad a’ bruidhinn air ceòl a rithist.

Mar gun cluinneadh Gringo an cuspair a bh’aca, thug e sùil thar a ghualainn, agus nach ann a dh’éirich fear de na h-Uibhistich, is rug e air làimh air Gringo, is dh’innis e dha ainmean chàich. “Có tha toirt dhuibh na Gàidhlig am bliadhna?” arsa Gringo. “Tha fear a Lunnainn,” arsa an duine a rug air làimh air an toiseach, “Tha e ’na oifigear againn—duine comasach. Bha e ’na bhall an Comunn Gàidhlig Lunnainn, is smaoinich e an sin gum b’fheàrr dha a dhol a dh’Innse Gall, is fiachainn ri Gàidhlig ionnsachadh do’n t-sluagh an sin. ’S e Prìomhair Bhreatainn an Ceann-feadhna bh’aca air a’ Chomunn Ghàidhlig a’ bhliadhna sin, agus an uair a dh’ innis e do Ghaitskell so, thuirt Gaitskell ris gu robh iad dìreach a’ lorg duine a chuireadh iad air ceann a’ ghnothaich an Uibhist, aig am biodh ùidh cheart anns a’ Ghàidhlig, is a chuireadh clasaichean air bhonn anns an eilean airson a h-ionnsachadh do’n t-sluagh.”

“Tha mi fìor thoilichte sin a chluinntinn,” arsa Gringo, “Tha fhios gum bi Gàidhlig mhath aige-san, a’ tighinn a Lunnainn. An do mhothaich sibh co mhiad l a th’aca an Gàidhlig Lunnainn?” “Tha seachd,” arsa fear eile de na h-Uibhistich. Chunna mi dath bàn a’ tighinn air aodann Gringo, is cha robh fada ann gus na rinn e leisgeul airson falbh—gu robh obair mhór roimhe anns a’ mhadainn is gu feumadh e dhol a laighe.

Smaointich mi fhìn gu robh a thìde agam a dhol a laighe cuideachd is dh’éirich mi. Gach buidheann, mar a rachainn seachad orra, chanadh fear “Oidhche mhath” rium, is fear eile “Tha thu dol a laighe,” is mun do ràinig mi’n dorus bhuail e orm gu robh teaghlach nan l air a dhol an lìonmhorachd gun teagamh. Ach dh’fhalbh mi co-dhiùbh, is bha mi greis gun chadal an oidhche sin.

Nuair a dh’éirich mi anns a’ mhadainn thainig mi nuas gu mo bhracaist, mu chairteal gu naoi. ’S ann an uair sin a bha a’ mhór-shluagh a’ tighinn asteach gu an tràth-maidne cuideachd. Bheireadh iad tarruing air dé an seòrsa là a bh’ann, is an sin bha cuspair a’ chiùil an àirde a rithist. Thainig bodach beag gun fhiaclan a shuidhe aig a’ bhòrd aig an robh mi, agus chaidh sinn ann an còmhradh. Thuirt mise ris, anns a’ Bheurla, gu robh là math ann, is dh’aidich e gu robh sin ann, ged nach tugadh e breith ro mhath air an iarmailt le a shùilean prabach. “A bheil sibh daonnan a’ fuireach an so?” arsa mise ris, is dùil agam gur h-e bodach a chaill a bhean a bh’ann is a bha beairteach gu leòir gus fuireach ann an tigh-òsda fad an


[TD 23]

t-siubhail. “O, chan eil,” ars esan, “’s ann an dé a thàinig mi ann.” Bha mi airson còmhradh a dheanamh ris, agus arsa mise “Tha iad ag ràdh rium nach eil an tigh a bh’aig Burns ro fhada a so, is tha leth-dhùil agam a dhol a dh’amharc air an diugh.” “Có am fear tha sin?” thuirt am bodach. “Tha Raibeart Burns,” arsa mise, “am bàrd mór. Is dòcha gun cuala sibh mu dheighinn.” “O, seadh,” ars esan, “chuala gu dearbh. Fear de na h-òrain ùra th’againn am bliadhna. ’s e eadar-theangachadh bho Burns a th’ann—‘Ruith Piullaidh air falbh leis a’ Ghàidsear.’ Tha òran math eile againn cuideachd,” ars esan. “‘Luchd nam Breacan,’ is rian airson naoi guthan.” “Tha so chun a’ chiùil a rithist,” arsa mise rium fhìn, ach thuirt mi ris-san, “Thug mi ’n aire gu bheil móran an so aig a bheil ùidh ann an ceòl.” “O, tha” ars esan, “nach eil thu fhéin a’ dol chun an òrain mhóir an dràsda? Bithidh iad a’ tòiseachadh ann an deich mionaidean eile.”

Thuirt mi gun deidheadh. Ghabh sinn sìos an t-sràid is asteach do thalla bh’ann a sud, is fhuair sinn suidheachain an teis-meadhon an talla, dìreach air cùl bùird fhada aig a robh cóignear fhear ’nan suidhe, is glag an urra mu’n coinnimh. Cha bu ghann paipearan is leabhraichean air am beulaibh. ’S e leabhraichean-ciùil a bh’air beulaibh an fhir a b’fhaide gu mo làimh-dheis, ach mun tug mi’n aire dé bh’aig càch, thàinig duine mór eireachdail ann am féileadh chun an àrd-ùrlair, is thòisich e a’ cur dheth ann am Beurla. Ach cha do lean e fada oirre sud nuair a thionndaidh e gu Gàidhlig, ag ràdh gu feumadh e cànain na mór-chuid a bhruidhinn fhad ’s a bha e an so, ach nach robh e dol a ràdh dad—gur ann a thàinig iad a dh’éisdeachd ri ceòl. Cha tug e ach mu dheich mionaidean a’ còmhradh, is chunnaic sinn an uair sinn solus <eng>neon<gai> a’ dol an àirde is 54 air, agus fodha sin l. Thainig an uair sin guth àrd troimh àrd-ghuthaiche: “A bheil Dòmhnall MacPhaidearain anns an talla?” Dh’éirich am bodach a bha ri mo thaobh, is an àird leis chun an àrd-ùrlair, is sheinn e “Gleann Golaidh.” Bha duine bho dhuine a’ gabhail an òrain sin, gus a robh e agam air mo theangaidh. Tha mi creidsinn gu robh fichead duine air a ghabhail nuair a thug mi’n aire do’n fhear a bh’air mo làimh chlì aig a’ bhòrd, is có bha so ach Alasdair Gringo, le peansail ’na làimh, is dréin air aodann, mar gum biodh pian ’na stamaig. Dh’éisdeadh e greiseag bheag ris gach duine thigeadh an àird a sheinn, is theannadh e an uair sin ri sgrìobhadh. Agus gu math tric, bheireadh e sùil air leabhar beag a bha air a bheulaibh, le deilbh neònach ann, is cha robh mi a’ tuigsinn dé an seòrsa leabhar a bh’ann idir. Mas math mo chuimhne, ghabh trì fichead duine ’s a naoi deug an t-òran sin, fear an déidh fir, is ged a bha an t-acras orm, dh’fhuirich mi far an robh mi gus an cluinninn dé an ath rud a bhiodh ann. B’ann an uair sin a thòisich an iorghaill. Bha na fir aig a’ bhòrd a’ sgrìobhadh is a’ còmhradh, is an ceann ùine thugadh inneal mór uabhasach a null chun a’ bhùird, air chuibhleachan, is thòisich fear an déidh fir de na bha aig a’ bhòrd a’ stobadh chairtean beaga asteach a thuill a bh’anns an inneal. Chluinneadh tu an sin bragadaich ’na bhroinn, is thigeadh na cairtean amach air toll eile, le tuilleadh sgrìobht’ orra. An ceann leth-uair a thìde, dh’éirich fear-a-chiùil a bha air an làimh-dheis de’n bhòrd, is chaidh e chun an

[TD 24]

àrd-ùrlair. Cha duirt esan móran sam bith, ach gu robh e gearain air cho beag ’s a bha seinn troimh an sròinean am bliadhna, agus nach robh gu leòir ann aig a robh fìor eòlas air scoopaigeadh. Thàinig esan a nuas an uair sin, is chaidh an dara duine ’na àite. Thug esan greis mhór a’ labhairt, is b’e brìgh a sheanachais gun do dh’ aontaich iad gum b’e Gàidhlig Lunnainn a’ Ghàidhlig a b’fheàrr a bha ann am bliadhna, ach dithis a Uibhist-a-deas a mhàin, a bha car de’n aon bhlas aca. Bha e ’ga fhaicinn glé iomchuidh gu robh muinntir Uibhist a’ togail Gàidhlig Lunnainn, ach bha e duilich a ràdha gu robh am blas coimheach fhathast air Gàidhlig Leódhuis, is mur a togadh iad sin na fuaimean ceart roimh ’n ath-bhliadhna gun cailleadh iad is dòcha deich comharraidhean an duine, is leis na bha iad a’ call air a cheòl mar thà gum biodh iad air cùl an t-seanachais.

Thàinig an sin an treas duine, agus thuirt esan cho math ’s a bha e air a dhòigh gu robh an cànain agus an ceòl a nise a’ còrdadh ri chéile cho math, taca ris mar a bha iad o chionn fhichead bliadhna air ais. ’S e fìor chorra dhuine a nis nach robh a’ leigeil buille throm air facail mar a bha “is” agus “aig” agus “le” nuair a bha an ceòl ag iarraidh sin, agus bha iad ag ionnsachadh cuideachd mar a dheanadh iad goirid facail mar “trom” agus “mór” agus “láidir.” Bha e ’n dùil gu robh a thaing sin aig Gàidhlig Lunnainn, ach cha robh e, aig an aon àm, a dìochuimhneachadh “oth” nam Barrach.

Dh’éirich an uair sin an ceathramh duine, is thuirt esan gum b’e bàrd mìorbhuileach a bha ann a Rob Donn—nach robh a shamhail ann an ceithir ranna ruadha an domhainn. Nuair a thòisicheadh e air éisgeachd bha e a’ fàgail Pope (Sasunnach) fad air a chùl. A thaobh an òrain “Gleann Golaidh,” bha e furasda fhaicinn nach cuala Vergil a leithid mus do sgrìobh e na “Georgics” aige fhéin, air neo bha iad air a bhith fada na b’ fheàrr.

Nuair a chrom esan gu làr, dh’éirich an cóigeamh fear, is có bha so ach mo charaid Gringo. Chaidh esan an àird is thug e greis mhór a’ bruidhinn air ceòl. “Ach” ars esan an ceann ùine, “’s ann a’ toirt breith air a’ chànain a tha mise. Mar a tha fhios agaibh uile, tha seachd l ’s ann an Gàidhlig Lunnainn, agus bha feadhainn a’ seinn an so an diugh aig nach robh ach a cóig . . .” Chluinninn fead beag ’ga leigeil thall ’s a bhos, is chuala mi aig fear air mo chùlaibh, “Cha teid dad seachad air a’ bhalach ud.” Lean Gringo air mar sin, is ’s fheudar gu robh cluasan dearga air feadh an talla mus do chuir e an l bho dheireadh anns na naoi òrain deug thar trì fichead sin ’na h-àite ceart, a’ nochdadh gach uair far a robh an teanga a’ bualadh no a’ suathadh anns a’ charbad no anns na fiaclan.

’S ann air Gringo a bha an uallach na comharraidhean innse, mar a thàinig iad as an inneal. Dh’ éigh iad air an duine a fhuair a’ chiad duais a thighinn air beulaibh an t-sluaigh a rithist, is có bha so ach an t-Uibhisteach a bh’air a’ ghealaich air a <eng>week-end<gai> a chaidh—’se Titch Selwyn-Lloyd an t-ainm a bh’air. Abair éigheachd is othail. Dh’éirich sinn air ar casan, is gun ach leth-uair a thìde againn gu ar biadh a ghabhail. Air mo rathad amach thug mi sùil air an leabhar a dh’fhàg Gringo air a’ bhòrd air mo bheulaibh—<eng>“A Phonological Study of the Gaelic of London,”<gai> le Uisdean Gaitskell.

[TD 25]

[Dealbh]

Obair Shalach

Bha triùir bhràithrean a’ còmhnaidh le chéile agus am piuthar a’ deanamh banas-tighe dhaibh.

Chaochail am piuthar agus an deidh greis chuir na fir umhail nach robh an fhàrdaich cho grinn réidh rianail agus a b’àbhaist di a bhith, agus dh’aontaich an triùir gum bu chòir boireannach a lorg a chumadh an tigh air dòigh.

Chuir iad an comhairle ri chéile ach gu dé an dòigh air am b’fheàrr so a dhèanamh agus b’e an co-dhùnadh a bh’ann gum feumadh Murchadh pòsadh.

Cha do chòrd so ri Murchadh. Labhair e mach agus thubhairt e “’Se Murchadh, daonnan Murchadh! Ma bhios iasg ri sgoltadh, ma bhios bàthach ri cartadh, ma bhios obair shalach air bith ri dèanamh, ’se Murchadh a dh’fheumas a dèanamh.

(’Sann bho’n Mhàidsear Tormod Macleòid a fhuair sinn i so.)

[TD 27]

Bail-Ailein
Le CATRIONA NICDHOMHNAILL

CHA chreid mi nach eil Bail-Ailein, far an d’rugadh agus an d’àraicheadh mise, air baile cho fada ’s a tha an Leódhus, agus, a réir móran dhaoine, am baile as bòidhche. Tha e faisg air trì mìle air fhad, air a shuidheachadh aig ceann Loch Erisort mu cheithir mìle deug amach á Steòrnabhagh. Ach ged a tha e fada cha mhór gu bheil leud idir ann.

Canaidh cuid de dhaoine nach eil facal air a bhruidhinn anns an àite so ach a’ Bheurla ach chan eil sin fìor idir. Tha a’ Bheurla aig a h-uile duine, ceart gu leòir, ach ’s i a’ Ghàidhlig a’ chiad chainnt aca agus mar sin ’s i as fheàrr le móran, ged chluinnear a’ Bheurla an sud ’s an so.

Chan fhaic mi gu bheil móran eadar-dhealachadh anns na daoine a’ bharrachd air daoine sam bith eile san eilean ged a chanas iad gur e daoine beaga, dubha a th’ air na Lochan. Saoilidh mi-fhéin gu bheil atharrachadh-seòrsa anns a h-uile àit’. Tha a’ chuid as motha, dhiubh am Bail-Ailein gu gasda, coibhneil ’nan tighean féin agus ma tha duine neo dhà air a’ chaochladh, mar a thubhairt Bean Dhòmhnaill Bhig nach maireann, “a h-uile duine ’na dhòigh fhéin ’s nach fheum e sin.”

Ach ma tha nì sam bith a ghlacas aire a’ choigrich anns a’ bhaile againn is e na th’ann de “ghillean,” eadar fichead agus ceithir-fichead bliadhna de aois. Ach tha iad cho dòigheil ’nan staid—neo cho fada ’nan ceann—is gu bheil iad a’ toirt air seann-chloinn-nighinn an àit’ a bhith a’ call an dòchais, ged nach fearasd sin.

Chan eil móran de na seann chleachdaidhean air an cumail suas an diugh ach tha seòrsa de thigh céilidh againn fhathast. Ach chan fhaod boireannach a dhol asteach air an dorus agus mar sin chan eil cothrom fios a bhith againn air na seanachaidhean aca, ma tha iad idir ann. Ach ged nach fhaigh sinn asteach a bhroinn an tigh-chéilidh so a dh’éisdeachd ri seanachaidhean an latha an diugh, tha sinn comasach, air an làimh eile, éisdeachd ri seanachaidhean an latha an dé.

Tha Ruairidh Dhomhnaill Mhàirtein, a bhuineas dhomh fhéin, ’na sheanachaidh anabarrach math. Tha cuimhne aige-san air na seann tighean-céilidh far an tàinig air a h-uile duine sgeul nas fheàrr na chéile innse, oidhche mu seach. Cha mhór nach do ghléidh esan cuimhne air a h-uile aon agus chan fhairich duine an oidhche dol seachad ’ga éisdeachd. Gu dearbha, bha an sgeul mu dheidhinn mar a chaidh Iain Ruadh, ogha do Dhòmhnall Cam, a bhàthadh air Loch Langabhat eadar an t-Eilean Dubh agus tìr, aige-san fada mus do nochd e anns a’ Ghazette, agus sheall e dhomh fhéin “Clach Beiti” far an do shuidh màthair Iain agus a rinn i an t-òran a tha a’ fosgladh le na facail:—

“Is daor a cheannaich mise an fhiadhachd
Rinn Iain moch Di-ciadainn
Air an eilean dubh riabhach
Rinn mo liathadh, ’s mo leòn.”

[TD 28]

Ach is e an sgeul mu dheidhinn an eich-uisg as fheàrr a chòrdas rium fhéin. Cha mhór nach eil a h-uile duine am Bail-Ailein eòlach air an sgeul so agus innsidh duine sam bith mar a thàing an t-each-uisge amach a Loch Nighean Easabord an cruth gille òg. Shìn e a cheann ann an uchd nighinn òig a bha muigh a’ buachailleachd a’ chruidh. A réir eachdraidh, mhothaich ise an deidh greis gu robh gainmheach ’na fhalt. Dh’aithnich i gur e duine mi-nàdurrach a bh’ann agus theich i le a beatha. Ach mun robh i air a dhol amach á flanuis dhùisg an “gille” agus ghabh e as a déidh mar a bh’aige. Chunnaic e mu dheireadh nach fhaigheadh e greim oirre agus dìreach an uair a ràinig i an tigh dh’éigh e as a déidh:—

“Ibeadal ort, Abaideal ort,
Galair an eich odhair ort:
Galair nas miosa na luibhre
Is galair nas cruaidhe na’m bàs.
Tri làn na cuaiche duibhe
D’ fhuil do chridhe mu do chasan,
Is mu’n tig madainn Di-luain, ’s e an uaigh do leabaidh.”

Agus dìreach mar a thubhairt e, an uair a ràinig ise dhachaidh chuir i amach an fhuil agus an oidhche sin fhéin chaochail i.

Ged is bith a bheil facal de’n sgeul so fìor neo nach eil, is e sin mar a chuala mis’ i.

Còmhla ris an sgeul so, bidh mi an còmhnaidh a’ cuimhneachadh air dà fhear a bha a’ fuireach anns a’ bhaile againn bho chionn fhada, Dòmhnall Iain Bhàin agus Dòmhnall MacChuinn. Chaidh iad-san, là bha sud, amach a lorg chaorach ach an àite caoraich ’s e chunnaic iad each mór, geal—a bha air teicheadh dhachaidh as na Hearadh—ag éirigh amach a loch Langabhat. Ach is ann a shaoil iad-san gur e each-uisge a bh’ann agus tha cuimhne mhath fhathast air mar a shàth Dòmhnall MacChuinn Dòmhnall Iain Bhàin air a bheulaibh gus am falbhadh an t-each leis-san an toiseach. Ach cha leigeadh e-fhéin a leas. Mhothaich Dòmhnall Iain Bhàin gu robh crùidhean air an each so agus dh’éigh e àird a’ chlagainn “Na gabh eagal, a Dhòmhnaill. Tha saothair a’ ghobha air an each.”

Ma tha duine airson seann eachdraidh a’ bhaile a rannsachadh chan eil aige ach sealltainn ri ainmean nan cnoc, nan loch, ’s nan slag.

Tha e air a chumail amach gu bheil Loch Nighean Easabord, air ceann shìos a’ bhaile, air ainmeachadh as déidh nighean rìgh Lochlannach agus gun do theich i chun a so an deidh dhi craobhan nan eilean gu léir a chur ’nan teine. Ged is bith a bheil sin fìor neo a chaochladh, chithear an sin fhathast seann àraich tighe agus fheannagan ged nach do dh’fhuirich duine an sin a riamh bho is cuimhne le duine.

Air an aon dòigh, tha Loch Dhòmhnaill Bhig air ainmeachadh air duine chaidh a bhàthadh air an loch sin bho chionn fhada nan cian.

A’ coimhead sìos oirnne á beanntan na Pàirce tha Sìthean an Airgid far an deach, a réir móran dhaoine, airgead thoirt amach a soitheach-criche an à rìgh Teàlrach I agus a chur fo’n talamh ann

[TD 29]

am broinn seiche dobhair-choin. Is iomadh duine a dhìrich a’ bheinn ud anns na làithean a dh’fhalbh ach innsidh Ruairidh Dhòmhnaill Mhàirtein dhuibh gun dubhairt Coinneach Odhar nach fhaigh duine lorg air an ulaidh so ach Tormod nan trì Thormoid. Feumaidh e bhith gu bheil tomhais de’n fhìrinn anns an sgeul so oir tha “làn seich an dobhair-choin” ’na athainn aig muinntir a’ bhaile gus an là an diugh.

Ach is ann dìreach feasgar a bhios muinntir Bhail-Ailein ag éisdeachd ri seanachaidhean. Air feadh an latha tha iad trang a’ fighe chlòimhtean agus ag obrachadh nan croitean, agus an uair a thig àm freagarrach na bliadhna theid gille treun an sud ’s an so, an teis-meadhon na h-oidhche, turus chun na Pàirce—có aig tha fios carson?

Tha oidhche-Shamhna air a cumail air an dara-là-deug de’n t-Samhuinn. Is e so oidhche nan clann-nighean agus chan fhaod na balaich gnothach a ghabhail ris ged is iomadh uair a tha a’ chloinn-nighean bhochd a’ faighinn an cruaidh fhortain airson an call a rinn na balaich a measg nan sneàp an oidhche sin. Mar is tric, tha an oidhche a’ dùnadh, agus uaireannan a’ fosgladh cuideachd, le sabaid eadar munntir am’ chinn shìos agus muinntir a’ chinn shuas mu dheighinn na tighean nan anns am bi iad a’ tadhal. A dh’aindeoin éigheachd nan cailleach an uair a tha a’ chlann-nighean a’ ruith nan tighean tha e coltach gum biodh iad fhéin air an dearbh dhol-amach ach an àite “gnog” modhail air an dorus, is ann a shadadh iad-san uighean amh uisge air na h-uinneagan.

Air Oidhche na Callainn cha chluinn duine e-fhéin a’ bruidhinn le balaich ag éigheach:—

“Tháinig mi gu modhail eòlach
An àm tòiseachadh na Callainn . . .
Cha leigeadh tu leas sin innse dhomh
Bha e ann bho linn mo sheanar . . .

Agus an dèidh dhaibh beagan fhaighinn, tòisichidh iad ag éigheachd, a’ leigeil fhaicinn duinn nach b’ e airgead a chleachd balaich na Callainn fhaighinn idir:—

“Gabhaidh sinn an t-aran gun an t-ìm,” agus mar sin air adhart. Chan eil aobhar dhomh-sa a chur sìos an so—tha fios aig a h-uile duine air co-dhiùbh.

Air oidhche toirt asteach na Bliadhna Uire tha an truaighe buileach a’ dol air a’ bhaile, mar is tric, bho cheann gu ceann deth. Bha am baile gu math sàmhach am bliadhna gus an tàinig oidhche Dhi-luain ach mu dheireadh na h-oidhche sin cha mhór gu robh “gille” anns an àite nach robh a’ mionnachadh gum biodh esan pòsda mun tigeadh an ath Bhliadhna Ur asteach. Agus mar sin, fàgaidh sinn Bail-Ailein an dràsda agus bliadhna bho’n diugh chì sinn dé an staid anns am bi an t-àit’ agus na daoine. Tha fìor eagal orm fhéin nach bi atharrachadh air thalamh ri fhaicinn ann.

[TD 36]

Chan eil fhios agam nach robh iad ceart
Le TORMOD MACLEOID (Nis)

BHIODH na Gaidheil o shean, agus móran dhiubh, eadhon gus an latha ’n diugh, a’ toirt géill do shaobh-chràbhadh agus a’ toirt creideis do nithean a shaoileas sinne anabarrrach gòrach. Chan eil fhios agam an déidh a’ h-uile rud an robh iad cho fada ceàrr. Nach eil bàrd Sasunnach ag innse dhuinn gum bi nithean a tha ri teachd a’ tilgeil an sgàilean rompa, agus có an Sasunnach sam bith a chuireadh tu air thoiseach air Gaidheal ann an ath-fhradharc no fàisneachd?

Le bhith toirt sùil air ais dà fhichead bliadhna agus còrr, air nithean a bh’air an toirmeasg dhomh, chan eil mi idir cinnteach nach robh rudeigin anns a’ chreideamh a bha aig na bhuineadh dhomh. Chaidh mo chasg ceud uair cho math ri h-aon airson a bhith luasgadh na creathuill ’s i falamh, oir ’nam beachd-san luaisginn-sa naoidhean ùr nodha innte ann an ùine gun a bhith fada. Bha ochdar anns an teaghlach againne as mo dhéidh fhéin. Nach toir sin smaoineachadh air duine?

An latha rachadh an leanabh a bhaisteadh, cha robh a’ chead a nighe no ’ghlanadh an oidhche sin mas cailleadh e brìgh uisge a’ bhaistidh. Ach an diugh, baisteadh ann no as, tha an naoidhean air ionnlaid ’s air a lìomhadh roimh àm a leapa. ’S nach eil a bhuil? ’N téid latha seachad nach fhaic ’s nach cluinn ’s nach leugh thu mu mhi-stiùireanan òigridh (no <eng>juvenile delinquency,<gai> mar a their iad)—an latha ’n diugh?

Chan fhaodadh na caileagan a bhith air am baisteadh leis an aon uisge ri na balaich, oir nan tachradh sin, dh’ fhàsadh feusag air a’ chlann nighean sin an ceann tìde. Chan eil duine a chumas a shùilean fosgailte gach latha, eadhon air sràidean Steòrnabhaigh fhéin, nach mothaich nach eil an cleachdadh sin air a chumail mar bu chòir dha.

Nuair a thòisicheadh an leanabh a’ deanamh a’ chiad cheumannan, dh’fheumadh e staidhre a dhìreadh leis fhéin mus cromadh e, air neo chan fhaigheadh e air adhart anns an t-saoghal. Mur an robh staidhre ann, bha being ann ’s bha ise freagarrach gu leòir. Nach iomadh Gaidheal math a rinn a’ chiad streup rithe, ’s a fhuair a’ chiad mhisneach as an oidhirp sin? Chaidh fear a chomharrachadh amach dhomh fhéin uaireigin, a bha làidir gu leòir ’na chorp ’s ’na inntinn, nach fhaca dà bhonn-sia ruadh aige fhéin còmhla a riamh a chionn ’s gun tug e ceum leis fhéin as a’ chreathaill chon an làir mus do rinn e fiù oidhirp air dìreadh gu stòl.

Nan tuiteadh fàd as an teine, bhiodh sùil ri neach asteach nach buineadh do’n tigh idir. ’S ann iongantach da-rìreadh a bhiodh e air oidhche fhada Gheamhraidh mura nochdadh nàbaidh air choireigin. An nis, bho dh’fhalbh an teine fosgailte ’s a ghabh stòbh àite, cha tuit fàd, agus cha mhór nach fheum thu càirt-cuiridh fhaighinn bho do nàbaidh air taobh eile an rathaid mus nochd thu do shròn asteach air a dhorus.

[TD 37]

Nan goireadh an coileach mu’n dà reug, bhiodh sùil ri droch naidheachd. Có a chaoidh a dhìochuimhnicheas cochlaidh nan eun sin an oidhche mus do bhris an Cogadh Mór amach?

Ach a thuilleadh air na bhiodh co-cheangailte ris an tigh, bha iad a’ creidsinn ann am ban-bhuidseachan, an taibhsean, an droch shùil ’s an gruagachan. Bha na gruagachan air an cunntadh gun mhóran lochd; bhiodh iad a’ leumnaich ’s a’ cleasachd am measg a’ chruidh air a’ gheàrraidh agus nam biodh a’ bhanarach fialaidh riutha bha iad gun chron sam bith. Bha bodach air a’ gheàrraidh againn-fhéin a’ sealltainn dhomh na creige leis am biodh a sheanmhair a’ toirt air a bhith dòrtadh a’ chiad chupain bainne thigeadh bho’n bhoin airson nan gruagachan a chumail air an dòigh. Faisg air làimh bha, agus thà, Tom a’ Bhìdh, far am biodh e a’ fàgail mu chiaradh an fheasgair pàirt de’n h-uile mulchag a rachadh a dheanamh an latha sin, ’s cha bhiodh criomag air sgial anns a’ mhadainn dhith. Bha e ag innse dhomh nach do thachair tubaist no dochann do dhuine no do bheathach ré nam bliadhnachan sin, gu aon fheasgar, ’s an t-acras air, nach ann a dh’ith e an càise a chaidh a chur leis. An ath oidhche, mu’n àm sin, chaidh a’ bhó a b’fheàrr a bh’aca ann am boglaich ’s chaill iad i.

Bha na ban-bhuidseachan cho lìonmhor ann an làithean m’òige ’s a tha clann-nighean le briogaisean an diugh air an dùthaich ann an Leódhus. Tha cuimhne làidir agam air cho math ’s a bha daoine dhaibh airson an gean math a chumail. Dheanadh iad-san corp crèadha ’na do riochd, nan tigeadh tu cros orra, gu h-àraidh ann an gaol; bheireadh iad an toradh as a’ chrodh ’s bhiodh gun bhrìgh. ’S e an ìocshlaint a bha aig daoine airson so a leasachadh breac beò a chur do’n bhainne, ’s bheireadh sin cumhachd na ban-bhuidseach gu neoni. Bha so glé throm air na Rubhaich bho nach robh bric ann an lochan na sgìre sin, gus na chuir MacLeòid Phort-mhollair feadhainn dhiubh air Loch an Tiumpain. Bho’n àm sin bha ìm na bà na bu phailte agus na bu thairbhich anns na bailtean sin, na bha e riamh roimhe.

Bhiodh eagal am beatha air na h-iasgairean gun tachradh té dhiubh-san riutha air an slighe gu creig no gu eathar, oir bha iad cinnteach gun gabhadh a’ bhan-bhuidseach cruth sam bith a thogradh i airson a dùil fhéin a thoirt amach. Tha cuimhn’ agam a bhith muigh air an eathar le na lìn bheaga air feasgar ciùin foghair nuair a dh’éirich ròn mór ri ar clathaich. “A,” ars am bodach a bha san deireadh,

[Sanas]

[TD 38]

“tha do cheann briagha sleamhainn an dràsda ach ’s ann odhar gaoisneach a bha e nuair a dhearc mise ort air mo shlighe chon a’ chladaich. Tha cho math dhuibh a bhalachaibh na lìn a thogail.” ’S e dà bhiorach is cnòdan a thàinig do’n eathair am feasgar ud. Turchairt?

Ach ’s e an corp crèadha a bha cur eagail air a h-uile fear, agus ’s fear glé làidir ’na inntinn a mhealladh air “té aig an robh an cnocan,” ’s e sin té anns an robh a’ bhuidseach an ruith na fala. Chaidh innse dhomh mu fhear a mheall aon té de’n t-seòrsa so, ’s phòs e té eile. Rinn ise corp crèadha dha ’na riochd ’s chuir i do’n allt e. Mar a bha ’n corp ri sìoladh as, thòisich esan ri sìoladh as, ’s chaidh na casan aige cho caol ri casan clacharain. Bha e mar sin a’ sileadh as latha bho latha nuair a thadhail ban-cheard astigh.

Ciontach ’s mar a bha e faireachdainn, dh’innis e dhi mu ’ghalair agus ciod a bha mar mheadhon ris. Thuirt a’ bhan-chearc ris nach robh leighis ann dha ach a h-aon, agus b’e sin léine ’bhuineadh do’n té a thréig e fhaighinn air dhòigh air choreigin agus a cur uime, agus e cuimhneachadh gun a toirt dheth gus an tuiteadh i dheth leatha fhéin. Gu mi-shealbhach dhà-san, ’s ann a bha ceathrar pheathraichean aig a’ chaileig air na mheall e, ’s chan aithnicheadh esan leine té bho thé no eadhon bho léine am màthar. Thug an truaghan suas ri mìos, a latha ’s a dh’oidhche, ag eunach sreang aodaich an tighe sin, ’s a’ tighinn dachaidh gach dàrnach a h-oidhche le léine air mu choreigin air a suaineadh fo a gheansaidh, ach ré na h-ùine sin, cha robh furtachd annta dha. Mu dheireadh thall, thurchair e air an té cheart agus bho’n mhionaid a chuir e air i, dh’fhairich e e-fhéin a’ dol am feabhas. Thug an duine sin na bliadhnachan móra ri dol gu iasgach a’ chosta sear is siar is do’n néibhi le stiallan do’n léine ud leth ris, agus, nuair a chaochail e aig aois mhór, cha robh mìr air lorg dhith ach faitheamh na h-amhach a bh’ air a dhol cho dubh ri cairteal tombaca. Faic sibhse nis—thuig e a ghalar agus fhuair e an aon ìocshlaint a bha air a shon.

Bha am feàlagan ri bhith air a sheachnadh far am faicear e, agus gu h-àraidh le na Rubhaich, oir bha iad-san a’ creidsinn na ruitheadh an creutair beag sin tarsainn air teis meadhon beathach no duine gun cailleadh am beathach no’n duine sin an lùths. Bha feàlagan aig mo shean-seanair fhéin air a shailleadh ’s air a chruadhachadh ann an crogan crèadha air bàrr a’ bhalla airson a shuathadh ri beathach lag sam bith air an tigeadh e tarsainn air a’ mhòintich ré an t-samhraidh ’s an fhoghair nuair a bha biadh bheathaichean pailt gu leòir. Is iomadh caora, bha gus toirt suas an deò, a chuir e air a bonnan le suathadh achlais bho’n ìocshlaint ud. An diugh, nuair a gheibhear caora air a’ mhòintich nach urrainn seasamh. tha fios ’ga chur air lighiche a’ chruidh. Innsidh esan ainm a’ ghalair dhuit ann an cànain borb nach tuig duine eile; bheir e <eng>“pill”<gai> do’n chaoraich—ach an tig i troimhe? Glé ainneamh. Nach iomadh beathach bochd a chaidh a dhìth roimh ’n àm airson nach robh daoine, a tha tuigseach ’nam beachd féin, a’ toirt spéis do leighisean an sinnsirean?

Agus gu dearbhadh a’ toirt dhuibh air cumhachd a’ bheathaich so, thachair dhomh fhéin agus do charaid dhomh fear dhiubh a ghlacadh,

[TD 39]

aon latha, ann an rùdhan. Chuir Calum, mo charaid, ann am bil a’ bhonaid e airson feala-dhà a bhith aige leis aig an tigh. Nuair a ràinig sinn an dachaidh, bha iad air suidhe sìos ri’m biadh, agus am bodach a’ dol a thòiseachadh air an altachadh. Thug Calum dheth a bhonaid, gun chuimhne aige air gu dé bha aige ann, agus sud am feàlagan ’na dheann leum am measg nam bròg fo’n bheing. Ma chaidh, mus canadh tu sgian-bhùird, cha robh stòl, no bòrd, no leabaidh, no dreasair, no sorchan sam bith a bha troigh an àirde bho’n làr nach robh cuideigin air a’ chorra-biod air ’na chorruich ruinne—’s an éigheach a bha sud! Thug a’ chùis mar sin suas ri leth-uair a thìde ’s am biadh a’ dol air dhìth air a’ bhòrd, gus na lorg an cù am beathach bochd. Cha b’e biadh air a bheannachadh a fhuair sinne am feasgar ud. Ach fuirich ort. Cha robh sia seachdainean air dol seachad nuair nach robh aon ghaoisinn fuilt ann an ceann Chaluim os cionn a dhà chluais. Dh’fhàs e cho maol ri sagart, ’s cha robh e bliadhn’ ar fhichead, ’s tha e mar sin fhathast. ’S iomadh latha bho’n latha sin a chaidh innse dha gu robh e fortanach gur ann mu ’cheann a ruith am feàlagan ’s nach b’ann mu theis-meadhon.

Le bhith ’smuaineachadh air na nithean sin agus a’ meòmhrachadh ’nam inntinn fhéin air an dearbhadh a fhuair mi air na h-ìocshlaintean a bh’ aca airson tinneas an rìgh, teine-dé, an tinneas-air-ais, ’s mar sin air adhart, tha mi de’n bheachd nach robh na daoine bho’n tàinig sinn cho fada ceàrr idir.

[Sanas]

[TD 51]

Domhnall Aonghuis Buachaille

Seanchas bho MHURCHADH MACLEOID, a Crabhlastadh

(Tha sinn fo chomain do’n Dotair Dòmhnall Dòmhnallach, Fear Ghioslaidh, a stiùir an seanchas so thugainn bho ar caraid Murchadh MacLeòid.)

BHA Dòmhnall MacAmhlaimh—Dòmhnall Aonghuis Buachaille—a bha ann an Crabhlastadh, ’na dhuine modhail, solt, agus ’na nàbuidh math. Agus bha e anabarrach tapaidh, mar a tha na seanchasan a tha uime a’ toirt cunntais. Ach ged a bha e solt cha leigeadh e le na cuileagan laighe air. Bhiodh e a’ bàrdachd, agus a rèir a bhriathran fhéin, bha e a’ fuireach ann an uachdar Bhàstair:

“Ged tha mi ’n uachdar Bhàstair
’S mór as fheàrr e na arm an rìgh;
Le mo ghunna air mo ghualainn
’S an luaidhe toirt bhuam mo thaobh.”

Ann am facal eile, ’s e saighdear a bha ann: fear a thug greis ann an arm an rìgh agus a chunnaic nithean bu chruaidhe na chitheadh e an uachdar Bhàstair. Chì sinn buaidh so, ann an cainnt agus ann an seaghalachd, mar a dhéilig e ri Daibhidh MacBhàtair, ministear Bhaile na-Cille, nuair a bha cruinneachadh aca mu mhinistearan is gnothaich sgìre ann an seann eaglais Cheann Langabhat. Nuair a bha am fear a bha anns a’ chùbaid a’ labhairt, dh’éirich MacBhàtair agus am bata aige an tarruing os cionn a chinn, a chantainn ris an fhear eile gu robh e breugach. Bha Dòmhnall Aonghuis Buachaill anns an t-suidheachan air cùlaibh MhicBhàtair, agus nuair a chunnaic e a’ seasamh e, rug e air choileir seacaid air, agus leis na briathran <eng>“Sit down where you are,”<gai> tharruing e air ais e gus na bhuail e air a mhàs air an t-suidheachan. Bho là a bhreith gus an là a chuir e crìoch air a bheatha * le ball mu a sgòrnan anns an tigh-mhònach aig Mansa Bhaile-na-Cille, cha deacha a leithid sud a dheaghrach troimh thulchainn a’ Mhinisteir Mhoderate. Cha do charaich e ’na shuidheachan fad an latha tuilleadh. Rinn Dòmhnall amhran a rithisd agus bha aige ann:

“Cha chuala mi ’nam eachdraidh
’S chan fhaca mi ’nam linn,
Ministear is bat’ aige
An tarruing bhos a chinn.”

Bha fios aig Gille Bàn Crosd a bha ann an Càirnis cuideachd có bha ann Dòmhnall Aonghuis Buachaill. Thachair dhaibh ’nan dithis a bhith a’ creagach air an aon chreig air cùl Chrabhlastaidh—air Fìbhig Tharras. Bha Dòmhnall Aonghuis Buachaill ’na chrioplach aig an àm le niosgaidean fala. Bha an Gille Bàn Crosd ’na bhlaigeard co-dhiùbh, agus a’ chiad chothrom a fhuair e, thug e sròn na bròige do Dhòmhnaill Aonghuis Buachaill mu an niosgaid, agus thug e na buinn.


* Chuir Dàibhidh MacBhàtair làmh ’na bheatha fhéin anns a’ bhliadhna 1856


[TD 52]

[Sanas]

[TD 53]

Chuir an greadanadh-sa Dòmhnall ’na thàmh car greiseig, ach cha do chuir fada. Amach a thug e as deidh a’ Ghille Chrosd. Bha an Gille Bàn Crosd air an rathad bu ghiorra chun na Tràghada Móire a ghabhail, agus ghabh Dòmhnall Aonghuis Buachaill an t-slighe sin cuideachd. Rug e air a’ Ghille Chrosd a’ dol tarsuinn Tràigh nan Srùban eadar Crabhlastadh agus Baile-na-Cille, agus ma rug, bha cuimhne aig a’ Ghille Chrosd dé an là de’n t-seachdain a bha ann. Fhuair e làimhseachadh nach biodh e cho ullamh air cas, no làmh, a thogail ri duine tuilleadh, co-dhiùbh ri Dòmhnall Aonghuis Buachaill, agus chaidh e null an Tràigh Mhór dhachaidh, tur eadar-dhealaichte ri mar a thainig e a nall. ’S meite nan robh e air cuimhneachadh aig an àm air Fìbhig Tharras, gum b’e Dòmhnall Aonghuis Buachaille am fear a thug leac àrd-dhoruis tobair-nan-each, aig Mansa Bhaile-na-Cille, air ball air a mhuin a Cùl Tholanis, nach robh e air smaoineachadh air leithid bròige a thogail ris.

Thàinig Dòmhnall Aonghuis Buachaille an turus so a nall do Steòrnabhagh, e fhéin agus dithis eile a Crabhlastadh, Iain Slaodach (Iain MacLeòid) agus Mac Aonghuis Ruaidh (Iain MacLeòid eile). Thainig iad tarsuinn a’ mhòinteach, casruisgte agus am brògan air an gualainn. An uair a thainig iad a nall air an allt an Ceann a’ Bhàigh bha pulaidh ann a sin air a’ ghlasaich, a’ toirt dùbhshlan do dhiune sam bith a thighinn an sàs ann. Cha robh e faighinn duine, agus bha e ag éigheach na b’urrainn de dhùbhshlan, agus a’ dòirteadh tàire amach air a bheul air muinntir an eilein.

A’ cluinntinn nan nithean sin do Dhòmhnall, rinn e aithnichte gun deidheadh esan an sàs ann. Nuair a chunnaic Iain Slaodach na biasdan a’ dol gu a chéile, thug an sgaomaireachd buaidh air, agus dh’fhalbh e agus thòisich e a’ crùbadh fo chliathaich eathair a bha air a tarruing ann an Ceann a’ Bhàigh. Ach cha b’e sin a rinn Mac Aonghuis Ruaidh beag. Leum e asteach do’n chiad bhùth a b’fhaisge, agus nochd e amach agus làn baca a ghàirdein aige de chorrain. Bha so airson rud sam bith a dh’fhaodadh tachairt—ana-ceartas, no taobhan a bhith ’gan gabhail aig na fir agus na mnathan a chruinnich nuair a chunnacas na fir am bad a chéile. Chrìochnaich a’ chùis leis a’ phulaidh a bha cho briathrach greiseag roimhe ’n sin, a bhith mar phoca feòla aig Dòmhnall MacAmhlaimh fo a ghlùin. Thainig air a’ phulaidh géilleadh agus greim aig Dòmhnall air nach fhaigheadh e an àirde gu siorraidh, agus glotag bhog as nach caraicheadh i aig glùin an Uigich ’na mhaothan. Faodaidh sinn a bhith cinnteach nach robh càil a dhìth deocha air Dòmhnall am feasgar sin nan gabhadh e i. Co-dhiùbh, mu’n àm sin bha ochd-deug de thighean-òsda, le cead, ann an Steòrnabhagh, a thuilleadh air na bha ann de àitean deocha eiel, os ìosal.

Ach ged a chuir e sìos am pulaidh ann an Steòrnabhagh, cha b’e sin an rud a bha e fhéin ag ràdh a b’fheàrr a rinn e riamh. Ach caraid a shàbhaladh bho a bhàthadh ann an abhainn Chluaidh.

Bha Calum MacChoinnich ann an Crabhlastadh ’na cheannaiche mór ’na latha—’s e “an ceannaiche” a bha aca air. Còmhla ri nithean eile bha bàtaichean, tighean-stòir agus tighean-saillidh aige. Bha soitheach aige cuideachd—long bheag—a bhiodh a’ giulan an éisg a

[TD 54]

bha e a’ gréidheadh ann an Crabhlastadh, eadar Leódhus agus Glaschu agus a null do an Bhaltic. B’e Dòmhnall Aonghuis Buachaill agus dà mhac leis an t-sealbhadair, Pàdraig agus Cailean, sgiobadh na soithiche.

Anns na làithean-sa ann an Glaschu, nuair a thigeadh long mhór asteach, dh’fheumadh an fheadhainn bheaga fuasgladh agus acrachadh amuigh anns an abhainn airson àite a dheanamh do an te mhóir ris a’ chidhe.

Thainig so air soitheach a’ “cheannaiche” agus gun duine air bòrd innte ach Dòmhnall Aonghuis Buachaill agus Pàdraig, oir bha Cailean, an sgiobair, air tìr shuas am baile. Nuair a bha iad a’ leigeil amach na h-acrach amuigh anns an abhainn ghlac an acair Pàdraig agus thug i leatha e ann an luib na slabhraidhe amach gualainn na soithiche.

Mar a ghreimicheas duine ’ga bhàthadh eadhon ri sràbh, ghreimich Pàdraig ris an acair agus thug i gu grunnd abhainn Chluaidh e. Ach bha Dòmhnall ’s a ghàirdeanan cumhachdach faisg. Agus bha sin feumail. Cha robh dàil sa’ chùis. Chuir Dòmhnall a chasan an tac, agus ghreimich e ris an t-slabhraidh. Dh’fheuch e a neart mór, agus b’fheumail gu robh neart mór ann. Le spadhaidhean a bha dìreach anabarrach, dh’fhàg an acair agus an urra dhaonna a bha an sàs rithe, dh’fhàg iad an grunnd agus cha b’fhada gus ’n a bhris iad balg air uachdair na linne. Dòrn as deidh dùirn, thug Dòmhnall làidir an acair agus an t-slabhraidh agus Pàdraig mór, tomaideach, gu clàr-uachdrach na soithiche. Cha robh dearg fhallas Dhòmhnaill, agus saothar a analach, an dìomhain, agus cha b’ aithreach leis na chothaich e, an lorg a charaid a bhith air a shàbhaladh.

B’fheumail do Phàdraig gur h-e Dòmhnall a dheònaich am freasdal a bhith maille ris aig an àm ud. Nam b’e duine cumanta a bha air a bhith ann, bha Pàdraig air a bhith bàthte. Fhuair Dòmhnall fìor fheum do a neart, an turus-sa, agus cha robh aithreachas air gun d’fhiach e gu gu a chùl e.

’S e an gnìomh-sa a bha Dòmhnall fhéin ag ràdh an rud bu làidire a rinn e riamh. Agus ’s ann aige fhéin a b’ fheàrr a bha fios.

Thug a’ bhana-chogach an duine còir tapaidh-sa amach ann an treun a neirt. Ach tha a eachdraidh agus a chliù air bilean an t-sluaigh fhathasd ann an àite a bhreith agus àraich.

[Sanas]

[TD 55]

[Dealbh]

Gnothaich Bhoireannach
Le
MURDAG NICCOINNICH

CHAN EIL leabhraichean air an turchair ar làmh san aimsir so nach eil làn chomhairlean seòlaidh mu gach gnè nì; ciamar a leanas bòidhchead na h-òige ris an té a tha dà fhichead—’s e sin ma bha bòidhchead ann bho thùs—agus, mur an robh, theirear ruinn nach ruig sin a leas dad a dhragh a chur oirnn. Faodar ionnsaigh a dheanamh le acuinn làn <eng>“hormones”<gai> no rudeigin eile ’s bidh fiamh an naoidhein air gach gnùis. Tha iad an dùil mnathan-fuine agus còcairean a dheanamh dhinn gun taing dhuinn. Chan eil aon ghothaich ’nar caitheamh beatha mu nach faic sinn briathran earbsail gu leòir ach ’s ann air togail teaghlaich agus sonas pòsda as ro fhileanta an luchd sgrìobhaidh, agus tha an deasbaireachd aig a h-àirde mu’ n mhnaoi a bhith an ceann cosnaidh, gu h-àraid ma tha’n teaghlach car òg. Chan eil mi’n dùil gun urrainn aon neach barail a thabhairt a bhitheas iomchuidh do ghrunn mór, oir s ann aig gach té as fheàrr fios air cor a beatha fhéin agus is ann aice-se a mhàin tha aithne air meud na rèit ’s na h-aont a th’ eadar i fhéin s a céile mu’n aobhar so.

Tha fios math gu bheil e ion-mhiannaichte màthair cloinne òga, no’n athair, a bhith ’nan cois mar is tric, ach chan eil sin a’ ciallachadh nach seall neach eile as an deidh gu diongmhalta. ’Nam òige an Leódhus cha b’ annasach idir do aon no dhithis de’n teaghlach rudeigin mór an togail an tigh seanar, agus cha mhór a rinn sin orra. Feumaidh a’ chlann ionnsachadh seasamh air an casan féin, gun am muinghin a chur an neach sam bith.

’S ANN leis na cùisean so air m’aire chaidh mi ’chòmhradh greiseag ri té de bhoireannaich ainmeil na h-Alba, té a chùm dreuchd àrd fad a beatha agus a tha ’na mnaoi ’s ’na màthair cuideachd. Bho chionn ochd bliadhna a nis chualas gur e ban-Albannach a’ chiad


[TD 56]

[Sanas]

[TD 57]

bhean-lagha a ràinig inbhe comhairleach-lagha do’n rìgh. B’ e sin K.C. an uair sin, agus Q.C. an diugh, agus b’ i Mairead Kidd (oir is e sin an t-aimn a tha i cleachdadh ’na dreuchd) no Mairead, bean Dhòmhnaill Mhic Dhòmhnaill. B’ ise a’ chiad bhoireannach a ràinig inbhe <eng>Advocate<gai> an Alba, agus b’ i a’ chiad K.C. a bh’anns an rìoghachd so. Bha aon té ann an Canada roimpe, agus tha dithis eile nis ann an Sasunn. Sin iad gu h-iomlan agus faodaidh mnathan na h-Albann a bhith fìor uasal as an té dhiubh a tha aig ceann-toisich na dreuchd chudthromaich so.

[Dealbh]
Mairead Kidd, Q.C.

Chan e sin a mhàin ach ’s e bean-tighe agus màthair a th’innte cuideachd. Phòs Anna, a nighean bho chionn mìos na dhà, agus bha Mairead NicDhòmhnaill mar mhàthair sam bith eile, làn dòchais gum biodh i sona, agus tha mi ceairt cinnteach làn dùil gum bi i cho buidheach ’s a bha ise i fhéin, oir tha e furasada gu leòir a cho-dhùnadh gu bheil a’ bhean so àghmhor ’na dachaidh.

Ged a tha dealbh an cois so, chan eil e deanamh ceartais idir d’a fìor choltas. ’S e a’ chiad rud a bhuaileas air an aire cho òg ’s a tha i ’coimhead. Tha a craiceann àluinn gun gun mhóran cuideachaidh bho na cungaidhean maiseachd; tha a falt goirid agus nuair tha i a’ còmhradh is deònach i air a làmha ruith troimhe. Tha a culaidh sìmplidh, ach banail, càileir agus chan eil fiamh a’ ghàire fada bho sùil.

’S dòcha gu saoil sibh gum biodh té a tha cho àrd san lagh rudeigin duilich bruidhinn rithe, no té a tha cho tuigseach fòghluimte so car uaibhreach. Mo bhriathran nach eil càil de’n t-seòrsa sin ’na gnè idir. So té anns nach eil nàdur bòsdachd no spaglainn; ’s ann tha i car fiata.

Dh’innis i dhomh mu fhear an tighe, gur ann a Loch an Inbhir a thàinig a shìnnsribh, ged a bha a sheanair air ceann an luchd-suidhich an eilean a tuath <eng>New Zealand<gai>, agus athair ’ na fhear-lagha an ceann a deas Africa. Is e Q.C. a th’ann dheth-san cuideachd. Cha tug i guth oirre fhéin gun mi fheòrachadh dhith. Ged nach eil i ’na ban-Ghaidheal tha i-fhéin agus a fear ag ionnsachadh na Gàidhlig. Chan eil i aice cho math ’s bu mhath leatha, ach tha i ’n dùil làn a cinn a bhith aice dhith fhathast. “Tha modh smuaineachaidh luchd na Gàidhlig eadar-dhealaichte gu h-iomlan bho luchd bruidhinn na Beurla. Chan


[TD 58]

[Sanas]

[TD 59]

eil mi dol a’ leigeil do’n Ghàidhlig gabhail orm idir,” ars ise. “Tha i fìor eòlach air Gairm.”

Am barail Mairead NicDhòmhnaill feumaidh gach nighean agus balach ionnsachadh gur h-ann ’nan làmhan fhéin a tha am beathachan. Dh’aontaich i gu h-ealamh gu robh cus againn mar ghréigh air sàilean a chéile. “’Se ar dleasdanas ar cuid cloinne a thogail gun eagal sam bith roimh’n crannchur. Feumaidh sinn feuchainn ri dànachd agus ladarnas a thoirt dhaibh ’nan òige ’s cha thachair sin ma tha sinn gu daonnan air làimh gu seasamh ’nan àite.” Is mór an doilgheas a tha an t-eagal, ge be air bith a ghnè, a’ toirt gu buil an òigridh, ’na beachd-se, agus gu dearbh ’s ann aice bu chòir brod an fhios a bhith agus i a’ caitheamh uimhir d’ a tìde sna cùirtean lagha.

“Aon aobhar air an tug i briathran neartmhor, ’s e sin gu bheil cosguis ar bith-beò a’ toirt air grunn math againn a dhol an ceann cosnaidh. Bha aice ris a’ chuspair so a rannsachadh gu foirfe bho chionn ghoirid agus cho-dhuin i gu bheil cosgais teachd-an-tìr air meudachadh faisg air a leth uimhir a rithist ’s na bha e <eng>(40 per cent.)<gai> anns na sia bliadhna mu dheireadh.

Cha do shaoil i riamh gun rinn a dreuchd an cron bu lugha air aonachd agus teò-chridheachd a teaghlaich, agus, nuair dh’fhàg mi i, ann an rùm dachaidheil, làn leabhraichean, cha robh mi an teagamh mu’n bheachd so.

So, ma thà, Mairead Kidd, Q.C., agus faodaidh i deagh mhisneachd a thoirt do’n mhór chuideachd againn a tha ’n ceann cosnaidh cho math ri’n cois teaghlaich.

RINN mi beagan sgrùdaidh air na dh’fheumar a chur amach air annlan, agus thuirt bean an Dun-Eideann gu robh ise caitheamh dà nota dheug san t-seachdain air cóignear air lòn agus glainead, gun ghuth air gual, solas, aodach no dachaidh. Dlùth air Glaschu thuirt bean-tighe rium gu robh ise cur deich notaichean amach air cóignear, agus sin le brod a’ ghàrraidh anns a bheil treallaich mhath de lus agus meas a’ fàs, cho math ris a’ bhuntàta.

Choinnich mi dithis a <eng>New Zealand<gai> bho chionn ghoirid, fear agus bean a tha air caitheamh còrr air bliadhna air feadh na rìoghachd so. Tha iad a’ gabhail oibreach, agus tigh ma gheibh iad e, anns gach ceàrn agus ’s ann aig bean an tighe bha luaidh air cho minig ’s a tha làmh air a sporan. Tha e coltach gu bheil gach ball aodaich gu math nas saoire an so, agus ged a tha na caoraich ’nam mìltean thall aca-san tha snàth fighe suas ri tasdan nas daoire na tha e an so—daor ’s ged a thà e. Bha i ’ceannach na b’urrainn dhi de gach gnè culaidh.

Ach ’s e na bùitean a bhith fosgailt’ Di-Sathurn bu taitnich leotha idir. Tha gach bùth thall ud ’ga dùnadh bho naoi uairean feasgar Di h-aoine gu madainn Di-luain, aig amannan eadhon gu Di-ciadain. Le sin dhath ’s e <eng>“Refrigerator”<gai> aon inneal a “dh’ fheumas” a bhith anns gach fàrdaich.

SANN an Leódhus a tha mi ’sgrìobhadh. Ged nach eil móran mhnathan ri dreuchd ’s na ceàrnaidhean so cia mheud aca, air an dùthaich nach eil ri obair latha mach a dorus? Gu dé tha ’n té aig a bheil sgiobadh mònach ri chosnadh a’ deanamh agus nach minig i muigh a thig a’ chlann dhachaidh as an sgoil!


[TD 60]

[Sanasan]

[TD 61]

Is iomadh boireannach anns an eilean air a bheil aoibhneas gur e cutag òir a thairgeadh do’n Bhàn-righ mus do dh’fhàg i Steòrnabhagh. ’S ann gann an diugh a tha an té a tha ris a’ chutadh. Thogadh mi ’nam measg agus tha làn aithne agam air cho cruadalach ’s a tha iad, ri obair shalach anns gach fliuch agus tiorman, fluchd agus teas, a’ saothaireachd bho mhoch gu dubh air bheag duais le barrachd sunnd agus feala-dhà na chluinnear an comunn idir a nis.

’S ann tha sinn an cunnart am measg gach goireis agus innleachd dìochuimhne a dheanamh air cho sgileil, ealamh ’s a thà iad. Tha ochd eadar-dhealachaidh taghaidh r’a dheanamh air an sgadan an Steòrnabhagh am bliadhna—tha sin a’ ciallachadh gum feum iad, ann an tiota, an sgadan a dhealachadh, ’s a chutadh, ’s gach fear a thilgeadh gu neo-mhearachdach, clisg do’n bhascaid cheairt, gun sùil thoirt thar an gualainn.

’S iomadh gàire rinn sinn còmhla riutha mu “mhì-chàil an ath-lìonaidh, bhith ’g éirigh moch sna madainnean,” agus tha mise co-dhiùbh a’ deanamh gàirdeachais gun chuir Steòrnabhagh meas cho mór orra leis a’ chuimhneachan mhaireannta so do’n bhoireannach, ’s do’n bhean, ’s do’n mhàthair as àirde tha san rìoghachd.

THADHAIL a’ Bhàn-righ ann an tigh dubh ann an Garrabost ann Rubha. ’S e cùis argumaid gun stad a tha so. Gu dé ’ur beachd? Siùidibh? Cuiribh thugainn ur smuaintean mu’n chùis so anns a’ Ghàidhlig.

[Dealbh]
Garrabost, a’ sealltainn tigh Catriona Ghrannd air an do thadhail a’ Bhàn-righ.

[TD 63]

Loch Reasort
Le TORMOD MACLEOID

(Na h-àireimh a tha sna badaig ’s iad comharraidhean Cliath Nàisiunta nan Learsgàild <eng>(Grid references)<gai> . . . .).

1. S ann an Innse Gall a tha Loch Rèasort, air a thaobh an Iar, eadar Leódhus agus na Hearadh. ’S e an Loch so a’ chrìoch, chan ann a mhàin eadar Leódhus agus na Hearadh ach eadar Siorramachd Rois agus Inbhirnis mar an ceudna. Tha an tìr mun cuairt cruaidh-chlachach, cnoc-chàrnach, àrd-bheannach, le iomadh loch uisge an glaic agus abhainn bhric agus bhradain a’ ruith gu tràigh.

2. Tha ann, lethcheud mìle ceàrnach fearainn aig fàsach agus frìth. Tha an cuan an iomall na dùthcha air an taobh siar. Tuath tha àrd-bheanntan Uig. Deas, tha beanntan nas àrda sna Hearadh, agus an Ear, tha Loch Langabhat, a tha ’na shlaod air fad trì mìle deug am meadhon na tìre.

3. Chan eil rathad ann. Mu cheud bliadhna air ais, thòisicheadh air rathad a dheanamh ach chuir an geamair Caimbeul, e fhéin agus an droch fhear ud, an Siamarlan Dòmhnall Munro .i. Mac an Rothaich, stad air an obair, le faicill air eagal ’s gun deanadh an rathad cron air frìth nam fiadh. Air an aobhar so fhuair iad rag-chothrom bho Sir Seumas MacMhathain, Uachdaran Leódhuis, crìoch a chur air obair an rothaid.

4. Ach ro’ cheann latha is bliadhna nach ann a chuireadh an geamair Caimbeul, a bha cho eudmhor a thaobh na frìth, e fhéin aig thigheadas ’na teis mheadhon gu Ceann Rèasort far an d’fhuair e cothrom cnuasachd gu cùl a chinn air gach cion-goireas a tha ’n luib tigh gun rathad. A chionn ’s gum b’ e coimhearsnachd nam fiadh bu docha leis fhuair e a shàth dheth. Cha robh mar sin rathad ann san latha sin, ’s chan eil an diugh, ceud bliadhna ’na dhéidh.

5. Fhad ’s a sheasas an t-slàinte ri luchd còmhnaidh a’ bhaile-bhig iomalaich aonranaich, chan eil air, ged a tha a’ mhòinteach gun rathad a tha eadar iad agus mórshluagh na dùthcha ’na fìor dhragh, ’na h-annlamh ’s na h-annradh. ’S ann nuair a thig tinneas, easlaint agus anacair a thig iomagain is spàirn agus eagal a’ bhàis, mar bu mhath a b’ aithne do Fhionnlagh Mhorsgail grunnan bhliadhna air ais nuair a bha e ’na gheamair air thigheadas aig Ceann Rèasort.

6. Bhuail easlaint throm bean an tighe agus b’fheudar cóig mìle mòintich imeachd gu ruig Morsgail gu fios a chur air an lighich; fuireach ann an sin gus an tigeadh e, gus a threòrachadh thairis na mòintich gu Ceann Rèasort. Dh’òrduich an lighich a’ bhean a thoirt do’n ospadal gun dàil: bha a beatha an crochadh ri cabhaig. Chaidh fios a chur na daoine, a chruinnich feadh na h-oidhche, cuid dhuibh thar mìltean a dh’astair mòintich.

7. B’ éiginn crò-leaba a dhèanamh gus a’ bhean thinn a ghiùlain eadar dhaoine thar féith is allt, thar lom is bruthaich gu rathad mór an rìgh. Cha do bheannaicheadh do’n Chaimbeulach an oidhche sin an droch ghnìomh a rinn e trì fichead bliadhna roimhe, nuair a chaisg e obair an rothaid.

[TD 64]

[Mapa]

[TD 65]

8. Chan eil rathad ann ach tha <eng>“walk”<gai> a’ dol dìreach deas bho Mhorsgail, asteach a chridhe na frìthe. Thoiribh an aire, <eng>“walk,”<gai> chan e “casan” no “staran”: cha bhiodh a leithid sin uasal gu leòir. Cha tuigeadh na Sasunnaich “casan” no staran” agus bhon a b’iadsan a phàidh air an obair cha bu mhór a rud ainm beurla a thuigeadh iad a thoirt air. Tha drochaid fhiodha thar abhainn an Lòin agus eadar thu is mìle deas air an drochaid tha àite ris an canar “na Bothain” far am bheil a’ <eng>“walk”<gai> a’ dol ’na dhà.

9. Thug mi sùil air “na Bothain” agus gu dearbh bha iad annasach leam; gu dé a bh’ann ach “àirighean chlach” le an cinn slàn orra. Their cuid gur e a th’ann an so <eng>relics of the Stone Age.<gai> Chan eil dha dhìth <eng>Stone<gai> orra, agus dh’fhaodadh <eng>Age<gai> a bhith orra cuideachd ach ’s e àirighean chlach a th’ann agus a bhitheas ann iomadh linn fhathast mur a tig burraidh de pheasan a leagas iad. Cha bhreò mìr dhiubh, oir tha gach balla agus ceann air a thogail de chlachan cruaidh an t-slèibh nach cìsnich sian a’ gheamhraidh.

10. Tha an ceann gu h-àraidh airidh air beachd a thoirt air. Tha leac muin lic ’ga shìor thoirt asteach gus am beil am both còmhdaichte leis an leac-mhullaich. Tha gach leac air a stéidheadh air chor ’s gun cur i an t-uisge dhith agus uidh air n-uidh amach air bàrr a’ bhalla. Ceud bliadhna air ais mu 1850 nuair nach fhaighte bheag de fhiodh ach fiodh cladaich air an robh meas mór airson cinn thighean b’e ceann chlach a tha gu coitcheann air gach àirigh.

11. B’ ann faisg air na bothain a choinnich Iain MacAsgaill rium; Iain a’ phuist le a mhàileid air a dhruim. Dh’altaich sinn beatha a chéile. Bheannaich mi an latha dha agus bheannaich e an latha dhomh agus dh’innis e dhomh gu robh dùil rium agus gu robh ullachadh air a dheanamh air mo shon.

12. Chur mi ceist air Iain. Dh’fhoighnich mi dheth “Gu dé bu ’s ciall do na pòlaichean <eng>telegraph<gai> a bha sud a’ dol a dhìth.” “Chuireadh,” ars esan, “na pòlaichean suas ri linn cogadh a’ Chaisear, eadar Morsgail agus Ceann Rèasort; a sin, bha taod-fo-mhuir gu Loch Thamanabhaigh far ’m bu tric a bhiodh loingeas chogaidh a’ gabhail tàmh. ’Na latha fhèin bha Morair Leverhulme an dùil an acfhuinn a chur an òrdugh ceart ach dh’iarr Ughdarras a’ Phuist a leithid de mhàl ’s gun d’fhàg Leverhulme aca e agus sin e nis a’ breothadh.”

13. Dhealaich sinn agus lean mise miar an ear na <eng>walk<gai> gu mullach Sheilibri an tòir air tulach as am faicinn fad agus liad na clais a tha gearradh Eilean Leódhuis bho’n ear gu’n iar. Is e ceann an ear na clais: Loch Odharn; a ceann an iar: Loch Rèasort.

14. Fhuair mi an suidheachan a bha mi ag iarraidh air gualainn deas Sheilibri (660420). Shoillsich deàrrsa gréin air fadhail Loch Langabhat (693414). Bu léir dhomh Ceann Tarbhabhaigh, Ceann Loch Sìphort, Ceann na Carraidh, agus mar sin an ear thairis Gleann Odhairn gu Grabhair. Dìreach deas orm bha Beinn a’ Bhoth, agus eadarainn bha a’ chlais air dìreadh bho Loch Langabhat troimh ghil Roisgil Cham gu Ceann Rèasort, am meadhon na fàsaich, far an robh an deò-gréine air sgiath na gaoithe, a’ soillseachadh an grunnan

[TD 66]

thighean a bh’air an dath donnaliath le grian agus siantan nam bliadhna a thréig.

15. Bha agam ann an so fa chomhair nan sùl, am bealach troimh am biodh e iomchuidh rathad a dheanamh, ceithir mìle bho Airigh-Bhruthaich gu fadhail Loch Langabhat: staran air an fhadhail agus an sin ceithir mìle eile gu Ceann Rèasort. Dh’fhosgladh a leithid sin de rathad iasgach Loch Langabhat do mhóran. Dh’fhaodaite an dara Loch Lìobhan a bhith againn gu tàladh choigreach le’n cuid airgid airson math coitcheann an Eilein. Thuilleadh air an sin bhiodh Ceann Rèasort le a mhuir agus le a mhonadh, le frìth agus le aibhnichean bhradain an comas air leasachadh taisealach a chur ri beartas na tìre. Dh’ath-bheothaicheadh an rathad am baile beag Luachair a tha sìor dhol fàs.

16. Tha luchd àiteachaidh Chinn Rèasort a’ sìoladh as. Na bha air taobh Leódhuis de’n òb, b’ann an CROLA a bha iad; air taobh na Hearadh: LUACHAIR. An cois an Loch air fad, is minig làraich gun cheann orra is leac an teinntein fuar. Is tearc na tighean slàn le daoine annta ’s a’ chagailte lasrach blàth.

17. Tha an oitir farsuing. Tha dà abhainn éisg-ghil a’ taomadh do’n òs: Abhainn mhór Cheann Rèasort agus Abhainn h-Osaidh. Tha drochaid air gach tè: droichidean bhòrd is chlàr de fhiodh cladaich. Tha clach mhór na crìche am meadhon na h-oitir. Clach crìch eadar Leódhus agus na Hearadh agus eadar Siorramachd Rois agus Inbhirnis.

18. Bha fàilte romham aig tigh Ceit an Luachair. Dh’inns i dhomh gu robh a dàimh Iain, fear a’ phuist a Tamanabhaigh a’ tighinn a dh’ aithghearr. Thainig e le mhàileid agus ghabh e biadh. Rinn an dithis iomradh air tigh an seanar a bha a nise fuar fàs an Crolà, taobh thall na h-oitir. Nuair a chaochail a h-athair, chan fhuireadh Ceit an Crolà na h-aonrachd, thainig i do Luachair far an robh cuideachd a dàimh, ach tha camadh ann an ceann an Loch agus tha Ceit ag ionndrainn sealladh nan iomadh mìle mach an Loch gu’n iar agus Scarpa air fàire.

19. Dh’fhoighnich mi de dh’Iain an leigeadh e mi leis earrainn d’ a shlighe air ais gu Loch Thamanabhaigh, agus thubhairt e gu dearbh gu leigeadh, ’s ann bu mhath mo chuideachd air an t-slighe. Ghabh Iain an oitir oir bha brògan ard air. Chuartaich mise droichidean Abhainn h-Osaidh agus na h-Aibhne Móire.

20. Eadar an Os agus Crolà thainig sinn air an ionad (632417) far am b’àbhaist iasgach a’ bhradain a bhith. Bha both na h-eathrach ’s nan lìon phoc agus na h-acfhuinn iasgaich gun cheann air, ach bha “lòn an éisg” cho math is a bha e riamh. B’ ann san lòn so bha na bradain air an cumail beò. Tha a’ bhothag slan fhathast agus an lòn uisg’ ’na broinn. Tha a’ bhothag cruinn, dà throigh dheug bho thaobh gu taobh agus ceithir troighean a dh’àrd oirre. Tha struthan a’ tighinn innte troimh’n bhalla thall, a’ lìonadh an lòin agus a’ ruith amach troimh’n bhalla bhos.

21. Chaidh sinn seachad air tigh Chrolà. Bha e gun cheann. Bha cuid de sheana àirneis an tighe air fhàgail. Bha am bòrd-slios sleamhainn le suathadh iomadh ginealaich asteach ’s amach as an leabaidh.

[TD 67]

Aig cùl an tighe bha am bothan anns am biodh iasgairean a’ bhradain a’ fuireach rè an iasgaich. Bha ceann a’ bhothain air tuiteam ’na bhroinn.

’S truagh ri aithris gu bheil Crolà (630420) fàs. ’S e ionad còmhnaidh taitneach a th’ann. Tha fasgadh air bho thuath ’s bho’n ear; tha e ri aodann gréine ’s ri cùl gaoithe. Tha sealladh àillidh amach an Loch fa chomhair na sùla, agus crònan caoin an uillt ’nad chluais.

22. Dhìrich sinn gualainn Bhenisbhail agus chuartaich sinn iomal Loch Bhenisbhail a tha shuas air àrd an t-sléibhe. “B’ e so an t-slighe” deir Iain, “air am b’àbhaist Murchadh mo dhàimh a bhith siubhal nuair a bha e ris a’ phostachd agus b’ann air an t-slighe aonranaich so gun teagamh a dh’ionnsaich e an Laideann agus a’ Ghreugais a bha air a theangaidh aige.” B’e Murchadh so bràthair Ceit: gille sònraichte, a shuidh ri àrd cheasnachadh Sgoil MhicNeacail gun sgoil gun oideas gun a bheag a threòrachadh ach na rinn a dhìchioll fhéin. Bha dùil gun éireadh Murchadh gu inbhe àrd ach ’s ann a dh’eug e òg.

23. Nuair a ràinig sinn Cleite nan Ràmh os cionn Loch Bodabhat, sheas sinn ag amharc air an t-slighe romhainn. Le a bhith dol dìreach gu Tigh Thamanabhaigh bha an t-slighe thar gualainn a deas Ainebhal dìreach gu tigh Iain san Ard Bheag, thar gualainn chlì Ainebhal. B’fheudair dhòmhsa tilleadh mus glacadh an t-anamoch mi. Ghabh mi deas taobh Chrocasmol agus Loch na h-Airigh gu bòrd na mara, taobh tuath Loch Rèasort.

24. Ann an sin thug mi greis a’ beachdachadh air Tobht a’ Mheirlich. Bha na feannagan taobh ri taobh mar a bha iad nuair a rinneadh iad, ach ’s e fraoch a bha fàs asda. Feumas a bhith gun robh an duine ’na mheirleach èasgaidh nuair a bha an t-ainm aige. Bha na cinn agus na feannagan mar fhianuis gun robh e èasgaidh leis a’ chas chruim agus bha an duine grinn air a’ chlachaireachd. Tha ballaichean an tighe ’nan seasamh fhathast agus bithidh iad mar sin iomadh linn: tha an deagh thogail orra.

[Dealbh]

24. Cha robh dorus cùil air an tigh. Air beulaibh an tighe bha fosglan agus tigh-uaraich. Bha dorus amuigh air an fhosglan: dorus eadar am fosglan agus an tigh agus dorus eile eadar am fosglan agus an tigh-uaraich.

25. Fhad ’s a bha mi a’ rannsachadh an tigh-uaraich bha sùil bhiorach amharuis orm aig diagachadh a dh’éildein a bh’air taobh a’ chreagain làmh rium. Thainig

[TD 68]

fras agus leum mi gu fasgadh. Thug crathadh mo chòta fliuch sgèan air na h-éildean agus thug iad an casa leo gu cùl a’ chreagan, ach cha do leig iad as an t-sealladh mi. Chithinn na cluasan stobach an àirde ri bun speur. Bha freiceadan orm. B’uallach ’nan seasamh iad is b’aigeannach ’nan gluasad.

26. Fa chomhair Tobhta a’ Mheirlich chan eil Loch Rèasort ach mu leth mhìle a liad. Bha am muir rèidh lom. Tha an tìr gach taobh cho àrd ’s nach laigh gaoth air an Loch mur a tig gaoth an iar. Ma thig gaoth agus droch shìde bho’n iar gluaisidh onfhadha na fairge Loch Rèasort bho bhonn gu cheann. Le doinionn na h-àird an iar chan eil dìon aig càbhlach an taobhsa Loch Thamanabhaigh.

27. Is e fraoch a tha còmhdach raointean agus maghannan mòinteach Eilean Leódhuis. Ann an Ceann a Deas na Hearadh, am Bràigh nam Bàgh, tha a’ chreag bheò ris. Ann an so air slios an iar na dùthcha, tha a’ chreag ris agus chan ann a mhàin ris ach gu minig ’na seasamh air a ceann, agus an àite an fhraoich ’s e a th’ann fiar garbh, a tha, an cois na mara, a’ fàs cho làidir ’s gum beil a’ chaora agus am fiadh a’ deanamh tàir air. Ni e deagh thughadh, bha iad ag ràdh.

28. Aig Toraidh (603417) far am beil an t-allt a’ ruith gu tràigh, bha iomadh comharradh agus làrach mar fhianuis gu robh an t-àite ’na bhaile còmhnaidh agus air àiteach anns na linntean a dh’aom. Bha feannagan ann agus làraich thighean, ged nach robh iad air an clachaireachd cho math ri tigh a’ mheirlich. Dh’easbhuidh na deagh chlachaireachd cha robh na bha an làthair de na togalaich cho àrd agus cha robh na ballachan cho dìreach.

29. Anns a’ chladach aig bun an uillt, bha na clachan móra air an cur a thaobh agus bha port nan eathraichean glan suas gu tì dorus farsuing làraich togalaich am bàrr a’ chladaich. Dh’fhaodadh gur h-e tigh eathrach a bha san togalach air neo tigh stòir.

30. Ge be air bith an gnè bìdh a bh’aig an t-seann luchd àitich eadar feòil agus sitheann, iasg agus bainne, chan fhaodadh gu robh cion maoraich orra: bha an tràigh mar a ghabhadh i le fiasgain. Bha an tràigh làn chlachan móra. Bha gach clach mhór a bha sin còmhdaichte le fiasgain, bun ri bun; clach an deidh clach, dubh le fiasgain. Chan fhacas a leithid. Bha ann an sud dhiubh na chumadh daoine ag obair ’gan tional, ’gan glanadh, ’gan slaopadh, ’s ’gan cur ann an soithichean le picil airson margaidean bhailtean móra Shasuinn.

31. Thuilleadh air na bha sud de mhaorach bha iasg anns an Loch. Bha an ronnach ’ga chluiche fhéin, ’s cha chuireadh rotach a’ Chuain a Siar luaisgean ach ainneamh air iasgair Loch Rèasoirt. Bu mhór na bha de fhiodh cladaich a’ dol a dhìth.

32. Fa mo chomhair, air taobh deas an Loch, ag éirigh bho’n a’ chladach bha raointean a thalamh glas; b’e so uaireigin talamh àitich baile bàn DIRISCAL (595408). Bha frith rathad air a bhith ann cuid de’n t-slighe eadar Dìriscal agus Luachair, far am biodh a’ chlann a’ dol do’n sgoil. Chan eil duine cloinne dol a sgoil an diugh. Chan eil clann ann. Dh’fhuadaicheadh na daoine gu Hùiseanais, baile beag aonranach a bhàn á Dìriscal. Còrdaidh na h-àitibh aonranach ris na féidh, a réir aithris nan daoine aig am beil ùghdarras

[TD 69]

nam frìth. Dh’fhaodadh gun d’ iarradh comhairle nan daoine tha mion eòlach air gach gnè cheàrn as feàrr airson àrach na cloinne bige; dh’fhaodadh, ach cha chuala mi gun deacha duine aig an robh cumhachd no ùghdarras gu mór spàirn airson ceartas a bhuileachadh ris a’ chloinn.

33. Eadar Toraidh agus Crolà tha an cladach cas. Tha casan nan caorach ag éirigh suas taobh a’ chnuic. Bu bheag an aire a thug na caoraich dhomh, ach bha na féidh a’ cur umhail orm, agus chruinnicheadh iad ’nam buidheann agus bha sùil an amharuis rium. Far am bu chas slios Bhenisbhal, ris a’ chladach, bha raineach agus badan chraobhan beaga a’ fàs. Bhuail thugam gum faodadh e bhith gum b’ iad fuidheal seanachoille Innse Gall.

34. Ri taobh inbhir nan aibhnichean, tha tigh geamair Mhorsgail; an tigh anns an do thog Fionnlagh Mhorsgail an teaghlach nuair a bha iad òg. Tha an tigh falamh an diugh, ach tha ceann agus dorus air. Tha àilean rèidh uaine lios-an-tighe fo chaoraich agus tha beàrna sud ’s a so air a’ ghàrradh ach bu bheag an t-saothair a chuireadh na ballachan air dòigh.

35. Nuair a ràinig mi Luachair có bha romham ach am Misionairidh, Dòmhnallach eile, Iain eile, air tighinn a chur fàilte orm. Dé thainig as an t-seanachas ach gum fiachadh sinn, anmoch ged a bha e leis an eathar amach an Loch gun fhios nach buaileadh sinn an ronnach a chunnaic mi a’ cluiche greis roimhe. Bha sinn an teagamh gu ruigeadh sinn an cliath ronnach roimh chiaradh an fheasgair ach nach ma’id gu ruigeadh a’ chliath sinne. Nuair a ghluaiseas an ronnach tha luaths ’na shiubhal agus ma bha a shròin air tionndadh ri Ceann an Loch cha robh fhios càite nach fhaodadh e a bhith.

36. Dh’fhalbh sinn gu togarrach: am misionairidh ag iomradh agus mise leis an t-slait agus leth dusan ite bhàn oirre, a’ fiachainn ach gu dé a thigeadh. Thainig cudaigean, thainig saoithean, thainig ronnach, thainig liùtha: eàrlas ghasda air fialaidheachd an Locha na robh cothrom a bhith ’ga thadhal. Tha e ’na chleachdadh an ceàrnaidhean a dh’Innse Gall a bhith tomadh agus a’ cur fodha agus a’ bàthadh leth na slaite cuilce nuair a bhitear ag iolarachd. Cha b’urrainn dh’an a’ mhisionairidh so a dheanamh nuair a bha e ’g iasgach ’na aonar ’s an t-iomradh agus an t-iasgach, gach cuid an urra ris. Thainig air cuideam luaithe chur air an drèamlaich gus na h-itean bàna chumail fodha.

37. Cha b’fhada a bha ar cuairt nuair a thainig comharthràth an fheasgair agus b’fheudar tilleadh. Bha an cat a’ meaghalaich air a’ chladach; bha e am beul na mara, shaoileadh tu, ’gar faoilteachadh; ’s e a bhà agus dùil aige ri iasg: a’ chiad earball a thigeadh as an eathar. Agus fhuair e na bha ag iarraidh. Chaidh sinn a thìr. Cheangaileadh an eathar air an laimrig far an robh sgaoilteach de fhiodh cladaich a’ caoineachadh. Chaidh sinn asteach: bha tigh a’ mhisionairidh am bàrr a’ chladaich, agus rinn sinn seanachas fhad ’s a bha Ceit Anna piuthar Iain a’ deaschadh tea dhuinn.

38. Bha cuimhne aca air mo sheanair a bhith tighinn gu iasgach a’ bhradain, 1880-1890. B’ann mu 1910 a sguireadh a dh’ iasgach a’

[TD 70]

bhradain leis na lìn. Bhatar a’ glacadh 700 bradan a h-uile bliadhna. Ghlacadh 1000 bradan aona bhliadhna, ach b’e 700 gach bliadhna an coitcheanntas. Dh’fhalbh na h-iasgairean agus thainig crìoch air iasgach nan lìon, ach cha tug sin dub pisich air iasgach na slaite a bha an làimh nan Sasunnach. Chaill, mar sin, luchd itheadh nam bradan 700 iasg sa’ bhliadhna nuair a bha dùil a dhà uiread fhaighinn leis an t-slait.

39. As eugmhais rathaid bha iasgach nan lìon doirbh deacaireach, agus bha an giùlan marbhtach. Bha faiceall ri chleachdadh a’ toirt an éisg as an lìon, chum ’s gun gléidhte beò iad, ann am “punnd an éisg,” gus an tigeadh là an aisig. Bhatar ag aisig an éisg trì latha san t-seachdain. Bha dà iasg dheug, mu chóig puinnd an ceann .i. 60 puinnd air an eallach, ann an cliabh, air muin duine, thairis na mòintich gu Morsgail.

40. B’e Ceit Anna te dhe’n fheadhainn mu dheireadh a bha ag aiseag an éisg. Bha dà thasdan aic’ as an turas agus bha cuid a’ cumail amach gu robh i air a deagh phàidheadh. An fheadhainn a bha roimpe ris an obair, fhuair iad 1/6. Cóig mìle le cliabh làn éisg agus cóig mìle le cliabh falamh. Saoilimid an diugh gu robh an t-airgead air a dheagh chosnadh.

Ballachan Beinne

41. Is corrach cas mórdha Stròin Scurst. B’òg mo chuimhne oirre bho chunnaic mi an toiseach i bho mhullach Beinne Barabhais. Shaoil leam gum b’e sud beinn ann an “Tìr nam Beanntan Gorma.” Bha beanntaibh na Hearadh cho fad as leam. Bha mi an dùil Stròin Scurst a thadhal bho a taobh deas is mi air chuairt ag iasgach aig Abhainn Suidhe. Cha deacha leam. Ach a nis fhuair mi sealladh math oirre bho’n taobh tuath agus b’uaibhreach a h-aogasg: ceann-feadhna nam binnean biorach.

42. Dà mhìle an iardheas air an Ruidir (625400) tha Stròin Ulladal: balla-creige gruamach, allmharra, ’na stalla os cionn sgriodan garbh a’ ghlinn duirch tha fodha. ’S e so an dara balla de thrianaid bhalla-beinne gharbh-bheann àrd taobh siar na Hearadh. An trìthibh balla is e Taran Mór, deas air beul Loch Rèasort, freiceadan an doruis.

43. Chìte frith-rathad bho dheas troimh Ghleann Mhiabhaig tighinn gu crìch aig Loch Bhoisimid. Bha trì mìle eile air an rathad a chur gu Ceann Rèasort. Bha na caoraich agus na féidh ag ionaltradh (gu sìothchanta foistineach) air sliabh “Mullach na Rèidheachd.” Bu mhath a dh’fhaodadh iad sin. Nach robh an dùthaich òirdhearc so air a buileachadh orrasan a mhàin, agus mac an duine air thoirmeasg.

44. Bha uaireigin, cóig sgoilear fichead an gréim ri oilean is oideas agus ionnsachadh ann an tigh-sgoile Luachair. Tha an tigh-sgoile fhathast air a chur gu feum: ’s e an tigh-coinneimh. Mheudaich mo thighinn an coimhthional bho chóig luchd éisdeachd gu sia. Chuir am misionairidh stad air an adhradh agus dh’fhoighnich e an togainn fonn air sailm dhaibh. B’ fheudair aideachadh nach robh so ’na mo chomas agus chaidh an t-adhradh air adhart. Bha buill a’ choimhthionail, an cóignear, greis latha. De’n a’ ghinealach ghrinn òg, uallach, luchd dìridh nam mullaich ’s luchd siubhail na mòintich, a

[TD 71]

bu chòir a bhith ’g éirigh suas ri ’n gualainn cha robh fiù is aonan ann. Am fàth: easbuidh trì mìle a rathad agus an-iochdmhorachd mac-an-duine ri cho-chreutair.

Rathaidean

45. Eadar Ceann Rèasort agus Morsgail dheidheadh an t-slighe dhìreach thairis air Mòinteach an Lòin: B’e an t-ainm: Mòinteach nan Loch ’s nan Lòn a b’fheàrr a thigeadh oirre, oir tha loch, lochan agus lòn ruith ’na chéile. Shaoilte air a’ chiad sùil gum b’aon bhogalach a’ mhòinteach uile, ach leigidh an dara sùil ris gum beil cruas na creige sa’ bhunait.

46. Nan gabhte ’n ear no an iar gus na lochain a sheachnadh bhitheadh an t-astar eadar Ceann Rèasort agus Ceann Loch òg mu chóig mìle. An iar air na lochan tha an acha rèidh gun dìreadh nas àirde na 250 troigh agus cha chuirteadh dragh air aitribh Mhorsgail a bhiodh ¼ a mhìle bhuat. An ear, air an làimh eile, thigeadh an rathad ri bòrd Loch Mhorsgail, a’ camadh mu chùl an tigh-mhóir sin, greis a’ leantainn na buige, sin a’ dìreadh thairis air an Chleite Tuath, a tha còrr air 300 troigh os cionn na mara.

47. Tha Loch Thamanabhaigh ’na chala dìonach, ’na dhìdeann o gach doinionn, do luing chogaidh agus do bhàt iasgaich. Bu mhór am beud nach robh Loch Thamanabhaigh làn bhàt iasgaich ’s an Cuan a Siar farsuing aca fo ’n stròin. Cha bu doirbh an obair rathad a dheanamh eadar Morsgail agus Loch Thamanabhaigh tarsuinn air NA MAGHANAN: sia mìle ceithir-cheàrnach de mhòinteach rèidh ri aodann na gréine, tha feitheamh ri h-iompachadh gu talamh glas an fheòir a bheathaicheadh 3000 mart. B’ann aig Allt Bó Nì Mhuirich (645455) bu chòir rathad Thamanabhaigh agus rathad Cheann Rèasort sgaradh.

48. B’e roghainn cuid a mhuinntir Uig rathad a dheanamh deas o Eadar Fhadhail troimh Bhealach Raoinisgil gu Loch Thamanabhaigh. Gheibheadh, their iad, cóig bailtean deug Uig math an rothaid sin air ball: cala anns an gléidhte tèaruinnte bàtaichean iasgaich, cala a tha faisg an làimh air iomadh cladach ghiomaich. Ann an cois an rothaid ùir so bhitheadh mòine soirbh a solair. Gheibhte tuilleadh feamainn cladaich airson mathachadh na talamhain agus bhitheadh mòinteach mhór an t-samhraidh freagarrach do’n spréidh.

49. A Mullach Shuainbhal, air latha geal grianach, chithear Sgìre Uig agus farsuingeachd na dùthcha. Gheibhear sealladh air Sgìre nan Loch a Mullach Ròinebhal. Tha a’ Choduinn, faisg air Morsgail, farasd a dìreadh agus is math is fhiach am foillseachadh an dìreadh. Tha Giosla, Scaliscro, Ungasiadar agus Loch Chroistean fothad, faisg an làimh, dlùth fothad, agus amach seachad, tha Loch an Ròg, leis gach eilean is òb is caol, a’ fosgladh tuath do’n a’ Chuan a Siar, gu bun sgòth.

[Sanas]

[TD 72]

An Càr
Le FIONNLAGH DOMHNALLACH

(Na dealbhan le Morven Chamshron)

[Dealbh]
. . . . fear caol, seang, ìosal, a dheanadh ceud mìle san uair . . . .

RIAMH bhon a theab sinn bean a’ mhinisteir a chur o fheum le bighseagail, tha sinn air a bhith seulaichte gum bitheamaid na bu shàbhailte air ceithir cuibhlichean na air dhà. Agus riamh bhon a chunnaic sinn gu robh rathaidean ann na b’fheàrr na rathaidean na Hearadh, bha sinn deimhinne nach deanadh càr an gnothaich dhuinn ach fear caol, seang, ìosal, a dheanadh ceud mìle san uair gun anail a bhith ’na uchd, agus an còrr nam biodh duine dol a dh’iarraidh dotair. Ach, “aisling bodaich mar a dhùrachd!” An uair nach ruigeamaid, mar theaghlach, air cràmhlach eich a dheanadh an t-Earrach, cha robh móran dòchais gun deanamaid siubhal chuibhlichean na bu chomh-fhurtaile na busaichean Iain Dholaidh.

Fhuair sinn bighseagail dhuinn fhéin an uair a thainig sinn a Ghlaschu, ach reic sinn e turus agus sinn gann de thombaca. Riamh bho’n uairsin, tha sinn air a bhith sìos is suas staidhrichean anns na tramaichean, agus, ’nar latha, cheannaich sinn de theiceidean bhusaichean na phaipearaicheadh tigh.

An uair a chaidh a’ chlann dh’an sgoil, thug sinn suas air làimh iad là ’n déidh latha, agus an uair a ruidhleadh clann chàich seachad oirnn ann an carbadan siùbhlach de gach seòrsa ’s de gach dath, dh’inniseamaid ultaichean do na piollagan againn fhéin mu’n fhallaineachd a bha iadsan a’ faotainn as a’ choiseachd. Cho fad ’s a b’aithne do’n t-saoghal cha robh dad againne mu chàraichean. Gu dearbh, is ann a bha rudeigin againn ’nan agaidh! Ach, an dràsda ’s a rithist, an uair a bhitheamaid air cinn ar stocainnean mu thràth cadail, bhitheamaid a’ toirt sùla air na paipearan naidheachd far am biodh daoine a’ tairgsinn chàraichean aig prìsean bho chóig notaichean gu cóig mìle. Bha sinn air a bhith toilichte le rudeigin leth ma leth.

Aon latha ’s gun an còrr againn ri dhèanamh, chaidh sinn sìos am baile a thoirt sùil air ablach càir air an robh paipear a’ toirt cliù nach robh uile gu léir a réir na prìse. Cha robh sgillinn ruadh againn a phàidheadh am bainne gu ruigeas air a’ chòrr. Ach cha robh sin gu diofar. Cha robh sinn a’ dol a dheanamh ceannach ann.

[TD 73]

Chòrd an càr ruinn an uair a chunnaic sinn e, ’na sheasamh leis fhéin ann an còrnair. Bha e caol, ’s bha e seang, ’s bha e cho ìosal ’s gum feumadh luch a dhol air a glùinean gu faighinn fodha. Thug sinn sùil air snàthad an astair ’s chunnaic sinn gun ruigeadh i ceud mìle ’s a fichead san uair nam biodh éiginn air chùl na cuibhle. Bha sinn ’nar seasamh ag aisling—’gar faicinn fhéin bus ri bus ri Stirling Moss agus leth-mhìle air thoiseach air Mike Hawthorne—an uair a thainig seabhaltach mór dubh far an robh sinn a dh’fhoighneachd am bu toil leinn càr. Dh’aidich sin gum bu toil, ach le gàire beag coma-co-dhiùbh thuirt sinn gur e rudeigin na bu mhotha na so a bha a dhìth oirnn, ’s thug sinn taing do Nì Math nach robh duine a b’aithne dhuinn an làthair a chluinneadh an dula-bhreug.

Ach bha an seabhaltach dubh cearta coma dé bha dhìth oirnn. Thug e aon sùil oirnn, agus ’s fheudar gun do chuir e roimhe ann an làrach nam bonn gu robh sinn a’ dol a cheannach a’ chàir so ged a shracamaid.

Thòisich e! Thog e bonaid a’ chàir, agus cha mhór nach do stop e ar sròn dh’an einnsean. Agus chuir e dheth. Mu phlugaichean, mu charburettors, mu <eng>axle ratio,<gai> mu chompression, agus mu rudan eile mu nach cuala sinne riamh. Agus bha sinne an sud a’ coimhead cho glic ’s a dh’fhaodamaid.

Thubhairt e gun do dh’aithnich e gur e duine a bh’annain aig an robh fhios air tòrr mu chàraichean agus gu robh e fhéin cho measail air a’ chàr so agus gun do dhiùlt e a reic an dé fhéin ri muinntir Ecurie Ecosse air eagal ’s nach coimheadadh iad as a dhéidh. Cha chuala sinn duine le a leithid de chothrom labhairt bhon a chuala sinn ministir as an Eaglais Shaoir air Di-haoine comanachaidh aig òrduighean Shaboist. Ann an seòrsa de thransa, ghabh sinn peann is paipear as a làimh—bha e air a bhith mì-mhodhail an diùltadh—agus chuir sinn ar n-ainm ri luideag phaipeir a gheall dhà-san òrdugh banca airson leth na prìse agus an còrr de’n phrìs an taobh astigh de dhà bhliadhna, agus a thug dhuinne an càr NBG13. An uair a bha sinn a’ cur ar n-ainm ris an òrdugh banca shaoil leinn gum faca sinn aghaidh a’ bhancair mar ann an neul.

An la-rna-mhàireach chuir sinn sròn a’ chàir a tuath—sinn fhéin agus an teaghlach a’ falbh air splaoid an t-samhraidh. Ghabh sinn an rathad a b’fhaide amach a Glaschu feuch am faiceadh a h-uile duine a b’aithne dhuinn sinn anns a’ chàr againn fhéin. Càr math!

[Dealbh]
Mu phlugaichean, mu charburettors, mu <eng>axle ratio,<gai> mu chompression . . .

[TD 74]

Nach dubhairt mo charaide, am fear dubh, sin rium! Dh’innis e dhomh nach leiginn leas barrachd air pinnt ola mu uair sa’ bhliadhna, agus gu robh NBG13 cho aotrom air peatroil agus nach leiginn leas ach mu làn spàin tea an dràsda ’s a rithist mar a fhreagradh sin orm fhéin. Bha sinn ann an sud mata, agus an tanca làn; srann fo’n bhonaid; agus an là teas-grianach.

Bha leth-cheud mìle air ar cùl, agus sinn ann am marbh mheadhon na dùthcha, an uair a dh’ fhairich sinn seòrsa de staghadh fo ar bròig. Thuirt sinn ruinn fhéin nach robh ann ach cadal deilgneach ’nar cois ’s gun sinn eòlach air càr cho mór, ach, an ceann leth-mhile eile cha robh teagamh anns a’ chùis—bha NBG13 a’ srathartaich ann an dòigh nach robh uile gu léir fois-inntinneach! Agus bha ’n t-srathartaich cus dha. Le osna mhór uabhasach, agus le dà dhiog, shocraich e e fhéin ri fàl an rathaid, agus as a sud cha charaicheadh e.

A nise tha feadhainn ann air an do bhuilich an Cruthadair tàlantan iongantach. Bheir iad uaireadair as a chéile, ’s cuiridh iad ri chéile a rithist i; ni iad radio as crogan silidh; agus sàbhaidh iad pìos fiodha cho dìreach ri saighead le’n sùilean dùinte. Cha robh sinne dhiubh sin riamh; ach bha sinn riamh titheach feuchainn. Dé an còrr a dheanamaid an là ud agus sùilean an teaghlaich oirnn mar a bha sùilean an teaghlaich anns an àirc air a’ choluman.

Cha robh fhios againn ach air aon rud—gum biodh feadhainn a bhiodh a’ càradh chàraichean uaireannan a’ dol fòdhpa. Agus rinn sinn sin, leis an fhéileadh agus le ultach nupairean de gach cumadh. Agus cha b’e sin am fàsach—faighinn fo’n chàr ud. Bha ar sròn plaoisgte ri pìob a bha còmhdaichte le ola, agus a h-uile turus a ghluaiseamaid corrag bha sinn a’ tarruing fala a badeigin. A leithid eile de sgriuthaichean ’s de nutaichean. . . . .

Chuir sinn car ann an sgriutha an sud. Thug sinn gnogag do phìob ann an so. Chrath sinn rud sam bith a chitheamaid a ghabhadh crathadh. Agus ann an deich mionaidean liùg sinn amach agus dh’fheuch sinn fàsgadh air putan an startaidh. Cha robh an còrr againn air a shon!

Dh’fheumamaid feasgar geamhraidh gus an sgeul uile innse, ach fóghnaidh na dh’fhóghnas! Ann an ceann leth-uair thainig cuideigin a thug dhuinn galan peatroil, agus dh’ fhalbh NBG13 mar an teine biorach.

Bha mu sheachd mìle air ar cùl an uair a thuirt duine de’n chloinn gu robh fàileadh neònach a’ tighinn a badeigin, agus bhuail e oirnn gura dòcha nach do chuir sinn as an toitean mu dheireadh a ghabh sinn. Stad sinn feuch an lorgamaid am bun. Ach ma stad, thòisich an t-annradh. Cha fhaiceamaid fad ar sròine le smùid, agus cha

[Dealbh]
. . . leis an fhréileadh agus le ultach nupairean . . . .

[TD 75]

toireadh am fuaim a bha a’ tighinn fo’n bhonaid ’nar cuimhne ach coire goileach air an do rinn cuideigin dìochuimhne. Agus a nise bha’n dìle bhàtht’ ann, ’s bha a’ chlann a’ fàs eangarra!

[Dealbh]
. . . . coire goileach air an do rinn cuideigin dìochuimhne.

Cha robh sinn cinnteach ach a aon rud-nan suidheamaid far an robh sinn gum fàsadh an t-einnsean fuar ge be dé an còrr a dheanadh e, oir bha sinn fhéin air ar lathadh. Ghabh sinn fasgadh mar a b’fheàrr a dh’fhaodamaid, agus thòisich sinn air an tìde chur seachad a’ trod. An dara duine a’ cur a’ choire air an duine eile airson a’ chàir, ach bha e ’na m’aghaidh-sa gura mì a chuir m’ainm ris a’ phaipear a rinn a cheannachd! Bha sinn aig ìre an sgaraidh-pòsaidh an uair a thainig cobhair—fear de na daoine cuideachail aighearach ud air am am bi blìon an còmhnaidh, agus dh’an luthaigeadh tu sglog an uair as motha tha e ’deanamh a dhìchill.

Cha robh dad nach b’aithne dha mu chàraichean. Ann an tiota na sùla chàraich e toll air pìob, agus lìon e an t-einnsean le uisge. Ach, anns an dol seachad, dh’innis e dhuinn gu robh feum againn air leth-ghalan ola; gu robh droch ghnogadh anns a’ cheann mhór—ge be dé tha sin—agus nach deanadh dad feum ach einnsean ùr. Dh’innis e dhuinn eadhon gu dé a chosgadh einnsean airson càr cho mòr sud. Ma bha cothrom labhairt aig an fhear a reic an càr, ’s ann a bha dhà uimhir aig an fhear ud. An uair a bha e a’ falbh, dh’innis e dhuinn gu robh e a’ deanamh a chuid airgid a’ ceannach ’s a’ reic seann iarunn, agus dh’fhàg e againn a chairt.

[TD 76]

Mar a b’fhaide chaidh sinn a tuath ’s ann bu mhiosa a dh’fhàs an gnogadh, gus mu dheireadh nach aithnicheadh duine air an fhuaim có-dhiùbh an e càr no motor-bighseagal a bh’air an rathad.

Bha a’ bhean a’ sìor bhrùnndail ’s a’ chlann a’ sìor mheigeadaich, ach bha sinne cinnteach asainn fhéin agus cinnteach as an t-seabhaltach mhór dhubh a reic an càr ruinn. Cho luath ’s a ràinig sinn fón, chuir sinn cagar thuige, ach—ge b’e de a thachair—gann gun creideadh sibh gur e an aon duine a bh’ann. Far an robh e cho coibhneil bàigheil roimhe, is ann a bha e nise amh, colgarra, agus ann an trì mionaidean thug e òirnn aideachadh nach e mhàin gur e sinn fhéin a dh’fhaochnaich e gus an càr a reic ruinn, an uair a bha esan an aghaidh sin, ach gur e sinn fhéin—le mì-thlachd agus guin—a bhris an càr a dh’aon ghnothuich. Bha sinn taingeil nach do mhair airgiod a fon ach trì mionaidean no bha sinn air aideachadh gur e an càr a ghoid bhuaithe a rinn sinn! Liùg sinn air ais chun a’ chàir far an robh a bhean a’ feitheamh gus a chluinntinn mar a chuir sinn sad de na h-itean as an t-seabhaltach mhór dhubh. Agus an uair a chual’ i mar a chaidh dhuinn, thug i sgolladh òirnn a rinn mannran de sheanchas an fhir air a’ fón!

Giùlainidh spiorad an duine móran, ach thig an t-àm—mar a thig an t-àm a bhristeas an sràillean druim a’ chàmhail—nach fuiling an spiorad an còrr. Thuirt sinn rinn fhéin gum b’e mullach a’ ghliocais ar n-aghaidh a chur air Glaschu, far an robh, co-dhiùbh, teine agus seasgair agus àiteachan far am faigheadh duine trèan.

Rinn sinn sin, agus, anns a’ chabhaig a bh’ann, dhìochuimhnich sinn gu robh an rathad bu ghiorra a’ dol seachad air dorus a’ bhanca—an t-àite mu dheireadh a bha dhìth oirnn fhaicinn aig a’ cheart àm ud . . . .

[Dealbh]

[TD 80]

Seacaid Gairm

THA Gairm ann an còmhdach ùr an turus so, ach tha sinn an dòchas nach eil na tha ’na bhroinn eadar-dhealaichte bhon àbhaist ann am brìgh! Bha an t-eagal oirnn gu robh na seacaidean a’ fàs ro choltach ri chéile, agus nach aithnicheadh daoine na Gairmean a fhuair iad bho na Gairmean nach d’fhuair.

Air an t-seacaid so muigh, ’si an dealbh, dealbh de na mnathan luaidh a dheasaich clòthan na Bàn-righ ann an Drinisiadar ’s na Hearadh. So agaibh có iad . . . .

Air an làimh chlì—gann gum faic sibh Mór Chaimbeul a Plocrapol, ach anull bhuaip-se the Róna Fhearghasdan a Leac a’ Lì, Curstaidh Anna Ros a Liceasto, Mairi Dhòmhnallach a Drinisiadar, Raonaid Dhòmhnallach a Drinisiadar agus Anna Dhòmhnallach a Drisiniadar.

Air an làimh dheis—Seonag NicDhòmhnaill (Bean Alaic a’ Phuist a rinn fear de na clòthan), agus anull bhuipe-se tha triùir eile a Driniseadar, Mairi Fhearghasdan, Anna Mhoireasdan agus Magaidh Sara NicDhòmgnaill (no Bean Ruaraidh Uilleim. Is ise a rinn an clò eile.)

An so shios, chi sibh Bean Alaig a’ Phuist agus Bean Ruaraidh Uilleim a’ liùbhraigeadh nan clòthan do’n chàraid rìoghail air cidhe an Tairbeart.

[Dealbh]

[TD 83]

An Sgeilp Leabhraichean

<eng>“Guests of War,”<gai> le Robin Jenkins. Clò-bhuailte le Macdonald (15/).

Bhon a sguir an cogadh tha na mìltean de nobhalan Albannach air tighinn bhàrr nam beairt-bhualaidh ach, gu mì-fhortanach, chan eil mòran aca as fhiach an t-saothair. Is fhiach dhuinn sùil a thoirt air grunnain dhiubh mus tionndaidh sinn ris an leabhar so aig Robin Jenkings, oir gabhaidh iad roinn ’nan grunnain.

An toiseach, an nobhal eachdraidh. Tha eachdraidh na h-Albann a’ tarruing sgrìobhadairean, mar a tharruingeas càise luchagan. Jane Oliver. Margaret Irwin. Christina Keith. Agus na dusain eile. Tha iad uile air sgeulachdan a thogail a duilleagan eachdraidh na dùthcha, mar is trice sgeulachdan gaoil anns a bheil ar rìghrean ’s ar n-uislean a’ deanamh suirighe ’s a’ deanamh dìolanais. Sgeulachdan a reiceas ach anns nach eil doimhne mhór sam bith, agus a bhios air chall gu tur ann am beagan mhìosan.

An uair sin, an nobhal gaoil fhéin—a’ tarruing bho mhac-meanmna an ùghdair. Tha na ceudan dhiubh sin air tighinn am follais anns na bliadhnachan so mu’m bheil sinn a’ bruidhinn, bho sgrìobhadairean mar a tha D. E. Stevenson, Jean Matheson, Guy MacCrone, Oswald Wynd—gun ach buille thoirt thall ’s a bhos. Tha iad sin mar a dh’fhaodas iad a bhith—math no dona—ach chan eil iad dealaichte bho nobhalan gaoil an dùthaich sam bith eile. Ged a tha iad Albannach ann an dòigh, no air an sgrìobhadh le Albannaich, chan eil iad a’ cur gu ìre mhóir sam bith ri litreachas sònraichte na h-Albann, no a’ toirt deilbh air beatha ’s air caithe-beatha na dùthcha.

Tha ar cuid fhéin againn cuideachd de nobhalan siubhail is gàbhaidh. Tha Nigel Tranter a’ cur ris an àireamh, agus Stewart J. Allan Rennie agus Neil Bell. Rinn Alasdair Mac’Illeathain na mìltean as <eng>H.M.S. Ulysses<gai>.

Chan eil dìth luchd-sgrìobhaidh òirnn anns na grunnain sin, agus ann an grunnain eile cuideachd. Ach, taca ris na bliadhnachan eadar an dà chogadh, an uair a bha George Blake, Neil Gunn agus Lewis Grassic Gibbon aig tréine an neairt, tha sinn gann, gann, de dh’ùghdairean a tha a’ dealbhachadh caithe-beatha làitheil na h-Albann. Bha sinn riamh gann dhiubh taca ri Sasuinn.

Ach, goirid an déidh a’ chogaidh, thòisich ainm ùr air nochdadh—Robin Jenkins. Fear an sgrìobhas an deagh sgeulachd agus a tha a’ leantainn dlùth ri fìreantachd beatha ann an Alba. <eng>So Gaily Sings The Lark. Happy For The Child. The Thistle And The Grail. The Cone Gatherers.<gai> Anns na leabhraichean sin gheall Robin Jenkins gun robh e fa-near dha rudeigin a b’fhiach an t-saothair a chur ri ar

[TD 84]

litreachas. Tha an gealltanas sin air a leantainn, ged nach eil e fhathast air a choimh-lìonadh, anns an leabhar ùr aige—<eng>Guests Of War.<gai>

So cuspair air nach deachaidh móran a sgrìobhadh fhathast—na mìltean a chaidh a chur air fògradh as na bailtean chun na dùthcha an uair a thàinig cunnart bomaidh aig toiseach a’ chogaidh. Bha iad againn air a’ Ghaidhealtachd—ann an Tiriodha agus ann an àiteachan eile—clann is màthraichean a chuireadh air falbh a Glaschu, no a dh’fhalbh le’n saor thoil fhéin. Dé a bhuaidh a thug na bliadhnaichean anns an dùthaich air giollain phiollagach a cùiltean groda Ghlaschu? Dé a’ bhuaidh a thug iadsan air luchd na dùthcha chun an deachaidh iad.

Ann an <eng>Guests of War<gai> tha Jenkins a’ feuchainn ris na ceistean sin a fhreagairt. Tha e a’ leantainn gach nì a thachair ri còmhlan a dh’fhàg slumaichean Glaschu—cuid dhiubh le aighear is cuid le ionndrainn is móran le mialan—agus a fhuair comaraich ann am baile beag an ceann a deas Albann.

Cha leig sibh as an leabhar aon uair ’s gum fosgail sibh e. Ach, a dh’aindeoin sin, chaidh Jenkins, gu mì-fhortanach, ceàrr. Thuit e ann an gaol ri Bell McShelvie, màthair a bhleidich na h-àrd oifisean gus an d’fhuair i air falbh a Glaschu mar thé de’n fheadhainn a roghnaicheadh gus coimhead as déidh na cloinne. Cha b’e an t-eagal a bhrod Bell gu falbh, ach rud a bha san fhuil aice. B’ann de mhuinntir na dùthcha a bha i fhéin, agus bha Glaschu ’ga tacadh, agus b’e so an aon chothrom a chunnaic i riamh gus faighinn air ais chun nan cnoc ’s nan raointean mu’m biodh i ag aisling. Gabhaidh an luchd-leughaidh gaol air Bell cuideachd. Ach cha b’e eachdraidh Bell air an do thòisich Jenkins, ged is ann leis a sin a chrìochnaich e. Agus rud eile. Bha’n t-eagal air an gaol-phòg fhàgail as an leabhar, agus shlaod e steach maighstir-sgoile òg tapaidh agus caileag ghrinn bheairteach gus blas milis a chur air an sgeul. Tut, tut, cha robh feum orra. Ach ’se brìgh na cùise, gun do chaill an t-ùghdar an sgeulachd ionmholta air an do thòisich e—an sgeulachd a fhreagradh na ceistean a chuir sinn an so shuas—dé a’ bhuaidh a thug baile agus dùthaich air a chéile?

Thuirt sinn móran mu’n leabhar so a chionn agus gur fhiach e sùil mhath a thoirt air. Tha Jenkins ’na mhaighstir-sgoile ann an Dùn-omhainn, agus tha e soilleir gu bheil e ag ionnsachadh ceàird an sgrìobhaidh bho bhonn gu mullach. De na cóig leabhraichean a sgrìobh e, tha gach fear nas fheàrr na’m fear a chaidh roimhe. Cha bhi fada gus am faic sinn leabhar fo ainm a chuireas sgrìobhadh nobhalan ann an Albainn bus ri bus ri prìomh sgrìobhadh nobhalan ann an t-saoghal. Cumaibh sùil air.

F. McD.

[Sanas]

[TD 85]

[Sanas]

<eng>The Maestro,<gai> le Robert Kemp. (Clò-bhuailte le Duckworth. 15/-.)

Sgeulachd mu fhear ciùil ainmeil a thainig gu Féis (a tha caran coltach ri Féis Mhór Dhun-Eideann) agus a ghabh gaol a chridhe air searbhanta a bha math air òrain Burns. Ni sibh gàire an uair a leughas sibh mu mhnathan uasal a’ bhaile a’ deanamh leth mhurt air a chéile, feuch có a bheir aoigheachd do na daoine móra a thig chun na Féise. Còrdaidh e ruibh cuideachd mar a tha Kemp ag atharrais air feadhainn ann an Alba a tha a’ dol ann am breislich le seann òrain ’s le poilitics iongantach ’s le féilidhean is rudan eile a tha ceart ’nan áite fhéin, ach amaideach san àite cheàrr!

F. McD.


(<eng>Gwerin. A Half-yearly Journal of Folk Life.<gai> Deasaichte le <eng>Iorwerth C. Peate. Basil Blackwell, Oxford. 6/-.)<gai>

Tha sinn toilichte fàilte a chur air iris ùr a tha a’ beantainn ri cuspairean Ceilteach, is tha sinn a’ guidhe saoghal fada do Gwerin, a tha air ùr dhol an clò. B’ann an Steòrnabhagh a rugadh e, gu h-iongantach, oir b’ann aig a’ Cho-Chruinneachadh Eadar-nàiseanta a chumadh an sin sa’ bhliadhna 1953 a chuireadh an céill gu robh feum air a leithid, is a ghabh Iorwerth Peate os làimh an obair.

Ged is e ainm Cuimreach a tha air an iris so buinidh na sgrìobhaidhean a chuirear an clò ann ri beatha an t-sluaigh anns na h-eileanan Breatannach uile, is nas fhaide mach na sin cuideachd. Bithidh gnothach aca ri beul-aithris, ri oibrichean dùthchail, ceàirdean (gu h-àraidh feadhainn a tha dol a bith), rian-togail thighean, is nithean de’n t-seòrsa sin. Mar eiseimplear, gheibh sinn anns an àireamh so cunntas air seòrsa de ghràn-chist, neo stòr-gràin a bha air a chleachdadh an siorrachd Chòrcaich an Eirinn. B’e ainm an stòir An Fhóir is bha e air a dhèanamh de shùgan, neo ròpa-connlaich. Bheil fhios a robh a leithid againn air Gaidhealtachd? Tha a rithist anns an àireamh so de’n iris cunntas air mar a tha crann-speala agus cas ràcain air an dèanamh am <eng>Bedfordshire<gai> is an <eng>Suffolk<gai>. Agus tha cunntas againn bho Chalum MacGilleathain Ratharsair air “Beul-aithris Innse-Gall.” ’S esan am fear as fiosraiche a th’againn mu’n chuspair so, agus tha sinn toilichte a leithid so de chunntas fhaighinn uaithe.Tha e a’ toirt iomradh air sgeulaichean leithid Sheumais Mhic Fhionghuin, is Néill Mhic Gilliosa a Barraidh, Aonghuis Bharraich is Dhonnchaidh Clachair air an do sgrìobh e dhuinn mar thà an Gairm, agus Iain Mhic Dhòmhnaill, am Bàrd a Lochabar.

[TD 86]

Thathas a’ sireadh leughadairean do’n iris so, is ma tha sibh airson fhaighinn, sgrìobhaibh ru ruig <eng>Basil Blackwell, 49 Broad Street, Oxford.<gai> Tha an sìnteas bliadhnail a’ cosg dà thasdan dheug.

R. McT.


(<eng>Manannan’s Isle,<gai> le Dàibhidh Craine. <eng>Manx Museam and National Trust.<gai> 15/-.)

Is dòcha ann an deich bliadhna eile nach bi duine air fhàgail aig am bi a’ Ghàidhlig Mhanainneach mar chainnt mhàthaireil, agus is dòcha gur h-e sin as coireach gu bheil ath-bheothachadh ùidhe againn ’ga fhaicinn anns a’ chànain, anns an litreachas agus an eachdraidh an eilein. Tha, gun teagamh, buidheann de Mhanainnich òga a nis ag ionnsachadh na Gàidhlig aca fhéin as ùr, ach cha bhi ann ach cuspair sgoilearachd tuilleadh. Is math sgoilearan eudmhor a bhith ann. Chaidh treallaich mhath a sgrìobhadh mu’n eilean is mu’n chànain anns na sia bliadhna a chaidh seachad—leithid nan leabhraichean aig <eng>R. H. Kinvig (History of the Isle of Man), K. H. Jackson (Contributions to the Study of Manx Phonology), R. L. Thomson (A Glossary of Early Manx),<gai> a tha a’ tighinn am follais anns an <eng>Zeitschrfit fur Celtische Philologie<gai>). Is tha a nis againn an leabhar aig Dàibhidh Craine.

[Sanasan]

[TD 87]

[Sanasan]

Tha Mgr. Craine a’ togail chuspairean a eachdraidh an eilein anns an t-seachdamh is anns an ochdamh linn deug, is tha caitheamh-beatha an t-sluaigh anns na linntean sin a’ tighinn beò da-rìreabh fo a làmhan. ’S ann a leabhraichean na h-Eaglaise is na cùirte a tha e a’ togail móran de’n fhianuis a tha mar stéidh do a sgeul, is tha e a’ toirt mu ar coinneimh dearbh-bhriathran nan daoine—cuid dhiubh am Beurla is cuid an Gàidhlig. Cluinnidh tu an so fear a bha air a shàrachadh gu mór a’ guidhe dhà-san a bha a’ cur dragh air <eng>“Drogh ooir, drogh yerrey as beggan grayse”<gai> (Droch uair, droch dheireadh is beagan gràis). Chì thu an sin cunntas a sgrìobhadh sa’ bhliadhna 1608, nuair a bha caora a’ cosg 3/4d, cearc 3d, agus cairteal de phunnd siùcar 6d. Chan eil prìs a’ bhìdh a’ sìor dhol an àird.

So feadhainn de na cuspairean air a bheil Mgr. Craine a’ sgrìobhadh: Sgoil-dhubh is buisneachd, Lighichean Manainneach, Triath an Eilein, Murt Uilleim Mhic a Faille, An Eaglais agus a’ Chléir (1600-1800), Prìosan <eng>St. German’s,<gai> Ceannaiche Manainneach anns an ochdamh linn deug. Tha móran soluis aige ’ga chur air mar a bha cùirtean na h-Eaglaise agus na cùirtean eile ’gan cumail, agus tha e ’na chuis-iongnaidh mar a tha iochd is an-iochd ri ’m faicinn an achlaisean a chéile.

Chì sinn anns na linntean sin dà sheòrsa caitheamh-beatha, dà sheòrsa sìobhaltachd (ma dh’fhaodar am facal so a chleachdadh airson <eng>civilization<gai>) làmh ri làimh: iarmad na caitheamh-beatha a thiomnadh do na Manainnich bho an athraichean Ceilteach, is na nòsan ùra a shìoladh asteach ’nam measg bho na Sasunnaich. Rinn so roinn is sgaradh air an t-sluagh—na h-uachdarain a’ leantainn dòighean coigreach is na h-ìslean a’ deanamh mar a b’fheàrr a dh’fhaodadh iad. Cha robh dòigh air a leithid a sheachnadh, is na h-urracha móra, na h-easbuigean is na h-àrd-uachdarain mar bu tric ’nan coigrich. Chunnaic sinn a leithid ann an ceàrnan de’n Ghaidhealtachd. Tha eachdraidh làn de rabhaidhean ged nach toirear dhaibh ach ainneamh.

Tha obair bhliadhnachan air chùl an leabhair so, ach chan eil an obair a’ tighinn eadar thu is do thoil-inntinn ann a bhith ’ga leughadh.

[TD 88]

[Sanas]

Oir tha inntinn an ùghdair gu math air a stòradh, is tha a pheann siùbhlach.

R. McT.


(<eng>One Foot in Eden,<gai> le Edwin Muir. Faber agus Faber. 10/6.)

Cha b’ann le bhith leantainn fasanan an là againn a ràinig Edwin Muir an inbhe a tha aige mar bhàrd Beurla. Ann an còrr agus deich bliadhna fichead thainig iomadh caochladh air bàrdachd na Beurla, ach tha Muir fhathast an sàs anns na seann chuspairean a bha aige fhéin, agus a tha do-sgarte bho’n chinne-daonna—beatha is bàs, na chaidh rompa is na thig ’nan déidh. Is tha e an sàs annta anns an aon dòigh, ach a mhàin gu bheil a bhriathran is a smuaintean a’ fàs nas sìmplidhe mar a tha a bhreithneachadh a’ fàs nas làidire, a chreideamh a’ fàs nas doimhne, agus a mhodh-sgrìobhaidh a’ fàs nas cinntiche.

’S e a chuspair beatha an duine, air a cuartachadh le teagamhan, le cuimhne ’ga thàladh is le ciont is aineolas mu’n chrìch ’ga bhuaireadh:

<eng>“Such is the country of this clan,
Haunted by guilt and innocence.”<gai>

Ged a tha a’ bheatha sin làn duilgheadais tha sochairean innte cuideachd:

<eng>“———This is a difficult country, and our home,”<gai>

agus tha sochairean tìmeil agus sìorraidh suainte ’na smuain. Air uairean tha e duilich deanamh cinnteach an ann air a bheatha fhéin, agus Arcaibh ’òige, a tha e a’ labhairt, no air beatha an duine anns an t-saoghal agus is dòcha gu bheil e do-dhèante do bhàrd an dà nì sin a sgaradh gu tur. Gun teagamh tha cor an t-saoghail a deanamh dragh dha:

<eng>“One foot in Eden still, I stand
And look across the other land.
The world’s great day is growing late,
Yet strange these fields that we have planted
So long with crops of love and hate———”<gai>

Ach aig an aon àm tha e air sàmhchar a lorg ’na inntinn is ’na chridhe fhéin, is tha e a nis a’ fiachainn ris an t-sàmhchar sin a chur an céill.

Ann a bhith a’ deanamh na h-oidhirp sin tha a mhac-meanmain a’ triall fada is farsuing, do dhùthchannan is do thìmean fad as, agus tha e ag aideachadh, mar ri iomadach duine smaoineachail anns an linn so, gu bheil e a’ lorg fois d’a inntinn ann a bhith a’ beachdachadh air na linntean a dh’fhalbh:

<eng>Into thirty centuries born,
At home in them all but the very last———”<gai>

Tha cuairt an t-saoghail, ann an seagh, air a h-ath-riochdachadh ann am beatha gach duine, agus tha co-chomunn aig Muir ri Wordsworth

[TD 89]

ann a bhith lorg ionracas an duine ann am fìor thoiseach a bheatha:

<eng>“And yet sometimes
We still, as through a dream that comes and goes,
Know what we are, remembering what we were.”<gai>

Ach chan eil e ceart fiachainn ri bhith beò anns an t-saoghal òg sin:

<eng>“A man now, gone with time so long—
My youth to myself grown fabulous
Like an old land’s memories, a song
To trouble or to pleasure us—
I try to fit that world to this,
The hidden to the visible play.
Would have them both, would nothing miss,
Learn from the shepherd of the dark,
Here in the light, the paths to know
That thread the labyrinthine park,
And the great Roman roads that go
Striding across the untrodden sky.”<gai>

Saoilidh mi gun cluinn mi corra uair buille na bàrdachd aig an t-seann Yeats a’ tighinn an uachdair. Ach chan eil rùm againn an so gu sgrìobhadh mu’n mhór-chuid de’n bhàrdachd dhomhainn, shìobhalta so aig Muir, a dhealbhadaireachd eagnaidh is a rannaigheachd fhìnealta. Duine sam bith a gheibh an leabhar so tha cnuasachadh iomadh là ann dha. Chan eil duine againn leithid Muir a’ sgrìobhadh bàrdachd an Albainn an diugh.

R. McT.

[Sanas]
