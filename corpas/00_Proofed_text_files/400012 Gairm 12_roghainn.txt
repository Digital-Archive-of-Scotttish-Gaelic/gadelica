[TD 301]

[Dealbh]

Drama Ghaidhlig
Le
LACHLANN MAC FHIONGHAIN

THA móran sluaigh air feadh Alba glé eòlach air na litrichean S.C.D.A. agus air gach nì a tha iad a’ ciallachadh. Tha iad a’ seasamh airson Comunn Dràma na h-Alba. Is mór an t-adhartas a tha an comunn so air a dhèanamh o thòisich e deich bliadhna fichead air ais, agus tha a bhuaidh a’ sìor sgaoileadh, gu sònraichte anns na bailtean dùthchail. Tha uiread ùidh aig a luchd-riaghlaidh ann an gròdan beag air taobh an iar Rois, no an taobh tuath Chataibh, is a tha aca anns na meuran móra anns na bailtean. Air feadh na dùthcha gu léir tha ochd ceud meur agus trì mìle ball aig an S.C.D.A. Anns na siorrachdan Gàidhealach tha trì fichead meur ’s a deich agus cóig ceud ball.

Gach bliadhna tha féisean drama air an cumail anns gach ceàrn de’n dùthaich. An uiridh bha cóig deug de na féisean sin anns a’ Ghàidhealtachd, agus bha iad air am frithealadh le còrr agus dà mhìle dheug sluaigh. Gach samhradh tha an S.C.D.A. a’ cumail sgoiltean dràma ann an Cill-rìmhinn, agus thatar a’ toirt cuideachaidh do oileanaich leis am miannach an sgoil sin a fhrithealadh. Fad nan trì ràithean eile tha cuairtearan a’ dol air feadh na dùthcha gu cuideachadh a thoirt do ghròdain ann an ealdhain dràma.

Is ionmholta an obair a tha an S.C.D.A. a’ dèanamh gu dràma a bheothachadh anns a’ Ghaidhealtachd, chan ann a mhàin le bhith cumail nam féisean ach mar an ceudna le bhith brosnachadh agus a’ misneachadh luchd-sgrìobhaidh gu dealbhchluichean a sgrìobhadh. Tha na cluichean sin a’ buntainn ri caithe-bheatha, ri beul-aithris, is ri eachdraidh an t-sluaigh.

Gu ruig so is e glé bheag de dhealbhchluichean Gàidhlig a bha air am foillseachadh aig na féisean dràma, mar bu trice dhà no trì, is ainneamh uiread ri leth-dusan. Tha móran adhbhair air son so agus is e dhà dhiubh gu robh iad a’ farpais ri cluichean Beurla, agus nach tuigeadh na britheamhnan Gàidhlig.

Chan eil sin a’ ciallachadh nach eil cluichean Gàidhlig ri’m faicinn. Tha pailteas ann diubh aig iomadh céilidh is cuirm air feadh nan Eilean is an taobh an iar. Ach chan eil sa’ mhór-chuid dhiubh ach cluichean beaga, faoin, gun sgoinn, air an dealbh gu gàire thoirt air an luchd-éisdeachd. Is gann idir a chìte oidhirp air cluichean tomadach, brìoghmhor a chur air adhart. Eadhon aig mòid dhùthchail is aig a’ Mhòd Nàiseanta chan fhaicear ach còmhradh


[TD 302]

eadar dithis, agus is minig nach fhiach iad sin cur fa chomhair luchd-éisdeachd. A mach o’n Chomunn Ghaidhealach chan aithne dhuinn comunn eile thug cuideachadh gu brosnachadh dràma Gàidhlig gus a so. Tha an Comunn G. a’ tairgse duais mhath gach bliadhna airson na dealbhchluich as fheàrr ann an comhfharpais. Tha cuid diubh so cho math ris na cluichean Beurla a chithear is a leughar. O chionn beagan bhliadhnachan chuidich An Comunn Gaidhealach le airgead gu eadar-theangachadh a dheanamh de bheagan de na cluichean as fheàrr tha againn an Alba chan ann a mhàin gu feum luchd cluich Gàidhlig, ach mar an ceudna gu sam biodh na cluichean mar eisimpleir dhaibhsan aig a bheil alt air sgrìobhadh de’n t-seòrsa so.

Tha an S.C.D.A. a nis a’ cur romhpa cothrom a thoirt do dhràma Gàidhlig ceann a thogail anns a’ Ghaidhealtachd agus a measg luchd-bruidhne na Gàidhlig anns na bailtean. Gus an rùn so thoirt gu buil chumadh coinneamh an Inbhir-Nis aig a’ Chàisg far an robh an làthair, maille ri luchd-riaghlaidh an S.C.D.A., feadhainn aig a bheil ùidh ann an cumail na Gàidhlig beò, a Alba is a Eirinn.

Mheòmhraich a’ choinneamh so air staid na Gàidhlig agus mar chuidicheadh an dràma gu a cumail beò. Fa chomhair an sùl, ach fad as, bha iad a’ faicinn cuirm air a cur air chois far am biodh cluichean Gàidhlig a Eirinn, is o’n Ghàidhealtachd air am foillseachadh air an aon chlàr, agus cha bu bheag an toileachadh a bheireadh cuirm de’n t-seòrsa sin do luchd na Gàidhlig! Ach mun toirear a leithid sin gu buil fumar móran obrach a dheanamh an Alba gu dràma Gàidhlig a bhrosnachadh agus a thoirt gu leithid de inbhe agus gum bi Féis Dràma Gàidhlig air a chumail gach bliadhna ann an aon de bhailtean na Gaidhealtachd.

A measg nan cnapan-starra—agus is lìonmhor iad—tha cion dhealbh chluichean freagarrach; chan eil breitheamhnan dràma aig a bheil Gàidhlig ach tearc; tha luchd-dealbhachaidh chluichean gann; agus chan fhaighear luchd-éisdeachd air son dràma Gàidhlig sa h-uile baile Gàidhealach. A dh’aindeoin sin tha an déidh a tha aig an t-sluagh air éisdeachd ri cluichean air an ràdio agus a bhith faicinn chluichean beaga aig céilidhean a’ leigeil fhaicinn gu bheil beatha agus freumhaichean aig a’ chraoibh, is nach eil a dhìth ach cuideachadh is cothrom gu fàs.

Agus tha an S.C.D.A. deiseil, an comh-bhoinn ri comuinn eile, mar tha An Comunn Gaidhealach, gu gach cuideachadh a thoirt dhi. Tha iad deònach cuideachadh airgid a thoirt do oileanaich dràma aig an sgoilean samhraidh; farpaisean a chur air adhart ann an sgrìobhadh chluichean Gàidhlig; co-chruinneachadh de chluichean Gàidhlig a dheanamh an aithghearrachd; cuideachadh iarraidh air Comuinn Foghluim anns a’ Ghaidhealtachd agus o chomuinn Ghaidhealach anns na bailtean gus na rùin sin a thoirt gu buil; agus craobh-sgaoileadh a dheanamh air na bha san amharc aca, mar sin a’ brosnachadh ùidh ann an dràma Gàidhlig.

Gabhaidh an obair misneach, saothair, agus foidhidinn; ach ma chuireas luchd na Gàidhlig an guala ris le cuideachadh an S.C.D.A. chan eil teagamh nach buannaich a’ chànain agus a’ Ghaidhealtachd.


[TD 305]

An Ite Sheunta
Le ALASDAIR MACNEACAIL

BHA sud ann o shean air Gàidhealtachd na h-Albann, mar their sinn an diugh, rìgh do am b’ ainm Brùd. Ged b’e Inbhirnis a cheann-bhaile, bha iomadh àite-còmhnuidh eile aige air feadh a dhùthcha ach, ’nam measg uile, cha robh aon a thigeadh ri a chàil mar a dheanadh longphort thìorail, an gleannan àilidh, air taobh siar a thìre. Sin far am bu mhiann leis a bhith a’ tuineadh agus far an robh e a’ fuireach ri ám ar sgeòil.

Bu ghreadhnach dol a mach agus teachd a steach an rìgh chliùitich so, oir b’ fharsaing agus bu thoirteil a sheilbh; ach cha d’aisig sin dha saorsainn o dhoilgheasan na beatha so. Mar dh’éirich do iomadh rìgh, roimhe agus ’n a dheidh, b’ anshocrach a cheann-adhairt. Air cho teòma agus gun tlàmadh a luchd-seòmair a chluasagan, air cho eagnaidh agus gun caislicheadh iad a leabaidh, cha thàladh an dealas tàmh do inntinn an rìgh. Cha bu luaithe a rachadh e fo’n aodach na thòisicheadh an suaineadh, an iorpais agus an luasgan, gus am fàsadh na cluasagan dhà-san cho cruaidh, corrach ri mol fuar an tiùrraidh agus an t-seid mar leacan daingeann a’ chuain. Mar sin do’n rìgh ré na h-oidhche, air chor agus an uair a dh’éireadh e sa’ mhadainn nach bu shùgradh a dhol ’na dhàil. Chan fhaiceadh e nì ceart mun cuairt dha agus an saoghal mar gum b’ eadh a’ leum air.

Rachadh iadsan a rinn a leabaidh an gairm d’ a ionnsaigh agus, air dha an càineadh gu am brògan air son an cearbachd ’nan dreuchd agus an dearmad air an dleasdanas, bhriseadh e air muinntearas le fraoch ’s le feirg. Bu shoirbh feadhainn eile a fhaotainn a sheasadh ’nan àite, ach, ann am beachd an rìgh air an là màrach, mur b’ iad sin a bu mhiosa, cha b’ iad dad a b’ fheàrr na iadsan do’n tugadh cead an coise. Cha ghabhadh cluain a chur air an rìgh agus e a’ sìor-shireadh a’ chadail a bha a ghnàth ’g a sheachnadh; agus gach madainn a’ meudachadh a fhrionais agus a ghairge. Mu dheireadh fhuaras dithis mhnathan a rinn leabaidh cho mìn, tlàth ri ceò na maidne samhraidh ann an gleannan fàsaich ach, ged chaidh an rìgh ion agus am falach innte, bha i cho cruaidh leis-san agus a b’ àbhaist, agus an cadal air chall.

Cha robh fios de a dheanteadh ris. Bha de ùpraid agus de ùinich anns an lùchairt, agus eadhon air feadh na dùthcha gu léir, agus nach robh fios aig neach seach a chéile dé a dh’ fhaodadh tachairt. Bha an luchd-cùrtach gun tàmh a’ sireadh comhairle, feuch an tùradh iad meadhon a dh’aisigeadh fois do’n rìgh. Is ann a bha iad air an cur chuige cho mór agus gun do leig iad ruith le an céill, air chor agus gun éisdeadh iad ri neach sam bith a thogadh an dòchas.

B’ ann mar sin a bhà, an uair a thachair do bhuachaille ghobhar a bhà aig an rìgh, an druim a’ mhonaidh, tighinn am fagus do’n chùirt. B’ iongnadh leis a’ bhalach an othail a bha air gach làimh, agus dh’ fheòraich e ciod a b’ adhbhar do’n bhrionglaid. Dh’ innseadh sin dhà; agus is ann a chinn e de dhànadas gun do dh’iarr e cead a dhol a steach do’n lùchairt. Ged bu doirbh an gnothach e, chaidh aig an luchd-comhairle mu dheireadh air rathad a réiteachadh; agus thugadh an gille-buachaille do sheòmar-cadail an rìgh. Bha de


[TD 306]

ghreadhnachas an sin nach faca esan riamh a leithid, eadhon ann an aisling. Thuig e gu maith ceann-adhbhair na cùise, agus chuir e roimhe gun leasaicheadh e cor an rìgh, ged chùm e an seòl dòghach ris fein.

Dh’iarr e leabaidh an rìgh a fhaicinn agus cho luath agus a rinneadh sin, thòisich e air tionndadh agus air crathadh nan coilceadan. Dh’àithn e an còmhdach a bha air aon diubh a fhuasgladh chùm agus gum faiceadh e an seòrsa clòimhtich a bha ’na bhroinn. Cha bu luaithe a dh’iarradh na rinneadh; agus rannsaich am balach gach ceàrn deth gu mion, mar gum bitheadh e a’ sireadh ni-eigin nach d’ fhuair. “Tha iomadh ite mhìn-bhog an so,” arsa esan, “ach tha aon a dhìth; agus gu bràth gus am faighear i, cha chaidil an rìgh le cluain, oir is ann innte-se a mhàin a tha buaidh na sìor-throm-suain.”

Thog na briathran so ùidh na bhà san làthair, agus dh’fheòraich iad le aon ghuth càite idir am faighteadh an ite shònraichte sin. Dh’ innis esan: “Ite gheal an earball fithich a tha a’ tuineadh air taobh siar na dùthcha air eilean fàs mu mhìle o thìr.”

Air ball chuir na h-àrd-chomhairlich buidheann air bhonn chùm agus gun rachadh iad air tòir an eòin; ach thubhairt an gille nach fòghnadh sin mur falbhadh an rìgh féin g’a mharbhadh, agus sin ’na aonar; ach gun deanadh esan an t-iùil.

Greis mun glas an latha air a’ mhàrach, bha carbad ’n a uidheam agus bha siubhal réidh aig eich sheanga gu còrsa siar na h-Albann.

Fhuaras eithear beag ann an cala agus chuireadh i air sàl. Dh’ iomair am buachaille gu smiorail agus, leis gu robh sruth agus soirbheas leotha, cha b’ fhada a bhathas a’ ruigheachd eilean an eòin sheunta.

Ràinig iad tìr agus chuir iad uchd ri bruthaich. Ann an ùine ghoirid, mar bha san dàn, thug an gille an aire do’n fhitheach air sgor creige. Rinneadh air le suigeart ’nan ceum, ach mhilleadh an cothrom. Leis cho dian, deifireach agus a bhà an rìgh, thilg e saighead nach deachaidh an gaoith an eòin a dh’éirich air a sgéith a’ gròcail orrasan a bhris air a fhois. Chùm an gille gu biorach a shùil air siubhal an fhithich, gus am faca e e a’ laighe air mullach àrd mu leth-mhile air falbh.

Mach a ghabh iad a rithis; ach bha am fitheach tuille agus furachail air an son; agus bha e air sgèith mun robh na sealgairean faisg urchair air. Chùm am buachaille luath-chasach a aire air an rathad a ghabh an t-eun, agus chunnaic e e mu dheireadh ’na sheasamh air cnoc a bha an iochdar glinne san eilean.

Leanadh e a rithis ach bu dìomhain an t-saothair. Dh’fhalbh an t-eun uair eile, gun sgathadh, gun leòn, air chor agus gum bu sgìth an rìgh ’g a leanail.

Chaidh aca air a lorgachadh air creig àird am fìor mhullach an eilein; agus on bha an latha a nis air dhol seachad agus a’ ghrian air cromadh san iar, chliùthaich am buachaille do’n rìgh gum b’ e so an cothrom mu dheireadh a gheibheadh iad air an eun, agus gun feumteadh a dhol le an uile fhaiceall ’na dhàil. Sheòl an gille e air an t-slighe cho falachaidh agus a b’ urrainn da; agus le slaodadh ’s le liùgadh, le èaladh ’s le falach-fuinn ràinig iad bonn na creige air an


[TD 307]

robh am fitheach ’na sheasamh. Ghabh an rìgh geur-chuimse air. Thilg e an urchair. Bhuaileadh an t-eun anns a’ bhrollach agus thuit e dìreach aig an casan. Thog an rìgh a’ chlosach le sùrd. Chunnaic e gun robh ite gheal anns an earball. Spìon e as i agus spàrr e i ’na sporan

Ged bu sgìth an rìgh ’na bhodhaig b’ aighearach a chridhe a’ deanamh air an àite anns an d’ fhàgadh am bàta tràth de’n latha. An uair a ràinig iad chunncas gun robh an tràigh fada a mach agus am bàta ann an àird a’ chladaich. Shlaod iad i gu cois na tuinne agus chaidh an rìgh air bòrd. Tharruing an gille i thar a’ ghrunnd, leum e ’na toiseach agus rug e air na ràimh a chum a h-iomradh gu tìr.

Cha robh iad fada air astar an uair a dh’éirich a leithid de chaitean air an fhairge agus nach robh an t-iomradh ’gan cur dad thuige. Air do’n rìgh an aire a thoirt da so, agus mar bha an oidhche a nis air tuiteam orra, chaill e a fhoidhidin agus dh’àithn e do’n bhalach iomradh na b’ fheàrr. Thog so friogh a’ ghille-bhuachaille air dhòigh agus gun do fhreagair e le dànadas gu robh an cruaidh-spàirn ’ga chur thar a chomais, agus gum b’ iomchuibhe do’n rìgh aon de na ràimh a ghabhail na bhith a’ coireachadh an neo-chiontaich; agus mur deanadh e sin gun dàil gu robh a bheatha an geall na b’ fhiach i. An sin thug an rìgh fainear an cunnart agus le iomradh sgairteil ràinig iad tìr.

Cha bu luaithe a rànas an lùchairt na thug an rìgh àithne do’n mharascal an ite-sheunta a chur ’na leabaidh; agus laigh e sìos gun bhiadh a ghabhail, gun deoch.

Bha a’ ghrian an àird an adhair mun do dhùisg an rìgh air a’ mhàrach; gidheadh cha d’ fhairich e an ùine ach mar thiota. Leum e as a leabaidh cho sùnndach agus a rinn e riamh ’na òige. Stad e e-féin; agus, nì nach d’ rinn e fad iomadh bliadhna, nach ann a thòisich e air a fhéithean a lasachadh. An sin chaidh e do’n t-seòmar-bhiadhta far an do bhris e le càil fhallain air a thraisg.

An uair a chuireadh crìoch air a’ bhiadh dh’iarr e a bhith air a threòrachadh gu bothan-àirigh a’ bhuachaille. Ge b’ fhad air falbh an àirigh ràinig iad i agus fhuaradh am balach air ceann a ghnothaich mar b’ àbhaist. Thug an rìgh fainear nach robh e idir cho dàna agus a bhà e an oidhche roimhe oir, b’ ann le faitcheas agus le cead a’ mhórachd a dh’fheòraich e an toisg so, cia mar chaidil an rìgh an oidhche. Dh’innis an rìgh dha le faoilt, aig an ám cheudna a’ cur an céill gum bu toigh leis àite-cadail a’ bhuachaille féin a fhaicinn. Shealladh sin dhà,—seid fhraoich, air a comhdachadh le cìob na beinne ann an oisean dùdaidh de’n bhothan-àirigh; agus b’ iongnadh leis an rìgh cia mar chaidleadh neach sam bith air a’ leithid de àite. Fhreagair an gille gu robh i dhàsan cho seasgair tlàth ri leabaidh anns an dùthaich; oir, leis mar bhà e air a chlaoidh le obair an latha, gun caidleadh e gu suaimhneach ré na h-oidhche eadhon ged b’ i a’ chlach a bhitheadh fo a cheann.

An sin dh’fhalbh an rìgh air sgrìob leis a’ bhuachaille a chuartachadh an treuid agus b’ aobhach uallach a ghleus leis an iomairt a rinn iad. An oidhche sin a rithis chaidil e gun ghluasad agus mhothaich e gun cuir gnìomhachas ri slàinte agus ri suain; oir, mar thubhairt an seanfhocal: “Is feàrr sgìos cuirp na sgìos meanmann.”


[TD 311]

Am Buddha
Le COINNEACH ROS

GHEIBH neach a shiùbhlas dùthchannan céin fiosrachadh air iongantasan mór agus tha so gu h-àraidh fìor mu dhùthchannan na h-àird-an-ear: bidh neach mar gum biodh air saoghal eile, air chor ’s gun co-dhuin e gur fìor an ràdh gur “beag as fhios do dhara leth an t-saoghail ciod is beò do’n leth eile.” Fhuair iomadh òganach maoth fiosrachadh air sin ’nar linn, agus leudachadh eòlais agus mac-meanmnain an cois na h-armachd mhór mu dheireadh. Do neach mar sin, bha dòighean beatha, gnathasan-cainnt agus creideamh nan dùthchannan ud gu léir annasach; dh’fhaoidte gum biodh creideamh an t-sluaigh gu sònraichte iongantach dha.

Am measg nan tìrean fad as a bha ’nan raonta-catha do dh’armailtean cogaidh, tha Burma sònraichte air son aobhar no dhà: tìr lusrach dhlùth-choillteach, le aimsir bhruicheil euslainteach le cinneas làn iomadh-dhathach, a tha ’na ionad-còmhnaidh do iomadh ghnè bhiastag,—nathraichean, sneaghain, is creutairean snàgach is itealach eile—agus le aibhnichean móra mar tha an Salween agus an Irrawaddy ag uisgeachadh na tìr, ag éirigh ann an garbh-bheanntan na h-àird a tuath, agus a’ dòrtadh dh’an chuan Innseanach, fada mu dheas. Air am bruachan tha bailtean mar tha Pegu, Meiktila agus Mandalay, agus aig ceann a deas na dùthchadh, làmh ris a’ chuan, tha baile-puirt mór Rangoon. Am mach air an dùthaich agus air feadh nan coilltean, tha an sluagh beò le bhith a’ cinntinn a’ ghràin-Innseanaich, no <eng>“rice,”<gai> a tha cho goireasach sna tìrean ud thall.

Ann am Burma, thig am fear-turuis thairis air samhlaichean a’ chreidimh mus teid e fad air aghaidh; chì e ag éirigh an àird an sud ’s an so os cionn nan coilltean, baidealan agus stìopaill nan teampall—teampallan Bhuddha, oir is e so ceàrn de’n t-saoghal anns an do fhreumhaich an creideamh Buddhach, suas ri dà mhìle agus sia ceud bliadhna air ais.

Bha Gotama Buddha a’ teagasg a’ dheisciobaill aig Benares san t-siathamh linn roimh Bhreith Chrìosd mu’n ám an robh Isàiah ri fàidheadaireachd an Israel, Confucius ag earalachadh nan Sìneach, agus Heraclitus ri feallsanachd an Ephesus. ’S e ám ro-chothromach de dh’ eachdraidh a bha’n so, oir air feadh an t-saoghail bha inntinnean geur-chuiseach air ghluasad le ceistean cudthromach tìmeil agus sìorraidh. Bhuineadh Gotama do theaghlach-riaghlaidh ionmhasach a bha ’nan uachdarain air dùthaich fo sgàil nam beanntan Himalaya, agus bha e ’na òige gun aire gun chùram, a’ mealtainn gach sòlas is pailteas a bha r’a làimh, ri sealg is cluich is caithream, a latha ’s a dh’oidhche. Ach mar a thachair do Tholstoi san linn a dh’fhalbh, thuit cùram ro-throm air a thaobh faoineas is dìomhanas a bheatha; ’na dhol-a-mach cha robh e ’faotainn ciall, agus dhrùidh an dragh cho mór air inntinn ’s gun do bhòidich e grad-sgaradh a dheanamh eadar e ’s na bha ’ga chuartachadh. Thog e air fo dhorchadas na h-oidhche, gun fhacal ri bean òg no clann a’ luath-mharcachd thar crìochan a rìoghachd, gun stad ach airson tacain am beul an latha, a chum iomlaid a dhèanamh de a thrusgan maiseach air son luideagan bochd’ diol-déirce a choinnich ris san t-slighe. Rinn e a rathad fa-


[TD 312]

dheòidh gu ionad ann am beanntan Vindhya, far an robh còmhlan aonaranach de luchd-meòrach a’ sgrùdadh dìomhaireachd na cruthaidheachd; ’nan cuideachd-san dh’fhaoidte gum faigheadh e fuasgladh air na bha ’ga léireadh agus dh’fhan e maille riutha sna daingnichean iomallach ud fad grunnd bhliadhnachan.

A dh’aindeoin an gliocais, gidheadh, cha tug iad dha riarachadh, ’s bha e rithist air allaban. Bha e là ’na shuidhe an sgàile craoibhe, a’ beachdachadh gu dùrachdach, nuair a dhealraich grad-shoillseachadh a stigh air anam, agus thoir leis gun do bhuilicheadh air taisbeanadh réidh air ceistean domhain na beatha so; dh’éirich e le gàirdeachas agus rinn e air Benares, baile-naomh àrsaidh na Hindu, far an do thòisich e air teagasg nan deisciobaill a chruinnich d’a ionnsaigh. Thuirt iad-san gum b’e so da-rìribh am Buddha, no “Gliocas san Fheòil,” a bha r’a nochdadh air thalamh aig aman sònraichte. Sgaoil an creideamh so an Sìna, Japan, Malaya, Ceylon, Burma agus an toiseach sna h-Innseachan, dùthaich a thùis; an diugh tha mu 150,180,000 luchd-leanmhainn aig Buddha.

Ged a tha atharrachadh chleachdaidhean is phuingean-teagaisg dùthchail aig na Buddhaich, tha Burma ’na bhall-sampuill freagarrach gu leòir air a’ chreideamh gu coitcheann. Tha an creideamh stéidhichte air trì bunaitean, am Buddha, na leabhraichean naomha agus na sagairt; bhuapasan tha “Sirana,” no tearmunn bho uamhasan cuilbheartach na beatha so a’ sruthadh, a’ buileachadh air a’ chreidmheach rèite agus saorsa inntinn. Is e crìoch dheireannach a’ Bhuddhach “Nirvana,”—mar a theireamaide neo-bhitheachd; a dh’ionnsaigh na crìche sin tha e strì fad a bheatha le bhith a’ coimhead gu cùramach nan Ochd Phrìomh Aitheantan a dh’òrdaicheadh le Buddha fhéin le bhith toirt earrainn de a shaothair làitheil do’n teampall, agus le bhith a’ càrnadh a chuid de’n t-saoghal air altairean an Aon Ghlic.

Thig neach thairis an coitcheannas air dà sheorsa teampall, te mhór ris an abair iad Monastery, agus te bheag ris an abair iad Pagoda; mar as trice tha am Pagoda r’a faotainn air an dùthaich agus am Monastery ann am bailtean agus faisg air bailtean. Mus teid thu steach do aon de na togalaichean so ’s fheudar do bhrògan fhàgail aig an starsnaich, oir is e ionad ro-naomh a tha’n so do’n t-sluagh. Taobh a stigh an doruis, tha ionad farsuing rèidh far am bi adhradh air a dhèanamh; chan eil suidheachan r’a fhaicinn, oir ’s e an t-ùrlar sguaibte so as àite suidhe do’n luchd-adhraidh. Ach is e am prìomh nì a ghlacas an t-sùil, togte an àird—am meadhon an t-seòmair, a’ dubhachadh gu neoni le a mheudachd na bheil a stigh, iomhaigh a’ Bhuddha, snaidhte an cloich-lìomh ghil, a shùilean duatharach, a’ dùr-amharc gu dìomhair astar fada roimhe, mar gum biodh a stigh do’n bhithbhuantachd, e ’na shuidhe le a chasan tarsuinn ’s an leac-ìobairt aig a ghlùinean. Timcheall air anns gach oisean, air an càradh gu cùramach ann am frògan is eagan anns gach balla, tha ceudan de dh’ìomhaighean beaga de’n aon chruth—am Buddha a’ dlùth-bheachdachadh air an t-Sìorraidheachd. A’ falbh bhuat dha na speuran os do chionn, chì thu taobh a stigh na tùir àird agus farsuing a tha a’ crùnadh na Monastery, a farsuingeachd a meudachadh cumhachd a’ Bhuddha. Tha na sagairt mar an ceudna an so gach


[TD 313]

fear le a cheann lom ’s a chleòca fada de dh’ anart geal; tha an àite còmhnaidh faisg air làimh.

Is e saothair is fialaidheachd an t-sluaigh a thug gach nì so gu buil; tha iad làn dearbhte gun toir gach iomhaigh a chàras iad san teampall, agus gach tiotan oibreach a nì iad mu’n togalach so, ceum nas dlùith iad air “Nirvana.”

A nis, saoilidh sinne gur h-e crìoch glé neo-tharbhach airson am bheil am Buddhach bochd a’ strì, mas co-ionnan “Nirvana” ri neo-bhitheachd; their sinn gun toir am bàs a chum na crìche sin e gun dragh sam bith. Faodaidh sin a bhith; gidheadh, do’n chreidmheach, tha tuilleadh air fhilleadh a stigh san staid so; is e tha ann ionmholtachd spioradail—a bhith a’ bàsachadh do thruaillidheachdan cuirp agus anaim; mur a buannaich e an staid sin tha am Buddhach a’ creidsinn gum faod e thighinn air ais chun an t-saoghail ann an cruth glé dhìblidh. Is e “Karma” a tha aca air an teagasg sin; is e th’ann seòrsa de roimh-òrdachadh a tha gidheadh buailteach do dh’aomadh a réir beatha a’ chreidmhich. Tha e mar sin de’n bheachd gum faod e dhol glé fhada air an t-slighe gu “Nirvana” anns a’ bheatha so, ged nach eil e iomlan gus am faigh e bàs.

Tuigidh sinn mar sin gu bheil am Buddhach an tòir air Flathanas le bhith ’ga ionnlaid fhéin bho anbhfhainneachd cuirp agus inntinn; tha e a’ tionndadh air falbh bho’n t-saoghal ’s a bhuairidhean agus a’ teicheadh roimh ’n olc a bu chòir dha choinneachadh le maith; a’ cur a mhuinghinn ann an dòchas nach d’fhuair buaidh air bàs no beatha; agus sin uile le oidhirpean fhéin a mhàin.

Gidheadh, dhuinne a tha cur eòlas air na nithean so airson a’ chiad uair, tha leasachadh is beartachadh inntinn ann a bhith beachdachadh orra; tha gnathasan is cleachdaidhean is nòsan beatha annasach an so, a’ toirt dhuinn ùrachadh inntinn an cois ùpraid cogaidh. Theid eòlas am meud an tìr nan ìomhaighean geala mar anns gach tìr chéin eile, a’ doimhneachadh ar tuigse air inntinn mac an duine. Tha na h-ìomhaighean ’nam mealladh ’s an luchd-adhraidh air iomrall ach tha eilimint an so a tha coitcheann anns gach creideamh, agus ginte an gnè an duine; eiliminte a tha goireasach do luchd craobh-sgaoilidh an t-Soisgeil air feadh an t-saoghail agus a tha a’ sruthadh air tùs bho Chruthaidhear an domhainn; is e an eilimint sin Spiorad an Adhraidh.

[Sanas]


[TD 327]

[Dealbh]

Gnothaich Bhoireannach
Le
MURDAG NICCOINNICH

CHAN EIL teagamh sam bith nach eil goireasan ùra airson obair tighe aotromachadh ’s a chur an lughad ’gan tairgse dhuinn bho mìos gu mìos; agus cha bhi a’ bhean-tighe, a tha ullamh gu cuid dhiubh a dhearbhadh, gun chobhair ’na saothair. A dh’aindeoin gach innleachd bha sguabadh an ùrlair cho mì-chàileir, làn dusd ’s a bha sguabadh an làir chrèadh gus an t-seachdain a chaidh. Cheannaich mi am ball àsuig as furmailtich a thainig do’n fhàrdaich bho chionn ùine—<eng>“Supermaid Magnetic Broom.”<gai> Tha an sguab so ri tarruing an dusd gun dad dheth a thogail; gun spàirn theid i mu thimcheall gach cùil is ceàrn. Glanaidh i gach gnè ùrlair, oir ’s ann a tha na friodhan <eng>“polystyrene”<gai> a’ togail nàdur dealain nuair ghluaisear i null ’s a nall. Gabhaidh i nighe cho tric ’s a thogras sibh agus bithidh i tioram an ceann dà uair a thìde. Mo bhriathran gur fhiach an sguab tharruinneach trì deug is naoi sgillinn.

Is gann an tè nach toir sùil le osna air cor a làmhan an deidh meas a ghlanadh, no buntàta ùr no curranan a sgrìobadh. Tha <eng>“Handjoy”<gai> ’na bheannachd, oir togaidh suathadh math dheth an dath grannda so gu clisg, ’s bithidh iad cho glan ris an òr, ach ’s e an tè buileach glic a chleachdas “meatagan do-fhaicsinneach.” Gheibhear a nis iomadh seòrsa de’n stuth so a leanas ris na làmhan ge be cho fliuch salach an obair. Tha <eng>“Innoxa”<gai> agus <eng>“Steiner”<gai> ’gan reic, gun ainmeachadh ach a dhà.

Ma tha craicionn-uachdrach nan ìnean ’na chuis ghràin, a’ fàs cruaidh ’s a’ briseadh, cha chreid mi nach còrd <eng>“Cutipen”<gai> ruibh. Tha cungaidh-nighe ann a tha buigneachadh a’ chraicinn aig a’ cheart ám ’s a tha an gob ’ga shàthadh sìos, agus is furasda làn eile fhaighinn.

Nach tlachdmhor là math tiormachaidh agus brod an nigheadaireachd am muigh; ach, ochan ’se an t-iarnaigeadh ’s a h-uile ball


[TD 328]

cho tioram ris an spìon. Cha chuir sin càil air “Damp-it-down,” poca plastic a gheibh sibh air crùn. Tha an t-aodach ’ga chur gu mì-riaghailteach ’na bhroinn agus mu dhà chupan bùirn ’ga dhòirteadh ’na mheasg. An sin, tha ’m poca ’ga sheulachadh leis na sìomain-seulachaidh a tha ’na chois. An ceann dà uair a thìde bithidh gach ball dìreach deis airson an iaruinn.

Fhad ’s a tha mi a’ bruidhinn air iarnaigeadh cha dean math dhomh gun tarruing a thoirt air an rud as fheumaile buileach—iarunn ùr a bhogas an t-aodach fhad ’s a tha e ag iarnaigeadh. Chi sibh an dealbh aige air an duilleig so—an <eng>Kenwood Steam-o-Matic.<gai> Tha e aithghearr, sgiobalta, agus fìor thlachdmhor ri laimhseachadh. Feuchaibh e, agus mo ghealladh nach tìll sibh ris an t-seann iarunn ri ’r maireann.

Co an tè againn nach do shuidh aig bòrd uair no uaireigin le làn chinnt gu feumadh an luchd ithe brod nan deud mus deargadh iad air an fheòil. Ma chuireas sibh <eng>“Tenderiser”<gai> air an fheòil mu’m bruichear i chan aithnichear sean chailleach de chearc bho eireag. Bithidh an fheòil cho maoth ’s nach gluais eadhon fiaclan fuadaich. Faodaidh sibh botal dheth a cheannach, no <eng>“Meatendra”<gai> a tha mar nàdur salainn. Cha toir am biadh cho fada air teine agus chan eil droch bhlas sam bith ’na chois.

Is iomadh là is bliadhna bho chuala mi lighiche-craicinn—agus esan a Sràid Harley cuideachd—ag ràdh gur e sgailc-mhullaich a’ chinn a b’ aobhar air móran bhriseadh craicinn. Ged nach do chuir mi mór speis ’na bhriathran aig an ám tha mi nise làn chreidsinn gur e ’n fhìrinn a bh’aige. Có a’ phlàigh is leanmhainnich na’n sgailc mhullaich! Tha <eng>Genatosan<gai> a nis air <eng>“Sebbix Shampoo”<gai> a dhèanamh agus gabhaibh m’ fhacal gu bheil e math da-rìribh. Chan eil an luchd-dèanamh ag agradh gun leigheis so gu h-iomlan; ach mur toir e faochadh miorbhuileach do’n tè a leanas air gu dìcheallach, saoileam gur e cor a slàinte ris am feum i sealltainn. Co-dhiùbh no co aca, fhad ’s a tha sgailc ’nar cuideachd chan fheàrr caraid na’n sguab-aodaich, do gach fear agus tè. Feuchaibh <eng>“Bungee,”<gai> sguab chnapach rubair a ghlanas gach gnè aodaich anabarrach math.

Nach mór an léireadh a thig an cois dìth na claisteachd, gu h-àraid do’n tè nach dùraig innleachd éisdeachd a chleachdadh daonnan. Nuair a chluinneas sinn gu bheil buidhre air chor-eigin a’ cur dragh air neach anns gach leth-dusan is mór an t-aobhar toileachais gum faodar a nis na h-innleachdan so fhaotainn sàs ri cluais-fhailean grinn. Tha còrd aotrom a’ dol mu chùl na cluaise sìos cùl na h-amhaich gu bocsa còmhnard beag a ghreimicheas ri aodach-ìosal gun bhith léirsinneach. Cuid eile gheibhear sàs ri bràisd bòidheach. Ma tha inneal-éisdeachd agaibh mar thà nithear eireachdail mar so e ann an trì làithean airson beagan agus ceithir puinnd Sasunnach.

Thig an t-ám oirnn uile nuair nach tig oirnn sùil a dhùnadh air staid a’ bhrat-ùrlair. Thatar a nis ’gam fighe de theudagan caola ris an abrar <eng>“synthetic fibre.”<gai> Tha iad ceart coltach ris an fheadhainn clòimhe as fheàrr, cha dearg an leòmainn no boigneachd orra agus faodar an nighe mar phlaide. Cha chaill iad an dath ’s cha lean làrach na bròige as truime orra. Seasaidh iad gu bithbhuan.

Mas e <eng>“Yale”<gai> a’ ghlas a th’air an dorus na cuiribh ola faisg oirre. ’S e luaidh sgrìobhaidh no pùdar <eng>“graphite”<gai> a dh’fheumas sibh a chur


[TD 329]

[Sanas]

air pìos paipeir is a shéideadh troimpe—ach mo thruaighe ma tharruingeas sibh anail fhad’ s a tha am paipeir ri ur bus.

Tha an Nollaig fad as ach feumaidh mi innse mu sgeadachadh soillseach craobh na cloinne. Is math ur ’n aithne air cho daor ’s a tha slat <eng>“tinsel”<gai> agus cho doilleir odhar ’s a bhios e ’n ath bhliadhna. Na tilgibh as e idir; oir mo bhriathran nach ruig sibh a leas ach a chur am bogadh car tiota ann an <eng>“Goddard’s Silver Dip”<gai> agus bithidh e cho boillsgeach brèagha ’s a bha e riamh.

Tha na stuthan gealachaidh buailteach a bhith car trom air an aodach a dh’fheumas todhar tric. Chan eil <eng>“Dygon”<gai> ach sia sgillinn agus chan e mhàin gun dean e geal mar shneachd, gun aol idir ’na ghnè, ach ullaichidh e aodach a thatar an dùil a dhath agus gluaisidh e gu buadhach làrach tea, no coffee, sùgh mheas no fìon.

Ma tha sibh a’ crochadh phaipeirean a dh’ aithghearr feuchaibh an glaodh-fliùir ùr, <eng>“Polycell.”<gai> Chan fhàg so lorg air a’ phaipeir as gile.’S e am balla sgrìobadh as doirbh de’n chùis. Tha <eng>“Quick-stryp”<gai> saor agus chan eil uimhir de mhilleadh ’na chois.

Tha fìor anntlachd agam fhéin air an fhiolan agus nach iadsan a tha pailt aig an ám so. Chunnaic mi tè a’ cur paipeir-sùghaidh bog le ola <eng>“Pennyroyal”<gai> anns gach sgàineadh ’s am bu mhinig iad ri tadhail oir cha teid iad faisg air so idir.

Is e mìlsean-measa de’n t-sùbh-làir silidh cho doirbh a bhinndeachadh ’s a nithear. Nuair a tha e air goil mar as toigh leibh, togaibh am pana leis gu cabhagach a mach an dorus agus cuiribh mun cuairt gu bras e car greis. Gun teagamh cha bhiodh so furasda suas dha no trì staidhireachan sa’ bhaile mhór; ach mas urrainn dhuibh bheiribh oidhirp air so oir is coltach leamsa nach fàillnich an dòigh so.


[TD 330]

An tug sibh an aire do na starragan am bliadhna? ’S ann gu h-àrd air barr-gheugan nan craobh a tha iad ri togail an neadan. Coltas an deagh shamhradh ars am bodach. Co-dhiùbh ma tha bhur sùil ri togail oirbh bho’n tigh cuiribh craitheachan aoil anns gach soitheach ionnlaid mu’m falbh sibh. Bithidh iad geal glan air ur coinneamh ’s cha bhi boladh asda.

Tha còtaichean dìonach <eng>“Terylene”<gai> air tighinn am follais mu dheireadh thall. Ged a chosgadh sibh bhur beatha ’gan caitheamh cha chaill iad an dreach no’n dath. Faodaidh sibh cadal annta ’s cha bhi làrach r’a fhaicinn, ’s ge be cho fada an turus tha iad eireachdail aig a’ chrìch. ’S ann dorch-ghlas no uaine gheibhear iad fhathast, le ad ’nan cois, agus tha beagan clòimh annta airson blàiths. Ged tha iad car daor, saoileam gur h-iomadh tè a theid air an tòir.

Anns an dealachadh—gun ionnsaigh ladarna thoirt air an sgeilp leabhraichean—leughaibh leabhrachan ochd sgillinn deug ris an abrar <eng>“The Mary Potter Story.”<gai> ’S e mo bheachd, ge be air bith bhur creidimh, gu lìon sgeul na mnaoi-eiridinn naoimh so sibh le iongantas. Chuir i air chois, tinn, euslainteach ged bhà i, tighean-eiridinn a tha an iomadh ceàrn de’n t-saoghal mhór a nis. An teis meadhon gach beus as fheàrr, gheibhear droch ghnàth agus b’e mo bheachd fhéin, a chaith greis mhath ’nan cùram air a’ Gheamhradh, gu robh cus oibreach ’ga iarraidh air na mnathan-eiridinn aonaranach so, ach chan fhacas, agus chan fhaicear iad ach sèimh, ciùin, coibhneil, làn feala-dhà.

[Sanas]


[TD 339]

Mor Ros
Le UILLEAM MACMHATHAIN

MAR tha fhios aig an t-saoghal, ’s e am ball-seirc a bha ’na gnùis so a dh’fhoghainn do Uilleam Ros; agus leis mar a chaidh a’ bhàrdachd a rinn e dhi am fad ’s am farsaing, ’s gann gu bheil t’éile am beul-aithris cho ainmeil rithe a thaobh maise is baindeachd mur eil Deirdre fhéin ann.

Is iomadh uair a dh’innseadh mar a phòs i fear eile seach am bàrd. Theirear nach misde sgeul math innse dà uair, agus tha e cinnteach, an seagh eile, nach bu mhisde an sgeul so a bhith air innse iomadh uair—is ann a’ sìor dhol am feabhas a bha e mar sgeul leis gach innse. Chan eil fiù nach robh e aca san aithris an oidhche a dh’eug Uilleam Ros gun tàinig a mhanadh chun an doruis aice an Liverpool, agus an uair a dh’fhosgail i an dorus gun do rinn lasair na coinnle greim air a h-aodach, ’s gun do loisgeadh i gu bàs. Tha a leithid so math gu leòir mar uirsgeul, ach cha bu chòir am barrachd géill a thoirt dha na sin.

Cho fad ’s as aithne dhòmhsa, chan eil de fhiosrachadh cinnteach mu Mhór Ros ri fhaotainn an clò ach a mhàin gur h-ann do Steòrnabhagh a bhuineadh i, agus gun do phòs i fear Clough a Liverpool. Bu mhath leam mar sin beagan a chur sìos m’a deighinn an so, chan ann o bheul-aithris, ach o dhaoine a bh’ann ’s a chunnaic.

Chan e Leódhus toiseach mo sgeòil idir, ach sgìre Chunndainn, air tìr-mór siorrachd Rois. Mu bhliadhna Theàrlaich gheibh sinn teaghlach an sin agus Ros orra mar ainm-cinnidh, ach chan eil fhios an ann de fhìor Chlann Ghill-anndrais a bha iad—co-dhiùbh ’s e “Riabhach” a theireadh sluagh na dùthcha riutha. Bha dithis bhràithrean dhiubh ann: ceannaiche a bha an Dòmhnall, agus tha e coltach gu robh Iain air a bhith treis air falbh o’n tigh ’na mharaiche, ’s e a’ seòladh a mach a Crombaigh do fhear-luingeas d’am b’ainm Iain Mac Gille Ruaidh (John Reid).

Is ann mar so a bha an uair a thòisich an iorghail ri linn Theàrlaich Stiùbhart a thighinn dh’an dùthaich a chothachadh a’ chrùin dh’a athair. Tha fhios aig na h-uile mar a chaidh dha, agus mar a b’fheudar dha tilleadh mu thuath a Sasainn mu dheireadh na bliadhna 1745. An uair a ràinig am feachd Gaidhealach Inbhir-nis, thugadh m’an aire gum biodh Colla mac Fir Bhàrasdail air a chur a shiorrachdan Rois is Chataibh gus na bha air na crìochan sin de nàimhdean nan Stiùbhartach a chumail fo cheannsail—chan e sin a mhàin, ach gus sparradh orra éirigh air taobh Theàrlaich. B’e Iain Ros aon de’n fheadhainn a lean Colla mac Fir Bhàrasdail aig an ám so, agus inbhe caiptein aige. ’S e sin a bh’air a ràdh as a leth co-dhiùbh, agus gun do mhaoidheadh air mur rachadh e ann gun togte a’ chreach bho a bhràthair.

An deidh blàr Chùil-lodair bha an tòir air Iain Ros, agus thug e a cheann fodha. Chan eil fhios dé cho fad ’s a bha e fo’n choill mun do ghabh e tàmh an Steòrnabhagh, ach bha tigh is fearann aige ann sa’ bhliadhna 1753. B’e sin a’ bhliadhna san tug Caiptean Barlow agus Caiptean Mac Fhearghuis ruaig do Leódhus feuch dé na reubalaich a bh’ann bu chòir a chur an làimh; agus chan urrainn gu robh Iain


[TD 340]

Ros ro shaorsainneil fhad ’s a bha iad air àrainn a’ bhaile. Bhiodh fhios glé mhath aca an Steòrnabhagh air mar a dh’éirich dha, ach cha robh duine ann gus a bhrath.

Mar as minig tha a’ tachairt an uair a thig coigreach do bhaile dh’an t-seòrsa, shoirbhich le Iain Ros gu math. Bha e ’na cheannaiche agus ’na fhear-luingeas, agus ri ùine thog e tigh math cloiche ’s aoil sa’ chuid sin de’n bhaile ris an abrar an Rubha <eng>(Point).<gai> Chan urrainn gu robh e ro fhada an Leódhus gus an do phòs e. Chan eil lorg air ainm-baiste na mnatha aige, ach b’e a h-athair Alasdair Mac Gille Mhoire (Alasdair mac Ailein), Fear Shiadair an Rubha. (Tha litir ann a sgrìobh esan anns am bheil e ag ainmeachadh Iain Rois mar <eng>“my good son John Ross.”<gai>) Is ann a mhuinntir Nis a bha Fear Shiadair, agus e de shliochd a’ Bhritheimh Leódhusaich. Bha teaghlach mhac is nighean aige. Fhuair Dòmhnall àrd fhoghlum an Oilthigh Ghlaschu, agus an deidh sin chaidh e air imrich a dh’Ameireaga. Bha Sìne pòsda aig Ruairidh Moirreach (Ruairidh Gobha), Fear Shuaineabost an Nis, agus Màiri aig Aonghus Mac Neacail. B’i Màiri so seanmhair nan gillean a chuir air bonn Sgoil Mhic Neacail an Steòrnabhagh. Tha fhios gum b’fheàirrde Iain Ros cleamhnas a bhith aige ri daoine dh’an t-seòrsa, a bha càirdeach do uaislean an latha bh’ann an iomadh baile air feadh an eilein. Thàinig teaghlach air, ach chan eil rofhas againn an ceartuair air mac no nighean a bh’ann ach Mór—boinne-fala cho àillidh ’s a sheas a riamh air balt bròige, mas fìor na chaidh a ràdh dh’a taobh eadar bhàrdachd is eile.

Feumaidh gur h-ann suas mu’n bhliadhna 1780 a fhuair Uilleam Ros eòlas oirre air bàl an Steòrnabhagh. Tha e fhéin ag innse dhuinn mar a bha san òran “Feasgar Luain.” Chan eil fhios againn dé cho fada ’s a mhair an t-eòlas, no dé a’ mhisneachd a thug i dha a thaobh a phòsadh. ’S e as dòcha nach tug móran. Co-dhiùbh, cha robh e an dàn gur h-ann aige a bhitheadh i. Bha na siantan fhéin a’ deilbh an uilc ’na aghaidh; a chionn ’s ann air fhuadach roimh ghaillinn a bha Caiptean Samuel Clough a’ cheud uair a chuir e acair an sàs an caladh Steòrnabhagh. Bha e air turus-cuain o Liverpool gu ruige Jamaica, agus feumaidh gur h-e gaoth dha rìribh a chuir cho fada thar a chùrsa e. B’e so mar a thachair e ri Mór Ros, agus ged dh’fhalbh e an uair a thàinig soirbheas, cha robh e fada gun tilleadh—chan eil fhios an e a’ ghaoth bu choireach uile gu léir dh’an trobha so. Is cinnteach gu robh e an trom ghaol air Móir, ach chan eil a’ chùis idir cho soilleir dh’a taobh-se. Faodaidh gur h-ann airson a chuid airgid a bha meas air—aig a h-athair co-dhiùbh mur ann aig Móir fhéin; agus san latha bh’ann bha e air iarraidh air nighean a bhith umhail dh’a pàrantan an cùis dh’an t-seòrsa so.

Is e duine cothromach a bha an Caiptean Clough. Bha long mhór fichead gunna aige—té de na luingeas-spùinnidh (privateers), math dh’fhaoidte, a bha aig na Breatannaich agus aig na Frangaich air gach taobh gus a bhith a’ creachadh càbhlach-marsantachd a chéile. Bha duaisean móra ri fhaotainn airson gach soitheach agus luchd a ghlacte bho’n nàmhaid, ar neo mar éiric bho’n nàmhaid fhéin. Leis an airgead a bh’aig Clough thall ’s a bhos, ’s e as dòcha gu robh e air na Frangaich


[TD 341]

a thoirt fo chìs uair is uair—bha an t-armachd aige airson a’ ghnìomh a dhèanamh co-dhiùbh.

So an duine a roghnaich Mór Ros mar fhear-pòsda—no a roghnaicheadh dhi. Phòs iad toiseach ceud mhìos an earraich, 1782. Goirid an deidh sin shuidhich Clough air a bhean £50 sa’ bhliadhna maille ri trian dh’a sheilbh, agus rinn e tiomnadh anns an d’fhàg e aice a chuid dh’an t-saoghal nam b’e ’s nach tilleadh e o’n turus air an robh e. A nis bha so uile àbhaisteach, agus chan eil dearbhadh sam bith ann gur h-e an t-airgead aig Clough a bha a dhìth air Móir no air duine a bhuineadh dhi.

Is e an t-Urramach Iain Downie, ministeir sgìre Steòrnabhagh, a phòs iad, agus tha e a’ toirt tarraing air mar a bha an trì litrichean a sgrìobh e aig an ám. (Tha na tha e ag ràdh air a chur sìos ’na dhearbh bhriathran fhéin aig deireadh a’ chunntais so.) Anns a’ cheud litir chan eil a choltas air a bhith ro thoilichte le cùisean. Cha robh aige ri ràdh mu’n chunnradh a bh’ann ach gu robh itean bòidheach air na h-eòin a bha fad as. Dh’fhaodadh mar a thachair a bhith a chum leas an teaghlaich aig Iain Ros, no dh’fhaodadh e a nighean a chur chun na truaighe. Chaidh tuilleadh ’s a’ chòir a chur sa’ gheall . . . Ach mun do sgrìobh e an treas litir bha Clough air a ainm a chur ris na còraichean a dh’ainmich mi cheana, agus ’s e tha e ag ràdh gur bochd nach robh dusan eile dh’a sheòrsa a measg chlann-nighean Steòrnabhagh!

Mu dheireadh thall thàinig air Caiptean Clough seòladh thar chuan gu Jamaica, agus dh’fhàg e a bhean còmhla ri a pàrantan. Tha fhios air so a chionn gun do sgrìobh a h-athair litir an Stròrnabhagh air an t-sèathamh latha de mhìos dheireannach na bliadhna 1782 anns a bheil e ag ràdh: <eng>“Mrs. Ross Mrs. Clough and the rest of our family joines in most respectfull complyments.”<gai> ’S e as dòcha gun d’fhuirich Mór aig an tigh gus an do thill an duine aice a Jamaica, agus gur h-ann an uair sin a dh’fhalbh i gu ruige Liverpool. Bidh cuimhne air mar a thuirt Uilleam Ros anns an òran:

Do thurus thar chuan fo bhréid
Thug brasshileadh dheur o m’ shùil;

agus ann am fear eile:—

Ach masa triall gun dàil duit
Gu àite nam mòrsheol
Gun fhuireach ri do chàirdean,
Do dhàimh, no luchd t’ eòlais,
Biodh soineann air na speuran
Gun éirigh air mòrthonn
A dh’aisigeas le réidhghaoith
Gun bheud thu gu seòlaid.

Mas fìor beul-aithris, thill Mór Ros air chuairt do Steòrnabhagh uair no dhà móran bhliadhnaichean an deidh dhi pòsadh. Is ann bàn a bha i, agus i àrd thar a’ choitcheann.

Sin, ma tha, nas aithne dhuinn mu Mhór Ros. Ach tha aon sealladh eile againn air Clough. Dh’eug Iain Ros an Steòrnabhagh air an fhicheadamh là de cheud mhìos an earraich, 1795, agus dh’fhàg e tiomnadh anns a bheil “Captain Samuel Clough” air ainm-


[TD 342]

eachadh mar am fear-gnìomha <eng>(executor),<gai> a chionn gu robh fiachan aige air a athair-céile. Leis sin, chan eil mac do Iain Ros faighinn san tiomnadh, agus cha bhiodh gnothach aig Móir, mar bhoireannach, ri a leithid co-dhiùbh.

Tha aon fhacal bu chòir a ràdh mu Uilleam Ros. A réir “Sàr Obair nam Bàrd” rugadh e sa’ bhliadhna 1762. Ma tha so ceart, cha robh e ach ’na ghlasghille an uair a thachair e ri Mór Ros, agus is gann gu smaoinicheadh i air fear cho òg a phòsadh ged nach biodh Clough air tighinn ’na lùib idir. Ach tha taobh eile air a’ chùis. Saoilidh mise co-dhiùbh nach do rinneadh “Feasgar Luain” le fear nach do ràinig aois fichead bliadhna. Chan eil “Sàr Obair” ’na ùghdarras ro earbsach a thaobh eachdraidh nam bàrd, agus theagamh gu robh Uilleam Ros beagan na bu shine na bhatar an dùil. Tha e air a ràdh gur h-e an gaol a thug e do Mhór Ros a dh’fhàg an eucail ann a thug am bàs dha. Mas fìor sin, ’s e, mar a theireadh iad, galar fada agus eug ’na bhun a bh’ ann: oir (co-dhiùbh a réir “Sàr Obair”) is ann sa’ bhliadhna 1790 a thàinig an fhàisneachd fo theach—an fhàisneachd a rinn e fhéin an uair a thubhairt e:

Ach triallam a chadal gu bràth
Do thalla nam bàrd nach beò.


LITRICHEAN AN URRAMAICH IAIN DOWNIE

(1)
<eng>Stornoway, 11th February, 1782.

Dr. Sir,
I have been in town for some days gallanting the Duchess of Letterew* who returns by this Packet—and marrying the celebrated Miss Ross to a Capt. Clough of Liverpool commanding a 20 Gun ship bound to Jamaica, who by the Influence of Venus has been twice driven in to this place from the Western Ocean during the late Hurricanes. I can make no reflection on this Bargaine, but that far fowls have fair feathers. It may be the making of John Ross’s Family, or the ruin of his Daur. It is high Gaming . . . .<gai>

*B’e so a phiuthar-chéile, Catrìona, bean Iain Mhic Coinnich, Fear Leitir Iù.

(2)
<eng>Tong, 26th February, 1782.

. . . John Ross’s son-in-law loiters still in this Harbour with his 20 Gun Ship . . .

(3)
Tong, 16th March, 1782.

Dr. Sir,
It is true I had the honour of buckling Miss Ross to Mr. Clough, and of seeing two settlements executed on that affair. By the one she is secured in £50 a year with Terce of moveables in common form. The other is a will bequeathing all his subjects in the world to her, in the Event he does not return consisting of £800 at Liverpool—£500 insured aboard his ship—and £200 Jamaica currency due him in that Countrey. So that he has given ample proofs of his being over head and Ears. I wish we had a dozen more of him among our lasses . . .<gai>


[TD 343]

A’ Bhaidhearn
Le SOMHAIRLE MACGILLEATHAIN

[Dealbh]
Passau—Aon de na bailtean anns an robh Somhairle air a thurus.

ANNS a’ Mhàrt fhuair mi cothrom a dhol a cheann a deas na Gearmailte air gnothach mu theagasg na Beurla an sgoiltean na Baidhearn <eng>(Bavaria).<gai> Chaidh sinn ann ceathrar Albannach, thug sinn òraidean do iomadh buidhinn de mhaighstirean agus bana-mhaighstirean sgoile; bhruidhinn gach fear dhinn ri trì no ceithir clasaichean an còrr is fichead sgoil; fhreagair sinn iomadh ceist thuigseach agus iomadh te neònach bho’n òigridh; agus chaith sinn iomadh uair a thìde an còmhradh oidean foghluim de iomadh seòrsa. A’ chiad seachdain bha sinn am Muinich, prìomh bhaile na dùthcha. An deidh sin chaidh dithis gu trì bailtean an iar ’s a deas air Muinich, agus chaidh an dithis eile gu trì bailtean tuath agus an ear, Regensburg, Straubing agus Passau. Bha mise air an dàrna dithis, ach mun d’fhàg sinne cuideachd chaidh againn air sgrìob a thoirt a dh’ionnsaigh nam beanntan an oir a deas na dùthcha, agus ràinig sinn mullach na te as àirde dhiubh uile.

Chunnaic sinn móran de’n Ghearmailte air an t-slighe. Bha solus an latha againn a’ falbh, cha mhór o Hoek na h-Olainde gus an d’ràinig sinn Muinich, ach a chionn gu robh e cho tràth de’n bhliadhna cha robh leathadan casa tìr an Rein fhathast gorm le duilleach nam fìon-lios no geal is dathte le blàthan eile, agus bha an là ciar ceòthach, agus shaoil mi gu robh na bailtean glé ghlas agus bha màbadh a’ chogaidh glé fhollaiseach. Nuair a dh’fhàg sinn an Rein agus a chuir sinn seachad Frankfurt agus Aschaffenburg ràinig sinn dùthaich a chòrd rium gu h-anabarrach. B’e sin Unter Franken no Iochdar Franconia, dùthaich le glinn chumhang agus cnuic choillteach, bailtean beaga bòidheach is mullaich dhearga air na tighean, is eaglaisean le stìopaill bhiorach. Ach mar a b’fhaide deas a chaidh sinn, chitheam-


[TD 344]

aid an sud agus an so stiòpall air chumadh uinnein, comharradh gu robh sinn a’ tarruing dlùth air tìr a’ ghnè-togail ris an canar Baroc. Thug mi an aire gu robh na bailtean dùmhail agus gu robh an talamh-àitich a’ sìneadh bho na bailtean gun tigh idir air. Tha fìon-liosan anns a’ cheàrnaidh so cuideachd, air bruthaichean casa. Tha fhios gu bheil saothair mhór ’nan siubhal.

Tha na srathan a’ fàs nas leatha fosgailte gus an ruigear machair na Baidhearn agus an Donan. Tha a’ mhachair a’ ruigheachd deas air Muinich ach tha am baile sin faisg air a h-oir dheis oir chithear beanntan nan Alp bhuaithe.

Thugadh comhairle oirnn a dhol gu Garmisch ma bha sinn deònach air deagh shealladh faisg fhaighinn de na beanntan. Ghabh sinn a’ chomhairle sin, agus air a’ chiad Di-Sathuirne a bha againn saor, ràinig dithis againn fìor mhullach an t-Zugspitze, air là grianach gun neul air adhar. Tha a’ bheinn so glé fhaisg air 10,000 troigh os cionn na mara, agus chithear bhuaipe an Gross Glockner, Habicht, Piz Bernina, Piz Palu agus ceudan de bhinneinein eile, deas, an ear-dheas agus an iar-dheas, cuid dhiubh an Astria, cuid anns an t-Suis agus cuid anns an Eadailte. Fada àir faire anns an aird an ear-thuath chithear am Böhmer Wald ann an Seacho-Slobhacia.

Chan eil teagamh nach eil Bràighe na Baidhearn, a’ cheàrn a deas so, cho àlainn agus a ni beanntan àrda, coilltean, lochan agus aibhnean tìr sam bith, agus cha ruigear a leas an còrr a ràdh mu obair Nàduir, oir tha móran de obair an duine anns a’ Bhaidhearn glé annasach agus pàirt dhith glé bhrèagha.

Chan eil e soirbh do Albannach gaol a chridhe a ghabhail air an obair-ghréis bharoc a gheibhear gu saidhbhir ann am mór chuid de eaglaisean na Baidhearn, ach chan urrainn do neach sam bith gun iongnadh a bhith air aig ionmhas a ghnìomhaidh ghil agus oir agus uidh air n-uidh thig seòrsa de bhàigh an ceann an iongnaidh, gu h-àraidh mas toigh leis muinntir na Baidhearn, agus cha mhór nach canainn-sa: is toigh leis na h-uile iad. Bu toigh leam-sa, co-dhiùbh, na chunnaic mi de’n t-sluagh. A dh’aindeoin sin, is fheàrr leam am modh Gotach agus Romanasc, agus a bhrìgh sin, chòrd eaglaisean Regensburg rium na b’fheàrr, oir an Regensburg tha iad de’n chuile seòrsa: Romanasc, Gotach, Baroc agus Rococco. Tha fhios nach eil móran bhailtean san Roinn Eòrpa de a mheud—gabhaidh e coimeas ri Obar-Dheadhain an àireamh sluaigh—cho annasach a thaobh togalaichean. Bha fear-teagasg eachdraidh ’na fhear-iùil againn an Regensburg. Bha e, a réir gach coltais, mion eòlach air gach modh togail anns an Roinn Eòrpa agus chaidh e gu a làn dhìcheall a nochdadh dhuinn gach nì a b’fhiach fhaicinn. Am measg eaglaisean Regensburg tha te ris an can iad Shottenkirche, ’se sin eaglais nan Scotach, ach theagamh gu bheil Scotach a’ ciallachadh Eireannach, oir chuireadh air bonn i mun d’rinn na h-Eòrpaich eadar-dhealachadh eadar Scotaich na h-Eireann is na h-Albann. Tha Regensburg annasach do Ghaidheil an seagh eile. Thatar ag ràdh gur h-e ainm Ceilteach a tha anns an t-sean ainm, Ratisbon, agus gur h-ann mun àite so a tha a’ cheud iomradh air na Ceiltich anns an Roinn Eòrpa.

Ma tha na maighstirean-sgoile a thachair ruinne coltach ris an


[TD 345]

[Dealbh]
“. . . ràinig dithis againn fìor mhullach an t-Zugspitze . . .”

t-sluagh eile, ’se daoine còire uaisle a tha am muinntir na Baidhearn. ’Sann mar sin a fhuair sinne an fheadhainn air na chuir sinn eòlas. Thigeadh iad a chéilidh oirnn anns na tighean-òsda anns an robh sinn, agus dh’fhanadh iad glé anmoch an còmhradh ruinn. Thigeadh fear le càr, agus mur robh càr aige fhéin, gheibheadh e caraid aig an robh agus bheireadh iad sinn gu gach àite a b’fheàrr a b’fhiach fhaicinn. Bha iad saor fosgailte ’nam briathran agus chuala sinn móran a bharrachd bhuapa na bha mi an dùil a chluinneamaid.

Feumar aideachadh gum b’e luchd-teagaisg sgoile a’ mhór roinn air an d’fhuair sinn aithne, agus faodaidh e bhith nach eil am beachdan-san an dùthaich sam bith glé choltach ri beachdan an t-sluaigh gu léir; faodaidh gu bheil iad, mar gum b’eadh, ’nan treubh air leth, gun spleadhan luchd an airgid mhóir agus nas farsuinge an inntinn na tha mór roinn an t-sluaigh; agus uime sin dh’fhaodadh nach d’fhuair sinne eòlas sam bith air cor agus spiorad na dùthcha, ach dh’éisd mise le cluais cho geur ’s a th’agam ris na thuirt iad agus thug mi mo cheart aire do na rudan nach dubhairt iad, agus dh’fhiach mi ris na dhà a chur ri chéile.

’S iomadh uair a chluinneas sinn Sasannach agus Albannach a’ labhairt mar so: “Chan eil aithreachas sam bith air na Gearmailtich a thaobh a’ Chogaidh, ach tha iad duilich nach deach e leotha fhéin.” Chan eil sin fìor a thaobh maighstirean-sgoile na Baidhearn, agus is deacair dhomh a chreidsinn gu bheil e fìor a thaobh mór chuid an t-sluaigh. Chan eil, gu dearbh, déidh mhór aca air na h-Ameireaganaich, ach tha aobhar àraidh air sin. Nuair a ràinig na h-Ameireaganaich a’ Bhaidhearn tha e coltach nach d’rinn iad eadar-dhealachadh gu leòir eadar na Nàsaich agus càch. Bha sin glé shearbh aig na Gearmailtich aig an robh gràin air Hitler. Bha aon mhaighstir-


[TD 346]

sgoile glé ghuineach an aghaidh nan Ameireaganaich ach thuirt esan cuideachd: “Shàbhail iad sinn o rud fada na bu mhiosa.” Chuala sinn aig feadhainn eile gu robh an duine so ’na churaidh an aghaidh nan Nàsach, agus b’e na Ruiseanaich an “rud fada na bu mhiosa” a bha ’na bheachd. Bha e cho gasda ruinne ’s a b’urrainn neach a bhith. Theireadh fear is fear ruinn: “Cha robh mise riamh ’nam bhall de’n phàirtidh Nàsach”—agus tuigear cho doirbh ’s a bha sin do luchd-dreuchd sam bith. Bha e soilleir gu robh còrr agus dà thrian nam maighstirean-sgoile ’nan Caitligich, agus bha iadsan an còmhnaidh a’ nochdadh dhuinn mar a sheas an t-Ard-Easbuig Faulhaber an aghaidh Hitler; mar a bha abaid Mhetten ’na phrìosanach an Dachau; agus mar a mharbh réiseamaid S.S. Praedeger Döm Regensburg.

Thuig mi nach robh móran sam bith deònach air an arm Ghearmailteach a chur air bonn a rithist. “Tha e ro thràth” arsa feadhainn, “Tha cus de’n t-sean seòrsa oifigeach beò fhathast. Tha eagal oirnn gu faigh iadsan smachd air an arm.” Bha argumaidean eile aca a bhios againn fhìn: ge be có gheibh buaidh-làraich, na h-Ameireaganaich no na Ruiseanaich, theid a’ Ghearmailte ’na smàl. Cha bhi innte ach blàr cogaidh fo na bomaichean ùra. Tha nàire air iomadh duine còir a tha air taobh Adenauer gu bheil luchd-airgid tìr an Rein agus an Rùr cho déidheil air an arm a chur suas a rithist. Tha an fheadhainn a rinn fortan fo Hitler a’ dol a dheanamh fortan eile le armachadh na Gearmailte.

Cha chuala mi gu robh móran spéis aca do aonachadh na Gearmailte. “Tha òigridh na roinne an ear caillte. Tha na Comunnaich air an anam a ghlacadh.” Sin barail chumanta.

Tha tàmailt air na Gearmailtich gu bheil a leithid de ghamhlas aig na h-Eòrpaich eile dhaibh, gu h-àraidh aig na Duitsich agus na Lochlannaich. Bha maighstir-sgoile ag innseadh dhomh an tàire a dh’fhuiling e an Lochlann o chionn bliadhna no a dhà. “Cha chaill na Pólaich agus na Seachaich an gamhlas dhuinn gu bràth” arsa fear eile. “Gabhaidh sin tuigsinn.”

Cha chuala mi iad a’ cur gamhlas as leth nan Ruiseanach. Cha chuala mi duine ag ràdh deagh fhacal mu riaghladh na Ruisia ach gun dubhairt aon fhear gu robh uachdarain Ruisia fada nas comasaiche ann a bhith a’ tàladh choigreach na bha na h-Ameireaganaich. Bha iad uile de’n bharail gu robh Ruisia ’na dùthaich bhochd thruagh ach gun robh an sluagh còir, sìmplidh agus cràbhach, ach gu robh iad a’ dol ’nam brùidean le deoch làidir; gu robh iad mìorbhaileach mar shaighdearan, gu robh an cruadal agus an treuntas do-thuigsinn. Bha a h-uile fear ris na thachair mi a bha aois airm eadar 1939 agus 1945 anns a’ chogadh, agus ’sann an Ruisia a bha iad uile. Bha fear de’n bharail gum biodh móran de na Ruiseanaich, gu h-àraidh muinntir na h-Ucréin, air taobhadh ris na Gearmailtich mar b’e cho brùideil ’s a bha na réiseamaidean S.S. aig Hitler. Thuirt esan nach d’rinn an t-arm cumanta Gearmailteach rud sam bith nach deanadh arm eile, ach gu robh na réiseamaidean S.S. dìreach diabhlaidh. B’e sin beachd duine cho còir tuigseach ’s a chunnaic mi sa’ Ghearmailt no an dùthaich eile.


[TD 347]

[Dealbh]
<eng>Regensburg, Dom St. Peter<gai>


[TD 348]

Cha chuala mi aon ghuth an aghaidh na Frainge. “Chan eil dùthaich eile air an t-saoghal” arsa fear rium, “anns a bheil an t-saorsa inntinne a mhothaichear anns an Fhraing.”

Cha do chuir mi eòlas air a bheag ach oidean foghluim ach bha fear ag obair anns an tigh-òsda far an robh mi am Muinich a bha ’na phrìosanach anns an dà chogadh mhór. Uime sin chuir e eòlas air móran choigreach. Ars esan rium: “Na daoine bu choibhneile ri prìosanaich Ghearmailteach—b’ iad na h-Albannaich agus na daoine dubha Ameireaganach.” Chuir e a làmhan m’a ghlùinean a nochdadh gum b’e “gillean an fhéilidh a bha e a’ ciallachadh.”

Bha na maighstirean-sgoile gu math fiosrach mu ghnothaichean am Breatainn, ach ma bha iadsan fiosrach bha a’ chlann dian le an ceistean. An cuid de na sgoiltean dh’iarradh oirnn labhairt air cuspairean àraidh: sgoiltean na h-Albann; an cluichean; Burns; Wordsworth; bàrdachd ar linn fhéin; Shakespeare. An sgoiltean eile bha againn ri freagairt a thoirt do cheistean de gach seòrsa: dé a’ bharail a tha aca am Breatainn air na Gearmailtich; an toigh leis an t-sluagh Churchill; dé tha tighinn eadar Atlee agus Bevan; carson a tha na h-Albannaich diùmbach mu thiotal na Bànrioghain; a bheil na h-Albannaich ag iarraidh pàrlamaid dhaibh fhéin; dé an t-eadar-dhealachadh a tha eadar a’ Bheurla Shasunnach, a’ Bheurla Ghallda agus a’ Ghàidhlig; an robh mi fhéin airson imrich a dheanamh a dh’Ameireaga; có am bàrd Gearmailteach a b’ainmeile am Breatainn; agus mar sin air adhart.

An iomadh sgoil bha agam ri faclan Gàidhlig a ràdh. Am feadhainn dh’iarradh orm dàn Gàidhlig a ràdh agus an sin a chur am Beurla. Ann an aon sgoil rinneadh clàr de mo ghuth ag ràdh “Ailein Duinn” agus an uair sin ’ga chur am Beurla. “Nach mìorbhaileach an dàn e” ars am maighstir-sgoile. Nuair a rachainn a steach do chlas, sheinneadh iad òran Gearmailteach agus òran le Burns. Mar bu trice ’se <eng>“My heart ’s in ze Highlands”<gai> a gheibhinn. Nach mise a bha diùmbach nach robh guth agam fhìn a choisneadh bonn òir a’ Mhòid! Mar a bha ann, cha b’urrainn domh dad a ràdh ach: “Tha òrain mhatha aig na Goill ach ’sann aig na Gaidheil a tha na h-òrain!”. Tha sgoil Döm Regensburg ainmeil airson ciùil anns an Roinn Eòrpa. Ghabh clas ghillean an sin dhuinn dàn Thómais Reumair le ceòl Gearmailteach ris.

Tha fhios agam nach fhaigh duine eòlas ceart air dùthaich ann an cola-deug agus chan fhiachainn-sa ri fìor chor agus spiorad na Baidhearn a chur an céill. Cha b’urrainn domh a ràdh a bheil barrachd bochdainn anns an dùthaich so na tha an Albainn gus nach eil. Bha an sluagh a chunnaic mi air sràidean Mhuinich pailt cho fallain an coltas ’s a tha iad an Dun-Eideann no an Glascho. ’Sann a theirinn gu robh iad beagan na b’fheàrr an coltas, ach dh’fhaodadh nach fhaca mi a’ phàirt as bochda de’n bhaile. Ar leam gu robh barrachd de chomharraidhean bochdainn an Regensburg agus anns na bailtean eile a chunnaic mi na bha am Muinich, ach thuirt na Gearmailtich fhéin gu robh bochdainn gu leòir anns gach baile dhiubh. Chaidh faisg air leth Muinich a leagail le bomaichean. Tha móran togail ùr ann, ach tha iomadh beàrn ann cuideachd agus bithidh a’ chiad ghreis.


[TD 353]

Air Lorg Nan Eun An Leodhas (II)
Le DOMHNALL MACCOINNICH

SO aon nì, imrich nan eun, air nach do ràinig sgil, rannsachadh no gliocas dhaoine fhathast le tomhas iomlan de riarachadh. Tha iad mion eòlach, thaobh cuid de na gnèthean co-dhiùbh, air cuin a bhios fiughair riutha falbh agus dùil riutha tilleadh, agus dé an t-astar agus an t-slighe air an toir iad a mach an ceann-uidhe, ach ’se ceisdean gun fhuasgladh a th’ann cionnas a tha iad air an treòrachadh no dé am fios falbh a tha iad a’ faighinn. A thaobh cuid dhiubh, mar a tha a’ chuthag, tha na h-eun-eòlaich ag innse dhuinn gu bheil na h--eòin òga a’ ruighinn sìos mu mhìos an deidh am pàrantan an ceann-uidhe a thoirt a mach. Nam biodh iad na b’fhaisge air a chéile theireadh sinn gu robh an fheadhainn òga air an treòrachadh, agus gun deanadh iad an t-slighe iad fhéin an deidh sin. Ach, mar a tha fhios aig a’ mhór chuid, chan fhaic isean na cuthaige athair no a mhàthair le fios da a chaoidh, agus mar sin tha e gu tur an crochadh air a’ bhuadh treòrachaidh a chuir Dia ’na chléibh sa’ chruthachadh. Tha am buadh nàdurra so comasach air na h-eòin a ghluasad gu tuath aig ám neadachadh as t-earrach, agus an tàladh san fhoghar air ais a deas far a bheil a’ ghnè bìdh air a bheil iad a’ tighinn beò sa’ gheamhradh r’a fhaighinn am pailteas. Tha sinn an comhnuidh dualtach air a bhith a’ smuaineachadh air imrich nan eun mar gum biodh e a’ ciallachadh a mhàin na h-eòin a tha ri tadhal oirnn as t-samhradh agus ri leigeil soraidh leinn deireadh foghair. Ach tha a cheart uimhir a dh’eilthirich a’ tathaich againn sa’ gheamhradh, a tha rithisd a’ fàgail na dùthcha as t-earrach agus a’ neadachadh a tuath oirnn an Innis Tile no an dùthchannan coillteach Lochlainn.

Faodaidh sinn na h-eòin a chur sìos ’nam buidhnean mar so:

1. Eòin-fuirich, a tha againn a shamhradh ’s a gheamhradh, ’s a tha neadachadh san dùthaich.

2. Coigrich samhraidh, a tha tadhal againn as t-samhradh, a’ neadachadh againn agus ’gar fàgail san fhoghar.

3. Coigrich geamhraidh, a tha còmhla ruinn sa’ gheamhradh agus a’ neadachadh a tuath oirnn as t-samhradh.

4. Eòin turuis no eòin siubhail a tha air an slighean gu àitean eile, agus a stadas againn car ùine bhige a’ leigeil an anail, ri ám earraich no foghair.

5. Seachranaich, no eòin uasal, a theid le tubaist no mì-shealbh thar an slighe, a tha, a rèir ar n-eòlais, an taobh a muigh de’n eilean.

Rud eile, chì sinn cuid de na coigrich geamhraidh, nach àbhaist a bhith dol ro fhada tuath, againn as t-samhradh, ach cha tric a gheibhear iad a’ neadachadh an so, agus mar as trice, chì thu aon leis fhéin, mar a’ chòrr no an guilbneach, a’ sealltainn nach d’fhuair e céile agus nach robh aobhar aige falbh, neo nach do leig an tàmailt leis! Chì thu cuideachd còmhlan beag de’n ghille-brìde <eng>(oyster-catcher)<gai> mu na cladaichean an uair bu chòir dhaibh a bhith a’ neadachadh air Tir-mór agus, theagamh, nam biodh na cearcan agus na coilich eadar-dhealaichte an cumadh no an dath, gu faiceadh tu gu robh iad gu léir de’n aon seòrsa: ’s math dh’fhaodte seana-ghillean gu léir. A


[TD 354]

rithisd, chan urrainn sinn a bhith ro chinnteach gur e na smeòraich, na topagan agus na curracagan a chì sinn sa’ gheamhradh a bhios a’ neadachadh mun cuairt oirnn. Dh’fhaodadh sinn a ghabhail gu bheil e dualtach do na h-eòin fuirich beagan gluasaid a dheanamh gu tuath as t-samhradh agus tilleadh air ais airson a’ gheamhraidh. Fad an t-samhraidh o’n Ghiblin gu Samhainn chan fhaic sinne aig an uinneig ach trì eòin, an glaiseun <eng>(pippit)<gai> an smeòrach agus cearc an loin duibh a tha sinn air a bhith a’ beathachadh fad nan ceithir geamhraidhean mu dheireadh. De na h-eòin a dh’ainmich mi tadhailidh an fharsbag bheag, an gobhlan-gaoithe, a’ chuthag, an steàrnag, an sùlaire, ’s am fasgadair san eilean as t-samhradh; an eala, an gèadh glas, an liaththrosg, maille ri móran eile sa’ gheamhradh. De sheòrsan eile, mar an gille-brìde, an guilbneach agus a’ chòrr, ni cuid dhiubh imrich is cuid nach dèan. Cuid a theicheas chon na monaidhean o na cladaichean, cuid eile ’s tha an triall fada fada mu thuath, agus tha cuid nach teid ach an taic an doruis a neadachadh, ach fad air falbh no faisg air làimh bidh nead an eòin aig ceann a tuath a shiubhail.

Cluinnidh no leughaidh sinn gu leòir mu na seachranaich a thurchras tadhal anns an eilean. Chan eil ro fhada on a bha pìosan ann an Gasait Steòrnabhaigh mu dheighinn faoileag gheal Innis Tile a bhith ann an Leódhus, clamhan bàn Innis Tile agus am feòladair glas <eng>(grey shrike)<gai> agus seòrsa no dhà eile do nach àbhaist a bhith tadhal. ’S fhada an là on chunnaic mi an clamhan bàn a’ toirt ionnsaigh air na cearcan tighe agus a’ leagail na faoileige bige le aon straic de a ghob crom ’s ’ga fàgail le sgéith briste, ruiteach; agus carson a dheanadh e leithid cha tuiginn oir cha b’i sitheann a shaoilinn a thaghadh e. Chunnaic mi fear o’n uair sin air a chur suas ’na bhall-maise ann an talla tighe am Barbhas, agus bha fear an tighe ag innse dhomh gun do rinn e chùis air dà chirc mun do mharbh e e leis a’ ghunna.

Thig mi air corra chlamhan <eng>(buzzard)<gai> an dràsda ’s a rithisd air na monaidhean. Tha e ni-eigin coltach ris an fhitheach nuair a chì thu e air sgéith, ach ma tha thu cho faisg dha agus gun dean thu a mach a dhath cha bhi teagamh sam bith agad. Tha cuideachd, bàrr na sgéithe aige nas cruinne is nas dùinte na bàrr sgiath an fhithich. Tha measgadh math de dh’itean buidhe-dhonn ’ga chomhdach. Chan eil móran aig muinntir nan caorach mu dheighinn-san, thaobh ’s gu bheil iad de’n bheachd gu bheil e ag itheadh nan uan, ach cha chreid mi, ged a gheibhear comhair closaich uain san nead, gu bheil e a’ marbhadh nas motha na isean coinein. Lorgaidh tu e ’na shuidhe, gu tric air an aon spiodan carraigh a’ feitheamh ’na leth-chadal gus an tig creutair mì-shealbhach timcheall, air an tuit e gu h-obann. Nuair a thig air, ithidh e closach, ach mar a tha e nàdurrach is annsa leis fuil bhlàth.

Chan eil mise glé eòlach air an iolair, rìgh nan eun, agus chan fhaca mi i ach tearc an Leódhus, ach cha chan mi nach fhaodadh i, nuair a tha i cho pailt sna bliadhnachan so an Uige, a bhith ciontach dhe bhith togail uan a treud, a thaobh ’s gu bheil a’ mhaigheach a’ fàs gann agus an iolair fhéin a’ fàs lìonmhor, agus a thaobh ’s nach eil an coinein agus an t-eunfraoich, dà chulaidh thruais air a bheil i a’


[TD 355]

deanamh roinn de a beathachadh, ro phailt a bharrachd. Tha i ’na culaidh eagail do gach creutair maoth is meanbh air sgéith no air fonn. Dh’aindeoin ’s ged a tha i cronail, fuilteach agus theagamh calltach ann an tomhais, cha bu chaomh leinn cluinntinn gu robh cùisean air a thighinn gu inbhe gu feumte a cumail sìos. Tha ceangal aig gach fìor Ghaidheal ris an eun rìoghail so.

De’n eunlaith fhuileachdach so ann an Leódhus tha a dhà no thrì sheòrsa fhathast ri’m faicinn. Chan eil an t-seabhag no an speireag <eng>(sparrowhawk)<gai> cho tric air sgéith ’s a b’àbhaist, ’s cha chluinn thu guth an diugh air clamhan-nan-cearc <eng>(harrier).<gai> Tachraidh dhut faicinn clamhan ruadh <eng>(kestrel)<gai> ’na stad le buille brais air sgéith a’ faire an gluasaid as lugha air fonn. Tha a’ chuid as motha de na h-eòin so comasach air faire-itealaich mar so, ach chan eil gin aca cho ealanta ris a’ chlamhan ruadh, agus chan eil an t-seabhag móran air dheireadh air. Aithnichidh tu iad o chéile nuair a tha iad ri faire-itealaich do bhrìgh ’s gu bheil sgiath a’ chlamhain ruaidh biorach agus sgiath na seabhaige maol, ni-eigin coltach ro sgéith na curracaige <eng>(lap-wing).<gai> Tha an t-seabhag-mhór-ghorm—a’ chearc <eng>(peregrin falcon)<gai>—faisg air a bhith a dhà uimhir ri a céile, agus tha esan mu mheud a’ chlamhain ruaidh, ’se sin mu mheud calaman tapaidh. Aithnichidh tu an t-seabhag-mhór-ghorm so o an fhuaim uamhasach a nì i nuair a thuiteas i as an speur an deidh a creich. Cuiridh so a leithid de gheilt anns na h-eòin bheaga ’s gun gabh iad fasgadh ’nad achlais. Nas trice chì thu meirneal no seabhag-bheag-ghorm-an-fhraoich <eng>(merlin),<gai> cleas na speireig, a’ siubhal gu h-ìosal mu na bruaichean agus mu na h-uillt, a’ lorg eun beag bochd aonaranach mar an glaiseun. Is minig a chunnaic mi e, bròinean, ’ga shàbhaladh fhéin o’n tòir le ruith troimh an lìon lise. Chì thu am meirneal so ag éirigh gu h-àrd air sgéith ’s a’ sgreuchail nuair a thig thu faisg air a nead, gu tric an creagan a’ chladaich. Am measg a’ chuid as motha de na seabhagan gheibh thu gu bheil a’ chearc gu math nas motha na an coileach, agus tha sin a’ deanamh aithneachadh nan eun so gu mór nas duilghe. ’Se duine glé dhall nach aithnich cumadh eòin a bhuineas do threubh na seabhaige, chan e nach fhaod neach eòlach saoilsinn gur e seabhag a tha aig de’n chuthaig nuair a chì e i air sgéith. Chan eil duine tha eòlach air cleachdaidhean nan eun-ceileiridh, nam feadag ’s nan calaman nach aithnich le buille de shùil, a’ mhionaid a thig clamhan no seabhag ’na fàire. Eiridh iad ’na sgaothan thall ’s a bhos, shìos is shuas, le iomairt is guileig, is gluasad neo-àbhaisteach ’nam measg gu léir, is chan fhuirich eun leis fhéin. Tha sàbhailteachd ann am mór-àireamh agus iadhaidh agus dòmhlaichidh iad an nàmhaid coitcheann gus an saoil thu nach eil amharas no eagal aca dha thaobh.

Chan eil na h-eòin fala so glé lìonmhor anns an eilean, agus chan eil aobhar gearain idir againn ’nan aghaidh thaobh marbhadh uan is threud an taice ris na tha dhiubh air am milleadh le farsbagan, starragan is fithich. Cha teid mi an urras air an fhitheach dubh aig ám sam bith, agus gu h-àraidh aig ám a iseanan a bhith òg—ám nan uan oga is ám a tha na màthraichean trom is lag—nach toir e ionnsaigh air uan is eadhon sùil a thoirt a caora leònta. Ach tha mi glé chinnteach gu bheil an fharsbag agus an starrag ris an obair ghrannda so—


[TD 356]

chunnaic mi e a’ tachairt agus cha b’aon uair a chuala mi e. Cha chaomh leam idir an fharsbag no am fitheach is chan eil càil agam mu dheighinn na starraig, agus cha chunntainn e ’na chosgais fùdar a losgadh orra le cheile aig ám sam bith. Buinidh am fitheach, agus trì eòin eile, an ròcas, an starrag agus a’ chathag <eng>(daw),<gai> a tha fuireach no a’ tadhal san eilean, do theaghlach na feannaig <eng>(crow).<gai> ’Sann ainneamh a chithear an fheannag dhubh fhéin an Leódhus, agus cha chreid mi gu bheil i a’ neadachadh ann. Tha an starag <eng>(hoodie crow)<gai> glé choltach rithe ’na gnè agus bheir céile as gach bannal a mach àl cuideachd. Chan eil baile air tuath Leódhuis far a bheil feòladair nach aithnich thu leis na tha de starragan bleideil gionach a’ sgiathalaich m’a thimcheall. Tha iad a’ tighinn beò gu dàna, leisg ag itheadh greallaiche agus a’ piocadh chnàmhan a tha na feòladairean a’ fàgail mu na h-uillt ’s na cladaichean.

Tha facal neònach anns a’ Bheurla a tha ag ràdh rud-eigin mar so: “Ma chì thu dà fheannaig ’se ròcais a th’ agad, ’s ma chì thu aon ròcas ’se feannag a th’agad.” Tha so a’ leigeil ris dhuinn gu bheil e cleachdail do na ròcais a bhith falbh ’na sgaothan agus do na feannagan a bhith ’nan aonrachd. Tha an fheannag agus an starrag coltach ri chéile sa’ chùis so cuideachd agus, mur a faic thu dhà no trì dhiubh còmhla ri chéile mu chairbh no greim bìdh air chor-eigin, no paidhir a’ sgiathalaich còmhla mu ám neadachadh, chan eil iad tric ri’m faighinn ach air leth. Tha an starrag seòlta dha rìribh, ’s chan eil a lethbhreac am braide ’s an rudhrach. Is minig a chunnaic mi i a’ lorg na bascaid cuirm-chnuic, a bhiodh aig muinntir na mònadh, a mach as a’ chruaich agus ’ga rùsgadh gus an ruigeadh i am biadh. Taghaidh i Là na Sàbaid gu tadhal aig na bailtean airson falbh le isean maoth circe. Tha a leithid de shàmhchair ann agus gun gluasad dhaoine a’ cur dragha oirre. Chunnaic mi an starrag aon bhliadhna a’ toirt leatha ceithir iseanan air trì Là Sàbaid an deidh a chéile agus ged a bha an gunna a’ feitheamh oirre fad nan trì seachdainean cha d’fhuaras cothrom oirre. Tha i a’ neadachadh anns na creagan agus anns na craobhan, glé thric far an ruig agus an creach na balaich an nead, agus tha ’chead aca. Fhuair mi nead starraige ann an seann nead fithich agus nead fithich ann an seann làraich starraige. Le chéile cruachaidh iad bioranan, geugan tioram fraoich, stamhan tiorama no seann bharran bhuntàta air muin a chéile air lic no an achlais meangain craoibhe, agus pìosan craicinn is toinntean clòimhe air muin sin, agus cha bhi móran snas air tè seach tè aca, ach bha blàths gu leòir anns a’ chuaich.

Chuala sinn uair is uair an coimeas so, “cho dubh ris an fhitheach,” agus mas e maise tha so, gu dearbh chan eil móran maise air an fhitheach o’n leth a muigh ach a mhàin gu bheil e dubh. Tha e cho grannda ris an fhaing fhéin ach a dh’aindeoin sin tha subhailc ’na bheatha nach eil ann am beatha no eachdraidh móran de na h-eòin, no eadhon cho tric agus bu chòir am beatha clann nan daoine, ’se sin gun gleidh e a chéile am feadh ’s is beò i! Tha so fìor cuideachd mu’n fheannag agus a’ chathag. Ma chì thu barrachd air na dhà dhiubh còmhla faodaidh tu bhith cinnteach gu bheil closach faisg an làimhe. Cruinnichidh sgaothan móra dhiubh aig ám marbhadh nam fiadh


[TD 357]

airson na greallaiche a dh’fhàgas an luchd tòrach ’nan deidh. Bithidh sgaothan nas motha dhiubh r’am faicinn anns a’ gheamhradh, agus tha eagal orm gu bheil iad an uair-sin dualtach air call a dheanamh air spreidh, no co-dhiùbh air caora lag. Tha e duilich a chreidsinn cho luath ’s a ghlanas sgaoth dhiubh closach caorach, a’ fàgail an raoin glan gun cnàmh no ròin cloimhe r’a fhaicinn, ach air uairean fàgar an claigeann lom. Bidh còmhlan beag de na farsbagan aig a’ chuirm. Sabaid cho coimheach ’s a chunnaic mi riamh am measg nan eun ’sann eadar dà fhitheach. Thug mi cho math ri leth-uair a thìde a’ cluinntinn an ràcail nimheil mus do lorg mi a aobhar. Thainig mi an sin air na fir còmhstri, agus an dara fear, gu dearbh, shìos dheth: air a ludradh, air a reubadh, agus cho ruiteach ’na fhuil ’s gur gann a bha léirsinn aige falbh, no comas éirigh air sgéith, agus cha luaithe rinn e sin, le bràighe a’ chnuic, na bha an curaidh a mach ’na dheidh agus rinn e leagail a rithisd am beul na mara. Chan eil fhios agam na rinn e tìr dheth, ach b’fheàrr dha am bàthadh fhéin na’m bàs cràiteach fo ghob is spuirean an fhir uamhasaich ud. Bho fhuair mi eòlas air chan eil iongnadh idir orm nach tainig e air ais do’n Airc.

Tha ionad-ròcais na Gearraidh Chruaidh air gin cho mór ’s cho làn ’s a chunnaic mi riamh, agus tha cuid aca a’ fiachainn ri ionad-nead a chur suas an àiteachan eile mu’n timcheall. Chan fhaic thu na ròcais fada o’n ionad ach ’na sgaothan. Moch sa’ mhadainn shamhraidh nuair a tha na h-àil òga a nis air sgéith, teichidh iad o’n dachaidh cho fad ’s as urrainn iad gu roinnean de’n eilean thall ’s a bhos, agus ionaltraidh iad an slighe dhachaidh bho mhoch-thrath gu beul an anmuich; na pàrantan a’ cur criomag am beul nan eun òga, a chì thu a’ ruith ’s a’ leum gu tubaisteach an deidh nan cosnaichean. Tha iad a’ tighinn beò air meanbh chreutairean na talamhainn agus gràn is sìl nuair tha sin r’am faighinn. Chan eil iad idir cho salach ’nam beatha ’s ’nam beathachadh ’s a tha an dàimhean eile a dh’ainmich mi. Aithnichidh tu an ròcas o’n a’ bhall soilleir a gheibh thu mu bhun a guib. Bha mi riamh ’ga ghabhail ’na chomharra math air an là nam faicinn na ròcais a’ dol seachad sa’ mhadainn mhoich.

Tha a’ chathag gu math nas lugha na an ròcas agus beagan glais innte; bradach, bragail ’na dòigh, spaideil, spàgach ’na gluasad, agus gu tric air a cumail ’na peata aig cloinn. A’ chiad turus a chaidh mi riamh a Steòrnabhagh—’s cha b’ann an dé bha sin—tharruing ràcail nan cathagan m’aire is grunnag aca air mullach tighe. Cha chuimhne leam faicinn gin aca le cinnt ach dà uair eile o’n ám sin gu aon de bhliadhnachan a’ chogaidh mu dheireadh, 1942, tha mi smaoineachadh, nuair a bha feadhainn dhiubh a’ neadachadh sna simileirean an tighean a’ bhaile. Tha na h-eòin so an còmhnuidh a’ tadhal fàrdaichean falamh is làraich loma agus chuir e eagal air cuid, a bha de’n bheachd gum b’e sud a’ chiad tadhal aig na h-eòin, gur e manadh gu robh am baile gu bhith air a sgrios a bha anns na h-eòin so a bhith tighinn air chuairt, ach cha chreid mi nach eil beagan dhiubh a’ tadhal o bhliadhna gu bliadhna, ged nach fhuirich iad a h-uile bliadhna a thig iad.

(R’a leantaiun.)


[TD 360]

Mgr. Ailean anns a’ Cholaiste

[Dealbh]

An earran so air a deasachadh do Ghairm le Iain Lathurna Caimbeul, Fear Chanaidh. Anns na ceud àireamhan de’n raitheachan, thug e dhuinn “Leabhar Latha Mhgr. Ailein.”

Thogadh an dealbh so de’n t-sagart ainmeil ann an 1898, an uair a bha e suas ri da fhichead bliadhna a dh’aois.


FACAL BHO FHEAR CHANAIDH

Bha na h-earrannan a leanas air an sgrìobhadh le Mgr. Ailean Dòmhnallach sa’ bhliadhna 1880, nuair a bha e an Colaiste nan Albanach, ann am Valladolid. Ged nach robh e idir cho fileanta sa’ Ghàidhlig an uair sin agus a dh’fhàs e, bliadhnaichean ’na dheidh so, ann an Uibhist, bha e daonnan glé mhiadhail oirre. Mar sin, tha earrannan Gàidhlig dhe’n t-seòrsa so r’am faighinn air feadh leabhair <eng>notebook<gai> a bha e cumail aig an àm.

Bha corra sgoilear Gaidhealach anns a’ Cholaiste còmhla ri Mgr. Ailean, agus, mar a tha Mgr. Ailean ag innse dhuinn, rin iad leabhar no <eng>magazine<gai> làimhsgrìobhte ris an canadh iad An Gàidheal air feadh 1881. Tha lethbhreac dheth ann fhathast. On a bha a h-uile fear aca a’ cleachdadh far-ainm chan eil e furusda a bhith cinnteach có sgrìobh na h-earrannan a tha sa’ “Ghàidheal,” ach tha làmh-sgrìobhadh Mhgr. Ailein a’ tachairt (mura bheil mi air mo mhealladh) corra-uair fo chorra-ainmean. Bha e gabhail ùidh mhór ann am friamhachd nam facal, no philology mar a chanas iad an ám sin agus daonnan ’na dheidh.


[TD 361]

VALLADOLID, 1880–1881

IS truagh nach eil pàipeir Gàidhlig saor miosail againn coltach ris a’ Chatholic Progress. Pàighidh mise ceithir tasdan ’sa bhliadhna air a shon gu deònach nan robh e air a chur a mach.

* * * * *

Thionndaidh mi so (“Oithona”) bho’n Bheurla ann an dà uair gu leth gun fhaclair, air a’ chiad latha fichead de’n mhios deireanach a’ bhliadhna 1880.

Tha an sgeul ro-iongatach.

Chunnaic mi ’san t-seòmar ’sa bheil iad a’ cumail na(n) leabhraichean a bhuineas do’n Cholaiste, leabhar beag anns an robh an dàn so air a tionndadh gu Laidionn. Bha an leabhar sin air a chlò-bhualadh anns a’ Cholaiste a bh’againn bho chionn fhada ann an Aquhorties. Tha mi duilich a nis nach tug mi mach e nuair a bha cothrom agam.

Is truagh nach robh tuillidh leabhraichean Gàidhlig againn a mach a so. Chan eil againn ach an Tiomnadh Nuadh, seann leabhar Ceisdean a chaidh chur a mach ’san linn a chaidh seachad, an Cath Spioradail, Leanmhuinn Chrìosda, Bliadhna Theàrlaich, Sean Dàna le Oisean, Ulann is Orran, dà fhaclair, Gramar Foirbeis is Munro, Leabhar Ceisd, Leabhar-ùrnaigh, is earrann de Charaid nan Gaidheal.

Tha pailteas leabhraichean Beurla againn. Leugh mi tuille ’s a chòir dhiu sin mar tha. ’S mi bhitheadh air mo dhòigh an diugh nan do leugh mi uidhir ’sa Ghàidhlig ’s a leugh mi ’sa Bheurla. An latha roimhe thug mi mach Ossian’s Poems ann an trì leabhraichean, is leabhar no dhà eile, ach tha mi smaoineachadh gun leugh (mi) tuille bho’n Ossian na leughas bho na leabhraichean eile.

’S i mo bheachd-sa gur e dòigh anabarrach air son a’ Ghàidhlig ionnsachadh a th’ann an Oisian a thionndadh gu Gàidhlig bho na Bheurla gun fhaclair no cobhair sam bith ach do smaointean fhéin. Tha e ciad mìl’ uair na’s fhasa Ossian ’sa Bheurla thionndadh gu Gàidhlig, na tha e leabhar sam bith eile air a sgrìobhadh am Beurla, no Laidionn no cànan sam bith eile, as toigh leat a thionndadh gus ar Gàidhlig bhriagh fhéin. ’S adhbhar air so gu bheil na smaointean a tha sinn a’ faighinn ann an Oisian cho Gàidhealach ’s a b’urrainn a bhith.

Nach iongatach nach eil aon fhacal ’san Oisian air Dia sam bith. An robh creideamh sam bith aig a’ bhàrd? Theagamh nach faodadh bàrd no duine sam bith ach na sagairt no na draoidh ainm Dé ainmeachadh air son onoir a thoirt dha. Shaoileadh tu gun robh reusan air choireigin mar so aca, no cia mar air an t-saoghal nach eil na bàird Ghàidhealach a’ cuimhneachadh an Dia?

* * * * *

Ardar

Thionndaidh mi ’n dàn ghoirid so bho’n Ghàidhlig gu Beurla ’s as deidh dhomh sin a dhianamh, dhùin mi ’n leabhar Gàidhlig, is dh’fhiach mi nam b’urrainn a’ Bheurla a thionndadh air ais gus a’ Ghàidhlig bho’n do thionndaidh mi i. ’S i dòigh ainneamh math a tha so gu dòigh-labhairt a’ Ghàidhlig ionnsachadh. Cuiridh mi a’ Ghàidhlig ma tà air aon taobh, ’s a’ Bheurla air an taobh eile.


[TD 362]

Tha h-uile facal ’sa Ghàidhlig mar a bha iad ’san dàn. Bha an crioman cho goirid ’s gu robh (e) furusda gu leòir na faclan Gàidhlig a chumail ’nad chuimhne. Nan tionndaidhinn dàn fhada bho’n Ghàidhlig, ’s mur toisiachadh mi (sic) gus a’ Bheurla thionndadh air ais air son seachdainn no co’la diag, cha bhitheadh e cho furusda uile gu léir a h-uile facal a chur sìos dìreach mar thathas ’gam faighinn’ san dàn fhéin. Fiachaidh mi sin a dhianamh uair air choireigin. Mar bi an tionndadh cho math, dé’n dolaidh? Ionnsaichidh (mi) pailteas fhaclan Gàidhlig, is nì no dhà mu dheidhinn deagh-dòigh-labhairt an Gàidhlig.

Sgrìobh mi an taobh so air maduinn Di-Ciad-Aoine 21 Dec. ’sa bhliadhna 1880.

* * * * *

Oidhche Di-Ciad-Aoin’

Chan eil leasan eile againn gus an dara latha as deidh a’ bhliadhna (sic) Ur. Nach mi tha duilich!!! Tha m’anam trom le mulad. Tha mo chridhe a’ bristeadh le bròn. Tha mo shùilean a’ struthadh le deòir. Tha mo cheann a’ snàmh an ceò.

Is truagh mi ’nam aonar,
Gun leabhar no peann ’nam làimh;
Tha mi mar leanabh lag fann
Air a sgaradh bho mhàthair.

Ach feumaidh mi cluich uaireigin. ’S nach eil an t-am so cho math ri am eile. Ma chluitheas càch, car son nach bitheadh mo chuid spòrs agamsa? Is subhach am na Nollaig. Tha e glé chridheil a bhith suidhe mu chuairt aig an teine ag éisdeach ri sgeulan an am a chaidh seach ’s a losgadh cnothan is ubhlan.

Bha mi coiseachd leis a’ Ghille Dubh an nochd. Thòisich sinn air bruidhinn air na bha dol a thachairt mu Dhi-Dòmhnaich Càisg an ath-bhliadhna. Feumaidh sinn Fàilt’ a chur air ar fear-riaghlaidh ann an Greugais, an Laidionn, am Beurla, an Gearmailteach, am Fraingeis, an Spàinteach, ’s ann an Gàidhlig. Bithidh sin anabarrach. Ach a sheòid, có as a tha a’ Ghreugais ’s a’ Ghearmailteach dol a thighinn? Bithidh e furusda gu leòir fàilt’ a chur air ’sna canain eile. Ach tha dòigh air gach nì air a bheil miann againn. Tha sinn an dòchas gun tig Maighstir Uilleam a mach le sagart eile. Tha mi creidsinn gum bu Maighstir Uilleam Mac na Cathaig* an so. Tha e ’san Fhraing an dràsd ’s cha bhi duilich dha tighinn ’gar n-ionnsaigh. Bu toigh leam fhaicinn a rithisd, oir ’s e sagart math, naomh, tapaidh a th’ann.

* An t-urr William Dawson.

Tha gealach a’ siubhail na speur
Gun neul a’ cur a gnùis fo smalan,
Tha na reultan soillse a’ leumnaich le àigh
’S iad aobhach, ’s ise ri gàire;
Trà dhùisgeas a’ ghrian ’sa mhaduinn bho suain,
’S a dh’éireas i gu oidhche is ceò a ruag,
Le caithream binn a chridhe
Chuireas fàilt air sagart dìleas.

* * * * *


[TD 363]

Aig am na Nollaig leughaidh mi an leabhar air a bheil mar ainm <eng>“Smith’s Poems.”<gai> Cha n-e leabhar Beurla a th’ann idir, ach leabhar de sheann dàna a sgrìobh Oisean, Ulann is Orran. Thionndaidh mi a’ chiad dàn a tha ’san leabhar gu Beurla mar tha cho math ’s a b’urrainn, ach tha mi cinnteach gun d’rinn mi móran mearachdan. Leugh mi “Tiomna Ghoill,” “Diarmid,” “Trathuil,” “Losga Themra” is “Ardar.” Cha mhór as fhiach Dan an Deirg no Tiomna Ghoill’. Tha Trathuil is Diarmaid glé laghach, ’s bu toigh leam Ardar cuideachd.

Bu toigh leam nan tòiseachamaid an “Gàidheal” a chur a mach a rithisd aig am na Nollaig. Bithidh pailteas tìm againn an sin. Sgrìobhaidh Dai, is an Torc, ’s mi fhéin. Bu toigh leam a bhith cinnteach gum faigheamaid cobhair Dhunnchaidh is cobhair an t-Saoir. Tha mi cinnteach mar thà nach sgrìobh an Glasach facal ’gar n-ionnsaigh a chaoidh. Ach dé ’n dolaidh? Thigeamaid air adhart a h-uile buille cho math as aonais.

* * * * *

Là Nollaig (1880). Bha mhaduinn fliuch ach cha do chuir sin dragh oirnn. Las sinn teine is bha pailteas cnothan ’s ubhlan againn. Bha ceòl againn cuideachd. Bha sinn uile cridheil gu leòir. Fhuair mi litir ’sa mhaduinn bho m’ bhana-charaid Mór. Chuir i deich tasdan gam’ ionnsaigh. Tha mi móran ’na comain. Ma bha mi am fiachan leis an fhear-riaghladh chan eil mi nise. Chuir i fhéin is Tearlaid* (i.e. Charlotte) dealbhan beag gu m’ ionnsaigh-se ’s a dh’ionnsaigh Deòrsa.

’San fheasgar chaidh sinn a mach do’n Eaglais Mhór, los gun cluinneamaid na <eng>“Villencitos,”<gai> ach cha robh iad ann idir. Bha na straidean uabhasach salach. An déidh dhuinn tilleadh, bha tì is oransean againn. Chluich an Tòiseach† air fhiodhull air ar son. Ghabh Donnchadh òran Gàidhlig. Tha fios aig air pailteas dhiu. As déidh an tì òl ’s an t-òran dol mu chuairt, ghabh sinn ri na Cuthagan. Chluith sinn dà uair, ’s choisinn Donnchadh an dà uair. Bha sinn a’ bruidhinn air a’ phàipeir-naidheachd Ghàidhlig.

Là N. Steaphain. Bha mhaduinn fliuch. Bha sinn ag iarraidh cluith ach cha robh ball againn, ’s cha b’urrainn ball a dhianamh chionn ’s gum b’e Di-Dòmhnaich a bh’ann. An déidh dh’innse Donnchadh dhuinn gum fiachadh esa ar Gàidhlig a cheartachadh mun reachadh a chur ’sa phàipeir. Tha sinn móran ’na chomain air son sin.

Bha tì, is ceòl, is cluith againn an nochd cuideachd. Choisinn Uilleam ’s mi fhéin na leabhraichean. Chaidh ceathrar a mach ’san fheasgar, ach bha an làr ro-bhog.

Là N. Eòin. Tha mhaduinn math gu leòir. Thàinig triùir Shasunnaich a nall air son fiodhull an Tòisich, us ged a bha fios aca gun robh feum aig’ fhéin oirre, thug iad leò i. Tha e coltach riu, na trusdairean mhì-mhodhail. Chaidh cuid dhiu a mach a chluith leis na Sasunnaich aig braigh-bhaile leis a’ bhall mhór. Cha deach mise mach leò. Bha mi fuaghal ball a rinn Daibhidh, ’s ag éisdeachd ris


* “Aunt” aige.
“† Iain Mac an Tòisich, a bha ’na shagart ann am Bòirnis ’na deidh so.


[TD 364]

an Tòiseach ’s e feadaireachd air biast de <eng>“requito”<gai> mar a their iad riu ’sa Spàinde. ’San fheasgar chaidh sinn a mach. Bha mise coiseachd le Daibhidh ’s bha sinn a’ bruidhinn an Gàidhlig, ’s air a’ Ghàidhlig fad an tìm. Tha e glé dheònach gun tòisich sinn am pàipeir. Bha tì, etc., againn. Fhuair an t-Easbuig an leabhar an nochd. Thug an Tòiseach ubhlan òrbhuidh, is ubhlan-granaideach is <eng>cigarros<gai> dhuinn an nochd chionn ’s gum b’e so là-fhéill-Eòin, oir ’s e Iain as ainm air-sa cuideachd.

Thàinig litir bho Mac na Cathaig an diu. Dh’innse e gun robh am madadh alluidh no ’n t-iasg an Dun-Eideann an drasd, ’s gun robh e ’na bheachd a bhith ’na shagart fhathast. Thàinig litir bho Iain Coilltean an diu. Tha e ’n Cille Mhàrnaig fhathast. Fhuair e cothrom a bhith ’na shagart an Caisteal Dubhghlas, ach cha do ghabh e e.

Là nan Naoidhean Neochiontach. Chaidh mi mu chuairt ’sa mhaduinn is dh’fhaighnich (mi) dhe’n t-Saor ’s dhe’n Tòiseach an robh iad toileach an còmhnadh a thoirt do’n phàipeir-naidheachd aon uair a thòisicheadh i. Thuirt iad gun dianadh iad an cuid sgrìobhadh. Cha deach an caramh a’ Ghlasaich, tha e miodhanach leisg.

Bha mhaduinn fliuch. Bha Daibhidh ’s mi fhéin is Donnchadh a’ bruidhinn air an litreachadh an Gàidhlig. Tha Daibhidh ’ga thuigsinn gu math. Chaidh sinn a mach ’san fheasgar is chluith cuid dhinn leis a’ bhall-cois comhla ris na Sassunnaich. Bithidh cleasan aca an ath-oidhche. Fhuair mi pàipeir a bha sealltuinn an clàr-innse a bhitheadh aca. Tì etc. againn. Choisinn Donnchadh an leabhar a chuir Mac na Cathaig g’ar n-ionnsaigh. Tha mi toilichte gun d’fhuair Gàidheal e. Sheinn Donnchadh an nochd “Iseabail Nic Aoidh” is thug e orra creidsinn gum b’e marbhrann Mhic Coinnich a bh’ann. Sheinn mi fhéin òran Gàidhlig an oidhche roimhe air son a’ chiad uair air dealachadh a’ Phrionnsa le Fionnaghal Nic Dhòmhnaill. Rug Mgr. Seumas air Daibhidh ’s e feadaireachd ’sa mhaduinn.

Là N. Thòmais. Bha ghaoth ro-àrd ’sa mhaduinn. Cha d’éirich an Tòiseach aig sia ’sa mhaduinn. Mu naoi uairean thòisich a’ ghrian ri gnùis fhéilidh a chur a mach bho na neulan. Chaidh sinn a chur fàilte air Maighistir Daibhidh. Thug e cluith dhuinn air son an dà uair. Chaidh sinn a mach do’n chladh. Thug na Sassunnaich dhuinn ’san fheasgar <eng>Sent to the Tower<gai> is Pàdruig Blac. Cha mhór a b’fhiach a’ chiad nì, ach bha Pàdruig ro-mhath. Bha òran math aca “Uabhasach Tapaidh.” Nuair a phill (sinn) smaoinich mi nam b’urrainn duine Rob Ruadh a thionndadh gu bhith ’na opera, gum bitheadh (e) toghta air son latha ’n fhear-riaghlaidh. An toiseach bhitheadh am Bàillidh againn am fiachan a cómhradh leis na daoine dha’n robh e am fiachan is dhaibhse dol a mach a’ cuimhneachadh gu robh aig Rob Ruadh dà chiad punnd Sassunnach a bhuin dha-sa, ’s a’ cur roimhe gun reachadh e air an son. Tuathanaich is Saighdearan ann an tigh-òsda, “Am fòghnan ’s a’ Phìob” ’s am Bàillidh tighinn a stigh ’s a’ sabaid. Niall is Rob a’ bruidhinn air a’ chogadh a bh’aca ’n aghaidh na Sassunnaich (sic)—Am Bàillidh ’nam measg. Na Sassunnaich a’ tighinn faisg bho Thornton—am batail—am Bàillidh bochd. Rug iad air Rob. Am Bàillidh dol dhachaidh a’ tachairt


[TD 365]

air Rob—faighinn an t-airgiod, is Rob gealltuinn dol dhachaidh leis do Ghlaschu chionn ’s gu bheil e cunnartach. A’ chùirt a’ brath am Bàillidh dhìteadh nuair a thàinig e fhéin is Rob a stigh.

Là N. Sheumais. A’ bruidhinn leis a’ ghille dubh air opera. Thuirt (e) gun do shaoill leis gum b’urrainn opera a dhianamh dhe Rob Ruadh ged nach duirt mi aon fhacal mu dheidhinn. A sin chaidh sinn a bhàn do seòmar na(n) leabhraichean is sgrìobh sinn ar smaointean air crioman pàipeir. Bhitheadh i air a h-ainmeachadh Turus do’n Ghàidhealtachd, is thòiseachadh leis a’ Bhàillidh ’na bhùth ’s an Sassunnach Frannsaidh a’ tighinn a stigh ’s ag innse gu robh (e) deas air son an Turu(i)s. Dhianadh am fonn <eng>Le Continoy<gai> ainneamh math air son deireadh a’ chiad earrainn, etc. etc.

An Là mu dheireadh ’sa Bhliadhna. Chuir mi air falbh litir do mo charaid an Sagart an Dailiobrog.* Bha litir bho Mac na Cathaig an diugh. Thug Deòrsa pailteas tombac dhuinn an diugh chionn ’s gum b’e so an latha air an do dhùisg e ’na dhuine. Thug e leabhar <eng>Manual de Confessores<gai> do’n fhear a choisneadh e aig na Cuthagan e (sic). Choisinn Uilleam e. Sgrìobh an Tòiseach do D(h)ouai air son a’ Chalaiph am Bagdad. Bha Daibhidh ag ionnsachadh “Nach tig thu air t’ais a rithist” an nochd. Bha <eng>eclipse<gai> na gréine ann an diugh.

Là na Bliadhna Uire. Thòisich sinn An Gàidheal an diugh. Gum bi e fada beo! Bha beagan reothadh ann an raoir. Bithidh chiad earrann de’n “Ghàidheal” sgrìobhte a màireach. Mo bhannag ort! Ciad mìle fàilt’ oirre.


* Rev. (an deidh sin Mgr. Canon) Alex. McKintosh.

[Sanasan]


[TD 367]

Aonghus Greum agus Alasdair Mac-a-Phearsoin
Le CREAG-GHUANACH

B’E Aonghus Greum a Leódhus agus Alasdair Mac-a-Phearsoin, no mar theirte ris Alasdair Mór, a Uibhist-a-deas, dà shàr cho calma agus cho foghainnteach ’s a sheas a riamh am bonn bròige, anns na h-Eileanan an Iar co-dhiùbh. Bha iad le chéile, mar as gnàth le an seòrsa, anabarrach stòlda agus ciùin ’nan giùlain, agus cha shaoileadh neach le coinneachadh riutha air a rathad mhór gu robh iad ach mar dhaoine cumanta anns an t-sreath. Tha sgeula ghoirid air innse air gach fear dhiubh a nochdas am foghainnteachd. Bha Alasdair Mór aon fheasgair brèagha samhraidh a’ tighinn dhachaidh a Loch-nam-madadh le trom-luchd air an each bhuidhe anns a’ chairt. Aig dìreadh leathad Langais thòisich an gearran a’ sgìtheachadh ’s a’ leigeil ann cho mór agus gum b’fheudar an t-each a thoirt as a’ chàrn agus a cheangal an deidh na cairt. Chuir an sin Alasdair an t-slabhraidh dhroma m’a ghuaillean fhéin agus ghabh e suas am bruthach leis a’ chàrn luchdaichte mar bha e air an each roimhe sin. Rug marcaiche sgoinneil o’n Taobh-an-Iar air agus dh’fheòraich e dheth dé bha ceàrr air an each bhuidhe agus dh’innis Alasdair gu socrach dha gu robh an t-each sgìth agus nach robh e ag iarraidh a bhith trom air. “A bheil thu ag iarraidh cuideachadh?” ars am marcaiche. “Tha mi coma ged a phutadh tu a’ chairt gu mullach an leothaid,” ars Alasdair. Thainig an Siarach bhàrr an eich agus thòisich e a’ putadh gu dìchiollach, ach cha b’fhada gus an robh fhallas a mach agus ged a sguir e car tiotan a leigeil analach cha do stad an càrn. Nuair a chunnaic e sin ’sann a thòisich e a’ leigeil a chudthrom air a’ chàrn, ach lean an càrn air adhart mar a bha e roimhe. Ghabh an duine leithid a dh’iongnadh ’s gur ann a smaoinich e an tuilleadh dearbhaidh a chur airsan a bha a’ tarruing a’ chàirn, agus thòisich e le uile dhìchioll a’ tarruing na cairt an comhair a cùil ach cha tainig maillead sam bith ann an astar a’ chàirn. Nuair a ràinig iad mullach an leothaid leum am marcaiche do’n dìollaid agus anns an dol seachad dha thug Alasdair còir taing dha airson a’ chuideachadh ghasd a thug e dha.

Air do Aonghus Greum a bhith dol dhachaidh a baile Steòrnabhaigh aon là maille ri ochdar fhear thòisich deasbaireachd eatorra mu chreig-cloiche bha ri taobh na slighe. Chuir Aonghus geall r’a chompanaich, airson leth bhodach uisge-bheatha nach cuireadh iad le chéile car de’n chloich. Thòisich na fir le chéile air a’ chloich ach an deidh am fallais a thoirt a mach gus an robh braon agus ceò de am malaidhean cha chuireadh iad gaoth eadar i ’s làr. Thòisich an sin an Greumach fhéin ’na ònrachd oirre agus chuir e gu furasda car thar char dith an aghaidh na bruthach thairis air an rathad mhór far a bheil i ’na laighe gus an là an diugh, mar chuimhneachan balbh air spionnadh agus lùth a’ churaidh ghreimeil sin a thug na tulgaidh ud dhi do’n dìg.


[TD 368]

Nise thachair gun do choinnich an dithis laoch so aig aon ám ri chéile ann an Loch-nam-madadh. Bhiodh bàta sònraichte anns an ám sin ri togail nam fear anns na h-eileanan uair sa’ bhliadhna gu dhol do’n “luing” a Ghrianaig. Bha móran de Leódhasaich agus de dh’Uibhistich cruinn aig an ám agus a chionn ’s gu robh ainm Alasdair Mhóir agus Aonghuis Ghreim air dol fad agus farsuing a thaobh an treise, bha e ’na nì annasach gun do thachair iad aghaidh ri aghaidh air an là ud, agus thubhairt sgeigire beag de Hearach a bha làthair “Nach fhiach sibh aon leth-dusan sìnnteag air a chéile ach an dearbh sinn có as fheàrr.” “Dé math ged a dheanamaid sin,” arsa Aonghus Greum,” ’s nach eil anns na Hearadh agaibh na chuireadh o chéile sinn a rithisd.” Le sin ghabh an dithis fhuirbidh sin car làimhe de chéile agus b’iad dithis a bu shìtheile bha an Loch-nam-madadh air an là ud. ’Se am fear as lugha feum gu tric as motha ni de ghleadhraich agus de sgeig, agus fanaidh am fear a tha ’n fhìor chomas air a làimh anns an t-sreath-chùil gu ám na feuma.

[Sanasan]


[TD 371]

Cuireideas Cuirte
Le CALUM LAING

GABHAMAID ceum air ais dà ghinealach, agus thigibh còmhla rium gu Cùirt an t-Siorraim an Lochnamadadh. Leigidh sinn ar n-anail gu tosdach air an t-suidheachan chùil as fhaisg air an dorus. Eisdidh sinn ris gach cuspair a thig air adhart, ma seach mar a shéidear na builg. Chluinn sinn cùis-chasaid, cùis-dhìtidh is cùis na còrach. Chì sinn a bheil a’ chòir mar a chumar i, ’s có ’s fheàrr caraid sa’ chùirt na crùn san sporan.

A’ chiad làtha a sheallas sinn a stigh, ’s e Siorram Seatha a tha anns a’ chathair. Tha e a’ fuireach daonnan an Lochnamadadh agus smior na Gàidhlig aige. Chan eil feum air eadar-theangair ann.

Tha Tormad Mac Mhurchaidh air a tharraing le Ruairidh saor air son prìs leapach. Tha an ceasnachadh a’ dol mar so:—

SIORRAM—“An do rinn Ruairidh leab ùr dhut, a Thormaid?”

T.—“Rinn. le ur cead, seòrsa.”

S.—“An do phàidh thu Ruairidh?”

T.—“’S mì nach do phàidh!”

S.—“Carson nach do phàidh thu rud a fhuair thu?”

T.—“Cha do chuir e crìoch oirre.”

S.—“’S iongantach sin. Dé tha thu a’ ciallachadh?”

T.—“Tha sud mar sud. Cha do chuir e sgeilp innte.”

S.—“Dé am feum a tha agad air sgeilp?”

T.—“Nach fheum mi a’ phìob ’s an tombaca ’s bocsa choinnein a bhith far an ruig mo làmh orra ’s nach ruig làmh eile gun fhios domh?”

S.—“An do chuir thusa, a Ruairidh, sgeilp innte?”

R.—“Cha do chuir.”

S.—“Cuiridh tu sgeilp san leabaidh ’s pàidhidh Tormad thu. Nach pàidh, a Thormaid?”

T.—“Pàidhidh, air a bhois a h-uile sgillinn, an dearbh mhionaid a chuireas e crìoch air an leabaidh.”

An là-arna-mhaireach chunnacas Ruairidh le sàbh is òrd air a ghualainn is déile ’na achlais a’ dol gu tigh Thormaid.

Tha Iain Mac Alasdair ’ic Iain an sin air a ghairm. Chan ’eil ann ach buaireas beag nàbachd. Tha a choimhearsnach airson Iain a bhacadh o bhith gabhail aithghearrachd tarsuinn a chuid iomairean.

SIORRAM—“Am bheil cairt agad, Iain?”

I.—“Tha.”

S.—“Am bheil each agad?”

I.—“Chan eil.”

S.—“Dé feum a nì cairt gun each dhut?”

I.—“Tha deagh làir agam.”

Thug an Siorram binn a mach air taobh Iain!

Chan fhaigh a’ Ghàidhlig bàs ach fhuair an Siorram Seatha, aig aois abaich. Bu mhuladach le ciontaich (cha robh iad lìonmhor) agus


[TD 372]

neochiontaich gur e Sasunnach a thàinig ’na àite. B’e an t-àrd mhaor-sìthe an Lochnamadadh, MacEanruic, a bh’air a thaghadh mar eadar-theangair. Agus bha sin aige ri dhèanamh, a chionn nach robh bheag de’n Bheurla Shasunnaich aig inbhich an Eilein Fhada san ghinealach ud. Rud nach do chuidich an siorram ùr, ’s ann air dòigh Athandaimh a bhruidhneadh e.

Latha bha sud ’se bodach a Lochachàrnain, Aonghas Mac Néill ’ic Aonghais, “rob-fhiasagach glas air dhroch sheasamh cas,” a bh’ ann am bocsa nam mionnan an toiseach, ’s gun aon fhacal de’n chainnt Shasunnaich ’na cheann.

SIORRAM (ri MacEanruic).—<eng>“Tell him that he is to be put on oath; that he is to hold up his right hand; and that he must repeat exactly the words I say.”<gai>

MACE.—“Tha an Siorram ag iarraidh ort do làmh dheas a chumail suas; agus feumaidh tu mionnachadh, a’ ràdh a h-uile facal a their e dìreach mar a their e iad.”

AONGHAS—“Nì mise sin.”

S.—<eng>“I swaya (swear) . . .

A.—“I swaya . . .<gai>

Cha chuala an Siorram dad riamh a bha cho fìor choltach ri ghuth ’s ri chainnt fhéin. Rinn e lasgan gàire—cha b’urrainn dhà leasachadh. Rinn, agus na bha’n tigh na cùrtach.

Aig an ám ud bha Iain MacAonghais, duine coibhneil, éibhinn ’na mhaor-sgoile, agus aige ri clann Uibhist a Tuath a thrusadh a steach do dhusan sgoil feadh an eilein. Bhiodh pàrantan a thigeadh geàrr san dleasnas so air an toirt gu cùirt le Bòrd na Sgoile. Thachair sin do Dhomhnall MacFhearghais, duine bha seachad air leth-cheud mun do phòs e. Bha an aona mhac, Niall, air eiridneadh ro chùramach, ged a bha e cho slàn ri ròn. Nam biodh fras no fuachd ann chan fhaodadh e dol do’n sgoil. Dh’fhàg sin athair aig cùirt an là ud. O, nach robh facal Beurla aig Domhnall, thainig air MacEanruic eadar-theangachadh air a shon.

SIORRAM—<eng>“Ask him why he is not keeping the boy in school regularly.”<gai>

MACE.—“Carson nach eil thu a’ cumail a’ ghille san sgoil cunbhalach. Feumaidh tu an t-aobhar innse do’n t-Siorram.”

DOMHNALL—“Chan eil brògan aige.”

MACE.—<eng>“My lord, he says the boy has no boots.”<gai>

S.—<eng>“Tell him that I don’t accept that as a valid excuse.”<gai>

MACE.—“Tha an Siorram ag ràdh nach seas sin mar leisgeul idir.”

D.—“Faighnich dheth an robh brògan aige fhéin an uair a bha e dol do’n sgoil.”

Chrom MacEanruic a cheann ’s thòisich e air slìobadh fhiasaig——bha sin air, fiasag fhad liath. Ach aon fhacal cha chanadh e.

S.—“You must repeat the man’s words in English for me.”

Cha leigeadh a nàire le MacE. sin a dhèanamh ’s dh’ fhan greis sàmhach.


[TD 373]

S.—<eng>(firmly).—“I insist.”

MACE.—“My lord, he told me to ask you if you had boots yourself when you went to school”<gai>

Dh’ éirich an siorram ’na chabhaig far na cathrach, thug e ceum no dhà chun na cagailt a bh’ air a chùlaibh, thog e brod-grìosaich ’s lean e tacan air brodanachadh an teine. Chan fhaiceadh an sluagh a bha’n làthair aodann, ach chunnaic iad gun robh e air chrith, a fiachainn ri a ghàire chasg. An uair a fhuair e sòlaimteachd air a ghnuis a rithis, thionndaidh e ’s dh’ iarr e air an eadar-theangair innse do Dhomhnall nach rachadh a dhìteadh an turus so, ach gu feumadh e Niall a chumail san sgoil cunbhalach; agus gu robh aig Domhnall ri tighinn a steach d’ a sheòmar nar a sgaoileadh a’ chùirt. Sin mar a bhà.

Thuirt an siorram mar so ri Domhnall: “Thug thu gàire orm an diugh, is thug thu làithean toilichte m’ òige ’nam chuimhne. Bha brògan agam nar a bha mi dol do’n sgoil; ach shuidhinn air fàl an rathaid, thilginn dhìom iad is chuirinn am falach iad ann an toll gàrraidh aig a’ chiad tionndadh a bha ’gam thoirt a fianuis mo dhachaidh. Chuirinn orm iad a rithist air mo thilleadh. Bha mi air son a bhith casruisg mar a bha gillean eile aig an ám ud. Ach gheibh thusa brògan ùra, aodach is rud sam bith eile dh’fheumas Niall. Chì mise fear na bùtha rithist is pàidhidh mi é.

Sud Domhnall sìos ’na ruith gu bùth Iain ’ic Eachuinn le litir an t-siorraim ’na làimh. Ged a bha còrr is deich mìle aige ri mharcachd dhachaidh, cha do rinn e turus riamh cho inntinneach. Bha pasgain a bha feudalach da-rìribh ceangailte ris an dìollaid. Fhuair an siorram còir a bheannachadh. Nach bu mhath a b’ airidh esan air a sin?

[Sanas]


[TD 374]

An Sgeilp Leabhraichean

<eng>Folksongs and Folklore of South Uist,<gai> le Margaret Fay Shaw (Routledge agus Kegan Paul Ltd., Lunnainn. 50/-).

Tha sinn cinnteach gun toir a’ chuid as motha de ar luchd-leughaidh sùil gheur air prìs an leabhar so mus ceannaich iad e. Is duilich gu dearbh cho daor ’s a tha leabhraichean air fàs, ged a tha mi smaoineachadh gu bheil nas lugha prothaid aig na clò-bhualadairean na bh’aca roimh ’n chogadh. Ach chan eil prìs an leabhar so thar cuimse, oir cha b’ann an asgaidh a chaidh a dhèanamh, leis na th’ann de dhealbhannan is de cheòl. Cha leiginn a leas eadhon an leisgeul sin a dhèanamh airson na prìse. Is geal as fhiach e an t-airgead airson na tha ’na bhroinn.

’Se bana-Ameireaganach a bha anns an ùghdar mus deach i a dh’fhuireach a dh’Uibhist a Chinn a Deas anns a’ bhliadhna 1929. Chuir i seachad faisg air sia bliadhna ann an Gleann Dail anns an eilean sin, agus dh’fhàs i anabarrach ceangailte ris a’ bhaile sin agus ri na daoine a bha i beò ’nam measg. Tha iomradh coibhneil blàth-chridheach againn an so air na daoine is na mnathan a bha sin, is chan e a h-uile baile no a h-uile sluagh a gheibh carragh-cuimhne cho snasmhor no cho buan—bithidh e da-rìribh nas maireannaiche no umha.

’Se ceòl is òrain bu mhotha a bha air ùidh Mairead Fay Shaw, no mar a theirte rithe an diugh, Bean Fear Chanaidh. Ach saoilidh mi gur h-e an nì as luachmhoire de’n leabhar gu bheil i a’ fiachainn ri dealbh a thoirt do’n t-saoghal a muigh air caithe-beatha an t-sluaigh anns a’ bhaile so o chionn còrr is fichead bliadhna. Thainig iomadh atharrachadh air a’ bhaile bho’n uair sin. Is iongantach gu faicear an diugh a’ chas-chrom a’ dol an sàs ach glé ainneamh, is chan eil fhios agam a bheil aon teine am meadhon an làir ann an diugh. ’Se gnothaich gun chiall a bhiodh ann a bhith caoidh nan nithean sin air an sgàth fhéin. ’Se aobhar caoidh a bhiodh ann nan d’fhalbh, mar a thuirt am bàrd Iain Gobha, spiorad a’ Charthannais a bhà, a rèir sgeòil is a rèir ar fiosrachadh fhéin, co-cheangailte ris na seann rudan sin, is ma dh’fhalbhas eòlas nan daoine air an litreachas fhéin agus an uaill ’nan ceòl is ’nan cànain. Ma dh’fhalbhas, is math an cunntas so a bhith againn.

Tha cunntas againn cho mionaideach anns an leabhar so air Gleann Dail ’s a th’againn air baile sam bith air a’ Ghaidhealtachd. Chì sinn dealbhannan nan tighean, a muigh ’s a stigh, dealbhannan nan daoine ’s iad aig mòine, aig buain, ag càradh nan lìon, a’ snìomh is a leithid sin. Tha móran ann mu dheighinn Mhàiri is Pheigi Anndra, oir b’ann còmhla riutha-san a bha a’ bhan-ùghdar a’ fuireach. Chì


[TD 375]

sinn dealbh de Mhàiri ’na suidhe ri taobh a’ ghealbhain is Uilleam Dona ’na h-uchd—’se sin an cat! Chì sinn Peigi a’ bleoghan na bà, Bean Ruairi a’ Chùbair a’ càrdadh, Bean Iain Chlachair am measg nan caorach, saoitheanan ’gan tiormachadh air an fhence air bialaibh tigh Ghilleasbuig Mhic Cormaig. Tha grunn de na sgeulachdan a dh’innis Seonaidh Caimbeul air an cur sìos an so am Beurla; tha cunntas ann air leigheasan a bha ’gan dèanamh, air seanfhacail is tòimhseachain a bha air bilean an t-sluaigh gu coitcheann, agus gu h-àraidh air an h-òrain a bhiodh iad a’ seinn, is iad a’ snìomh is a’ luadhadh, a’ bleoghan na bà is a’ tàladh an leanaibh bhig. Tha ceud ’s a naoi de na h-òrain sin anns an leabhar, cuid aca is dha no trì de dh’fhuinn eadardhealaichte riutha, is beag no mór de dh’fhiosrachadh mu’n deighinn—càit eile a bheil iad r’am faighinn, no an sgeulachd tha ceangailte riutha. Tha òrain ann bho’n t-siathamh linn deug gu ruig an là againn fhìn, cuid a rinneadh air tir-mór, cuid a Leódhus, as na Hearadh, as an Eilean Sgitheanach, a Barraidh, gun luaidh air Uibhist fhéin. Mar as trice tha iad air an cur sìos mar a bha iad air an seinn ann an Gleann Dail, ach an corra àite tha iad air an leasachadh is air am mìneachadh. Chan aithne dhomh càit eile a faigheadh duine co-chruinneachadh de’n mheudachd so de cheòl is de dh’fhacail a tha cho earbsach ri so, mura faigheadh anns a’ chruinneachadh a rinn Frannsag Nic an Tolmaich, is a chuir An <eng>English Folksong Society<gai> an clò anns a’ bhliadhna 1911. Tha gun teagamh móran de dh’òrain ann an so nach eil ro phrìseil mar litreachas, ach cha bhiodh an cunntas iomlan as an aonais, oir chan iad as lugha a tha a’ toirt de thlachd dhaibhsan a tha ’gan seinn. Nan deanainn casaid idir an aghaidh an leabhair ’se so e; gu faigheadh duine sealladh na bu shoilleire agus na b’fharsuinge air fàs agus searg a’ bhial-aithris so nam biodh na h-òrain air an òrdachadh a rèir an aoise. Tha fhios gu bheil so duilich a dheanamh, anabarrach duilich air uairean, ach feumar a dhèanamh uaireigin, agus feumar mar an ceudna an ceòl a sgrùdadh is a mhìneachadh air an dòigh cheudna. Ach is dòcha anns an leabhar so gum b’e call a bhiodh ann fiachainn ri sin a dhèanamh, oir tha a iomchuidheachd fhéin aig an òrdachadh a thagh a’ bhan ùghdar. Tha i a’ leantainn dòigh an Ollaimh Otto Andersson air na h-òrain luadhaidh a rannadh; a thaobh a’ chuspair sin bu chòir a ràdh gu bheil alt ùidheil aig Seumas Ros anns an àireamh mu dheireadh de’n iris Eireannach Eigse, a’ buntainn ris an dearbh chùis tha so ann an dòigh chothromach.

Tha ar taing aig a’ mhnaoi-uasail Mairead Fay Shaw, agus aig a céile Iain Lathurna Caimbeul, airson an saothair ann a bhith a’ toirt dhuinn an leabhair luachmhoir so.

RUARAIDH MACTHOMAIS.

[Sanas]


[TD 376]

<eng>An Autobiography,<gai> le Edwin Muir.
(<eng>The Hogarth Press,<gai> Lunnainn. 18/-)

Am measg nan sgrìobhadairean Albannach anns an linn againn a choisinn cliù ann an litreachas na Beurla is iongantach gu bheil duine ann a thug bàrr air Edwin Muir ann am filidheachd. ’Sann ciùin, socair bunachail a tha móran de’n fhilidheachd aig, glé ao-coltach ris a’ mhór- chuid de’n bhàrdachd Bheurla a ghlac aire dhaoine, gu h-àraidh anns na bliadhnachan 1930-39. Nuair a bha bàird mar a tha Auden fo smachd na h-iomagain a bha a’ laighe air an Roinn Eòrpa aig an ám ud, agus sgàile an dubhachais thairis air an smuain, bha smuaintean Edwin Muir mar gum biodh iad socraichte air bunait na bu sheasmhaiche, agus mhair am bunait a bha sin nuair a chaidh bunaitean eile air udail.

’Se cuis-iongnaidh a th’ann, a réisd, a bhith a’ leughadh anns an iomradh so air a bheatha, mu gach trioblaid a rug air is gach buaireas a dhochann e. Ach chì sinn aig an aon ám fuaran a’ ghliocais is a’ chiùineis.

Rugadh e sa’ bhliadhna 1887 ann an Arcaibh. Bha tuathanachas beag aig athair, agus ged a rinn e imrich grunn thuruis shoirbhich leis gu math gus an robh Edwin Muir os cionn deich bliadhna. Is taitneach gu dearbh cunntas nam bliadhnachan sin, agus is furasda fhaicinn mar a dhrùidh iad air mac-meanmain a’ bhàird òig. <eng>We think and feel and believe immortally in our first few years,<gai> tha e ag ràdh, <eng>simply because time does not exist for us.<gai> Bha inntinn air a stòradh anns na bliadhnachan sin le iongnaidhean na cruthaidheachd—beò-chreutairean, teachd is siubhal nan ràithean, aodann fuinn is mara is adhair, cur is buain. Mu ám na curachd, tha e ag ràdh <eng>the world opened, the sky grew higher, the sea deeper, as the summer colours, blue and green and purple, woke in it. The black fields glistened ————.<gai>

Bha sin roimh Chogadh Africa, is chuir e iongantas orm cho coltach, ann an iomadh dòigh, ’s a bha caitheamh-beatha nan Arcach ri caitheamh-beatha nan Gaidheal. Bha sìth ann agus beothalachd, is bha daoine a’ tighinn beò gu nàdurrach, is bha biadh is sàsachadh ann do spiorad is do mhac-meanmain bàird.

Chreachadh an t-sìth sin gu math h-aithghearr. Nuair a bha Edwin Muir ceithir bliadhna deug thainig air athair an tuathanachas fhàgail, is thog e air a Ghlaschu, cuide ri theaghlach. ’Se sgeulachd dhubhach a tha Muir ag innse mu na bliadhnachan a thainig an deidh so. Air taobh stigh dhà no trì bhliadhnachan bha athair ’s a mhàthair, dithis de a bhràithrean agus piuthar dha marbh, is bha e fhéin an sàs ann an caochladh seòrsa obair anns a’ bhaile mhór, is gun e a’ faighinn riarachadh ann an gin dhiubh. Laigh smùid is salachair is bochdainn Ghlaschu air a spiorad, is ged bha e a’ fiachainn ri inntinn a chumail air ghleus, bha buaireasan agus droch shlàinte a’ toirt ionnsaighean garg air inntinn agus air a chorp. Tha móran aige ri ràdh as fhiach a leughadh air mar a thaobh e, aig an ám so, ri <eng>Socialism.<gai>


[TD 377]

Cha b’urrainn dà nì a bhith na b’ ao-coltaiche na na cunntasan a tha so air Arcaibh is air Glaschu, agus is dòcha gur h-e an earrann so aig toiseach an leabhair as fheàrr dheth. Tha co-fhaireachdainn agus léirsinneachd air am filleadh ’na sgrìobhadh, agus tha an sgrìobhadh fhéin ealanta snasmhor.

Aig aois dà bhliadhna dheug ar fhichead phòs e Willa Anderson, is chaidh iad le chéile a Lunnainn, is as a sin do’n Roinn Eòrpa—do’n Ghearmailt, gu ruig Seacho-Slobhacia, do’n Fhraing, do’n Eadailt, air ais a Shasuinn agus a dh’Albainn, is a rithisd gu ruig Prague is an Ròimh. Aig deireadh an leabhair tha e air ais an Albainn, mar cheann air Colaiste Newbattle Abbey, ach bho’n uair sin tha e air dreuchd fhaighinn mar Ollamh Filidheachd ann an Ameireaga. Chan urrainn dhuinn an so cunntas a thoirt seachad air gach turus a thug e, is gach atharrachadh a thainig air. Tha móran de thiamhaidheachd anns na cunntasan a tha e toirt dhuinn air a’ Ghearmailt agus air Seache-Slobhacia, gu h-àraidh an deidh a’ chogaidh mu dheireadh, is tha móran ann cuideachd a thogas inntinn duine—iomradh air càirdeas is air còmhradh, air smuain is air obair.

Chaidh a’ chiad phàirt de’n leabhar a chur a mach an toiseach an 1940, is chuireadh sia caibideilean ris o’n uair sin. Chan eil iad sin cho math ris a’ chiad fheadhainn, mar nach biodh blàth na h-òige orra, no mar gum biodh e duilich do mhac-meanmain an ùghdair an saoghal ùr an deidh a’ chogaidh a smachdachadh. Is dòcha cuideachd gu bheil e air fàs cleachdte ri bailtean móra, ri inbhe is ri comhfhurtachd, is nach fheàirrde a mhacmeanmain sin. Ach airson a’ chiad earrann, bu mhath leam a leughadh uair is uair fhathast ach an tuig mi nas fheàrr am bàrd so a thòisich air bàrdachd a sgrìobhadh an deidh bhith ’na ghille ann an oifis, is ’na chlàrc ann am factoraidh chnàmhan, aig aois cóig bliadhna deug ar fhichead.

Leabhraichean eile a fhuair sinn:

Irisleabhar Muighe Nuadhat, 1955 (Ri fhaotainn o’n Eagarthóir, Seosámh O Nualláin, Colaiste Phádraig, Magh Nuadhat, Eire. 3/-).

<eng>Loch Sunartside Memories,<gai> le Alasdair Camshron (“Taobh Tuath Earraghaidheal”) <eng>(“Oban Times. 3/-).<gai>

[Sanas]
