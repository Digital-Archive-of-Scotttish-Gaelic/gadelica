[TD 207]

NA CAIT AIG DOMHNALL MOR
le Aonghas Mac-a-Phì

Shuidh Dòmhnall air oir na leapa, a chasan mòra daingeann ris an ùrlar, ’s a làmhan tiugha paisgte; bha a mhala preasagaichte ’s a shùilean dorcha leis an iomagain a bha a’ ruith troimh inntinn. Ceithir thimcheall air, bha ceathrar neo còignear den sgioba ’s iad a’ feitheamh air Alasdair Ruadh, tòiseachadh air tarraing às Dhòmhnaill airson an uair mu dheireadh, oir b’e seo an oidhche mu dheireadh aig muir. “Seadh a Dhòmhnaill,” ars Alasdair le sgairt, ’s e a’ cur a dhruim an taic tallan na luingeis, “’s am bheil thu air a’ chùis obrachadh a-mach a-nis, eh?”

Dh’fhosgail Dòmhnall a làmhan. Sheall e air na boisean. Dhùin e a-rithist iad. Cha tubhairt e guth. Rinn e osna bheag.

“Tha cèis do bhranndaidh agad” arsa Alasdair. “Branndaidh math Frangach. Chosg e fichead not dhut, am port Mharsèilles. Thubhairt thu fhèin gun d’ fhuair thu bathar math dheth air bheag phrìs. ’S toigh leat fhèin ’s a’ bhean drùthag bheag dhen bhranndaidh an dèidh na dìnneir a-nis, nach toigh?” Stad e tiotan gus an do chlos a ghàireachdaich. “Am bheil càil a dh’fhios agad gu dè a’ chìs a bhios air?”

“Uill,” arsa Dòmhnall. Chrath e a cheann air a shocair. “’S dòcha nach bi na h-uimhir.” Shuidh e coltach ri beathach mòr sèimh, ga shàrachadh ’s e a’ feitheamh stad air an t-sàrachadh, ’s gun dòigh air a stad. “’S dòcha nach bi na h-uimhir,” ars esan a-rithist.

“Tha ’n stuth sin sia neo a seachd notaichean am botal,” arsa Alasdair ’s e a’ leantainn air. “Phàigh thusa nas lugha na dà not am botal. ’Se a’ chìs a th’ agad eadar an dà phrìs. Abair còig notaichean air dusan botal, trì fichead not . . . . . am bheil trì fichead not agad airson sin?”

Bha Dòmhnall a’ smaointean, mu dheidhinn an taigh beag snog aige san eilean . . . . . ’s air Mòrag, ’s air airgiod anns a’ bhanca, air a shàbhaladh airson telebhisean latha brèagh air choreigin; fear math le dealbh mòr furasda fhaicinn, do Mhòrag, airson na h-oidhcheannan fada aonaranach, nuair a bhiodh esan aig muir, ’s a dh’ fhaodadh ise a bhith a’ faicinn ’s ag èisdeach agus is dòcha gàire


[TD 208]

dhèanadh agus dìochuimhneachadh airson greise, gun robh i ’na h-aonar.

Agus ’s dòcha gloinne bheag branndaidh aig àm laighe, drùthag bheag, a’ laigheadh gu snog san stamag san dorchadas falamh. Bha e fhèin is Mòrag gu math còirde agus ’s math a bha fios aige cho trom ’s a bha am feitheamh, ’s bha nithean beaga mar telebhisean is branndaidh is rudan beaga eile a bhiodh e a’ toirt ga h-ionnsaigh, a’ cuideachadh. Ach cha do thuig e riamh gum biodh a’ chìs air luach fichead not do bhranndaidh . . . . .

Thog Alasdair a ghuth. “Am bheil trì fichead not agad airson drama a thoirt dhan bhean a h-uile h-oidhche an dèidh na dìnneir?”

“Chan eil” arsa Dòmhnall, ’s dh’èisd e ris a’ ghàireachdaich uair eile. “Innsidh mise dhut” ars Alasdair. “Bheir mise barail dhuit.” Chlos a’ ghàireachdaich. Thog Dòmhnall a cheann ’s e a’ coimhead ’s a’ feitheamh. “Tha mi air a bhith a’ smuaintean,” thubhairt Alasdair “’s tha e agam.” Stad e. Rinn e fiamh-a-ghàire. “Dèan cùiltearachd air troimh na Cuspairean, sin mar a nì thu, ’s cha bhi sgillin agad ri phàigheadh.”

Bha Dòmhnall air seo a smuaintinn e fhèin, ach rinn e fiamh-gàire ri Alasdair ’s e a’ crathadh a chinn mhòir air a shocair. “Cha bhiodh sin onarach,” ars esan, “ma tha lagh aca . . . . .” Chaisg a’ ghàireachdaich na bha air fhàgail agus shuidh e gu foighidneach gus an do chlos e. Bha na làmhan tiugha aige paisgte a-rithist. Cha robh reuson ann fiachainn ri innseadh dhaibh.

“Cha bhiodh e onorach!” bha Alasdair ag ràdh. “’Se sin an aon reuson! . . . . . Cluinn e? . . . . . Cha bhiodh e onarach? Innsidh mise dhuit gu dè a nì mi. Cuiridh mi geall ort, an deich ris an aon, nach b’urrainn dhut an cèis sin a thoirt troimh na Cuspainn, ged a dh’fhiachadh tu. Ciamar a tha sin matà? An deich ris an aon. Thoir beachd air.”

Shuidh Dòmhnall ’na ònar air oir na leapa, ’s e a’ coimhead gu cruaidh sìos air a làmhan, air a chasan ’s air an deice fhèin. Agus thàinig dithis do iomadh cait na luingeis a-steach ’s le sùil faiceallach air gach a chèile, leum iad suas air na glùinean mòra aige ’s shuidh iad a’ crònan ris. Chlaprann e iad air a shocair ’s e a’ bruidhinn ìosal riutha ’s a’ toirt toileachas bhon companas, fhad ’s a bha inntinn a’ coiseachd gu mall ceithir-thimcheall a’ cheist, a’ smuaintinn air Mòrag, air branndaidh, air Cusbainn, air Alasdair, ’s air gealltainn Alasdair.

Agus chùm na cait, a chompanaich, ri crònan ris, mar gum biodh iad a’ bruidhinn ris, ag innse rudeigin dhà, ag innse dhà . . . . Stad na làmhan mòra den chlapran. Sheall e gu geur air na cait. Chum iad a’ dol an crònan agus bha fiamh-a-ghàire a’ lasadh air Dòmhnall, ’s bha inntinn mu dheireadh aig fois . . . . .


[TD 209]

Rinn iad port dheth roimh mhadainn. Chuir iad crìoch air an obair. Chaidh Alasdair an grèim ann a-rithist. Chruinnich càch ’s iad a’ gàireachdaich. “Am bheil thu a’ dol a ghabhail mo ghealltainn matà” ars Alasdair. “Deich ris a h-aon? ’S cuid do chàich an geall ort cuideachd. Gu dè mu dheidhinn?”

“Uill” thubhairt Domhnall. Bha a làmhan sìos na phòcaidean. Thug e sùil air Alasdair, ’s thug e sùil air càch, ’s sheall e air a’ chèis bhrànndaidh air an leabaidh.

Air a shocair bhreab e a cheann ’s e ’g aontachadh. Tharaing e a-mach sporan beag leathair. “Tha leth-cheud not agam,” ars esan.

Chum am “bòsun” an t-airgead gealltainn.

Chruinnich iad uile aig uinneig an taigh-òsda, taobh thall na sràide bhon chidhe far am faiceadh iad taigh-a-Chusbainn. Nochd Dòmhnall an aodach tìr-mòr le a phoca-seòladair air a ghuaillean agus cèis mhòr aige ’na làimh, ’s e a’ dèanamh gu daingeann air an fhear-sgrùdaidh a’ feitheamh air. ’S ged nach robh iad a’ cluinntinn a’ chòmhraidh, bha iad a’ faicinn na bha a’ dol air adhart.

Chaidh an sgrùdaire troimhn phoca mhòr seòladair. Thug e suathadh air deise Dhòmhnaill agus rinn e grèim air a’ chèis. Dh’ abair Dòmhnall, “Chan urrainn dhomh sin fhosgladh dhuit.”

“Carson?” ars fear-a-chusbainn le blìon.

“Uill” arsa Dòmhnall, “tha e làn chait.” Bha aodann Dhòmhnaill mar ghealach mòr làn spàirn a’ feuchainn ri reuson a thoirt dhan sgrùdaire. “Tha mi a’ ciallachadh gum bheil ro-mhòr a chait againn air bòrd agus thubhairt an sgìobair rinn cuir às do chuid dhiubh.

“Deagh stòraidh,” ars an sgrùdaire, “cha chuala mi na b’fheàrr.”

“’Se ’n fhìrinn a th’ agam.” arsa Dòmhnall “Bha ’n sgioba deònach gu leòr an tilgeil a-mach air a’ mhuir. Ach ’s toigh leamsa cait agus bha mi ’n dùil nan toirinn air tìr iad, gum faighinn dachaighean dhaibh.” Bha fallas air; bha gleansadh air a pheirceall.

“’S toigh leam cait,” ars esan a rithist. “Na fosgail idir e mas e do thoil e.” Thàinig crith ’na ghuth.

“Thoir an aire ’ille mhòir,” arsa fear-a-chusbainn. Bha e a’ fuasgladh strapaichean na cèise. “Dh’fhiach tu do dhìcheall a bhalaich, ach chan obraich do shèoltachd idir.” Chuir e crìoch air an fhuasgladh is dh’fhosgail e ’n cèis.

Bha sia cait ann, ged a bha e coltach ris na h-uimhir a bharrachd. Thàinig iad a-mach ’nan deànn a’ sgrìobadh, a’ dranndan, ’s a’ rànaich, ’s a’ stradadh leis a’ chaothaich. Chuir iad cuairt air taigh-a-Chusbainn, a’ sìor chruinneachadh astar ’s an uair sin mar an dealain, a-mach an làimhrig agus suas a’ falach dhan luingeas.

Dhùin Dòmhnull a’ chèis fhalamh agus cheangail e suas i gu cùramach. Thug e sùil fhada, bhrònach air fear-a-Chusbainn.’S an uairsin choisich e air ais gu trom chun a luingeas.


[TD 210]

Bha ’m “bòsun” a’ gàireachdaich cho mòr ’s gun robh na deòir a’ srùladh sìos dhan leann aige anns an taigh-òsda. ’S bha an sgioba uile a’ gàireachdaich cuideachd. Uile ach Alasdair; bha esan air chrith leis a’ chaothaich. “Chan fhaigh e air falbh leis . . . . . chan fhaigh . . . . . an t-amadan mòr ud . . . . .

“Chuir thusa geall air,” ars am ‘bòsun’ “agus sin mar a thachras!” Thriall dà fhichead mionaid mus do thill Dòmhnall gu taigh-a-Chusbainn. Bha ’n cèis aige ’na làimh ’s chrom e beagan ris a’ chuideam. Chuir e sìos an cèis aig casan fear-a-Chusbainn. Shuath e aodann leathainn. “Am bheil thu airson fhosgladh an turas seo?” ars esan. “Bha iad glè dhoirbh grèim a dhèanamh orra a-rithist.

Thug an sgrùdaire sùil gheur air a’ chèis. Thug e sùil gheur air Dòmhnall. Dh’fhosgail e a bheul ’s an uair sin dhùin e a bheul, agus sheas Dòmhnall ’s a chridhe a’ plosg. “Thoir leat,” dh’èibh fear-a-Chusbainn. “Thoir do chasan leat a-mach-a-seo.”

Sin mar a bha. Cha do sheall aodann Dhòmhnaill dad. “Ceart gu leòr,” ars esan agus tog e a’ chèis agus a phoca ’s rinn e air-a-shocair a-null an t-sràid air an taigh-òsda. Bha e a’ smuaintean air Mòrag, ’s air telebhisean agus dòcha air fear de na h-innealan-nigheadaireachd ud a ghlanadh aodach ’s gach nì leis fhèin. Chòrdadh siud ri Mòrag. Dh’fhaodadh i drama beag den bhranndaidh òl ’s gàire a’ dhèanamh ris an telebhisean ’s i ag èisdeach an inneal-nigheadaireachd a’ dèanamh a h-obair dhi. Chòrd an smuain ris.

Sin mar a bha ’na inntinn ’s blìon air a’ dol a-steach cuide ris an sgioba. Chruinnich iad mun cuairt dha ’s iad a’ cur fàilte mhòr air. Seadh uile ach Alasdair, ’s e a’ coimhead gu searbh air a ‘bhòsun’ a’ toirt a-mach pasgan do notaichean.

Sheas Dòmhnall ’nam measg, àrd is dèanta le blìon beag, ait air aodann, fhad ’s a bha ’m ‘bòsun’ a’ cùnntas an t-airgead a-mach ’na làimh. An dràsd ’s a-rithist stadadh am ‘bòsun’ a shuathadh a shùilean. “Na cait ud,” ars esan “’s iad a’ sgreadail ’s a’ gearradh leumannan air feadh taigh-a-Chusbainn.”

“Uill” arsa Dòmhnall “thug mi biadh gu leòr dhaibh nuair a chaidh mi air ais air bòrd. Tha mi deimhinn nach d’rinn mi cron dhaibh. Chòrdadh siud ri Mòrag; bu toigh le Mòrag cait cuideachd. Phasg e ’n t-airgead, ’s chuir e gu cùramach ’na sporan e. Rinn e blìon ri gach neach, Alasdair cuideachd. Thog e a phoca ’s a chèis. “Uill,” ars esan.

“Gu dè mu dheidhinn gloinne?” ars am ‘bòsun.’

Chrath Dòmhnall a cheann. “Feumaidh mi bhith falbh.”

“An i do bhean a tha cur dragh ort?” ars am ‘bòsun’. “Cha ruig i leas fios a bhith aice.”

Chrath Dòmhnall a cheann a-rithist. “Cha bhiodh e onarach.”


[TD 211]

“Onarach” dh’ eubh Alasdair. Thug e brag air a’ chèis le bhois. Thàinig glug às. “Onarach ars esan!”

“Seadh,” arsa Dòmhnall “’s feumaidh mi innse dhan duine cuideachd.” “Gu de ’n duine,” ars am ‘bòsun’, “’s gu dè tha thu dol ga innse?”

“Nach eil thu a’ tuigsinn,” arsa Dòmhnall. “Fear-a-Chusbainn. Feumaidh mi innse dha gum bheil am branndaidh seo agam, dha m’ bhean. ’S tharraing e a-mach an sporan beag. “’S tha airgead gu leòr agam an seo a phàigheas a’ chìs air.” Stad e an sin. “Mar a tha ’n lagh ag ràdh.”


EOGHAN ROBASDAN
(1842 - 1895)

1.
Cùl mo làimh ri bàt’ is lìon,
Slàn le feamainn agus cliabh:
Gabhaidh sinn an crann ’s a’ chliath,
Bheir sinn am bliadhna Srath Namhair oirnn.

Eiribh ghillean ’s bidh sinn triall (3)
Bheir sinn am bliadhna Srath Namhair oirnn.

2.
Thig ar bràighdeanas gu crìoch
Ged sheas i còrr ’s ceithir fichead bliadhn’.
Ma thig na tuathanaich mòr a shìos,
Bheir sinn leth chiad bliadhn’ do chladach.		Eiribh . . .

3.
Ach nach gheibhinn air’ a’ gluas’d
Tha eadar Fàrr is Srathan shuas,
Gheibhinn saoghal fada buan				i
Air cluaine ghlas Srath Namhair daibh.		Eiribh . . .


[TD 212]

4.
’N àit’ nan caorach bithidh tuath,
Crodh-laogh air àirigh ’n àit’ damh ruadh.
Tha fearann abaich; bithidh sinn gluas’d.
Cha chaill sinn tuath ’chionn foighidinn.		Eiribh . . .

5.
Am feadh ’s bhitheas iarmad cloinn’ ’Ic Aoidh
Toirt sgrìob gach bliadhna thar ar tìr,
Bidh dùil againn ri còir le tìom
Air Srathan ’s glinn ar n-athar ac’.			Eiribh . . .

6.
Theid sinn fo dhìon Bhrataich Bhàin
Do ghabhail seilbh air tìr ar gràidh,
A’ phìob a’ furanaich gu h-àrd
Toirt fàilte gu Srath Namhair dhuinn.			Eiribh . . .

7.
Bith gach àirigh agus càrn,
Gach màg is feannag sàsadh uainn
Còmhdaichte fhathast leis an t-sluagh
D’am bu dual am fearann ud.				Eiribh . . .

(Chaidh an rann a leanas aithris ann an Diùrinnis ann an 1888, a’ bhliadhna a chuireadh Comann Chloinn ’Ic Aoidh a dhol às ùr. Thug an t-Urr. Adhamh Guinne e do Chomann Gàidhlig Inbhir Nis ann an 1889, agus tha e ann an Leabhar XVI, 69, anns an t-sreath leabhraichean acasan.

Theid gach Sasannach chur dhachaigh
’S thig MacAoidh le phìob ’s le bhratach,
Bheir an dùthaich dhuinn on Diùc Chatach
’S bidh na fleasgaich air an dòigh.

An dùil an e Eòghan Robasdan, a bha a’ fuireach ann an Tunga, a rinn an rann seo, no an robh cuideigin ann an Diùrinnis a bha a’ cur ris a’ bhàrdachd aige?)

Chaidh seo uile a chur thugainn le Iain Grimble.


[TD 213]

A’ CUIMHNEACHADH LAITHEAN M’OIGE
le Catrìona NicNèill (à Barraigh)

Saoil co mheud agaibh aig a bheil cuimhne air bhith dol don sgoil cas-ruisgte, eadhon air làithean fuara, fliuch -- chan e idir air an toirt don sgoil ann an carbad, mar tha bitheanta san là-an-diugh.

Cha robh mise cho dona dheth ’s a bha cuid againn; bha na bu lugha na mìle dh’astar agam ri choiseachd don sgoil, ach bha cuid eile a’ coiseachd mu dhà mhìle, agus nam b’e là fliuch a bh’ann, dh’fheumadh iad a sin suidhe ann an aodach àitidh fad an latha. Aig àm dìnneireach cha robh aca ach aran is càise, na leithid sin a thoireadh iad às an taigh -- cha b’e dìnnear theth air a còcaireachd. B’e sin an cuid gus an tilleadh iad dhachaigh, a’ coiseachd a-rithist.

Air cho truasail ’s gum biodh an fheadhainn a bha gar teagasg cha robh cothrom aca mòran a dhèanamh gus an cuideachadh nuair bha gach neach air an aon chàradh. Nach e an saoghal a dh’atharraich!

Aig àm an Earraich bhiodh na casan againn goirt leis na “màrtainnean”. Cha b’e daoine beaga às an neul-shiùbhlach Mars a bha ’n seo idir ach sgagaidhean beaga goirte a bha gaoth gheàrrteach a’ dèanamh, gu h-àraid anns a’ mhìos Mhàrt.

Tha cuimhne agam fhathast air an dèireach a bhiodh ’nam chasan aig àm cadail, nuair a bhithinn gan nighe.

Ach air cho goirt ’s gum bitheadh iad, cha leigheadh an t-eagal leinn ràn a dhèanamh oir bha Gille nan Corc gar faicinn -- ged nach fhaiceadh sinne esan -- agus, mura nigheamaid ar casan thigeadh e le ’chorcan beaga (sgeanan) gus a stobadh nar casan ’s an goirteachadh na bu mhiosa.

’Se dòigh ghleusda bha seo aig ar pàrantan airson toirt oirnn a rud bu chòir dhuinn a dhèanamh gun dragh sam bith.

Cha b’e Gille nan Corc an aon bhòcan a bha ’n t-eagal againn roimhe. Bha dà chreutair eile ann a bhite maoidheadh oirnn: A’ Nighean Chlach-ùrlair agus a’ Chorra-chagailte. Chan fhaca duine riamh a’ Nighean Chlach-ùrlair ach bha i cho geur-shuileach is cho math claisneachd is gu robh fios aice air a h-uile dad beag ceàrr a


[TD 214]

dhèanamaid aig àm sam bith, is chluinneadh ar pàrantan dheidhinn. Chan eil fios ’am ciamar.

Math-dh’fhaoite gur e ’Chorra-chagailte a bha ’g innseadh nan sgeul. Bha ’n creutair, no ’n Spiorad neònach seo (co b’e bh’ann) a’ còmhnaidh am-measg nan èibhleag san teine ach cha robh teas an teine ga losgadh idir. Chitheamaid sealladh beag siùbhlach bho àm gu àm anns an teine nan coimheadamaid gu dlùth. An e a’ Chorra a bh’ann? Co aige bheil fios.

Air Dimàirt Inid, a latha ro thoiseach a’ Charghais, bha e ’na chleachdadh gu feumadh deagh dhìnnear a bhith air a chur air a’ bhòrd aig gach teaghlach mun tòisicheadh traisg a’ Charghais, agus leis a sin, mharbhadh iad cearc -- no dhà, air rèir meud an teaghlaich -- airson sin. Neach sam bith nach dèanadh seo bha e ’n cunnart gu rachadh aicheamhail a thoirt às oir bha e ri ràdh, “Ge be nach dèan an Inid dha dheòin ni e a’ Chàisg dha aindeoin”.

Co-dhiù bha boireannach bochd anns a’ bhaile nach robh aice ach dà chearc agus, mun tàinig Dimàirt Inid fhuair a h-aon dhiubh bàs.

Ciod a bha i ri dhèanamh? Nam marbhadh i a’ chearc a bh’air fhàgail cha bhiodh gin de dh’uighean aice. Bha a’ chearc math gu breith agus uighean mòra brèagha aice. Cha b’urrainn dhi a marbhadh!

Air dhi a h-inntinn a dhèanamh suas chaidh am boireannach don taigh bheag a-muigh, far a robh barailte de sgadan saillte aice, agus thug i às na dheanadh dìnnear a latha.

Cha do smaointich i ’n còrr mu dheidhinn gus an deach i mach gus a’ chearc a dhùnadh suas airson na h-oidhche. Fhuair i air a bàthadh i anns a’ bharailte sgadain! Bha e coltach nach do chuir i a sgiathag dòigheil air mullach a’ bharailte nuair a thug i às an sgadan. Leum a’ chearc suas air a’ bharailte, chaidh a sgiathag air a tarsainn is thuit a’ chearc anns a’ bharailte ’s chan fhaigheadh i às. Mo thruaighe! Cha robh nis cearc no ugh no sgadan aice -- oir cha leigeadh a sgreamh leatha an còrr den sgadan ithe on a bhàthadh a’ chearc anns a’ phiceal anns a robh e.

An e aicheamhail a bh’ann? Cha chreid mi idir gu robh leithid de rud riamh ann.

Nach eil a seanfhacal ag ràdh, “Nuair thig ri duine thig ris uile”.

Agus cuideachd, “Cha tig trioblaidean ’nan aonar

(Tha leabhar le Catrìona, <eng>Only the Sunny Days<gai>, air ùr thighinn a-mach bho <eng>Heatherbank Press<gai>).


[TD 215]

FEASGAR DIMAIRT
le Dòmhnall Iain MacIomhair

Bha eagal agus amharas oirre nuair a chaidh i chun an dotair. ’S cha robh an dotair ro fhads a’ dearbhadh an amharais.

Cha robh i ach ochd bliadhna deug, gun obair, gun phòsadh. Bha a màthair air pòsadh a-rithist, ’s cha robh cuimhne aice air a h-athair idir. Bha an triùir aca a’ fuireach còmhla bho chionn bhliadhna. Nuair a chaochail a h-athair cha robh ise ach beag, ’s chuir e iongnadh oirre nuair thuirt a màthair rithe gu robh i a’ dol a phòsadh Sheumais. Ach bha i toilichte, ged nach b’ urrainn fios a bhith aice dè an seòrsa charan a bha cuibhle an dàin a’ dol a chur mus bitheadh i mòran na bu shine. ’S bhitheadh e neònach fireannach a bhith san taigh, an dèidh sia bliadhna deug leotha fhèin. Ach bha iad a’ faighinn air adhart gu math. Rinn Seumas sgioblachadh mòr mun taigh, ’s bhitheadh Seonag a’ coimhead a màthar ’s fiamh an toileachais oirre seach gu robh cùisean a’ dol cho math. ’S ged a bha a màthair air pòsadh, cha do leig i seachad idir na nithean san robh ùidh aice. A h-uile treas Dimàirt bhitheadh i a’ dol gu coinneamh nam ban anns a’ bhaile. Bha sin a’ còrdadh rithe, cur-seachad a dh’èirich às an aonranachas. Bha i taingeil gun tug Seumas oirre cumail a’ frithealadh nan coinneamhan an dèidh dhaibh pòsadh.

Cha robh fhios aig Seonag dè a dhèanadh i nuair dh’innis an dotair dhi. Dh’fhalbh a h-inntinn chun nan creagan, ’s chun a’ chuain a chuireadh crìoch air gach nì tron bhàthadh. Ach nan dèanadh i gnìomh a-rèir na smuain, bhriseadh e cridhe a màthar. Ach a-nis bha cridhe a màthar a’ dol a bhriseadh co-dhiù. Sheas i air taobh a-muigh lèighlann an dotair fad chairteal na h-uarach anns an fhuachd nach robh i a’ faireachdainn ’s anns an uisge nach robh ga fliuchadh. Smaoinich i air a liuthad comhairle a thug a màthair oirre, ’s air a’ ghliocas a bhitheadh i a’ faicinn anns na comhairlean sin. Nam b’ urrainn dhi eadhon a ràdh gu robh gille gasda a’ dol a ghabhail a cùram bhitheadh cùisean na b’ fhasa dhi. Ach seo! Bha i cinnteach nach do thachair a leithid do dhuine a-riamh.

Mu dheireadh chaidh i dhachaigh. Bha Seumas ’s a màthair


[TD 216]

a-staigh a’ gabhail cupan tì ris an teine. Ghabh i farmad ris a’ ghual a bha a’ losgadh gu bàs anns na lasraichean. Cha b’ urrainn dhi sealltainn ri Seumas idir. Agus b’ e Seumas a bhruidhinn an toiseach.

“Tha thu bog fluich,” ars esan, “agus crith ort leis an fhuachd.”

Cha do leig i oirre gun cuala i e. Bha i ’na seasamh gun ghluasad a’ coimhead don teine.

“Càit an robh thu?” dh’fhaighnich a màthair.

Chuir a’ cheist eagal oirre. Nach bitheadh e cho math an fhìrinn innse air ball agus fhaighinn seachad? Ach cha b’ urrainn dhi an-dràsda. ’S air dhòigh air choreigin chuimhnich i gur e Dimàirt a bh’ ann.

“A bheil sibh a’ dol gu coinneamh nam ban an-nochd?” ars ise.

“Bha crith ’na guth, ’s bha na facail a’ tuiteam thar a chèile. Bha Seumas agus a màthair ga coimhead.

“Tha,” fhreagair a màthair.

Dh’fhairich i faochadh ga h-iadhadh. Chuireadh i dàil san naidheachd an-dràsda, agus facail an dotair ga bualadh ’s ga bualadh gun sgur. Cha b’ urrainn dhi smaoineachadh air dad eile, ’s a h-inntinn làn de thaibhsean a bha gus a cur às a ciall.

Chaidh i suas an staidhre airson aodach tioram a chur oirre. Sheall i a-mach air an uinneig, ’s chunnaic i caileagan coltach rithe fhèin a’gabhail seachad ’s gun chùram fon ghrèin orra. Bha cuid dhiubh is gille air ghàirdean aca. Thòisich i a’ caoineadh gu goirt. Dè a chanadh a màthair? Am bitheadh seo ’na bhuille bàis dhi? Dè a chanadh na nàbaidhean? Dè? Dè? Dè an donas a bha ga fàgail anns an t-saoghal seo co-dhiù?

Dh’fhalbh a màthair aig an àm àbhaisteach. Chaidh Seonag a-steach don rùm far an robh Seumas. Bha an teine air a dhol sìos, ach bha deagh theas às fhathast. Shuidh i air cathair cho fad air falbh bho Sheumas ’s a b’ urrainn dhi. Chlisg i nuair a chunnaic i e ag èirigh, ach ’sann a chaidh e a dh’iarraidh tuilleadh guail a chuireadh e air an teine. Thòisich an gual a’ bragail san teine. Nigh Seumas a làmhan, ’s nuair thill e shuidh e ’na chathair fhèin a-rithist. Ged nach robh i a’ sealltainn ris, bha faireachdainn aice gu robh esan a’ sealltainn rithese. Cha robh duine den dithis ag ràdh smid. Bha i a’ cuimhneachadh.

Mu dheireadh, thog i a ceann. Bhruidhinn i gun coimhead ris.

“Bha mi aig an dotair an-diugh,” ars ise.

“Aig an dotair?” ars esan. “Cha do dh’innis tu dhuinn gu robh thu aig an dotair. An e nach eil thu gu math? Dè tha ceàrr ort ’s gun deach thu chun an dotair?”

An robh e a tuigsinn idir? Cha robh. Carson a bhitheadh? Dh’èirich e às a chathair ’s thug e ceum a-null da h-ionnsaigh. Leig i


[TD 217]

sgriach uabhasach aisde. Stad Seumas air ball.

“Na tig faisg orm,” dh’èigh i.

Dh’aithnich e sa’ mionaid, no co-dhiù shaoil e, gu robh eagal oirre gun tachradh an aon rud ’s a thachair bho chionn dà mhìos, ’s bho chionn chòig seachdainean ’s bho chionn ceithir la deug. Carson a bha i air atharrachadh mar seo? Chunnaic e na deòir a’ lìonadh a sùilean.

Dè tha . . . . . ?” ars esan.

Bha rudeigin fada ceàrr. Feasgar Dimàirt, ’s na deòir ’na sùilean. Dh’fheuch iad le chèile ri cumail orra mar nach robh càil air tachairt, agus cha do dhùisg iad an t-amharas bu lugha an sùilean an t-saoghail. ’S dè bha a’ dèanamh dragh dhi a-nis? Cha robh fhios aige, ’s bha e a’ dèanamh dragh nach robh fhios aige.

Ghluais e na b’ fhaisg oirre. ’S à sin dh’èirich sgriach uabhasach eile.

“Fan far a bheil thu,” dh’èigh i.

“Innis dhomh dè tha ceàrr ort,” ars esan. “Nach eil fhios agad gur e feasgar Dimàirt a th’ ann. Tha an ùine a’ dol seachad.

“Bha mi aig an dotair an-diugh,” ars ise. “A bheil thu ga mo chluinntinn? Bha mi aig an dotair an-siugh. A bheil thu a’ tuigsinn idir? An dotair! An dotair!”

Stad e. Smaoinich e. ’S cinnteach nach e. ’S cinnteach nach robh. Dh’fhàs a ghnùis cho geal ris an t-sneachda, ’s an uairsin cho dearg ri na lasraichean a bha ag imleach a’ ghuail. ’S cha ghabhadh a chridhe a cheannsachadh. Cha tuirt e facal airson mionaid no dhà.

Chan eil thu . . . . . ?” ars esan. “A bheil thu . . . . . ?” Cha robh fhios aige dè bha e ag ràdh, ’s cha tigeadh na facail a bha e a’ sireadh thuige.

Chunnaic e i a’ gnogadh a cinn, ’s bha a sùilean gus cur thairis. Cha tuirt i ach aon fhacal.

“Tha.”

’S cha robh teagamh aige mun chòrr. Mus tilleadh Sìne, màthair Sheonaig, bhon choinneamh, dh’fheumadh e fhèin is Seonag dèanamh suas eatorra dè bha a’ dol a thachairt. Dh’fhairich e ciont, ach cha do dh’fhairich e nàire. Bha i cho bòidheach agus cho neochiontach. Cho neochiontach?

“Cuin?” ars esan mu dheireadh.

“Seachd mìosan eile.” ars ise.

Airson a’ chiad uair, bha fuath aice dhà airson an rud a rinn e. Chuimhnich i air a’ chòmhradh ’s air an tàladh. ’S air mar nach robh uibhir de fheum air tàladh mar a bha na Dimàirt a’ dol seachad. Carson nach do ruith i mìle air falbh? Seach nach do ruith, cha robh a coire-se càil na bu lugha.

“Eisd rium,” ars esan. “Chan fheum fios a bhith aig duine mu


[TD 218]

dheidhinn. Falbhaidh tu -- pàidhidh mi fhìn -- agus their thu gu bheil thu a’ dol a shireadh obrach, agus tilleadh tu ann an seachdain no dhà. Chan fhaigh thu obair, oir chan eil obraichean ann. Tillidh tu, ’s cha bhi fhios aig duine.”

Thuig i glè mhath dè bha e ag iarraidh oirre a dhèanamh, agus sheall i ris is tàir uabhasach ’na sùilean.

“Nach e sin a bhitheadh furasd dhut,” ars ise. “Mise a chur fon sgithinn, agus beatha a chleith air a’ bheatha a chruthaich thu. Mharbhadh tu an naoidhean nach do rugadh airson thu fhèin a shaoradh bhod chiont. Agus mo mhàthair bhochd. Dè chanas ise? Dè chanas ise mu a pàisde ’s mu a cèile? Carson a dh’èisd mi riut? Carson a dh’èisd mi riut?”

“Bi ciallach,” ars esan, ’s e a-nise a’ tuigsinn nach robh ise no esan ciallach bho thùs.

A dh’aindeoin athchainge, chan èisdeadh i ris. Ach gheall i dha nach innseadh i do a màthair e fhathast. Bheireadh seo do Sheumas cothrom airson smaoineachadh, ’s bha fhios aige gu feumadh e gu leòr de sin a dhèanamh. Le chèile shuidh iad balbh, sàmhach a’ coimhead don teine is feasgar Dimàirt air fàs searbh orra.

Caran na bu tràithe na bha iad an dùil, chuala iad an doras mòr a’ fosgladh. B’ àbhaist do Shìne a bhith na b’ anmoiche na seo. Rinn Seonag agus Seumas cagair luath ri chèile, mar gum bitheadh iad a’ cuimhneachadh da chèile nach leigeadh iad ris do Shìne gu robh càil ceàrr.

“Tha thu tràth an-nochd,” arsa Seumas, nuair a nochd Sìne a-steach.

“Tha,” ars ise, “’s tha rud agam ri innse dhut, dhut fhèin ’s do Sheonaig.”

Thàinig gàire farsaig air a h-aodann. Shuidh i ann an cathair faisg air an teine, agus shad i dhith a brògan, cleachdadh a bh’ aice daonnan nuair thilleadh i feasgar Dimàirt.

“Innsidh mi dhuibh a-nis,” ars ise. “Uill, cha deach mise gu coinneamh an-nochd idir. An ath sheachdain a bhitheas a’ choinneamh ann. An treas Dimàirt. Ach nuair dh’fhaighnich thusa dhomh, a Sheonag, an robh mi a’ dol gu coinneamh nam ban, ghabh mi an cothrom air an leisgeul a bha dhìth orm. Cha robh. Cha robh mise aig coinneamh an-nochd idir.”

Stad i greiseag mar nach robh i airson innse dhaibh, mar gu robh i ag iarraidh an cumail a’ feitheamh.

“Agus?” arsa Seumas.

“Uill,” ars ise, “’sann a bha mise aig an dotair.”

“Dè tha . . . . .” arsa Seonag gu cabhagach.

“Chan eil càil,” ars ise. “Tha naidheachd mhath agam, naidheachd cho math ’s a bh’ aig duine a-riamh.”


[TD 219]

Sheall i ri Seumas. Sheall i an uairsin ri Seonaig.

“Tha naoidhean beag gu bhith againn,” ars ise. “Do mhac, no do nighean, a Sheumais, a luaidh. Agus bràthair beag no piuthar bheag, a Sheonag.”

Bha an taigh sàmhach airson mionaid. Chaidh cnap guail ’na phìosan san teine. Agus theab smeagaid Sheumais tuiteam chun an làir.

“Cuin?” arsa Seumas, gun aon fhiamh air aodann.

“Seachd mìosan eile,” ars ise. “Nach eil sin mìorbhaileach?”

Bhrùchd sgal oillteil de chràdh bho Sheonaig, agus mar gum bitheadh urchair ri a sàil, rinn i às ’na deann suas an staidhre, a’ dùnadh an dorais le brag a chrithnich an taigh. Thug Sìne sùil air an doras leòinte, ’s gun i a’ tuigsinn dè air thalamh a b’ adhbhar do dhol-a-mach Sheonaig. Airson Sheumais, cha b’ urrainn dhà gluasad, agus bha teagamh aig Sìne an cuala e an rud a bha i ag innse dhà.

“A bheil thu toilichte idir?” ars ise. “Nach eil seo a’ cur seula air a’ cheangal a tha eadarainn?”

“Tha,” ars esan. “Tha mi toilichte,”

“Chan eil mi den bheachd gu bheil,” ars ise. “Tha mi a’ smaoineachadh gu bheil rudeigin a’ dèanamh dragh dhut. ’S dè tha ceàrr air Seonaig? Shaoileadh duine gur e olc uabhasach oir choreigin a rinn mi.”

Dh’fhàs Seumas greannach. Dà naidheachd den aon sheòrsa, ach dà naidheachd a bha glè eadar-dhealaichte, air taobh staigh aon uair a thìde. Dè a dhèanadh e?

“Chan eil càil a’ cur dragh orm,” dh’èigh e. “Dìreach nach robh dùil agam . . . . . O, chan eil thu a’ tuigsinn.”

Gu dearbha, cha robh Sìne a’ tuigsinn. Cha robh i a’ tuigsinn duine den dithis aca. ’S bha an toileachas a bha i a’ faireachdainn bho chionn dhà no thrì mhionaidean air fàs cho searbh.

Cha do thadhail an cadal ro thric air Seumas an oidhche sin. Ann an dorchadas na leapa, cha robh càil fa chomhair ach an suidheachadh anns an robh e. ’S bha e cinnteach nach robh Seonag a’ dol a ghabhail a chomhairle. Bha e a’ smaoineachadh air an dà naoidhean . . . . air Sìne . . . . air Seonaig. Esan athair an dithis . . . . ’s a bhean seanmhair aon dhiubh!

’S thug Seonag cuideachd a’ chuid bu mhotha den oidhche ’na dùisg a’ smaoineachadh air a h-oide, a’ smaoineachadh oirre fhèin, a’ smaoineachadh air a màthair a bha ’na seasamh gu neochiontach ann am meadhan na h-ùpraid, ’s a bha a’ dol a dh’fhulang na buille bu mhiosa. Ach cha robh e ceart cur às dhaibh mar a bha Seumas a’ moladh. Bhitheadh i gu bràth a’ smaoineachadh air neach mar a dh’fhaodadh e a bhith, ’s bhitheadh teagamhan is eile a’


[TD 220]

bualadh air dorsan a cogaise fhad ’s a bhitheadh i beò. ’S cha b’ urrainn dhi a chleith air a màthair gu sìorraidh. Dè nam faigheadh i a-mach ’s gun Seonag air innse dhi? Bhitheadh sin na bu mhiosa buileach.

Chaidh là no dhà seachad. Bha na ceistean ann fhathast, ach cha robh na freagairtean air fàire. ’S an ath Dhimàirt, chaidh Sìne gu coinneamh nam ban mar a b’ àbhaist. ’S aon uair eile bha Seonag agus Seumas air am fàgail greiseag leotha fhèin. Cha robh aca ach aon chuspair còmhraidh, an dara neach a’ losgadh pheilearan na cionta air an neach eile. ’S bha fhios aig an dithis nach robh sin gu feum.

Agus mu dheireadh, anns an aimhreit mhòir, thuirt Seonag ris gu robh i a’ dol a dh’fhalbh. Thuirt i ris gu robh i a’ dol a dh’fhalbh gus nach fhaiceadh iad a chèile gu bràth tuilleadh.

“Chan ann air do sgàth-sa,” thuirt i, “ach air sgàth chàich. Air mo sgàth fhìn, air sgàth mo mhàthar, ’s air sgàth nan dithis nach eil fhathast ann.”

Chunnaic i gàire bheag a’ briseadh air a bhilean. Chuir an gàire fearg oirre, agus thòisich i ag èigheachd.

“Tha mi an dòchas,” ars ise, “gum bi deagh chòmhrag agad fhèin ’s aig do chogais. Agus tha mi an dòchas gun dèan do chogais bloighean dhìot, gum bi thu a’ smaoineachadh ormsa ann an saoghal gun dòchas agus gun ghaol. Gheibh mise seòmar beag an àiteigin anns an tog mi do phàisde, ann an cùil de bhaile mòr air choreigin, far nach aithnich an sluagh mi, far nach fheum mi innse cò athair mo leanaibh. Agus ’s dòcha gum bi thu a’ smaoineachadh air do leanabh nuair bhitheas tu ag altram do leanabh eile, ’s gum bi òrd mòr a’ gabhail dod eanchainn . . . . Chan innis. Chan innis mi dom mhàthair bhochd e. ’S ma dh’innseas tusa dhi, thig mi dhachaigh agus marbhaidh mi thu.”

Dh’fhalbh Seonag mar a thuirt i, ’s cha robh a màthair a’ tuigsinn carson. Ach bha am bròn a bha oirre air a bhreacadh le toileachas fa chomhair na bha ri teachd, oir b’ fhìor an ràdh nach gluaiseadh cridhe leis an nì sin nach cluinneadh a’ chluais.

Chaidh na mìosan seachad. Cha do sgrìobh Seonag dhachaigh, ’s cha robh fhios aca càit an robh i. B’ iomadh uair a dh’fheuch Sìne ri bruidhinn ri Seumas, a’ dèanamh nàdur de rannsachadh ach carson a dh’fhalbh Seonag. Ach nuair thogte a h-ainm, bha glas a’ dùnadh air bilean Sheumais. Thug Sìne an aire de seo, ach thuig i nach gabhadh doras glaiste fhosgladh a dh’aindeoin feuchainn.

Agus aon Dhimàirt, aon fheasgar Dimàirt, ann an ospadal Chnoc an t-Solais, rugadh naoidhean beag neochiontach, aig nach robh mothachadh air caran an t-saoghail. ’S bha sòlas mor a’ lìonadh cridhe Shìne.


[TD 221]

An dearbh Dhimàirt, ann an ospadal gun ainm, ann am baile gun ainm, rugadh naoidhean beag neochiontach eile. ’S ged a bha sòlas ann an cridhe, cha bu lugha a bh’ ann de bhròn. Bha Freasdal agus an dàn gu bhith cruaidh chun an tiotain mu dheireadh. Cha robh uair slàn a thìde eatorra.

Ach ’s fhada bhon uairsin. Cha do thill Seonag gu Cnoc an t-Solais tuilleadh, ach dh’innis i don leanabh mun àite san deach a h-àrach. Agus thuirt i rithe tadhal ann an Cnoc an t-Solais uaireigin nuair dh’fhàsadh i suas. Rinn i sin, agus chòrd an t-àite cho math rithe ’s gun rinn i suas a h-inntinn fuireach ann.

Cha robh fhios aig duine de mhuinntir Chnoc an t-Solais cò an coigreach a bha air tighinn a dh’fhuireach ’nam measg. ’S cha robh fhios aig duine gu robh dithis pheathraichean no leth-pheathraichean a’ fuireach dà dhoras bho chèile.

Cha robh fhios aca fhèin air.


[TD 227]

BITHIDH AM MAORACH REAMHAR
le Iain MacLeòid

Bha Sìne cho sgìth nuair a dhùisg i madainn Dihaoine ’s gur gann nach robh i caoineadh. Sheall i air a’ chleoc. Cha deach an alàram dheth fhathast. Cha robh e ach cairteal gu sia ’s cha robh aice ri èirigh gu ’n uair.

’Se an samhradh a bha ann agus bha solas an latha làidir gu leòr airson am beagan àirneis a bha anns an rùm bheag fhaicinn. Chitheadh i an dà dhealbh cho seaplaidh, a’ Bhàn-righinn air a’ bhalla os cionn na leapa ’s na sùilean laghach aice coimhead sìos air Sìne mar gun robh truas aice rithe. Cha robh aodann an Rìgh air a’ bhalla eile cho laghach. Bha na sùilean mòra saoghalta aig Eideard an Seachdamh a’ coimhead dìreach air thoiseach air, seachad air Sìne mar nach buineadh an saoghal aige-san ’s an saoghal aice-se ri chèile idir.

Cha robh ach sia seachdainean bho dh’fhàg i ’n t-Eilean ’s a thàinig i Ghlaschu a dh’obair airson Mrs. Barclay.

Bha Mrs. Barclay uabhasach brèagha ri Curstaidh Thormoid a thàinig dhan taigh-cosnaidh còmhla ri Sìne. Cha robh Curstaidh air a bhith còmhla rithe, agus cha b’ ann ann an Glaschu a bha i air a bhith idir, ach ann an Dun Eideann, mura b’ e gun deachaidh Peigi Mhòr, piuthar a h-athar, agus a màthair a-mach air a chèile. ’Se boireannach mòr foghainteach mu leth-cheud bliadhna dh’ aois a bha ann am Peigi agus cha robh i-fhèin agus màthair Sìne a’ tighinn a-rèir a chèile riamh.

Bha màthair Sìne dhen bheachd gun robh Peigi a’ smaoineachadh nach robh ise cumail an taighe ceart ’s nach d’ rinn a bràthair pòsadh ro mhath. Bha Peigi fhèin o chionn deich bliadhna fichead ’na searbhanta ann an taigh a’ Phroifeasair Low, dotair mòr ann an Dun Eideann.

As t-samhradh seo chaidh, nuair a bha Peigi air chèilidh orra thuirt i rudeigin mu dheidhinn beanas-taighe a chuir an cuthach air Una.

“Carson a tha thu tighinn an seo mura eil an taigh seo math gu leòr dhut?” arsa ise. “Agus rud eile. Cha leig thu leas àite fhaighinn


[TD 228]

do Shìne. Gheibh mi-fhìn àite dhi!”

Bha Sìne duilich nuair a chuala i seo oir bu toigh leatha-se Peigi, ach cha b’ urrainn di dhol an aghaidh a màthar.

Co-dhiù, bha Curstaidh toilichte gu leòr nuair a chunnaic i an rùm-cadail aig Sìne.

“Bithidh tu ceart gu leòr an seo, a thasgaidh,” ars ise mus do dh’fhalbh i dhan taigh-chosnaidh aice fhèin.

Agus bha Mrs. Barclay brèagha gu leòr ri Sìne fhathast a’ chuid as motha dhen tìde, ach cha robh crìoch air an obair. Anns a’ mhadainn bha na teineachan rim fadadh, bha a’ bhreacaist ri deasachadh, bha stòbh a’ chidsin ri shuathadh le luaidh dhuibh, bha steapaichean an dorais mhòir rin dèanamh geal, bha na tapaisean rin sguabadh, bha an nigheadaireachd ri dèanamh, bha soithichean is poitean rin glanadh agus iomadach rud eile gus an robh gaoirdeanan agus casan Sìne goirt leis an sgìos.

Bha gille is nighean aig Mrs. Barclay, an nighean ochd bliadhna deug a dh’aois, bliadhna na bu shine na Sìne fhèin, agus an gille dusan, ach cha robhas ag iarraidh orra-san càil a dhèanamh a-staigh ach gan cumail aig na leasain, ’s bha aig an nighinn, Lili, ri uairean a thìde a chur seachad aig a’ phiàno. Chunnaic Sìne i a’ caoineadh aon turas nuair nach robh a màthair faisg air làimh, ach nuair a chuala i a màthair a’ tilleadh dhìrich i i-fhèin agus thòisich i air cluich a-rithis.

Bha Mrs. Barclay a’ sìor mholadh Sìne airson cho math ’s a bha i air obair, ach bha cruas anns a’ ghuth aice cuideachd agus aon latha nuair a leag an gille, Tòmas, siuga bainne a bha air a’ bhòrd, thug a mhàthair sgleog dha agus thionndaidh i ri Sìne ’s a h-aodann dearg.

“Cha robh còir agad an siuga fhàgail an siud!” thuirt i. Thog Sìne an siuga gun ghuth a ràdh agus chaidh i staigh dhan chidsin leis agus an ceann leth-uair bha Mrs. Barclay cho brèagha rithe ’s a bha i riamh.

Bu toigh le Sìne Tòmas. Aon latha thàinig e staigh dhan chidsin nuair a bha i nighe nan soithichean, chuir e brioscaid teocaileat ’na làimh agus rinn e fiamh-ghàire rithe. Rinn i gàire agus dh’ith i a’ bhrioscaid, ach chlisg e nuair a chuala e guth a mhàthar agus ghreas e mach às a’ chidsin.

Bha Tòmas a’ toirt a bràthair fèin, Calum, ’na cuimhne. Bha iad mun aon aois. Bhiodh Calum gu math trang roimh àm na sgoile ’s às a dheaghaidh a’ buachailleachd, a’ toirt a-staigh an uisge, a’ dol a dh’ iarraidh na mònadh, a’ toirt dhachaigh a’ chruidh ’s a’ cuideachadh athair aig an fhaing ach bha i smaoineachadh gun robh e na bu thoilichte na Tòmas. Bhitheadh e ’n còmhnaidh a’ feadaireachd ’s cha robh eagal air no coltas air gun robh uallach sam bith air.


[TD 229]

Ach bha sin uile mar gun robh e ann an saoghal eile. Thigheadh na deòir gu a sùilean an uair a smaoinicheadh i air an fheadhainn aig an taigh. An toiseach an deaghaidh dhi tighinn a thaigh Mrs. Barclay bha Sìne beò ann an seòrsa de dh’ ifrinn de chianalas is sgìos. Bha na lathaichean a’ tighinn ’s a’ falbh ann an seòrsa de cheò. Is ann nuair a bha i fàs eòlach air a braighdeanas a bha an fheadhainn aig an taigh a’ tighinn a-staigh oirre barrachd ’s a h-uile uair a thachradh sin bha i faireachadh seòrsa de phian.

Chan e gun robh i faireachadh gun robh a h-uile càil aig an taigh nas fheàrr na bha e seo. Fada bhuaithe. Bha diofar mòr ann air dòigh no dhà. Ged a bha Mrs. Barclay a’ cumail sùil gheur air a h-uile rud bha pailteas bìdhe ann an seo. Is iomadh uair a dhùraich i gum b’ urrainn dhi pàirt de na bha aice fhèin a chur dhachaigh. Bhitheadh i cuimhneachadh air an acras a bhiodh oirre uaireannan, gu h-àraidh as t-earrach nam biodh geamhradh fada air a bhith ann ’s mar a bhiodh a’ chlann uile a’ coimhead cho bàn ’s a’ fàs tinn. Bhiodh i smaoineachadh air an t-seanfhacal. “As t-earrach nuair a bhitheas a’ chaora caol, bithidh am maorach reamhar.” Cha bhiodh feum aca air maorach tuilleadh fhads a b’ urrainn dhi-se. Bha i cur dhachaigh a’ chuid bu mhotha dhen duais bhochd a bha i faighinn.

Cha do bhruidheann Mgr. Barclay mòran rithe riamh. Cha bhiodh e tighinn dhachaigh às an oifis gu leth-uair an deaghaidh sia oidhche sam bith ’s bhiodh e coimhead gu math sgìth uaireannan. Bhiodh e gabhail gloinne mhath branndaidh nuair a thigeadh e staigh agus uaireannan ghabhadh e tè-eile. Chunnaic Sìne Mrs. Barclay uair no dhà a’ toirt sùil air nuair a dhèanadh e seo.

O chionn seachdain bha an t-aodann aige uabhasach bàn nuair a thàinig e staigh. Chaidh e-fhèin ’s Mrs. Barclay a-staigh dhan <eng>“study”<gai> agus an ceann ùine chuala Sìne Mrs. Barclay ag èigheach ’s a’ caoineadh.

An ath mhadainn thug Mrs. Barclay Sìne an dàrna taobh.

“Tha sinn gu bith nas gainne airgid an deaghaidh seo,” thuirt i. “Chaill Mgr. Barclay tòrr airgid an t-seachdain seo. Feumaidh sinn a bhith nas faiceallaiche leis a’ bhiadh ’s leis a h-uile rud, tha thu tuigsinn.”

Cha b’ urrainn do Shìne càil a dhèanamh ach aontachadh leatha, agus an deaghaidh sin bha e soilleir gun robh sùil aig Mrs. Barclay ri tuilleadh obrach bhuaipe.

An latha roimhe bhruidheann Mrs. Barclay rithe rithis.

“Tha dìnnear mhòr gu bhith againn oidhche Dhihaoine,” ars ise. “Tha Mgr. Marshall agus a bhean a’ tighinn a thadhal oirnn agus feumaidh sinn ar dìcheall a dhèanamh gum bi a h-uile nì cho


[TD 230]

feumaidh sinn ar dìcheall a dhèanamh gum bi a h-uile nì cho math ’s a ghabhas oir is urrainn do Mhgr. Marshall mòran feuma dhèanamh dhan chompanaidh aig Mgr. Barclay.

Agus a-nise bha Dihaoine air tighinn an deaghadh dà latha san do dh’oibrich Sìne mar nach do dh’oibhrich i riamh roimhe ’s bha a ceann goirt ’s na casan ’s na gaoirdeanan aice faireachadh cho trom. Chaidh an alàram dheth ach cha do dh’èirich i.

Dh’fhairich i gnogadh cruaidh aig an doras agus dh’fhosgail e. Bha Mrs. Barclay an sin.

“Carson nach do dh’èirich tu fhathast? Tha e an deaghaidh sia!”

“Tha mi duilich,” arsa Sìne, ga togail fhèin anns an leabaidh. “Chan eil mi faireachadh ro mhath.”

Dh’fhàs aodann Mrs. Barclay nas cruaidhe.

“Feumaidh tu cumail a’ dol an-diugh!” ars ise. “Tha cus an crochadh air. Chan urrainn dhut mo leigeil sìos an-diugh!”

“Tha mi ’g èirigh,” arsa Sìne. “Bithidh mi shìos a dh’ aithghearr.”

Cha robh fhios aig Sìne ciamar a fhuair i tron latha. Bhitheadh Mrs. Barclay toirt sùil oirre an dràsda ’s rithis mar gun robh i ga h-èigneachadh airson cumail a’ dol.

Aig ceithir uairean nuair a bha Sìne toirt vàsa fhlùraichean a-staigh dhan t-seòmar-shuidhe leig i tuiteam leatha, chaidh i ’na pìosan air an làr agus dhòirt an t-uisge air feadh a’ bhrat-ùrlair.

Bha dùil aig Sìne airson mionaid gun robh Mrs. Barclay dol ga bualadh. Bha a h-aodann dearg agus bha lasadh mì-nàdurrach anns na sùilean aice.

Rug i air ghaoirdean air Sìne.

“Chan eil càil dol a chumail an teaghlaich agam-sa air ais!” ars ise.“Càil, ged a phòs mi duine gun spionnadh, ged a dh’fheumainn a bhith ’g obair o mhoch gu dubh, ged a dh’fheumainn a bhith strìth ri òinnsichean beaga amh mar a tha thusa!”

Nuair sin leig i às gaoirdean Sìne agus chiùinich a guth.

“Tog na pìosan!”

Chrom Sìne airson sin a dhèanamh agus an caoineadh ga tachdadh.

Cha robh Mgr. Marshall doirbh bruidheann a chumail ris. ’Se duine mòr reamhar a bha ann le siogàr ’na làimh. Bha e ’n còmhnaidh a’ bruidheann air Ameireaga.

“Nuair a bha mise ann an Ameireaga,” chanadh e. Cha robh a bhean no an nighean aige a’ ràdh mòran.

Bha Sìne ’na seasamh anns a’ chidsin agus tuainealaich ’na ceann.

“Chan eil agam ach aon chùrsa eile!” thuirt i rithe fhèin, a’ togail a’ bhùla.

Cha robh i ach letheach slighe a-null chun a’ bhùird leis nuair


[TD 231]

a chuala i glag an dorais. Stad i oir b’ e a dleasdanais-se an doras fhosgladh.

“Thèid Lili ann,” arsa Mrs. Barclay, a’ faicinn gun robh Sìne a-meadhon a h-obrach.

Cha robh Sìne ach air am bùla a chur sìos air a’ bhòrd nuair a chuala i bruidheann ann an guth àrd.

Dh’fhosgail an doras air an deach Lili a-mach. Bha Lili agus tè-eile ’nan seasamh anns an doras.

“Dh’fhiach mi ri stad a chur oirre!” arsa Lili.

Cha mhòr nach do thuit Sìne.

’Se Peigi Mhòr a bha ’na seasamh anns an doras ri taobh Lili.

Nuair a dh’aithnich i Peigi thòisich Sìne air caoineadh.

Thug Peigi dà cheum a-null far an robh i. Rug i air ghaoirdean oirre agus thòisich i air a cuideachadh a-mach às an rùm.

Thàinig Mrs. Barclay às an deaghaidh is a h-aodann geal.

“Cò thusa, bhoireannaich, is dè tha thu dèanamh?” ars ise. “Tha mise dol a chur a dh’ iarraidh a’ phoilis!”

Dhìrich Peigi i-fhèin ’s choimhead i air Mrs. Barclay dìreach anns an aodann.

“Dèan mar a thogras thu!” ars ise. “Ach tha ceist no dhà agam-sa mun dòigh anns an deachaidh gabhail ri nighinn mo bràthar anns an taigh seo!”

Choimhead an dithis bhoireannach air a chèile airson greis agus an uair sin thionndaidh Mrs. Barclay air falbh agus thill i dhan t-seòmar-bìdhe.

“Tha e cho math gun do thachair mi ri Seònaid Chaluim anns na bùthainnean feasgar an-diugh,” arsa Peigi nuair a bha iad air an trèan. “Chunnaic a piuthar thu anns an eaglais Latha na Sàbaid agus chuir i uibhreachd ort leis cho truagh ’s a bha thu coimhead. Cha d’fhuair mi tighinn a choimhead ort roimhe seo leis cho tinn ’s a bha bean a’ Phroifeasair.”

Bha am Proifeasair Low a-staigh nuair a ràinig iad, duine beag le seacaid mheileamhaid agus bonaid ’s babaid a’ slaodadh rithe.

“Chan eil a dhìth air a’ chaileig bhig seo ach fois agus cadal,” ars esan an deaghaidh sùil a thoirt air Sìne.

“Is math gun robh do leithid ann airson a bhith nad ‘Dea ex machina’!” thuirt e ri Peigi.

“’S e duine còir a tha ann ged a tha dòigh caran èibhinn aige,” arsa Peigi nuair a bha iad a’ dol suas an staidhre. “Tha e smaoineachadh nach eil mise tuigsinn na Laidinn aige, ach bha mise cuideachadh mo bhràthair Murchadh, am ministear, leis an Laidinn nuair a bha e anns an sgoil!”


[TD 235]

SEANCHASAN A STOBARRAG
le Dòmhnall Alasdair

2. CAORAICH AIR SEACHARAN

Nuair a bhàsaich Torcall Tais, deucon Stobarrag, bha dithis as a’ bhaile a bha daoine a’ meas freagarrach airson àite a lìonadh -- a’ Lobaid agus fear air an robh Spealp againn. Ach bha eachdraidh beatha an dithis cho eadar-dhealaichte agus a tha cailc is càise.

Mar a thubhairt Ann China, bean a’ Phurp, uair is uair ’se a bha anns a’ Lobaid sean ghille a bha air fàs coma-co-dhiù. Cha do dh’fhàg e am baile a-riamh airson beò-shlainte fhaighinn. Fhuair e bhith-beò à sprèidh agus breabadaireachd. Bha e ’na mhìorbhail as a’ bhaile nuair a chuir e air aodach Sàbaid agus a chaidh e dhan eaglais. Nuair a thàinig e dhachaigh chaidh e steach don t-sabhal agus thug e air ùrnaigh àrd a chinn. Bha daoine a’ stad air a’ rathad mhòr ag èisdeachd ris agus chuala iad e ag aideachadh a pheacaidhean. Bha e ag iarraidh mathanas airson gun ghoid e sneapan air athair a’ Phurp ’na òige, siùcaran à bùth a’ Locair, agus airson gu robh e ’na mhisgear.

Bha balaich a’ deanamh a leithid seo a-riamh ach ’se a smaoinich a’ chuid mhòr ann a’ Stobarrag gur e bruthadh anabarrach cràiteach a fhuair spiorad a’ Lobaid nuair a bha rudan cho beag seagh a’ dèanamh dragh dha chogais. Sheachainn e am botal agus leig e seachad a’ phìob. Bha h-uile coltas gu robh e air a bhreith a-rithist, agus gun dèanadh e deagh dheucon.

Bha Spealp greis anns an RAF an dèidh a’ chogaidh agus chaidh e sin a sheòladh air bàta-carga eadar Liverpool agus New York.

Tha fhacal fhèin againn airson mar a fhuair e Crìosd. Bha e ’na mhac-stròdhail o dh’fhàg e Stobarrag. Chaidh a chur ann am prìosan an RAF airson gun bhuail e oifigear, ’sann an taigh-siùrsachd ann an New York a ghairm Crìosd e, agus chan fhuilingeadh e chluinntinn gu robh duine anns a’ sgìre a bha cho aingidh ris ’na òige.

Cha robh coltas sam bith aige ris a’ Lobaid. Bha e beag, maol, agus làn de fèin-spèis, nuair a bha Lobaid àrd, trom agus le cràic


[TD 236]

mhòr liath. Bha iomadh rud ’na aghaidh. Nuair a thrèig e ’m muir bha cnap math airgid aige – barrachd air na shaoileadh duine a bhiodh aig mac-stròdhail -- agus cheannaich e tarbh is tractor. Sann a-rèir àireamh nan eallach a bha e ag iarraidh pàigheadh airson an tractor, ach cha cheadaicheadh e ach taosg an t-slaodair a’s gach eallach. Ach ’se a chuir Ann China gu àirde na teasaich nach ceadaicheadh e ach aon leum dhan tarbh. Bha e ag iarraidh pàigheadh às a’ bhad agus ged a bhiodh a’ bhò gun laogh cha robh càil agad air a shon.

“Cha bhiodh e iomchaidh,” ars am Purp, “dèanamh deucon de dhuine a tha toirt a bheò-shlainte à bod tairbh.”

Chaidh seo air feadh a’ bhaile gu math aithghearr agus cha b’fhèairrd a’ Spealp e, ach ’se bu dorra dha gu robh Ann China càirdeach dhan Lobaid agus gu robh i air a h-inntinn a dhèanamh an àirde gum biodh e ’na dheucon. Bhiodh i tric ag ràdh nach seas càirdeas air leth chois.

Chuir i air feadh a’ bhaile gu robh Lobaid deònach a bhith ’na dheucon, agus nuair a chuala a’ Spealp seo dh’aidich e eucoir a chuir tuainealaich air a choithional. Sann a’ cur dhachaigh mòine a’ Phurp a bha iad agus aig àm na diathad se a’ Spealp a ghabh an t-altachadh. Cha tug e guth air a làithean ’na mhac-stròdhail mar a b’àbhaist dhà bhith dèanamh. ’Sann a dh’iarr e mathanas airson gun ghoid e stuth air an RAF a b’fhiach “na mìltean nota”.

Tha an t-eadar-dhealachadh is motha eadar goid snèap nad bhalach agus goid fiach “na mìltean nota” nad dhuine, agus thòisich feadhainn ag ràdh gun deach a’ Spealp cho domhainn anns a’ pheacadh agus gur ann a dhèanadh e eildear gun luaidh air deucon. Nach e a’ chaora as fhaide a chaidh air seacharan ris an dèan am buachaile gàirdeachas?

Ach bha beachd fhèin aig Ann China. Chuala i gun tàinig fear air a’ robh i eòlach dhachaigh à Astràilia a bha còmhla ri Spealp aig muir, agus chaidh i cheann shìos na sgìre a chèilidh air. Abair gàireachdainn nuair a dh’innis i dha mu eucoirean a’ Spealp. “Piseag”, ars esan, “Sin a bh’ann nuair a dh’aithnichinns’ e. Cha b’fhiach dhut smid a chanadh e chreids! ’M eil duine idir a’s a’ bhaile a nì deucon ach an duine sin?”

Nuair a chuir Ann China seo air feadh a’ bhaile chaidh a’ Spealp far an robh am ministear, agus thàinig am ministear gu taigh a’ Phurp. Thubhairt e ri Ann China gu robh Spealp a’ dol a chur air ais a’ stuth a bha aige chon an RAF agus a’ dol a dh’fhaighinn pàipear a dhearbhadh gur ann leis an RAF a bha e. “Ach tha e deònach mathanas a thoirt dhut ma thèid thu ga iarraidh”, ars esan.

“Cha tèid i dh’iarraidh fiach smugaid air an duine sin,” ars am Purp.


[TD 237]

An ath mhadainn dh’fhalbh Spealp le ceas mòr anns a’ chàr agus cha do stad e gus na ràinig e càmpa an RAF a bha mu fhichead mìle bho Stobarrag.

Ghabh Ann China eagal. “Nach e tha dol chon na h-ìre airson dearbhadh gun deach a bhreith a-rithist?” ars ise.

“Bhiodh am baile na b’fheàrr,” ars am Purp, “ged nach robh e air a bhreith aon uair fhèin.”

Chaidh a’ Spealp a-steach do rùm beag aig geata a’ chàmpa agus dh’iarr e an ceannard fhaicinn.

“Tha e cluich air cricket an dràsda,” arsa polasman a RAF.

“Faic mi fear a tha ’na àite a-rèisde?”

Thog am polasman a fòn agus bruidhinn e ris an oifigear seo. ’Sann ag òl teatha a bha e aig an àm agus a’ lìonadh pàipear nam <eng>“pools”<gai>. “Tha mi anabarrach trang an dràsda,” ars esan. “Faighnich dha ’n e bradain a tha aige.”

“Chan e,” ars a’ Spealp, “ach stuth a tha mi airson a thoirt dhan cheannard.”

“Feumaidh thu fuireachd gum bi ’n cricket seachad.”

“Tha fàth mo thurais mòran nas cudromaich na cricket,” ars a’ Spealp gu math greannach.

Dh’innis am polasman seo agus thubhairt an t-oifigear: “leig a-steach as a’ bhad e ma tha ’n gnothaich cho cudthromach ri sin.”

“Dè th’ann?” ars an t-oifigear, nuair a chuir Spealp an ceas air a’ làr. Thàinig fuaim às a’ cheas mar gum biodh e làn chnàmhan.

Rinn Spealp searmon mu dheidhinn an dorchadas anns a robh e mas fhac e a’ solas, agus mar a bha chogais ga bhuaireadh airson a’ stuth a ghoid e air an RAF. Fada mas do sguir e chòmhradh bha ’n t-oifigear cinnteach gun e duine bochd a bha ann a ruith à taigh-caoich air choreigin. Nuair a dh’fhosgail Spealp an ceas chunnaic an t-oifigear gu robh e làn de bhloighean rèideo, dearg leis a’ mheirg. “Feumaidh mi seo a thoirt chon an oifigear a tha dèiligeadh ri rèideo” ars esan, agus thug e an ceas a-steach do rùm eile, far an robh oifigear gu math na b’aosda na e fhèin.

“Sgudal,” ars a fear sin. “Chaidh a h-uile càil a tha sin a-mach à cleachdadh fada roi’n chogadh. Fear cuthaich a th’agad. Thoir dha am pàipear a tha e ag iarraidh agus sad a sgudal sin às. Ma bheir sinn guth air bidh cuirt rannsachaidh ann agus chan eil fhios càit’ a stad e.”

Nuair a bha am fear òg a’ falbh leis a’ cheas thubhairt am fear aosda: “Innis do pholasman na sgìre mu dheidhinn an duine sin gun fhios nach eil e ga lorg.”

Nuair a thàinig Spealp dhachaigh bha am polasman a’ feitheamh ris. Bha seacaid a’ phoileas air agus sean bhriogais le brèidean. ’Sann a’ priogadh a’ bhuntàta a bha e nuair a fhuair e fios


[TD 238]

bhon RAF.

“Dè chuir a seo tu?” arsa Spealp, a’ coimhead cho gruaimeach ’s a bha bhean.

“’S cinnteach gum bheil beachd agad air a sin.”

“Tha e air a h-uile h-àite tha seo a rannsachadh,” ars a bhean.

“Dè tha thu lorg?” arsa Spealp.

“Chaidh thusa le stuth gu càmpa an RAF agus thubhairt iad riumsa faighinn gu bonn na cùis.”

“Chan eil thu cur eagal sam bith ormsa le do bhriogais phiollach. Tha fios nach ann ag ùrnaigh a chaith thu na glùinean aice.”

Thug am polasman pàipear a-mach à broilleach a sheacaid agus sheall e do Spealp e.“Seo an cuidhteas a fhuair thu,” ars esan, “nuair a cheannaich thu stuth aig reic an RAF às dèidh a’ chogaidh. Tha thu dol a thoirt droch ainm dhan bhaile le d’ amaideas.”

Sgaoil an naidheachd mar an teine ann a’ Stobarrag agus nuair a ràinig i taigh a’ Phurp thubhairt e ri bhean: “Chan ann a’s a h-uile baile a tha ’m poileas a’ dearbhadh neo-chiont dhaoine. Cò dh’èisdeas ri ùrnaigh Spealp a-nis. Cha deidhinn an urras nach robh mi fhìn na bu mhiosa na e ’nam òige. ’S iomadh oidhche ann an Glaschu a bha mi . . . .”

“Coma leat,” arsa Ann China, gu math biorach, “dè rinn thusa ann an Glaschu air an oidhche. Chan eil duine ag iarraidh sin a chluinntinn.”

“Bidh Lobaid ’na dheucon a-nise gun teagamh,” ars am Purp, “duine nach do rinn eucoir a-riamh na bu mhotha na goid snèap.”


[TD 260]

ROGHAINN
le Eilidh Watt

Air latha chaidh Anna a-steach don rùm far an robh Iain, a mac ’na shuidhe crom air an Telebhisean, a’ bheàrn eadar bann na briogais theann is am peitean a bha e a’ cosg a’ nochdadh druim rùisgte, cnàmhach. Thug Anna slaodadh neo-èifeachdach air a pheitean mun do shuidh i ag ràdh, “Tha ’n rùm seo ro theth.” Cha do chòrd an aer neo-ghlan rithe is shèid i a h-anail gu h-ealamh a-mach troimh a bilean mun duirt i, “Cà’il d’athair?”

Gun tionndadh bhon telebhisean thuirt esan, “Shuas air an lobhta.”

“A’ cluich leis na trèanaichean,” ars ise.

Cha b’e ceist a bh’ann is cha do fhreagair e is lean is’ oirre, “Cuin a thill e?”

“Cha deach e mach. Tha mis ’m beachd nach eil e coimhead airson obair a-niste.”

Cha b’e creud Anna a bhith toirt ciorraman an athar gu aire a’ mhic is cha duirt i ach, “Is cha dug a h-aon agaibh bucaid na fuighlich a-staigh ged is fhada bhon chaidh a falamhachadh.

Rinn Iain gu slaodach air a chasan ach thuirt ise, “Fan far a bheil thu. Bheir mi fhìn a-staigh i, is mo chòt’ orm.”

Bha Anna airson a bhith leatha fhèin is cothrom smuainteachadh a bhith aice.

Ged bha còrr is fichead bliadhna bhon dh’fhàg Anna an t-Eilean anns an do thogadh i cha do dhìochuimhnich i riamh cùbhraidheachd fhuar na gaoithe a’ sèideadh far sàl no far monadh. Anns an aon dòigh cha do chuir i cùl ri beachdan a h-òige: gum bu chòir murtair a chur gu bàs; gum bu chòir mèirleach dìoghaltas an lagha fhuiling. Cha robh adhbhar mòr aice a beachdan a chur air mheigh.

Fhreagair a bhith pòsda is a bhith togail a balachain rithe ach nar a chaidh Iain don sgoil bha i a’ faireachadh a tìde fada is air latha chaidh i staigh don oifis far am b’àbhaist di a bhith ’g obair. Ged nach fhac Anna a choltas orra bha iad an sin a’ gearain gun robh iad air am marbhadh le cus obrach. Carson nach tigeadh ise air ais a dh’obair còmhla riutha? Air <eng>‘flexi-time’<gai>? Dh’ionnsaich i nach b’e


[TD 261]

mhàin facalan ùra bha aca ach innealan ùra, innealan a bha cho caochlaideach, is gum bu ghann a dh’obraicheadh iad fhèin, a bha cleachte riutha, iad; ach dòcha nar dh’fhàsadh i eòlach orra.

Thuig Anna gum b’ann air an rong a b’ìosaile a bhitheadh i nan tilleadh i an ceartuair, a’ frithealadh do chàch. Cha b’e sin àite dhìse. Ach chuir iad sìol bhon tàinig toradh. Chaidh Anna don Cholaisd, is, leis an ionnsachadh a fhuair i an sin cha deach inneal oifis a dhealbh nach gèilleadh dhi. Ann an ùine ghoirid bha i ag ionnsachadh feadhainn eile is i air <eng>‘flexi-time’<gai>. Cha robh faireachadh aig fear no mac nach robh iad air am frithealadh mar a bha iad riamh. Is bha airgead math a’ tighinn a-staigh.

Nar chaill Tormod, a cèile, an obair aig an doc far am b’àbhaist dha bhith a’ càradh luingean mòra, cha do chuir sin tilleadh ann an Anna is e ’n coingis dhi cò san dachaigh a bha cosnadh. Fhuair Tormod cnap airgid nar chaill e obair às an tigeadh na phàidheadh am bungalow a bha iad a’ ceannach. Bha Tormod fhèin an làn bheachd gun lorgadh e obair fhreagarrach, oir ged bha e còrr is lethcheud bliadhna b’e fear ceàirde math a bh’ann is cha robh iarraidh aige air obair de sheòrs eile is cha robh iarraidh idir aige a bhith ris na bocsaichean beaga carach a bha cho umhail fo mheòir na mnà. Cha do lorg e obair.

An toiseach, gus misneach a thoirt dha theireadh Anna, “Nach math cosnadh a bhith agam fhìn fads a bhitheas tus’ a’ coimhead airson obair. Tha thu air a bhith san aon chlais airson fichead bliadhna.

Theireadh Tormod, “Cha do ghearain mi air a’ chlais a bhith neo-chaochlaideach.” Mu dheireadh cha fhreagaireadh e idir. An uair sin stad an còmhradh. Bhitheadh e ri caran beaga mun taigh is anns a’ ghàrradh gus an tàinig foghar is fuachd. An uairsin chaidh e suas air lobht an taighe gus sgioblachadh a dhèanamh an sin. Am-measg na treallaich fhuair Tormod bocsa anns an robh trèan a bha aig Iain is e beag.

Bha moit gu leòr air Iain aig àm na Nollaige nar fhuair e ’n trèan is rinn Anna pocannan beaga air an lìonadh le gràinneanan peasrach mar luchd, ach dh’fhàs e sgìth de chuibhlichean a’ ruith air lunnan. Chaidh an trèan is eile a chàradh ann am bocsa gun chuimhne gun robh a leithid ann. Cha b’fhad gus an robh i a’ deàrrsadh aig Tormod. Dheanadh e gurraban is e a’ gabhail beachd air mar bha a h-uile ball a’ siubhal cho eagnaidh, cho riaghailteach ri grioglachanan nan speur. Dòcha gun robh e ’m beachd ath-leasachadh a dhèanamh oirre oir shuidheadh e gu balbh aig bòrd bidh ann am faoin smuaint a’ feitheamh cothrom teicheadh suas air an lobht.

Bha Anna am beachd nach dug ach i fhèin an aire gun


[TD 262]

d’atharraich Tormod is bha i car crosda nuair a thuirt Iain rithe, mar gun robh e a’ cur dragh air fhèin, “Saoil sibhse am bheil m’athair ag ionndrain companas nam fear?”

“Companas nam fear,” ars ise, “nach eil e a’ bruidheann ri fir a h-uile latha a tha e dol air sàillibh na h-obrach.”

“Bhell . . . . . Tha, ach chan e sin a tha mi a’ ciallachadh.”

Dh’fhalbh Iain a-mach mar nach robh e airson an còrr a ràdh ach bu tric a bheachdaich Anna air na briathran dubha seo. Rinn i sceum.

Anns an àit obrach aig Anna cha mhòr latha nach robh cuideigin a’ dèanamh aithisg air cho sòlasach is a bha iad air a bhith thall sa’ Spàinn air làithean saora. A-rèir an ath-aithris bha a h-uile sògh thall an siud. Shealladh iad Breatannaich, fir is mnathan, gam blianadh ri teas grèine, neo a’ snàmh, neo a’ dannsadh; gun chùram. Cha robh gruaim air aodann. Air sgàth Thormoid rachadh i fhèin is esan a-null far an robh daoine toilicht’ eile. An lùib seo uile thuirt i ri Iain, “Am bitheadh tusa coma ged reicinn an trèan ud agad?”

“Is coma leamsa. Ach dè nì m’athair?”

Chuir Anna a sceum riutha is bha fios aice a-nis gum faigheadh iad cnap airgid air an t-seann trèan ud – agus b’e airgead Thormoid fhèin a cheannaich i – agus cha bu mhisd’ iad a bhith saor bho gach cùram airson beagan tìde.

Gun sùnnd dh’aontaich Tormod rithe is chaidh an trèan a reic. Chionns nach robh reusan aig Tormod a bhith shuas air an lobht a-nis sheaadh e fad aig an uinneig le sùilean nach robh ag innseadh mòran dha. Dòcha gun gabhadh e sgrìob a-mach leis fhèin mun rachadh e suas air an lobht. Bha Anna trang a’ dèanamh deiseil airson na Spàinn.

Is bha dragh eile aig Anna. Bha i air cothrom fhaotainn air obair a bhitheadh glè fhreagarrach oirre a ghabhail. Bhitheadh i os cionn chàich is tuarasdal anabarrach math aice. Ach dh’fheumadh i a bhith ag obair mar neach air nach robh an còrr uallach, is a cùl a chur ri <eng>‘flexi-time’<gai>. Ach bha taigh is teaghlach aice. Bha ’n roghainn a’ toirt ceann goirt dhi.

B’ann air an roghainn seo a bha h-inntinn an latha a chaidh i suas an lobht a rùrach airson rudeigin nach d’fhuair i. Ach fhuair i nì air nach robh iarraidh aice. Ann am bonn dràbhrach fhuair i ìomhaigh reithe air a dhealbh à stuth cruaidh, deàrrsach. Bha i air a leithid fhaicinn anns na bùithnean; bha iad daor. Dè chuir an seo i? Cha robh i leatha fhèin. Chuir i sìos i is thog i an cnap fiodha a bha ri taobh.

Fhathast cha deach ach ceann an reithe a shnaidheadh às a’ chnap seo. Bha na sùilean air an dealbh gu bulgach le spot peant òr-bhuidhe orra, cuinneanan na sròine cruime fosgailte le


[TD 263]

feirg, na h-adhaircean làidir lùbte ’nan caran, is an reithe seo deiseil gus brag fuaimneach a thoirt air clàr fir eile. Dè bu chiall dha?

Le mìo-thlachd thug i sùil air an ìomhaigh eile is cho sàmhach ri mèirleach chuir i far an d’fhuair i an obair-shnaidhte fhiodha is chaidh i sìos. Bha buille ghoirt ’na ceann is smaoinich i gum b’fheàirrd i dhol gu bùth Boots airson rudeigin a bheireadh faochadh dhi. Mar sin choisich i gu socair gus an d’ràinig i a’ bhùth is chaidh i a-steach air doras taoibh far nach bitheadh mòran gus an tigeadh clann sgoile. Bha an aer ro thioram, teth, leatha is sheas i air mullach staidhre ghoirid a’ coimhead sìos. Chunnaic i fear a’ toirt sùil fhaiceallach mun cuairt mun do chuir e rudeigin ’na phòcaid. Bha e ri goid.

Chuimhnich i air dìoghaltas cruaidh an lagha . . . . . Is cinnteach gun do bhuin a casan ri làr ach cha robh faireachadh aice air is mun do ghluais e bha grèim teann aice air gàirdean a’ mhèirlich.

“Dhomh sin, dhomh sin,” thuirt i.

Cho umhail is ged robh e fhathast aig glùin a mhàthar chuir Tormod a làmh ’na phòcaid às an dug e dèideag ann an riochd eich. Chuir ise làmh gu gaolach ’na achlais is thuirt i, “Cùm sin ’na do làimh far am faicear e is pàighidh sinn e aig ceann shuas a’ chunntair.”

Chan eil e a dhìth orm,” arsa Tormod ga chur sìos.

Gun ghuth air ceann goirt rinn iad air an doras far an duirt Anna, “Theid sinn dhachaigh.”

“Don Eilean?” arsa Tormod.

Bha leithid de chianalas, leithid de dhòchas, ’na ghuth is gun duirt Anna, “Dìreach don Eilean.” Cha b’e a bha air a bhith ’na smuaint.

“Bithidh an t-Eilean a’ fàs gorm an ceart uair,” arsa Tormod.

“Bithidh na h-uain bheaga a’ bocail air na cnuic,” ars Anna.

“Cha bhì fhathast,” arsa Tormod le cinnt. “Nan dèanamaid cabhag dh’fhaotainn a bhith mach a’ cuideachadh Alasdair leis a’ bhreith.” Thàinig stad ann is thug e sùil oirre, “Ach dè mun Spàinn?”

Cha tàinig stad ann an Anna. “Bithidh an Spàinn ann nar nach bi an lùths annainn mònadh a dhèanamh. An ceartuair is e an t-Eilean ar lag.”

“Criosamaid oirnn,” arsa Tormod gu smachdail, an srian a-rithist ’na làimh.


[TD 273]

A BHOIDSE MU DHEIREADH
le Cailein T. MacCoinnich

Thug an caibdean tarraing làidir air a’ ghloinne ruma ’s rinn e lasgan mòr gàire a chuir gaoir troimh bhodhaig a’ mhinisteir. Chrath e cheann mar dhuine air bheag dòchais. “Am bàs”, arsa caibdean Colla, ’s shaoileadh tù gur ann ri sgioba bàta ann an stoirm a bha e ‘bruidheann, “cha mhotha leam e agus feàrdain ruadh. Chunna mi an droll dhubh ghrànda aige ro thric, a mhinisteir, airson eagal a bhith orm roimhe -- sin ma bha leithid a rud agus eagal riamh ’nam bheatha. Chunna mi e ’dìdireachd orm o chùl doras na cèibinn aig Blàr-mara Rubha Riaslaidh; chuala mi e a’ nuallaich an guth nan gunnacha-mòra a latha thug sinn a-mach Port na Stàirn; bha e ’donnalaich ’s a’ bùirich an craos gach stoirm a bha riamh a’ bagairt mi fhèin ’s mo bhàta chur dhan aigeal. Eil fhios agaibh, a Mhaighstir Steaphain, ’sann tha mi den bharail gun tug am balgaire suas a dhòchas nach beir e orm tuilleadh.” Rinn e mothar eile gàire.

Bha Caibdean Colla MacCuithein ceud bliadhna agus ochd mìosan, ged nach canadh duine coimhead air gu robh e mòran a bharrachd air na bliadhnaichean ceadaichte, an trì fichead ’s a deich. Bha cuid ’s cha chreideadh iad gun do ràinig e eadhoin aois a’ gheallaidh. Bha tughadh math gruaige air, ’s ma bha i caran na b’aotroma san dath na b’àbhaist dhi bhith, cha robh ann ach todhar a rinn muir is gaoth oirre. Bha an todhar ceudna air craiceann aodainn ’s a làmhan ’s iad dorcha ruadh-dhearg le dathadh grèine, gaoithe agus sàile. Bha chlaistneachd geur, a shùil biorach, luasganach ’na cheann, a chasan ’s a làmhan cho subailte ’s gun creideadh tu gun toireadh iad e, cleas an t-seòldair aig Iain Dubh nan òran,

“- - - - - dha na croinn aice
Cho aotrom ris na h-eòin,”

Airson a chàlach, cha chreideadh neach a chunnaic riamh e dol a’ sàs am biadh gu robh e dòrtadh nan galan den ruma dhubh sìos dhan stamaig aige. Chnàmhadh e na tàirnean, mar a chanadh a bhean-taighe aige, Marsaili an Droma.

Ach bha am ministeir fo chùram mu thimcheall -- co-dhiù mu staid anam. Aig uairean ’sann a bhiodh e toirt ’na chuimhne Caibdean Uilleam nan Cnàmh ann an sgialachd Eilean an


[TD 274]

Ionmhais, a fear a bha ’g radha gu robh an ruma ’na athair ’s na mhàthair dhà, ’na bhean ’s ’na phiuthar dha, ’na mhac ’s ’na nighinn ’s ’na bhiadh ’ na’ dheoch, dha fad a bheatha. Ach aon rud cha robh Caibdean Colla cho fuileachdach na cho brùideil ’na nàdur ri Uilleam nan Cnàmh, a dh’aindeoin gach blàr is còmhrag a chuir e seachad. Cha robh e mosach na spiocach a thaobh feuman a cho-chreutair, ’s theireadh daoine nach do thionndaidh am feumach riamh air falbh falamh o dhoras. Bha e fialaidh dhan eaglais. Bu toil leis cuideachd chloinne, ged nach robh teaghlach aige fhèin -- cha do phòs e riamh, airson sin dheth. Mar a theireadh e fhèin, “Cha robh. Cha robh duine teaghlaich agam-sa riamh le m’fhiosrachadh.” Bha uair ’s bha dòchas aig a’ mhinisteir gum pòsadh e Marsaili, ach cha do thachair e. Bha fhios aig an àite uile gu robh i ’na còrr is bean-taighe dha, ged nach deach a’ chùis riamh gu ceangal clèir, mar a their iad.

Faodaidh gu robh rudeigin aig nàdur bras a’ chaibdean ri dhèanamh ris; na am botal ruma; na rud beag na dhà eile; ach a-rèir cholais, bha iad le chèile toilichte gu leòr leis an t-suidheachadh mar a bha e, latha mach air a chèile, ’s trì latha staigh, a-rèir mar a bha ghaoth a’ sèideadh. Agus sin dìreach mar a chuireadh e fhèin e, am fear a chuir seachad a shaoghal a’ strì ri gaothan is siantan.

Nuair a bhiodh cuideachd a-staigh aca, ’s e “Caidbean Colla”, bhiodh ann, ach nuair nach biodh a làthair ach iad fhèin cha bhiodh ann ach “Colla” agus “Marsaili” -- na faodaidh rudan nach robh cho fìor mhodhail sin. Ach mar a thuirt fear a bha cho eòlach orra ri duine air an àrainn, Murchadh Posda, “’S meirg leamsa a thigeadh eatorra.” “O, charaide chòir, na bi ga do mhealladh fhèin. Cha do rinn Rìgh nan Uabhas riamh dìochuimhn agus cha dèan. Rinn sibh iomadh bhòidse, chaibdean, ach tha aon tè a dh’fheumas sinn uile dhèanamh, agus cha teid Caibdean Colla às uaipe sin seach duine sa bith eile -- a bhòidse eadar tìm agus sìorraidheachd. Cha bhi a sgiobadh againn oirre sin ach sinn fèin, ’s bi i gun stiùir, gun chairt-iùil, gun chombaisde, mur dean Dia nan Gràs tròcair air ar n-anam ’s gun toir e dhuinn Fear-iùil a-steach do chala na sìorraidheachd. Nis cha deach sibh fhèin ar bhòidse gun ullachadh; gun choimhead ris an luing, ris an sgioba, ri acraichean, siùil, ròpan, biadh is connadh air bòrd maille ri fichead rud eile. Dè an t-ullachadh a rinn sibh airson na bhòidse mu dheireadh?” Bha ministeir ’na shèisd a latha àraidh a bha seo, ’s briathran na comhairle ’s nan achmhasan a’ sruthadh uaithe mar uisge air an acha bhuaint.

Shìn an caibdean a làmh chon na gloinne ruma, ach leitheach slighe stad e, ’s tharraing e air ais a chròg mhòr chalma thug tarraing air iomadh ròpa, a cheangal iomadh riofadh siùil, a thug


[TD 275]

iomadh tionndadh air cuibheil ri uchd na stoirme. Sheall e air a chompanach agus bha lasair bheag èibhinn ’na shùil.

“Le ur cead, a Mhaighstir Steaphain, chan urrainn mi aontachadh leibh gur bhòidse a dh’fheumas a h-uile duine ghabhail an tè air a bheil sibh a’ bruidheann -- ’s chan eil mi ach a’ tarraing air ùghdarras na Fìrinne. Dè mu Enoch? Dè mu Mhaois? Dè mu Elias? Cha do ghabh duine aca sin a bhòidse, ’s faodaidh gu bheil mìltean eile ann colach riutha. Beannaich mise, cha leig sibh a leas ach na pàipeirean a leughadh ’s chì sibh gu bheil duine dol às an t-sealladh gun rothas orra chuile latha dhan bhliadhna. Chan eil dearbhadh fon ghrèin againn gur e bàsachadh a rinn iad, ged a dh’fhalbh iad far an t-saoghail seo, a-rèir gach colais. Dè ur beachd orra sin?”

Thàinig stad bheag sa’ mhinisteir, ach cha do mhair an stad sin fada. Thàinig gàire beag air aodann -- an gàire chì thu air gnùis an duine tha cinnteach gu bheil làmh-an-uachdair aige air a luchd-strì. Chrath e cheann, mar gum biodh truas aige ris an fhear eile. “A charaide chòir, cha lig sinne leas bhith gar coimeas fhèin ri Enoch, Maois na Elias. Cha robh sin ach daoine air leth naomh, a chaidh aiseag o thìm gu sìorraidheachd an dòigh shomharraichte: chaith mise mo bheatha gu stuama, cràbhach, ach chan eil dad a dhùil agam gun aisigear a-null mi san dòigh sin. Ni motha tha mi creidsinn gu leig sibhse chaibdean a leas dùil a bhith agaibh ri turas cho farasda -- ’s chan ann a’ dèanamh peacach dhibh a tha mi nas motha na duine eile. Chan e nach dùiriginn dhuinn le chèile turas aithghearr air a’ charbad sa bheil fichead mìle ’s mìltean de ainglean treun. Ach chan eil e gu diofar dè an dòigh a chleachdas an Tì a chruthaich sinn airson ar toirt air falbh, ’s e nì cudthromach, a bheil sinn uidheamaichte airson na bhòidse?”

Bha an caibdean e fhèin greis ’na thàmh, mar nach biodh e cinnteach cia mar a ghabhadh e ri briathran a sheann charaide. Eil thu faicinn, bha iad a’ dol dhan sgoil còmhla, a’ sabaid, a’ cluich, a’ snàmh, a’ goid, ’s a’ dèanamh iomadh rud eile còmhladh.

Cleas a’ chaibdean agus na bean-taighe aige, cha robh “Maighstir Steaphan” agus “Caibdean Colla” dol ach ach nuair a bhiodh iad a’ bruidheann air cùisean cudthromach mar bha soisgeul, creideamh ’s gnothaichean spioradail; aig amannan eile cha bhiodh ann ach “Steaphan” agus “Colla”, mar bha nàdurra do sheann ghoistidhean. ’S bha fhios aig a’ chaibdean cuideachd gur e bàigh agus càirdeas bliadhnaichean fada an deagh-eòlais a bha air cùl na dùrachd leis a robh a charaid a’ tagradh ris. Chan e comhlionadh dleasdanais idir a bh’ann don mhinisteir -- bha bliadhnachan fada o leig e dheth a dhreuchd, ’s ged nach robh e cho fìor aosda ris a’ chaibdean, bha e aois cholach ’s faisg air toiseach na bhòidse mu dheireadh e fhèin.


[TD 276]

Uairean shaoileadh an caibdean gu robh e colach ris a’ bhodach chòir a thuirt ri charaide, ’s iad a’ còmhradh mun t-saoghal air an taobh thall, “Bhiodh e glè mhath ceart gu leòr, Alasdair, a bhith an cuideachd Mhaois, Aaroin, Dhàibhidh ’s na daoine còir eile sin, ach a bheil fhios agad gum bithinn fhèin fada na b’fheàrr aig an dachaigh ann còmhla ris na goistidhean air an robh dlùth eòlas agam an seo a-bhos.” Saoile nach robh rudeigin dhan ionndrain sin cuideachd ann an Steaphan?

“Cha deachaidh sinn riamh a-mach air a chèile mu dhiofar bheachdan air creideamh, cràbhadh, fìreantachd na flaitheanas, ’s chan eil mi’n dùil gun tèid. Cha do chuir eadar-dhealachadh bheachd riamh eadar caraid is caraid, cho fad ’s a bhios iad onarach mu ’m beachdan.” ’S mar a rinn a ministeir airson èirigh, “Gabhaidh tu dram bheag mu falbh thu Steaphain?” Thug an caibdean thuige botal diofaireach on bhotal ruma, maille ri gloinne eile. “Tapa leat, a Cholla, ach cha ghabh an-diugh. Tha mi tadhal air Seisidh Bheag air a rathad dhachaigh, ’s cha dèan math dhi fàile na deoch-làidir fhaighinn dhiom. Tha eagal orm nach eil fad aig Seisidh ri dhol. Tha an ginealach againn a’ falbh, a Cholla, duine às dèidh duine. Tha an dotair ag radha nach eil aice ach lathaichean air a’ char as fhaide.” Thog e ad, a mhiotagan, a bhata.

“Glè mhath a Steaphain. Seisidh bhochd; na robh i air tè bheag a chumail rithe fhèin moch is anmoch bhiodh bliadhnaichean aice fhathast -- chan eil am boireannach ach gann ceithir fichead ’s a seachd. Eil cuimhn agad a latha thàinig i dhan sgoil airson a’ chiad turas ’s a cheangail sinn na figheachain aice fhèin ’s aig Peigi Dhòmhnaill ri chèile? Ceithir fichead ’s a seachd! Aig a h-aois bha mi air mo bhonnaibh a’ dannsa aig a chuile banais. Bha e air a bhonnaibh cho ealamh ri gille òg, a dh’fhaicinn a charaide chon an dorais, ’s anns an dealachadh chuir e pàipear chòig notaichean an làimh an fhir eile: “Tadhail am bùth Thormoid ’s thoir beagan ghnothaichean sìos gu taigh Seisidh; mur gabh i fhèin e an truaghan, thig e feumail a dh’aithghearr dhoibh, tha eagal orm.” Dhealaich iad.

An dèidh don mhinisteir falbh bha an caibdean ’na shuidhe an trom smuain airson greis. Bha e nis mothachail air rud nach b’àbhaist; a dh’aindeoin cho togarach sùnndach ’s gam biodh e nuair a thadhladh cuideigin air, an dèidh dhoibh falbh dh’fhairicheadh e sgìth. Shìn e làmh chon na gloinne ruma ’s thug e air ais i gun a’ ghloinne thogail. Thog e an leabhar a bha e leughadh mun do thadhail a’ ministeir, ’s chuir e sìos e gun sreath a leughadh. Thug e thuige a phìob, ach thill e chon a’ bhùird i gun lasadh; bha mothachadh aige gu robh rudeigin a’ cur dragh air, ach dè bh’ann cha b’urrainn a chur an cainnt. Dh’fhàisg e putan beag a’ ghlag a ghairmeadh Marsaili às a’ chidsinn.


[TD 277]

Nuair nach do fhreagair a’ bhean-taighe, dh’èigh e oirre àird a chlaiginn, agus bha ghuth cho làidir cruaidh ’s a bha e nuair a bhiodh e ’g èigheach ris na làmhan air bòrd ann an stoirm gaoithe. Cha do fhreagair duine e; chaidh seirm a ghuth troimhn taigh mar gum biodh guth a’ dùsgadh mac-talla ann an seòmraichean fuar, fàs. ’S bha taigh a’ chaibdean a chuile rud ach fuar.

Càite air an t-saoghal mhòr an robh am boireannach? Ma bha i dol sìos dhan bhùth, cha tug i guth, rud a bha glè mhì-àbhaisteach dhi. Ainneamh a rachadh i mach gun ìnnse. “Mharsaili, Mharsaili”. Dh’fheuch e rithisd agus e smaoineachadh gu faodadh stàirn a ghuth na mairbh a dhùsgadh, mar a theireadh am facal. Agus dlùth air sàil na smuain neònach, mhothaich e crith bheag fhuar a’ dol troimh bhodhaig. Thug e balgam às a’ ghloinne ruma ach cha robh mothachadh sa bith aige gun deach blàths troimhe mar a chleachd. Cha robh fuaim ri chluinntinn air àrainn an taighe uile, agus a-rithisd thàinig an smuain mhì-thlachdmhor thuige gun iarraidh gun sireadh mar a’ chiad tè -- cho sàmhach ris an uaigh.

Bha grian an t-samhraidh a’ deàlradh a-muigh. Cha robh anail gaoithe ann, ’s ged a bha uinneag mhòr an t-seòmair-suidhe aige fosgailte gu cùl cha chluinneadh e an ceilearadh àbhaisteach aig na h-eòin sa’ ghàrradh, na eadhoin fuaim carbaid a-nuas far an rothaid. Agus ’sann a’ toirt sùil air an uinneig a bha e, feuch an robh oiteag fhuar a’ tighinn a-steach oirre, nuair a mhothaich e do fhear àrd dorcha ’na sheasamh ri maide-buinn na h-uinneige mar gum biodh e feitheamh cuireadh gu tigh’nn a-steach. Chuir an caibdean fàilt air, ged nach robh e àbhaisteach do luchd-tadhail tigh’nn chon na h-uinneige airson faighinn a-steach.

“Thig air d’adhart, a laochain. Thig a-steach -- sàbhailidh e dhut a dhol mun cuairt chon an dorais; ’s chan eil a’ bhean-taighe staigh co-dhiù. Tha mi duilich nach eil mi gad aithneachadh, ach - - - - -” Stad e. Bha cùl an duine sa’ ghrèin agus aghaidh mar sin san dubhar gus an tàinig e steach dhan t-seòmar: an sin dh’aithnich an caibdean e gun dàil, ’s airson an treas uair ann am beagan mhionaidean chaidh mar gum biodh miaran fuara thairis air a bhodhaig o mhullach a chinn gu bonn a chasan.

Sachairi, an aon saor a bha sa’ choimhearsnachd -- agus cuideachd an aon fear san àite bha an urra ris na dleasdanais tha co-cheangailte ri bàs agus adhlacadh. ’S an-diugh chan e an t-aodach oibreach a bhuineadh dhan bhùth-shaorsnachd a bha air idir, ach an deise dhubh a bha daonnan ’na samhla air an dreuchd eile.

“Dè - - - Dè - - - Dè tha thu ’g iarraidh?” dh’fhoighneach e, agus toirm a chridhe agus luasgan inntinn a’ freagairt na ceisde dha mun do bhruidhinn am fear eile idir. Cha do fhreagair Sachairi smid, ach


[TD 278]

chaidh e chon na h-uinneig air an tàinig e steach agus smèid mar gum biodh air cuideigin a bh’air an ùdraid a-nuas chon an taighe.

Thug an caibdean sùil a-mach air an uinneig, ’s chunnaic e an ceathrar fhear a-nuas chon an taighe ’s iad a’ giùlan eatorra bocsa caol fada dubh. Na h-aodainn aca cho dubh, duaichnidh ris a’ bhocsa fhèin cha mhòr. Nuair a chunnaic iad Sachairi a’ smèideadh, bhris iad far a’ cheum chon an dorais agus thàinig iad dìreach a-steach air an uinneig. Chàireadh am bocsa am meadhon an ùrlair. Thogadh a’ chòmhla far na ciste ’s chuireadh i an tacsa bhalla; dhùin an ceathrar a-steach air Caibdean Colla ’s e cho soilleir dha dè bha fa-near dhoibh. Ach mun do chuir iad miar air, an uair na h-èiginn ’s na h-àmhghair, thill a spionnadh ’s a neart thuige. Thug a ghuth criothnachadh air na sparran. “Seasaibh air ais, a chlann na galladh. A chiad fhear a chuireas corrag air mo bhodhaig-sa, gheibh e làn a mhaodail a luaidhe. Air ais thu, Mhic an Arsair.” Seo ri Sachairi a bha air ceum a ghabhail air thoiseach air càch.

Rinn an caibdean oidhirp ruigheachd air an dag bheag a bh’aige an drathair a’ bhùird, ach cha robh, a-rèir cholais, treòir a ghutha idir ’na làmhan. Rug iad air, ’s thog iad e le cho beag diù ’s ged a bhiodh iad a’ sguabadh leotha closach caorach. Chaidh a chàradh sa’ bhocsa, a’ sìor èigheach, a’ sìor spèireadh, a’ sìor mhaoidheadh an lagha ’s a’ phrìosain air an fheadhainn a bha toirt a leithid a dhroch ghiollachd dha chorp.

“A Mhic an Fhir Mhòir, chan eil mise marbh idir. Cò chuir fios ort co-dhiù? Chan eil ann ach cleas grod a dhealbh a’ bhidse sin Marsaili airson a crògan a chur air mo chuid. Socair thusa gus an tèid am fear-lagha agam-sa ’na do bhad ’s creanaidh tu air a seo - - -.

Bha an èigheach ’s a spèireadh a’ dol gus an do thog iad am bòrd-uachdair airson na ciste dhùnadh, mar nach biodh iad a’ cluinntinn aon lideadh de na bha e ’g radha. ’S mar a thàinig iad am fagas leis a’ chlàr, thuig e nach robh èigheach na sgalaich a’ dol a chosnadh dad dha, agus rinn e aon oidhirp cumhachdach èirigh às a’ chistidh. Lùb coimeasan inntinn, eanchainn, a mhacmeanmna uile ris an oidhirp agus mu dheireadh dhearbhadh am facal tha ’g radha gun toir an inntinn daonnan buaidh air a’ bhodhaig.

Dh’èirich e mach às a’ chistidh agus thill e dhan chathair sa robh e ’na shuidhe mun do spìon iad leotha e. Tharraing e anail agus shocraich e e fhèin gu dùbhlan a thoirt dhan fheadhainn a bha an dùil gu robh e aca sàbhailte sa’ bhocsa, ’s aig an aon àm bha broinneagan de sheann òran na laoidh a’ ruith troimh chlàr na cuimhne aige;

“’S dh’fhaodadh Robag Ruadh


[TD 279]

Eirigh às an uaigh
’S coinneamh thoirt dhan t-sluagh a chuir innt’ i.”

Ach rud a chuir annas mòr air, cha do chuir e sìos na suas na gillean a bha ’n urra ris a’ ghnothaich. Cha robh iad a’ cluinntinn smid a bha e ’g radha, ’s dhùin iad a’ chiste gu dòigheil, ’s dh’fhalbh iad leatha mach air an uinneig mar gum biodh e aca ’na broinn. Shìos an rathad, chitheadh e an carbad mòr dubh ga feitheamh, feitheamh an eallaich a bha iad a’ giùlain; chuir e fìor iongnadh air an t-saothair a fhuair iad a’ togail ciste fhalamh a-steach dhan charbad-adhlacaidh.

Dh’fhan e gus an deach iad à fianais, ’s an sin shìn e làmh chon a’ phòna bha ri taobh an t-sèithir aige. Gann a b’urrainn e fuireach gus an cluinneadh e dè bha aig Seòras Mac a’ Chlèirich, am fear-lagh aige, ri radha mun rud a thachair. Dhùin na miaran aige mun phòn, ach nuair a dh’fheuch e a thogail far an dubhain, cha do ghluais e; chaidh na miaran aige troimhe mar nach biodh ann ach ceò.

’Se Eachann a bha bruidheann, ’s cha robh ghuth ach critheannach gu leòr. Cha robh e ach òg, air ùr thòiseachadh còmhla ri brathair a mhàthar ’s an obair mhì-ghnàthaichte bh’ann. “Agus bidh e nas annasaiche mur faigh mise air ais mo chuid fhèin. A’ dol a dhèanamh profaid às mo chorp-sa, a dhearg mheirlich, mun d’fhàg an anail e.”

Thionndaidh an dithis mar gum b’e dà ghille-mirean a bh’annta ’s chuir iad an aghaidh air a’ chistidh sa robh corp a’ chaibdean. ’Na shuidhe air oisean na ciste, bha an caibdean fhèin, ’s ma bha a chruth caran neulach, taibhseil, gu cinnteach cha robh a ghuth.

’Se Eachann Bàn a thàinig thuige fhèin an toiseach.

“Agus gu dè tha thu ’g iarraidh an seo? Chan eil dad a seo a bhuineas dhut.”

“Nach eil a laochain? Bi fhios agaibh air a sin nuair a gheibh sibh brath o’n fhear-lagh agam. Thug sibh leibh mo chorp gun chead uamsa na o dhuine eile.”

Ghnog an caibdean rùdain a làimhe air clàr na ciste ’s ged nach do rinn iad barrachd fuaim ’s a dhèanadh ite laigh oirre, chuir e crith fhuar troimh chlosach an dithis a bha coimhead air. “Fosglaibh am bocsa sin gun dàil, air neo cluinnidh sibh mu dheidhinn.”

’Se Sachairi fhèin a fhreagair ’s a ghuth gu math critheannach, mì-chinnteach.

“Ach cha bhiodh sin nàdurra. Dè mun lagh? Dè chanas daoine mun obair agamsa ma theannas mi ri toirt chorp às cisteachan an dèidh do dhaoine bàsachadh -- cha bhi mi nas fheàrr na Burke agus Hare. Chaibdean, cha ghabh e dèanamh. Cia mar is urrainn dhuit - - - - -.”

Bhris guth cruaidh a’ chaibdean a-steach air. “An lagh, a sheòid!


[TD 280]

Bidh fios agad dè tha lagh comasach a dhèanamh mur gabh thu mo chomhairle-sa. Rud eile mur dean thu mar tha mi ’g iarraidh ort bidh an taibhse agam a’ tathaich an àite seo gus am fuadaich mi a h-uile duine aig am faodadh gnothaich a bhith riut. Bidh an obair ’s an cosnadh agad an Taigh Iain Ghròt. Bheil thu gabhail sin a-steach?”

Sheall na seòid air a chèile. Cha robh an lagh a’ cur mòran dragh orra ’s iad cinnteach gur ann air an taobh a bhiodh e co-dhiù, ach ’s e rud eile bh’ann bòcan na manadh a bhith ’g èaladh mu na cairtealan aca. Chuireadh e an cosnadh aca a dhìth ceart gu leòr. Rinn iad suas an inntinn gun an còrr còmhraidh na còmhdach. Dh’fhosgail iad a’ chiste.

Chon a latha-’n-diugh cha tug fear aca facal air na chunnaic iad a’ tachairt an latha bha siud, ach cha deach an sealladh riamh far clàr na cuimhne aca. Cleas an fhathaiche san t-seann sgialachd, a dh’fhùchd e fhèin dhan chrogan às an tàinig e, theann spiorad a’ chaibdean a’ toinneamh ’s a’ snìomh os cionn na cisteadh; a’ sìor chromadh, a’ sìor fhàs neulach, a’ sìor thionndadh gu meall ceotha, gus mu dheireadh an deach e à sealladh am broinn a’ bhocsa.

’S an sin ghluais an corp. An toiseach air uileann, an sin ’na shuidhe suas, ’s fa-dheòidh a-mach air an ùrlar air a bhonnaibh. An turas seo bha bhuille thug a dhòrn air taobh na ciste faramach gu leòr, ’s chrath e mhiar fo shròn Shachairi; “Ille, nuair a bhios feum agamsa ort cuiridh mi fios ort. Chona sin cùm ri do ghnothaich a-measg dhaoine tha dha-rìribh marbh. Coimhead ris na mairbh agus fàg na beòthaich gu an saor thoil fhèin. Dìochuimhnich na thachair an-diugh, ’s faodaidh gun dìochuimhnich mise gu bheil fear-lagh agam.” Ghabh e mach air an doras, a’ fàgail an dithis eile bog, balbh mar feadhainn a bha air dùsgadh à droch aisling.

Airson Marsaili, chaidh i an laigse an dara turas nuair a nochd an caibdean a-steach ’s e ’g èigheach an robh an tì deiseil. B’fheudar dha taosgadh gloinne mhòr bhranndaidh a chur sìos ’na slugan mun tug e mun cuairt i. Cha robh mòran aice riamh mun ruma dhubh.

Chan eil thu gam chreidsinn?

Glè mhath, ma tha. Tiugainn suas còmhla rium a chèilidh air a’ chaibdean ’s e nis ceud agus a trì. Bheir e di-bheatha dhut. Gheibh thu gloinne ruma uaithe -- na branndaidh mas e as fheàrr leat. Chluinn thu mu gach cogadh agus blàr, gach stoirm agus gàbhadh sa robh e aig muir. Ach, air do bheatha, na toir guth air dad a dh’innis mise dhut mun bhòidse mu dheireadh a ghabh e -- na, co-dhiù, a theab e ghabhail. Cha dèanadh e chùis mise agus an caibdean a chur a-mach air a chèile aig an aois aig a bheil sinn. Tha mi fhèin a’ seachnadh a’ chuspair a-nis -- fon ainm sin co-dhiù.


[TD 281]

AN SGEILP LEABHRAICHEAN

Tormod Dòmhnalllach agus Leslie Davenport, Clann-nighean an Sgadain (Acair, Steòrnabhagh. 120 dd. ISBH 0 86152 053X. £6.95. 1987 (1988))

Cho luath ’s a thuiteas do shùil air an leabhar ùr seo bithidh tu air do tharraing thuige. Tha còmhdach an leabhair grinn, dealbhach, a’ cur mar gum b’eadh, brìgh an leabhair ann an cèis. Tha adhartas mòr air a thighinn air dreach nan leabhraichean ùra Gàidhlig a tha air am foillseachadh a-nis, agus tha sin fhèin airigh air moladh. Tha e seo, saoilidh mi, air ceann na sreatha.

Theirig ’na bhroinn agus, ma tha co-fhaireachdainn sam bith agad ri ar daoine agus ar dualchas, cha leig thu sìos e gus an tèid thu troimhe. Mur eil tìde agad a h-uile facal a leughadh aig an àm tàlaidhidh na deilbh thu, agus ann a seagh gheibh thu grèim math air eachdraidh an sgadain ann an caithe-beatha nan Eileanach bhuapa fhèin. Thig thu air ais chun nam facal agus cha ghabh thu aithreachas sam bith gun do chuir thu do làmh nad phòcaid gus an leabhar seo a cheannach.

Rinn Tormod Dòmhnallach rannsachadh fad is farsaing ann a bhith cur an leabhair seo ri chèile. Chruinnich e tòrr dhealbh a bha a’ cur deagh sholais air na bha an lùib a bhith leantainn iasgach an sgadain: bàtaichean, baraillean, ròpan, tubaichean sgadan agus eile -- agus a’ chlann-nighean. Tha tarraing air leth anns na h-aodannan aca -- làn grinneis, suairceis, uaisleachd, agus fìor dhaonndachd. Mar bu mhotha bha mi coimhead riutha ’sann a b’uaisle bha mi faireachdainn às na daoine bhon tàinig sinn. ’S mòr a dh’fhuiling iad ann a bhith toirt beòshlaint às an iasgach ann an


[TD 282]

[Sanasan]


[TD 283]

làithean far nach robh cofhurtachd no aignidhean luchd-tuarasdail a’ cùnntadh tòrr ach cha mhòr a dh’aithnicheadh sin orra anns na deilbh; bha an smior a bha annta gu nàdurrach gan cumail dòigheil ann an suidhichidhean a chuireadh gu leòr eile troimhe chèile. ’Se an cliù a thug sgiobair Inbhir-Uige dhaibh: “obraichean math dha-rìribh, agus bha iad glè dhiadhaidh cuideachd - - - - agus bhiodh iad a’ seinn amhranan Gàidhlig aig an obair”.

Ged nach eil an sgrìobhadh a’ buntainn gu mionaideach ris na deilbh fa-leth tha e a’ co-chur riutha anns a’ chunntas a th’ air a thoirt air iasgach an sgadain troimh na bliadhnaichean. Cha robh fhios agam a riamh gu robh uimhir a sheòrsachan sgadain ann – a seachd! Bha càil aig na Ròmanaich dha cuideachd, agus ithidh feadhainn de na h-Eòrpaich e amh is bruith. Bha luach gu leòr air an sgadan, tha e coltach, ged nach robh mòran den airgead a bha tighinn às a’ ruighinn air a’ chlann-nighean a bha ga làimhseachadh. Tasdan gach baraill eadar an triùir sa’ chriutha mu 1920. Agus na h-uairean: bho shia uairean sa’ mhadainn gus am biodh an sgadan mu dheireadh air a chutaigeadh ’s air a phacaigeadh, air cho anmoch ’s gum biodh e.

Tha an t-iomradh ann an còig earrannan, gach aonan aca tarraingeach. Gheibhear beagan de bheachd air fulangasan nan clann-nighean le cur-na-mara, gu h-àraid mas ann a Shealtainn a bha iad a’ dol, gun thighinn idir air an dìth ghoireasan gu tric anns na h-àitean-fuirich.

Bu tric a chuala mi mo sheanair a’ bruidhinn air Sabaid Mhòr Inbhir-Uige, agus tha iomradh cothromach oirre an seo, agus cuideachd air an ùpraid sa’ Bhruaich. ’Sann ainneamh a bha buaireadh eadar iasgairean nan eilean agus iasgairean tìr-mhòir, ach nuair a losgadh am fùdair bha othail gu leòr ’na chois.

Anns an earrann mu dheireadh, ‘Sinn a bha suigeartach’, tha feadhainn den chlann-nighean a bha thall ’s a dh’fhairich a’ bruidhinn air an son fhèin. Tha an aithris-san sìmplidh, rianail, gun òradh sam bith a dhèanamh air mar a bha cùisean. Bha, gun teagamh, na maighstirean iarrtach, bha an obair cruaidh, sgìtheil, ach bha fearas-chuideachd anns an iasgachd. Nach iongantach mar a bheir an inntinn buaidh eadhon air cruaidh-chàsan sàsaidh far a bheil i air a cumadh gu h-òrdail, ceart -- “mura biodh cho dòigheil ’s a bha sinn nar dòigh fhìn mar siud, cha sheasadh sinn ris an obair chruaidh a bha oirnn”; agus “ach bha sinn gu math toilichte anns an àm a bha sin, nas toilichte na tha iad an-diugh, ged a bha sinn sgìth cha robh sinn a’ faireachdainn an t-saoghail a’ dol seachad.”

’S math gun dh’fhalbh an teanntachd; tha mi an dòchas nach do chaillear an cridhealas agus an dòighealachd.

Thug an leabhar seo greis mhath air na bioran, ach bu mhath a


[TD 284]

b’fhiach fuireach ris. Tha Tormod Dòmhnallach (agus Leslie Davenport a rinn an dealbhadh) ri mholadh airson leabhar cho buadhach an eachdraidh sòisealach ar daoine a chur air a chèile. Cha ghabh luach a chur air na tha cur ri càrn ar n-eachdraidh mar a tha an leabhar seo a’ dèanamh. ’Se saoghal eile a th’ann dhaibhsan nach fhaca iad fhèin othail cutadh an sgadain, ach cha mhisde dhaibh eòlas a bhith aca air crannchur na chaidh rompa agus uaill a bhith ac’ asda mar a sheas iad ris.

’S fhiach Clann-nighean an Sgadain a h-uile sgillin a tha e cosg.

Alasdair Iain MacAsgaill.


<eng>Transactions of the Gaelic Society of Inverness<gai>, Leabhar 54 (An Comann Gàidhlig. Inbhir Nis. 601 dd. 1987).

Tha leabhraichean Comann Gàidhlig Inbhir Nis a’ nochdadh gu cunbhalach is gu dìleas, a thaing sin aig Hùisdean Baran. Feumaidh gu bheil iad gu math cosgail rin clò-bhualadh, oir tha iad an còmhnaidh tomadach. Ach seo fear cho tomadach ’s a bh’ann o chionn greis. Is dòcha nach eil e cho cudthromach ri sin anns gach dòigh, agus shaoilinn nach bu mhisde e sùil gheur fir-deasachaidh, gus a ghearradh sìos agus gus rudan mì-iomchuidh a ghearradh às.

Tha pàirt de na pàipearan fada ro fhada, m.e. pàipear air an uisge-bheatha ’s air a’ bhuaidh a th’aige air daoine (le Martin Whittet), oir tha faisg air ceud duilleag ann, ged a tha rudan èibhinn is eirmseach ann. Tha mòran anns an leabhar air seanadaireachd: seann sgeulachdan, seann bhloighean eachdraidh, seanchasan, seann àirighean eadar Blàr Athall is Bràigh Mhàrr, ainmeannan dhaoine a bha a’ fuireach an siud ’s an seo. Ged is math, is dòcha gu bheil an leabhar air a dhol ro fhada an taobh seo, agus gu bheil feum air sgoileireachd de sheòrsachan eile, barrachd sgoileireachd cainnte is litreachais gu h-àraidh.

Gus ruith a thoirt air pàirt de na th’ann, tha cùnntas air Iain Og Ile ’s air oighreachd nan Siosalach, agus air Baintighearna Chlann Raghnaill aig Bliadhna Theàrlaich. Tha Edward J. Cowan a’ soilleireachadh eachdraidh nan Caimbeulach ri linn Ghilleasbuig Ghruamaich, is Ailean MacGuaire a’ nochdadh nan ceangal a bha eadar rìghrean, tighearnan is abachan a thaobh seann mhainistir Idhe. Tha an t-Urr. Ruairidh MacLeòid a’ sgrìobhadh mu bheatha is mu obair Fionnlasdanach nan Loch (1793-1861): is duilich nach eil na caoban às na searmoinean aige ann an Gàidhlig. Tha Coinneach MacDhòmhnaill a’ sgrìobhadh mu dheidhinn tighearnan na


[TD 285]

Comraich (Clann ’ic Coinnich) anns an t-17mh ’s anns an 18mh linn, a’ togail fianais à litrichean ’s a leithid a bha a’ dol eatorra is an luchd-lagha an Dun Eideann (na pàipearan aig Delvine a bha an càirdeas dhaibh): tha òrain molaidh is cumhaidh aige an seo cuideachd mar fhianais eile. Tha Iain Friseal a’ cruinneachadh ainmean-àite Earra-Ghàidheil, m.e. na diofar sheòrsachan ainm airson beanntan is cnuic, agus an “t-eòlas chreagan” a tha air an cùl. Agus tha pàipearan eile ann far a bheil measgachadh de sgeulachdan is de òrain air an cruinneachadh mu cheàrnaidhean sònraichte: Niall MacFhionghuin air an t-Srath san Eilean Sgitheanach, Murchadh Caimbeul le ‘Seanachasan à Scalpaigh” (’s à Pabaigh pàirt dhiubh), Donnchadh MacMhathain le ‘Sgeulachdan as Gleann Eilcheag’, agus Hùisdean Baran le ‘Sgialachdan à Siorrachd Inbhir Nis’. Tha facail is seanchasan gu math annasach anns na dhà mu dheireadh: “thòisich an òigridh ri pipheanaich is ri gàireachdainn”. Ach a thaobh na caillich a bha a’ fuireach eadar Loinn a’ Chait agus Cinn a’ Ghiùthsaich (bana-bhuidseach a bh’innte), tha mi ’n dòchas nach eil cho beag i ceithor no còig bliadhna bho bha ise ann -- is iongantach mura deach na ceudan air chall an seo.

Is math gu bheil rudan annasach a’ togail ceann mu àiteachan air tir-mòr na gaidhealtachd, eadar taobh-sear Siorrachd Pheairt (<eng>‘East by Tilt’<gai> le John Kerr) agus Siorrachdan Inbhir Nis is Rois, oir bha tòrr de sheann eachdraidh ’s de sheann chuimhne anns na badan sin.

R. MacT.

[Sanas]
