[TD 109]

PRIOSANACH COGAIDH
TOBRUK’S AN EADAILT

le Calum MacMhaoilein

Toiseach an t-Samhraidh ann an 1942, rinn arm na Gearmailt anns an Fhàsach an Iar ionnsaigh a-steach air crìochan na h-Eipheit. Chaidh aca air a dhol gu domhainn a-steach, agus cha d’fhuaradh air stad a chur orra gus an robh iad mu leth cheud mìle an iar air <eng>Alexandria<gai> far an robh Càbhlach Bhreatainn anns a’ Chuan Mheadhonach air am bunait a shuidheachadh. Bha iad a-nis a’ faireachdainn nach robh e sàbhailte dhaibh am bunait a bhith cho faisg air arm an nàmhaid. Chaidh an òrdugh a chur a-mach gum feumte na soithichean bu mhotha a ghluasad gu <eng>Haifa<gai> ann am <eng>Palestine<gai>, agus na bàtaichean aigeann a chur gu <eng>Beirut<gai> anns an <eng>Lebanon<gai>.

Bha <eng>H.M.S. Medway<gai>, am bàta a bha dèanamh màthair dha na bàtaichean aigeann, air a bhith ’na laighe ann an acarsaid <eng>Alexandria<gai> o chionn bhliadhnachan ach dh’fheumadh i a-nise gluasad gu <eng>Beirut<gai>. Dh’fhàg i <eng>Alexandria<gai> air feasgar ciùin, ann an tuiteam na h-oidhche, agus làrna-mhàireach bha <eng>Medway<gai>, le sgàilean <eng>destroyers<gai> ga dìon bhon nàmhaid, a’ dèanamh a slighe suas an Leabhant air latha ciùin grianach gun sgòth air adhar no ’n gluasad bu lugha air na fhairge.

Air drochaid an destroyer <eng>Sikh<gai>, còmhla ri na h-oifigeirean a bha a’ seòladh a’ bhàta, bha mi fhìn agus fear eile a’ coimhead an dèidh gach sanas no <eng>signal<gai> a thigeadh a-steach no a bhiodh ri chur a-mach. Cha robh càil a’ cur dragh air na bh’ air an drochaid, agus cha robh guth gun robh an nàmhaid sa’ Chuan Mheadhonach gus an cuala sinn fuaim mar spreadhadh a’ tighinn thugainn bhon àirde anns an robh <eng>Medway<gai>. Bha i a’ seòladh air adhart agus a cliathaich rinne, ach fhads a bha sinne a’ coimhead oirre bha sinn a’ faicinn barrachd agus barrachd dhen deac, gus mu dheireadh bha i, an ìre mhath, air a cliathaich anns an uisge. Thòisich an sin an deireadh aice a’ dol sìos, agus an toiseach ag èirigh às an uisge, agus an ùine ghoirid chaidh i gu grùnnd na fairge. Thog na <eng>destroyers<gai> a’ mhòr chuid de sgiobadh <eng>Medway<gai>, agus an dèidh dhuinn a dhol leo gu <eng>Beirut<gai>, chùm sinn air <eng>Haifa<gai>.


[110]

Mar a bha an Samhradh a’ dol seachad thòisich <eng>Sikh<gai> agus <eng>Zulu<gai> (tè eile den aon seòrsa) air cleasachdan mu chladaichean Cìpruis. Thigeadh buidheann shaighdeirean air bòrd ann a <eng>Haifa<gai>, agus sheòladh sinn gu cladaichean taobh a deas Cìpruis, a’ ruighinn sin mu mheadhon oidhche.

Chuireadh sinn na saighdeirean gu tìr ann an eathraichean nan <eng>destroyers<gai>. Thigeadh iad air ais an dèidh greis, agus thilleadh na bàtaichean gu <eng>Haifa<gai> mar bu trice, ach nam biodh dùil an aon chleasachd a dhèanamh an ath oidhche a-rithis dheidheadh sinn ris an laimrig am Famagusta.

Aon latha chaidh mi fhìn agus fear eile gu tìr ann am Famagusta agus air dhuinn dol beagan a-mach don dùthaich, thàinig sinn air lios mheas anns an robh mòran oraindsearan a’ fàs. Nuair a chunnaic sinn fear-coimhead an lis, dh’fhoighnich mi dha an reiceadh e oraindsearan rinn.
“A bheil poc agaibh?” dh’fhoighnich esan.

“Chan eil.”

“Reicidh mi poc ribh air trì tasdain.”

“Glè mhath. Dè a bhios na h-oraindsearan oirnn?”

“Tasdan eile.”

Phàigh sinn a thrì urad air a’ phoc ’s a phàigh sinn air a lìonadh le oraindsearan.

Cha do sheas na cleasachdan ann an Cìprus fada an dèidh seo. Bha an sgiobadh gu lèir a’ fiachainn gu dìcheallach ri tuigse dè a’ chiall a bh’aca, agus cha robh e fada gus an d’fhuair sinn sin a-mach.

Air an dara seachdain den t-Sultainn chaidh <eng>Sikh<gai> agus <eng>Zulu<gai> òrdachadh gu Alexandria. Cha robh cothrom aig duine a dhol gu tìr, ach nuair a cheangail sinn ri <eng>Resource<gai> fhuair sinn cothrom a dhol air bòrd a dh’fhaicinn film a chuir iad air dhuinn.

Thàinig na saighdeirean air bòrd mar a b’àbhaist, agus sheòl sinn deireadh oidhche le cùrs gu’n àirde an Iar. Còmhla ri <eng>Sikh<gai> agus <eng>Zulu<gai>, bha <eng>Coventry<gai>, agus sia destroyers bheaga ris an canadh sinn a <eng>‘Hunt Class.’<gai>

On a bha sinn a’ dèanamh obair a bha rudeigin cunnartach, chaidh drochaid deiridh a chur air dòigh. Bha oifigeirean air an drochaid seo a chumadh am bàta a’ seòladh nan deidheadh an drochaid cheart a mhilleadh agus na bh’oirre a mharbhadh no a leòn air dòigh agus nach biodh iad comasach air cumail a’ dol. Bha mis’ agus fear eile còmhla riutha gus coimhead às dèidh na sanasan. Cha robh càil againn ri dhèanamh, ach a bhith deiseil gus àite chàich a ghabhail nam biodh feum oirnn, dìreach mar a tha an fheadhainn a th’ air a’ bheinge aig strì ball-coise anns an latha an-diugh.

Troimhn oidhche, bhrist <eng>Sikh<gai> agus <eng>Zulu<gai> air falbh bho chàch, agus


[111]

chùm sinn air <eng>Tobruk<gai>. Fhuaradh air cuid de na h-eathraichean le saighdeirean a chur air falbh ach mun d’fhuaradh air an cur a-mach gu lèir, fhuair <eng>Sikh<gai> buille chruaidh mu cheithir uairean sa’ mhadainn, nuair a bhuail seala Ghearmailteach oirre ann an àit’ anns na chuir i an einnsean agus an t-inneal stiùiridh bho fheum.

Bhuaileadh <eng>Sikh<gai> uair is uair ’s troimhn mhadainn nuair a bha i gun ach beag chothrom gluasad. Aig aon àm thàinig <eng>Zulu<gai> faisg agus air an dara oidhirp ghaisgeil, fhuair iad air ròp a chur gu toiseach <eng>Sikh<gai>, agus thug na sgiobaidhean anns gach bàta ùin’ mun d’fhuair iad air ròpa-slaodaidh a chur gu feum.

Nuair a chunnaic na gunnairean air tìr an obair a bha seo, thionndaidh iad a neart gu lèir air <eng>Zulu<gai>, ach bha dol dhi gu math gun mòran call gus an robh gach nì deis airson tòiseachadh a’ slaodadh. Dìreach mar gum biodh na gunnairean a’ fuireach gus am biodh an obair seachad, cha robh iad càil ach air na dhà a cheangal gu daingeann ri chèile nuair a bhuaileadh <eng>Zulu<gai> anns an deireadh agus chaidh an ròpa-slaodaidh a bhristeadh.

Bha an obair chruaidh a bha seòladairean an dà bhàta air a bhith strì ris cho fada air a chur ma sgaoil le aon sgal bho ghunna Ghearmailteach. Cha robh an còrr ann a b’urrainn <eng>Zulu<gai> a dhèanamh ach coimhead a-mach air a son fhèin agus chùm i a-mach gu muir ann an dòchas gun coinnicheadh i ri <eng>Coventry<gai> agus na bàtaichean eile. Bha


[Dealbh]
Calum (clì) le caraid, an dèidh dha tilleadh bho chàmpa nam prìosanach. Thogadh seo anns an Eipheit an 1943


[112]

ùin’ mas cuala sinn dè mar a chaidh dhaibh. Choinnich iad ri <eng>Coventry<gai> gun teagamh, ach nuair a thàinig na h-itealain Ghearmailteach orra a-mach à <eng>Mersa Matruh<gai>, chaidh ise sìos cuideachd.

Goirid an dèidh do <eng>Zulu<gai> ar fàgail, bha e faicsinneach do na h-uile nach robh <eng>Sikh<gai> gu bhith maireann. Bha ceann toisich a’ bhàta ’na theine, bha i gun cothrom mòran gluasaid a dhèanamh, agus cha robh an stiùir ag obrachadh ach le spàirn chruaidh. Thàinig an sgiobair gu’n robh drochaid dheiridh a thoirt seachad an òrdugh nach toigh le seòladair sam bith a thoirt seachad no a chluinntinn - <eng>“Abandon Ship”<gai>. Nuair a chaidh na fàraidhean ròpa agus na ràthan <eng>(Carley Rafts)<gai> a chur ri cliathaich, thachair gun robh mise ’na mo sheasamh ri taobh an sgiobair.

“Leum a-steach don ràth ud,” thuirt e rium, “agus cùm a-steach ri cliathaich a’ bhàta e.”

Bha cuid de na h-eathraichean air falbh gu tìr le na saighdeirean, agus mar sin bha na thàrr aisde an urra ris am beagan eathraichean a bh’air fhàgail agus ri na ràthan, ach fhuair a’ chuid mhòr den sgiobadh agus de na saighdeirean dhith, ged a bha mòran de na saighdeirean ann an droch dhòigh, oir ’s iad a fhuair a’ chuid bu mhiosa den teine.

Thug <eng>Sikh<gai> ùin’ mhòr gun dhol fodha, agus fhads a bha i an uachdair, bha na Gearmailtich a’ losgadh oirre, a’ cur nan eathraichean agus na ràthan ann an cunnart. Chaidh aon ràth a bhualadh, agus fhuair na bh’air am bàs, ach aon sheòladair a fhuair air snàmh gu ràth eile.

Anns an ràth air an robh mise. cha robh càil air ur n-inntinnean ach faighinn cho fada air falabh bho <eng>Sikh<gai> agus gach gunna a bha fiachainn oirre. Bha e ’na thoileachas dhuinn, aig a’ cheann mu dheireadh, nuair a chaidh i fodha agus a sguir na gunnaichean.

Bha fhios againn gun robh bàta aigeann Breatannach timcheall, agus dh’èirich dòchas annainn gur dòcha gun èireadh i a thoirt cobhair dhuinn, ach cha robh sinn fada a’ tuigsinn gur e smior na h-amaideachd a bha san dòchas seo, oir cha sheasadh i fada ris na bhiodh mu a coinneamh den nàmhaid.

Cha robh sinn ach mu dhà uair a thìde air an ràth nuair a thàinig M.L. leis a’ Ghearmailt gar togail, agus gar toirt a-steach gu <eng>Tobruk<gai>, agus gu càmpa phrìosanach cogaidh.

Nuair a chaidh ar cur gu tìr an <eng>Tobruk<gai>, chaidh a h-uile duine a cheasnachadh gu cruaidh, anns an aodach fliuch a bh’oirnn, mun d’fhuair sinn càil ri ithe no ri òl. Cha robh aodach orm-sa ach briogais ghoirid agus paidhir stocainnean, agus cha robh iad ro fhada a’ tiormachadh. An dèidh beagan uairean a thìde thug iad dhuinn blasad beag de fheòil agus briosgaid, mun deach ar cur air làraidhean a thug sinn gu Derna. Bha an oidhche air tuiteam mun do ràinig sinn Derna, ach tha cuimhn’ agam gun robh an rathad sìos chun a’ bhaile


[113]

uabhasach cas le lùban a’ tighinn oirnn gu tric, agus thug sinn ùin’ a’ cromadh.

Cha robh ullachadh sam bith air a dhèanamh an Derna gus comhfurtachd a thoirt dhuinn ach a-mhàin teantaichean beaga a ghabhadh dithis. B’fheudar dhuinn oidhirp a dhèanamh gu cadal fhaighinn air a’ ghainmhich lom, gun leabaidh, gun phlaide, gun aodach ach na bha oirnn a’ tighinn gu tìr. Bha fear ann aig an robh dà gheansaidh, agus nuair a chunnaic e cho beag ’s a bha agamsa de aodach, thug e dhomh an dara fear.

Bha a h-uile duine againn air ar casan gu tràth là-rna-mhàireach, oir bha sinn na bu bhlàithe a’ coiseachd timcheall na bha sinn anns na teantaichean fuar ud. ’Se siud oidhche a b’fhuaire a chuir mi seachad a riamh.Tha am Fàsach an Iar glè bhlàth troimhn latha ach chan eil e idir mar sin troimhn oidhche.

Fhuair sinn beagan aodaich là-rna-mhàireach, ach is ann cas-ruisgte a bha a’ chuid bu mhotha againn a’ fàgail Derna an ceann trì latha.

Chaidh sinn à sin gu <eng>Benghazi<gai> far an robh ar staid beagan na b’fheàrr. Bha sinn ann an teantaichean na bu mhotha, agus fhuair sinn brat beag a chuireadh sinn air a’ ghainmhich gu cadal air. Thàinig beagan pìseach air a’ bhiadh cuideachd - co-dhiù cha robh uiread de acras orm.

’Se latha mòr a bh’ anns an t-seachdamh latha fichead den t-Sultainn, oir fhuair mi paidhir bhròg an dèidh a bhith trì latha deug cas-ruisgte. Bha còir againn a bhith a’ falbh dhan Eadailt an latha sin, ach chuala sinn a-rithis gur e bom a bhuail an R.A.F. air a’ bhàta air an robh sinn gu seòladh a chùm sinn gun falbh. Is ann dà latha an dèidh sin a dh’fhalbh sinn.

’Sann an toll a’ chargu a bha sinn air ar cumail air bòrd an <eng>Ravallo<gai>, ach bha cothrom againn a dhol gu deic an drasda ’s a-rithis an tòir air taigh-beag. Cha do thuig mi a riamh carson nach deach sinn dìreach dhan Eadailt, ach nuair a dhùisg sinn là-rna-mhàireach bha sinn ann an cala Phaireus, port-mara Baile na h-Aithne anns a’ Ghrèig.

As a sin chaidh sinn troimhn Chlais Chorintianach (an Corinth Canal), agus abair clais. Bha creagan àrd air gach taobh agus cha robh de leud anns a’ chlais ach na dh’fheumadh dà bhàta a bhiodh ag iarraidh a dhol seachad air a’ chèile. Cha do dh’fhairich mi gun do thachair gin oirnne, ach nuair a bha sinn a’ dol seachad fo dhrochaid a bha tarsainn air a’ chlais, chunnaic mi duine Greugach ’na sheasamh. Feumaidh e bhith gun do dh’aithnich e cò sinn oir dh’èigh e ruinn “<eng>Calae Spera<gai>”, agus bha fhios agam leis a’ bheagan Grèigeis a dh’ionnsaich mi san sgoil gur e bha an duine ag ràdh, “Biodh deagh dhòchas agaibh”.

Ràinig sinn Taranto air a’ cheathramh latha den Dàmhair - dà


[114]

bhliadhna chun an latha bho chaidh mo ghairm don Chàbhlach Rìoghail. Bha neart mhòr de Chàbhlach na h-Eadailte anns an acarsaid agus, a’ coimhead air na sia soithichean cogaidh mhòra, agus an iomadh soitheach bu lugha na iad sin, is ann a bha e ’na iongantas mòr gun robh cothrom gluasaid idir againn sa’ Chuan Mheadhonach o chionn bliadhna. Ach bha na h-Eadailtich air dadhadh no dhà fhaighinn sa’ chuan sin agus cha robh iad a’ gabhail orra a thighinn a-mach ro thric.

Thàinig sinn gu càmpa 51 feasgar là-rna-mhàireach, agus is ann fo chanabhas a bha sinn a-rithis - teantaichean mòra anns an robh mu fhichead duine a’ cadal. Am-measg na bha san teant còmhla rium-sa bha grunnan de na stiùbhairdean far an <eng>Sikh<gai>, agus bha gille òg à Malta an sin a bha fileanta anns a chànan Eadailteach. Nuair a fhuair mi eòlas air a’ ghille seo, thòisich e air ionnsachadh dhomh beagan den chànan. Cha robh e fada gus an robh mi comasach air beagan de naidheachdan a’ chogaidh a leughadh à ‘Il populo di Roma’, nuair a gheibheadh sinn grèim air a’ phàipear sin.

Glè ghoirid an dèidh dhuinn tighinn don Eadailt thòisich sinn a’ faighinn parsailean bhon <eng>Red Cross<gai> - aon pharsail eadar seachdnar agus bha na h-Eadailtich a’ tolladh gach canastair air eagal gun stòradh sinn iad fa chomhair oidhirp teiche. Rinn mise agus dà chompanach - dithis às a’ Chaisteal Nuadh, <eng>Fred Cook (Chef)<gai> agus Seumas Boyne suas gun deidheadh an triùir againn ann an co-roinn leis gach parsail. Mar sin bha sinn a’ faighinn parsail cho tric agus nach biodh cunnart ann gun deidheadh na bha anns na canastairean a dhìth an dèidh am fuasgladh a bha iad a’ dèanamh orra. Bha anns na parsailean na bha gar cumail gun cus den acras a bhith oirnn.

Cha robh am biadh a bha na h-Eadailtich a’ toirt dhuinn faisg air gu leòr - agus nuair a thàinig fuachd a’ Gheamhraidh agus nach robh na parsailean a’ faighinn troimhe, bha an t-acras oirnn gun teagamh.

Bha sinn a’ faighinn beagan de airgead pòcaid anns a’ chàmpa agus bha bùth bheag ann anns am faigheadh sinn air rudan a cheannach. Cha robh seòrsa de bhiadh innte ach uinneanan, agus is iomadh dòigh anns na dh’ith mi uinnean fhads a bha mi anns an Eadailt. ’Se an dòigh a b’fhearr leam aig an àm ceapaire dheanamh le sliseag de uinnean agus ìm an <eng>Red Cross<gai> a chur eadar dà phìos arain. Bha seo a’ còrdadh rium gu math, ach nuair a dh’fhiach mi air ceapaire den aon seòrsa an-diugh, cha deach agam idir air ithe. ’Is math an còcaire an t-acras.’

Cheannaich mi cuideachd peansail agus leabhar cuimhneachaidh anns na sgrìobh mi sìos beagan de na bha a’ tachairt. Fhuair mi air a seo a thoirt dhachaigh leam, agus is ann às a thàinig mòran den iomràdh a tha seo.

Cha robh ann an campa 51 ach <eng>‘transit camp’<gai>, agus bha iad ag


[115]

innseadh dhuinn gach latha gum biodh sinn a’ dol gu càmpa eile ‘Domani’ (Am-màireach). Lean iad a’ cumail seo rinn air son grùnn sheachdainean, ach aig deireadh na Sàmhna dh’atharraich ‘domani’ gu ‘fra poco temp’ (an ceann beagan ùine), agus chaidh ar gluasad gu tuath gu càmpa 72 air a’ cheathramh latha den Dùbhlachd.

Gu mì-fhortanach, chaidh fir Mhalta fhàgail às ar dèidh, agus mar sin chaill mi m’fhear-teagaisg. Ach bha e air adhartas math a thoirt orm ann an leughadh mun chogadh. Cha robh comas idir agam air leughadh mu chuspair sam bith eile. Bha sinn a-nis a’ faighinn pàipear-naidheachd a h-uile latha - ‘Il Populo di Roma’ neo ‘<eng>Il Lavoro Fascista<gai>’, agus gach latha nuair a thigeadh am pàipear a-steach, chruinnicheadh grunnan mun leabaidh agamsa fhads a bhithinn a’ dèanamh oidhirp air naidheachdan an latha eadar-theangachadh gu Beurla. Chluinninn uaireann an fear ag ràdh ann an sanais, “<eng>The b..... is making it all up.”<gai>
Bha leapannan againn a-nis. Bha sin ann an togalach mhòr. Saoilidh mi gur e taigh gnìomhachais a bh’ann roimhe. Bha sreathan de leapannan dà-fhillte <eng>(two tier bunks)<gai> air làr an togalaich.

Cha robh mòran atharrachaidh air ar catheamh-beatha o latha gu latha. Anns a’ mhadainn, an dèidh seasamh nar sreathan gus ar cùnntadh, seasamh a bheireadh ùin’ sam bith eadar còig mionaidean agus dà uair a thìde, dheidheadh sinn sìos gu àite a bha air a chur air leth airson na h-obrach seo. Chuireadh sinn thuige teine le spealgan fiodha, agus dhèanadh sinn cupa tì no cofaidh, a thàinig às a’ pharsail mu dheireadh, agus theothaicheadh sinn nì sam bith a bha ri theothachadh. Bha Seumas math air teine a chur thuige, bha Chef math air coimhead às dèidh na bha ri theothachadh, agus dhèanainn fhìn deagh chupa cofaidh.

An dèidh am blasad seo, dheidheadh sinn cuairt timcheall a’ chàmpa, agus nam biodh tì no cofaidh pailt dhèanadh sinn cupa eile feasgar, ach is ann glè ainneamh a thachràdh seo. Mu dheireadh an Fhaoiltich, nuair nach robh na parsailean a’ faighinn thugainn, dh’fheumadh sinn anail a leigeadh nuair a bhiodh sinn a’ dol air a’ chuairt seo. Air an oidhche, dhèanadh sinn beagan còmhraidh mu chuspair sam bith a thigeadh gu ar n-inntinn, agus dheidheadh sinn don leabaidh. Thòisich Chef air paca chairtean a dhèanamh a-mach à pacaidean thoitean. Thug duine no dhithis eile cuideachadh leis an obair seo agus cha robh sinn fada a’ dèanamh paca leis am faigheadh sinn air cluich.

An dràsda ’s a-rithis thigeadh prìosanaich às ùr a-steach don chàmpa, agus bhiodh gach duine ag iarraidh còmhràdh fhaighinn orra gus cluinntinn dè bha tachairt anns an t-saoghal a-muigh. Goirid roimh an Nollaig chaidh tè de itealain an R.A.F. a leagail an ceann a


[116]

tuath na h-Eadailte, agus chaidh dithis den sgioba a thoirt don chàmpa. Bha na gillean seo air Sasainn fhàgail dà latha roimhe seo, agus chruinnich a’ chuid mhòr de na bha sa’ chàmpa a dh’aon àite gus an tugadh iad dhuinn naidheachdan à Breatainn. Dh’innis iad dhuinn mu gach nì a bha dol air adhart an Sasainn, agus bha ceistean a’ tighinn thuca o gach taobh. Dh’fhoighnich fear dhaibh an robh òrain ùra air nochdadh bho dh’fhalbh e, agus dh’innis iad dha mun chlàr ùr aig <eng>Bing Crosby _ “I’m dreaming of a White Christmas.”<gai>

Bha an t-uabhas fathannan a’ dol anns a’ chàmpa - gun robh na parsailean a’ dol a sgur - gun robh Hitler agus Mussolini air dhol far a chèile - gun robh na seòladairean am-measg nam prìosanach gu bhith air an cur don Ghearmailt - agus iomadh tuaireisgeul eile. Chan eil fhios co às a bha na fathannan ag èirigh, mur e fear air choreigin a bha a’ tòiseachadh oirre troimh airtnealachd.

Mu thoiseach mìos na Màirt, thòisich fathann eile - gun robh na seòladairean a bha anns a’ chàmpa gu bhith air an cur air ais do Bhreatainn. An toiseach, cha robh duine a’ toirt mòran gèillidh no creideis don fhathann seo, ach nuair a chualas le cinnt air an t-siathamh latha den Mhàirt gun robh na seòladairean a’ falbh là-rna-mhàireach gu càmpa eile, thòisich beagan dòchais ag èirigh annainn, gu h-àraid nuair a chunnaic sinn gur ann gu deas a bha sinn a’ dol.
Is ann nuair a ràinig sinn an càmpa ùr, faisg air Bari, a chaidh innseadh dhuinn le cinnt gun robh sinn a’ dol air ais. Cha robh sinn a’ tuisge carson a bha seo, ach cha robh seo a’ dèanamh dragh dhuinn.


[Dealbh]
Calum ann am Baile Bhòid, 1945


[117]

Bha sinn a’ dol dhachaigh agus b’e naidheachd shòlasach a bha seo do gach duine a bha falbh.

Là-rna-mhàireach chaidh ar cur air bòrd bàta-eiridinn Eadailteach ann an cala Bhari, agus sheòl i leinn gu Mersin anns an Tuirc far an do choinnich sinn ri bàta Breatannach air an robh dà cheud seòladair Eadailteach a bha dol air ais dhan Eadailt nar n-àite. ’Se bàtaichean beaga Tuirceach a bha gan aiseag o bhàta gu bàta, oir cha b’urrainn co-chomann a bhith eadar bàtaichean bho rìoghachdan a bha cogadh ri chèile.

Is ann nuair a fhuair sinn air bòrd a’ bhàta P&O a chuala sinn gu ceart ciamar a chaidh ar saoradh.

Dà bhliadhna roimhe seo, bha armachd na h-Eadailte ann an Afraca an Ear air gèilleadh do arm Bhreatainn a thàinig orra à Kenya. Chaidh a’ chuid bu mhotha de na h-Eadailtich a ghlacadh mar phrìosanaich cogaidh, ach fhuair mu dhà cheud seòladair air teicheadh tarsainn A’ Mhuir Ruaidh chun a Yemen. Troimh thìde dh’fhàs muinntir Yemen sgìth de bhith beathachadh nan daoine sin agus thòisich iad a’ maoidheadh gun robh iad a’ dol gan toirt do Bhreatainn. Cha robh seo idir coltach a-rèir Lagh Eadar-nàiseanta ach, an dèidh deasbad mun chùis eadar Yemen, A’ Chrois Dhearg Eadar-nàiseanta, Breatainn, agus an Eadailt chaidh co-dhùnadh a ruighinn gum faodadh an Yemen an toirt air ais don Eadailt, nan leigeadh an Eadailt mu sgaoil an aon àireamh de sheòladairean Breatannach, agus bha mise cho fortanach agus gun robh mi am-measg na chaidh a leigeadh ma sgaoil.


[Sanas]


[TD 118]

AN LEABHAR BUIDHE
le Dòmhnall Iain MacIomhair

Cheannaich Seumas an leabhar buidhe ann am bùth <eng>John Menzies<gai>. Cha robh càil san leabhar ach duilleagan bàna, ceudan is ceudan dhiubh. Leabhar mòr tomadach, ’s cha mhòr nach robh e cho buidhe ’s gum faiceadh an dall fhèin e. Bha Seumas ann an Glaschu aig an àm aig coinneamh, agus chaidh e gu stèisean thrèana a leigeil beannachd le nighean piuthar a mhàthar a bha air a bhith aig an taigh a Colorado. Fhad ’s a bha e a’ bruidhinn ri <eng>Veronica<gai>, bha e a’ tighinn a-steach air nach bitheadh daoine uaireigin a’ dol gu coinneamh ach a-mhàin don eaglais. Sin a bha a’ dol gu coinneamh a’ ciallachadh. Dh’fheuch e ri seo a mhìneachadh do <eng>Veronica<gai>, ach bha ise eòlach gu leòr air coinneamhan saoghalta. Bha Seumas gu math toilichte nuair thàinig treàna Mhanchester ’s a thug <eng>Veronica<gai> a casan leatha gu taigh a peathar a bha pòsda aig Iùdhach làn airgid. Bha e toilichte cuideachd gun tug i leatha a h-ìnean fada leis a’ pheanta dhearg, agus a sùilean a bha cho dubh mun cuairt orra ri rud a dhèanadh bocsair air a nàmhaid. Na rudan sin, agus am falt dubh a bha bàn le dath - cha robh iad a’ tighinn air Seumas idir. Bha e seachd searbh de <eng>Veronica<gai> mus tàinig an treàna, ’s nuair fhuair e cuidhte ’s <eng>Veronica<gai> smaoinich e nach robh càil air a shon ach rudeigin uabhasach a dhèanamh. Sin nuair chaidh e gu bùth <eng>John Menzies<gai>, ’s a cheannaich e an leabhar buidhe.

Tha dà bhliadhna no trì a-nise bho cheannaich Seumas an leabhar. ’S ged nach eil càil sgrìobhte san leabhar, tha e làn de eachdraidh, de sgeulachdan, de bhàrdachd agus de dhealbhan. Ach, rud as neònaiche buileach, cha leugh ’s chan fhaic duine iad ach Seumas fhèin. ’S bithidh e uaireannan air an treàna eadar Glaschu ’s Inbhir Nis, no ’na shuidhe sa’ chàr a’ feitheamh aiseige aig Ulapul no san Eilean Sgitheanach, agus bithidh an leabhar buidhe fosgailte air a bheulaibh. ’S bithidh daoine a’ toirt droch shùil air Seumas, oir chì iad e a’ leughadh leabhair, a tha, a-rèir coltais, gun sgrìobhadh.

Chan eil càil san leabhar ach rudan a tha Seumas fhèin a’ cur ann, chan ann le peann no le peansail, ach leis an inntinn. Tha e ga lìonadh, duilleag bho dhuilleig, le bàrdachd, le sgeulachdan agus le dealbhan.


[TD 119]

’S bho chuireas e rud don leabhar, cha ghabh e a thoirt às. Sin is coireach gu bheil uimhir de dhealbhan de thè gun ainm san leabhar. Tha fhios aig Seumas cò i ’s tha fhios aig an t-saoghal cò i, ach chan eil fhios aig duine cò i. ’S iomadh cruth agus suidheachadh sa bheil i ann. Dh’fhaodte nach leugh ’s nach fhaic neach eile dad a tha san leabhar, ’s bithidh Seumas uaireannan den bheachd gur ann a tha sin feumail.

Nuair a cheannaich Seumas an leabhar an toiseach, bha làn fhios aige carson a bha e ga fhaighinn. Bha mòran air tachairt ris ’na bheatha. Dh’fheuchadh e ri siubhal ach bha na rathaidean glaiste, dh’fheuchadh e ri snàmh ach cha ghleidheadh an t-uisge e, dh’fheuch e ri dìreadh ach bha na beanntan ro chas. ’S a-nise bha an corp a’ fàs fann, ’s an inntinn a’ fàs buailteach do chiùrradh.

Bha iad am-muigh còmhla aon oidhche. Chaidh iad cuairt tron choille, ’s ged a bha an oidhche dorch bha mìle grian anns an adhar agus còisir de dheich mìle eun a’ ceilearadh. Bha e cinnteach gur e òran a rinn e fhèin uaireigin - òran a bha a’ tòiseachadh le briathran a labhair e rithe gu math tric ach briathran a bha diamhair eadar an dithis aca - a bha na h-eòin a’ seinn. Bha na h-eòin a’ togail an òrain bho inntinn Sheumais, ’s gan stiùireadh le chèile domhainn a-steach don choille gus na ràinig iad craobh a bha na bu mhotha na craobh a chunnaic iad a-riamh. Chaidh iad a-steach a bhroinn na craoibhe, agus làimhsich iad a freumhaichean. Bha a h-uile nì cho geal am broinn na craoibhe, mar raon sneachda ann am meadhan samhraidh, mar sheòmar-cadail ann an taigh-òsda anns nach robh duine air cadal a-riamh. Phòg iad a chèile, agus chaidh iad air chall... ann an craoibh... anns a’ choille. Sheinn iad laoidhean còmhla anns a’ choille, air fonn òrain a dheasaich Seumas uaireigin. Ann an dòigh, cha tàinig iad a-mach às a’ chraoibh a-riamh tuilleadh; leudaich i gu meud saoghail, agus bha sgeulachd is bàrdachd is cuimhneachan aig Seumas a chuireadh e don leabhar bhuidhe.

’S nuair a bhitheas inntinn a’ falbh leis ’s a thèid a mhac-meanmhain air ghleus, tha na dealbhan a tha ga ghluasad clàrte air duilleagan an leabhair, is cuislean a’ ruith tromhpa gan dèanamh beò coltach ri duilleagan craoibhe. ’S nuair bhitheas Seumas a’ seinn leis fhèin, a’ seinn agus a’ caoidh, a’ seinn nan òran a dheasaich e dhi, tha iad uile a’ dol a-steach don leabhar bhuidhe. Bithidh iad an sin gu bràth, follaiseach, ach falaichte bhon t-saoghal. ’S bithidh inntinn Sheumais a’ dol air ais tro thrannsachan tìme, a’ sgaoileadh thar nithean a thachair ’s nach do thachair, agus an uairsin a’ sealltainn air adhart tro phrosbaig dòchais. Tha fhios aige nach tig esan no ise a-mach às a’ chraoibh gu bràth.

Tha Seumas furasda aithneachadh, oir tha an leabhar buidhe aige daonnan ’na chois, ’s eadhan nuair tha e a’ falbh na sràide tha


[TD 120]

sgeulachdan, bàrdachd, deilbh agus smuaintean gan tasgadh san leabhar. ’S dòcha gum faic thu uaireigin e... ann an treàna, ann an càr, ann am plèana, air aiseag, no eadhan ann am bàr ann an taigh-òsda... a’ tighinn ’s a’ falbh bho choinneamhan. ’S dòcha gum faic thu e... a’ sgrìobhadh ’s a’ dèanamh dhealbh, ged nach eil peann ’na làimh... a’ leughadh dhealbh is sgeulachdan is bhàrdachd bho dhuilleagan bàna ann an leabhar mòr buidhe, leabhar anns a bheil taisgte nithean a tha falaichte bho shùilean an t-saoghail, ged a tha fhios aig an t-saoghail orra uile.

Ma chì thu e, na dèan tàir air. Iarr air beagan a leughadh dhut. Ma nì e sin, cha dhùin do shùilean tuilleadh, agus... O,... abair ris gu bheil mi a’ faighneachd air a shon!


[Sanas]


[TD 141]

AN DROCHAID
le Iain C. Mac a’ Ghobhainn

’S e àite inntinneach a th’ann an Israel. Chunna sinn Nàzaret is Betlehem, is saighdearan le gunnachan air na sràidean. Choisich sinn suas a <eng>Via Dolorosa<gai> far na choisich Crìosd e fhèin, ’s chunna sinn làrach a làmhan air a’ bhalla. (Bha saighdearan an sin cuideachd ’nan aodach uaine). Bha sinn ann an iomadh eaglais. Chunna sinn air na busaichean saighdearan òga. Clann-nighean is balaich, ’s iad ag èisdeachd ri òrain ‘pop’ air na rèdios a bh’ aca.

Aon latha sheas sinn aig Masada far an do mharbh na h-Iùdhaich iad fhèin mus fhaigheadh na Ròmanaich grèim orra. Chunna sinn làrach an àite anns an robh na Ròmanaich a’ càmpadh. Agus smaoinich sinn air na h-Iùdhaich a’ taghadh an fheadhainn a bha dol gam marbhadh. Chan eil mi smaoineachadh gun deach duine fhàgail beò anns an dùn.

Bha sinn air na <eng>Golan Heights<gai> agus chunna sinn tanca bhriste am-measg dhìtheanan. Bha teaghlach Eireannach air a’ bhus agus shuidh an nighean anns an tanca. Bha seilleanan a’ seirm mun cuairt oirnn anns an t-sàmhachd.

Bha sinn cuideachd ann an <eng>kibbutz<gai>. Chaidh an <eng>kibbutz<gai> seo a thogail ann am meadhon bhoglach a bha cunnartach le fiabhras. B’ fheudar dhaibh a’ chlann òga a chumail ann an rùm leotha fhèin mus glacadh iad galair. Ach an-diugh, tha crodh aca, tha factoraidh bhrèagh aca cuideachd, ’s nursaichean is dotairean is tidsearan dhaibh fhèin. Bha iad air taigh-cluich mòr a thogail, cuideachd.

Còmhla ruinn bha dithis à Cornwall ’s iad air ùr phòsadh. Bha tuath aca ann an Cornwall agus bha iad a’ faighneachd cheistean an còmhnaidh anns a’ khibbutz: co mheud bò a bh’aca? Dè uiread a bhainne a bha iad a’ faighinn? Bha iad an còmhnaidh a’ pògadh a chèile, esan àrd tapaidh bàn ’s ise tapaidh cuideachd. Bha esan uabhasach math air dèanamh a-mach staid an nota air a’ mhargaid. ’S e Jim a b’ainm dha agus Marion a b’ainm dhìse.

’S ann à Iraq a bha am fear-seòlaidh a bh’againn. Aon latha dh’innis e dhuinn gum b’fheudar do a theaghlach Iraq fhàgail gun nì aca. Bha


[TD 142]

iad a’ fuireachd ann an teanta airson ùine mhòir. Bha e fhèin anns na paratroops nuair a bhiodh cogadh ann.

Bha sinn a’ falbh am-measg shràidean aosda Ierusalem far an robh na h-Arabs a’ fuireachd. Bha a’ chlann a’ ruith às ar dèidh le <eng>postcards<gai> a’ fiachainn ri an reic ruinn, oir bha na sgoiltean dùinte a-rèir òrdugh nan Israelis.

Bha Latha Saorsa neo <eng>Independence Day<gai> ann nuair a bha sinn anns an rìoghachd. Chunna sinn pleunaichean Israeli a’ sgiathalaich, ’s a’ tarraing às an dèidh ceò air dath bratach na rìoghachd.

Cha robh fiù nach robh sinn anns an fhàsach am-measg nan teantaichean far an robh treubhan fhathast ag ionaltradh ghobhair. Fhuair sinn tea mhilis ann an copanan beaga agus chunna sinn boireannach mòr reamhar bhon bhus a’ dìreadh càmhal.

Bha an dithis à Cornwall gar leantainn fad na tìde. Shuidheadh iad còmhla ruinn ’s dh’òladh an ceathrar againn <eng>lemonade<gai>. Bheireadh Jim a-mach às a phòcaid an t-airgead ceart. Shaoil mi gu robh e car mosach. Ach bha e an còmhnaidh a’ ceannachd ghibhtean do Mharion, uaireadair is leugan bòidheach. Bhiodh shorts air an còmhnaidh agus lèine a bha fosgailte aig an amhaich. Aon turas thachair sinn ri dèirceach. Thug mo bhean airgead dha ach cha tug esan sgilling (neo shekel) dha.

Uaireannan bhiodh an dithis aca a’ falbh leotha fhèin gu àitichean coltach ri Tel Aviv.

Cha shaoileadh duine gu robh ùpraid sam bith ann an Israel oir cha deach sinn faisg air na ceàrnaidhean far an robh sabaid, far an robh muinntir Phalestine a’ sadail chlachan air na h-Iùdhaich.

Bha sinn ann an Gàrradh Ghethsemane far an robh Crìosd uair a’ gal. Bha e sàmhach ach gu robh na seillein a’ seirm. Chunna sinn Ierusalem bhon chnoc a bha os a chionn agus cearcall shaighdearan ga chuartachadh.

Thachair sinn ri boireannach a dh’innis dhuinn gun do dhràibh i a-mach chun a’ chogadh ’na càr fhèin, agus gun do dh’fhàg i ann an sin e. ‘Theab mo chridhe briseadh’, ars ise.

An rioghachd bheag ud, Israel, bha i cho beag. Bha i na bu lugha na Alba fhèin.

Bha sgeulachdan a’ Bhìobaill a’ tighinn beò mun cuairt oirnn. Bha Saul is Dàibhidh beò fhathast.

Bha sinn cuideachd aig a <eng>Holocaust Museum<gai>. Ann an aon rùm, a bha buileach dorch ach a-mhàin airson solas choinnlean, chuala sinn guth a bha ag aithris ainmeannan na cloinne a chaidh a mhurt. Bha an rùm coltach ri adhar loma-lan de rionnagan.

Ann am pàirt eile den Mhuseum chunna sinn <eng>video<gai> ag innse eachdraidh an àm ghrànda ud, ’s bha clann Fhrangach a’ ruith air


[TD 143]

fheadh. ’s an tidsearan ag èigheachd riutha.

Bha fear à Peairt còmhla ruinn agus bha e an còmhnaidh a’ dèanamh mhearachdan. Aon turas ghlas e e fhèin ann an lioft, agus turas eile chaill e fhiaclan. Cha robh duine air a’ bhus cho grinn ris, deise bhrèagha shoilleir air is stoc bhrèagha aig amhaich.

An latha bha seo stad sinn aig drochaid. Thubhairt am fear-seòlaidh ruinn, ‘Tha sgeulachd co-cheangailte ris an drochaid seo. An dithis a choisicheas tarsainn air ann an làmhan a chèile cha dhealaich iad a chaoidh. Thionndaidh sinn uile ri Jim is Marion agus dh’fhàg iad am bus ’s choisich iad tarsainn air an drochaid, agus thug iad pòg dha chèile. Thòisich a h-uile duine air a’ bhus a’ clapadh an làmhan. Nuair a thill iad air ais don bhus bha rudhadh air gach gruaidh.
Am pàirt anns an robh na Palestinians a’ fuireachd, bha e uabhasach truagh is bochd, ach bha taighean bòidheach aig na h-Iùdhaich. Bu chòir dhaibh barrachd a dhèanamh do na daoine seo, arsa mi fhèin. ’S e sgudail stuth a bha iad a’ reic anns na bùithtean agus aocoltach ri na h-Iùdhaich bha iad a’ coimhead leisg ach coibhneil.

Tha na Palestinians a’ sadail chlachan orra ceart gu leòr ach smaoinich mi air m’ òige nuair a bhiodh a’ chlann a’ sadail chlachan air a chèile nuair a bhiodh an sgoil crìochnaichte.

Agus anns a’ phàipear bha Shamir ag ràdh nach toireadh e aon òirleach do na Palestinians.

Thubhairt iad ruinn ann an <eng>kibbutz<gai> nach robh cùisean uabhasach math. Bha daoine ag iarraidh a bhith na bu shaor na chleachd iad. Agus cuideachd ghabh feadhainn airgead bho na Gearmailtich mar chuidhteachadh, agus feadhainn eile nach do ghabh. Air an adhbhar seo bha airgead aig feadhainn anns a’ bhanca, agus cha robh càil aig feadhainn eile. Cuideachd nuair a bha na balaich a’ dol don arm, bha iad a’ coimhead saoghal ùr, ’s cha robh iad a’ tilleadh don khibbutz.

An oidhche mus do dh’fhàg sinn thug sinn ar seòladh do Mharion is Jim agus thug iadsan an seòladh fhèin dhuinne. Thubhairt iad gun tigeadh iad a shealltainn oirnn, agus thubhairt sinne an aon rud riutha-san. Bha iad a’ falbh ann an làmhan a chèile fhathast, dìreach mar gum b’e leannain a bh’annta ged a bha iad pòsda.

An Dihaoine mus do dh’fhàg sinn bha sabaid ann an Ierusalem ’s chaidh grunn Arabs a mharbhadh ach cha do dh’innis ar fear-seòlaidh càil mu dheidhinn. Bho thill sinn dhachaigh bha sinn a’ dèanamh mòran meòrachaidh air Israel. Bha dealbhan a’ tighinn air ais thugam gu h-àraid dealbh de nighean òg ann an aodach saighdeir air bus ’s i ag èisdeachd ri òrain ‘pop’ air rèdio a bh’aice mu a h-amhaich.

A’ mhadainn a bha seo thàinig mo bhean a-steach le litir a fhuair i bho Mharion is Jim.

Thug i dhomh an litir gun smid a ràdh. Leugh mi i. Bha Marion ag


[TD 144]

ràdh gu robh i fhèin agus Jim air dealachadh. Choinnich e ri tè na bu bheartaiche na ise.

Chunna mi an drochaid a-rithist, ’s an dithis aca a’ tilleadh don bhus ann an làmhan a chèile.

’S cha robh a-rèisd an sgeulachd ud fhèin ceart. Bha mi faireachdainn tùrsach is falamh.

‘Tha aon rud mu dheidhinn co-dhiù’, arsa mo bhean. ‘Cha robh clann aca.’

‘Cha robh’, arsa mise ’s mi smaoineachadh air an nighean air a’ bhus.

Anns a’ choille shàmhach chunna mi an nighean Eireannach a’ leigeil oirre gu robh i dràibheadh an tanca, ann am fàileadh nan dìtheanan.

‘Tha sin ceart’, arsa mise ri mo bhean. ‘Tha sin ceart’.


[TD 156]

TIR A’ GHEALLAIDH

le Iain Mac a’ Ghobhainn (Dun Eideann)

Bha triùir againn ann nar seasamh mu choinneamh Orduighean an Latha anns an Arm anns an Eipheit ri àm a’ chogaidh. “Seall air a seo!” arsa Seòras, agus an dèidh beagan ùine.... “Dè mu dheidhinn?”. ’Se bha “seo” ach cuireadh à Tìr Israeil ag iarraidh air triùir shaighdearan Breatannach a dhol a dh’fhuireachd ann an “Ciobuts” airson dhà no trì làithean nuair a gheibheadh iad ùine saor san Arm. Cha robh ’n còrr mu dheidhinn ach ar n-ainmeannan a chur sìos gu math sgiobalta anns an Oifis. Air ceann sreath fhuair sinn air falbh agus ràinig sinn Haifa far na dh’fhuirich sinn car latha neo dhà; thàinig làraidh air ar tòir agus rinn iad às leinn a-mach air an fhàsaich, cha robh fhios càite... stad a’ charbaid mu dheireadh aig geata càmpa, ’s leig iad às sinn; b’i seo an “Ciobuts”.

Sin fear de na h-àiteachan-còmhnaidh a chuir na h-Iùdhaich an àirde dhaibh fhèin ann an Tìr Israeil an dèidh dhaibh buannachadh ann an “Tìr a’ Gheallaidh” à iomadach àite ’s ceàrnaidh den Roinn-Eòrpa agus Ameireagaidh is eile.

Co-dhiù, ghabh sinn a-steach air chorra-biod mar gum biodh sinn air chall; cha robh mòran dhaoine timcheall, agus na dhà neo trì a bh’ann, cha robh smid Beurla aca. Cha robh rian againn ruith air falbh; chùm sinn a’ faighneachd gus mu dheireadh thachair fear Ruiseanach rinn aig an robh beagan Beurla, agus threòraich esan sinn gus an d’fhuair sinn àite-còmhnaidh air choreigin, “Dè do bheachd a-nis a Sheòrais?”.... Cha robh mòran aig Seòras mu dheidhinn agus rinn e sin gu math soilleir....

Tràth feasgar thàinig duine ’s a bhean far an robh sinn. Bha Beurla gu leòr aca-san, air bha an duine à Ameireagaidh agus a bhean à Breatainn. B’e iadsan a stiùir sinn fhad ’s a bha sinn anns an àite, mu dheidhinn eachdraidh is dòighean caitheamh-beatha a “Chiobuts”. Dithis anabarrach gasda. Thuirt iad rinn gun do thòisich na h-Iùdhaich a’ tighinn chun an tìr seo mu chuairt air a’ bhliadhna 1922 agus anns an dol-a-mach cha robh aca air ach càmpaichean a chur sìos air dhòigh air choreigin air uachdar an fhàsaich. Bìdeag is bìdeag


[TD 157]

fhuair iad air leasachadh a dhèanamh air an cor, gu h-àraid chaidh aca air bùrn fhaighinn le bhith cur innealan-taosgaidh sìos gu math fada anns an talamh. Leis a’ bhùrn thòisich iad air àiteach gus mu dheireadh cha robh mòran pòr neo glasraich nach robh iad a’ cur ’s a’ buain airson cumail bith-beò riutha fhèin. Agus a bharrachd air a sin, an ceann ùine, bha e comasach dhaibh reic an còrr toraidh nach robh iad fhèin a’ feumachadh, agus air an dòigh sin, ceannachd goireasan nach b’urrainn dhaibh fhaighinn le a làimh-obraich fhèin.

Thug seo iomadach bliadhna agus dh’fhuiling iad uireasbhaidhean gu leòr an toiseach; maille ris na bh’aca ri dhèanamh air an àiteachd dh’fheumadh iad dìon a chur orra fhèin oir bha na h-Arabaich a chleachd a bhith anns an tìr glè mhòr ’nan aghaidh agus, mar tha fios aig an t-saoghal, tha sin mar sin gus an latha-an-diugh. Cha robh oidhche nach robh grunn de na fir a’ cuairteachadh a’ chàmpa le gunna air an guaillean dìreach mar shaighdearan aig àm cogaidh.

Ach, b’e rud a chuir iongantas oirnne bharrachd air càil sam bith eile: cha robh iad a’ cleachdadh airgid idir anns a’ Chiobuts. Bha iad a’ faighinn am biadh is aodach is dachaigh gun bonn airgid a dhol a-null na nall. Dè mar a bha seo? Bha le làmh-oibreachaidh. Bha e mar dhleasdanas air a h-uile neach a b’urrainn a bhith sàs ann an obair-latha air choreigin, agus mar a chaidh innse mar tha, bha toradh gu leòr ann agus barrachd airson biadh a chumail ris a h-uile anam anns an àite. Bha aodach is goireasan eile a’ tighinn a-steach don chàmpa bhon taobh a-muigh le airgead a bha an Oifis a’ pàigheadh às dèidh reic còrrlach an toraidh; b’e an Oifis an aon àite anns a’ chàmpa gu lèir a bha làimhseachadh airgid. Nuair a bha duine cur feum air aodach ùr cha robh aige ach an t-seann aodach a thoirt leis chun an Oifis agus iomlaid a dhèanamh.

Troimhn a latha bha chuid mhòr aca, fireann is boireann, ag obair air rudeigin. Fhad ’s a bha na màthraichean òga ag obair mar seo bha na naoidheanan aca ann an “creche” fo chùram mnathan-altruim, agus cha robh dad a dhìth air na leanabain; bha na pàrantan a’ tighinn a shealltainn orra aig meadhan-latha, agus còmhladh riutha uile gu lèir feasgar is troimhn oidhche.

Bha teagaisg a’ tòiseachadh aig a’ chlann gu math òg ann a sgoil far an robh iad a’ faighinn, mar bu chòir, leughadh is sgrìobhadh (anns an Eabhra), agus cùnntas; ach a bharrachd air a sin bhathar a’ toirt dhaibh eòlas gu math farsaing air gnothaichean àiteachaidh is cùram sprèidh. Seo an t-eòlas a dh’fheumadh iad, os cionn na h-uile, nuair a thigeadh iad-fhèin gu ìre gabhail cùram gnothaichean a’ chàmpa. Mar sin bha cearcan is rabaidean is ainmhidhean beaga eile aca ri frithealadh; bha cuideachd aca h-uile seòrsa lus is meas a bha am pàrantan a’ cur ’s a’ buain, agus b’iad-fhèin a bha gu math fileanta air fàs a thoirt orra.


[TD 158]

Nuair a dh’fhàsadh a’ chlann suas gu aois dheich bliadhna, chaidh an cur leotha fhèin ann an taighean beaga faisg air àite-còmhnaidh am pàrantan. B’ ann aig a’ chlann fhèin bhon uair sin suas a bha uallach cumail an cuid taighean glan agus coimhead às an dèidh fhèin gu ìre mhòir, ged a bha sùil am pàrantan is luchd-teagaisg orra fad an t-siubhail; aig am feasgair nuair a bhitheadh an obair-latha crìochnaichte, bha cothrom aig na teaghlaichean a bhith còmhladh ri chèile mar as àbhaist, ach troimhn oidhche, bha chlann a’ dol a chadal ’nan taighean beaga fhèin, timcheall air leth-dusan anns gach taigh.

Chunnaic sinn a sgoil is obair na cloinne an ath latha; bha saorsainn againn a dhol air feadh a’ chàmpa a dh’àite sam bith a thogradh sinn. Agus choisich sinn suas is sìos, null ’s a-nall, fad an latha, ag amharc ’s a’ toirt a-steach.... Bha h-uile fear is tè ag obair cho dìcheallach ’nan dòighean fhèin - a h-uile gin ach sinne - agus feasgar sin ’s ann a thuirt Seòras: “Dè ma dheidhinn tairgse dhaibh obair air choreigin a dhèanamh a-màireach?” “Ceart gu leòr” ars an dithis eile againn, agus mar sin dheth rinn sinn às sìos chun an Oifis. Thuirt iad rinn an sin a bhith deiseil gu math tràth an ath mhadainn agus ’s ann mar sin a bha. Chuir iad na triùir againn còmhla ri sgioba bha dol a thogail buntàta... ach ma chuir!

Anns a’ chlàr bhuntàta bha tractor aca a’ slaodadh inneal a bha riasladh na talmhainn ’s a’ cladhach a’ bhuntàta suas air uachdair. Cha robh aig a’ sgioba ri dhèanamh aca togail a’ bhuntàta ’s an cur ann am pocannan. Bha mu chuairt air dusan anns a sgioba gu lèir. Thòisich an obair gun dàil ’s chùm e air adhart ’s air adhart gun stad gun fhiaradh no tarraing anail, fad na maidne. Cha robh e fad sam bith gun do thòisich ar dromannan a’ dìosgail, ’s nach robh sinne mar shaighdearan cleachdte air crùbadh ri làr, agus nuair a thàinig cuideigin le biadh meadhon-latha, bha sinne gu bhith aige, ged nach robh a’ chùis a’ cur mòran cron air càch. Ghabh sinn am biadh nar suidhe air an talamh far an robh sinn, ’s an dèidh greis bheag thòisich a’ chràidh a-rithist... cha d’ fhuair sinn às gu feasgar mu chòig uairean... bha sinn claoidhte. Arsa Seòras: “Tha mi glè chinnteach gun do thog mi còrr math air deich tonna buntàta an-diugh! Dh’fhalbh sinn gu ar suipear ’s sinn fann leis an acras.

Air sgàth gu robh sinn ag obair air feadh an fhearainn fad an latha le tìde theth, bha sinn cho sgith ’s cho salach ris a’ chù agus droch fheum againn air sinn fhèin a nighe bhon dusd ’s an fhalas; fhuair sinn lorg air càite an robh an taigh-nighe, agus b’e Seòras a’ chiad fhear a dh’ fheuch a-null thuige. Cha robh e ach ùine glè ghoirid air falbh nuair a thill e le anail ’na uchd ’s a dhà shuil uimhir ri truinnsearan. “Dè thachair riut?” arsa sinne ris. “Bha mi ’na mo sheasamh an siud” arsa esan “lom-liormachd fo steall bùirn teth nuair a thàinig cuideigin eile


[TD 159]

steach ri mo thaobh; ’s an uair a sheall mi, cò bha seo ach boireannach òg gun stiall aodaich oirre; cho liormachd ’s a latha rugadh i; rinn mise às!”

Nuair a chuala ’n dithis eile againn seo cha robh e fada gun tug sinn leum a-null cuideachd ach bha ’n t-àite falamh; agus a dh’aindeoin ar suathadh fhèin air son ùine mhath cha tàinig anam beò air an n-àrainn, ’s b’fheudar dhuinn bho dheireadh teich, gun sinn buileach cinnteach an e an fhirinn a bh’ aig Seòras; co-dhiù cha robh teagamh sam bith aige-san agus cha do leig e ’n còrr air.

Mar a bha iomadach rud eile anns a’ chàmpa, bha na taighean-nighe coitcheann eadar fireann is boireann.

An dèidh seo, feasgar, thàinig ar fear-stiùiridh ’s a bhean a chèilidh oirnn agus shuidh sinn gu lèir a-muigh air glasach, ’s am feasgar cho ciùin. Thug iad dhuinn mòran eachdraidh mu dheidhinn an àite agus cor nan Iùdhach air fad ann an Tìr Israeil; còmhladh ri sin thug iad cuireadh dhuinn a thighinn an ath latha a dh’fhaicinn clann na sgoile air an latha-sgaoileadh aca; agus b’e latha air leth a bha sin dha-rìribh....

Sguir an obair-latha àbhaiseach, cha mhòr gu buileach, air feadh a’ chàmpa, agus chaidh gach làmh a chur ri ullachadh na dh’fheumadh clann na sgoile. Bha àite còmhnard am meadhan a’ chàmpa, agus chaidh bùird mhòra fhada a chur sìos an seo, mòran aca le aodach glan geal orra. Cha robh feum air còmhdach sam bith eile os an cinn; bha an tìde cho blàth ’s cho ciùin; bha ’n deasachadh gu lèir fosgailte ris na speuran.

Bha ball-sampaill air na bùird sin de gach obair a bha a’ chlann a’ cur air adhart anns a sgoil; soithichean le fìon-dhearcan is oraindsearan; buntàta is curranan; feur is fochann; agus iomadach seòrsa toradh eile air an robh iad a’ toirt fàs. Agus maille ri sin bha na h-ainmhidhean; cearcan is rabaidean is eile.

Thòisich na h-òraidean ’s na seinneadairean, agus chaidh na duaisean a thoirt seachad; a’ chuid mhòr airson obraichean an àiteachaidh, ach bha feadhainn ann cuideachd airson sgrìobhadh is leughadh. Bha e mar dhleasdanas air luchd-riaghlaidh na sgoile an cànan Eabhrach fhèin a theagaisg don chloinn, agus bha sin ga dhèanamh gu math coilionta; cha robh gin den chloinn aig nach robh an Eabhra glè phongail, ged air bith co às a thàinig am pàrantan.

Thuit an oidhche tràth, mar as àbhaist anns na ceàrnaidhean ud, agus chuir a’ chlann air bhonn dealbh-chluich a-muigh air an àite chòmhnard anns an robh iad troimhn a latha. Bha solais aca a’ deàlrachadh air na craobhan uaine giuthais air cùl an ùrlar-cluiche, agus culaidh gheal air an fheadhainn a bha cleasachd, gan còmhdachadh bho mullach an cinn sìos gum bonnan-dubha. B’e


[TD 160]

sgeulachd Dhàibhidh agus Gholiath a bha aca air clàr, agus ged nach robh sinne tuigsinn facal, ’s iad fhèin cho sgairteil a’ sgreuchail ri chèile anns an Eabhra, rinn sinn oidhirp air leantainn dè bha tachairt; co-dhiù, cha robh mòran teagamh air a’ cheann-thall nach d’fhuair na Philistich an deagh chruaidh-fhortan....

Larna-mhàireach, b’fheudar dhuinn dèanamh breacan à baile ’s cùl a chur ris a’ Chiobuts. Air ar slighe air ais don Eipheit ’s don Arm, shaoileadh sinn gur e bruadar a bh’anns na trì làithean a chaidh seachad; bha e mar shaoghal eile, fada, fada, air falbh bho ar caitheamh-beatha àbhaiseach; agus cha teid dìochuimhne againn air fhad ’s a bhios sinn beò.

Tha gu leòr iomradh an-diugh ga chraobh-sgaoileadh mu dheidhinn nan Ceàrnaidhean an Ear timcheall air far an robh sinn; feadhainn de na naidheachdan gu math cràidhteach; ach ’se a leanas ruinne, bhàrr air càil eile, cuimhneachadh an tiotadh beag a bha againn ann an Tìr a’ Gheallaidh.


[Sanas]


[TD 161]

CO-LEUGHADH
le Màiri NicAmhlaidh

Tha e air a dhearbhadh gu bheil co-leughadh air piseach a thoirt air ionnsachadh-leughaidh na cloinne. Tha seo fìor don chlann a tha nas aosda neo do chlann a tha deireannach neo don fheadhainn aig a bheil duilgheadasan cuideachd. Aon dòigh anns an obraich e gu buileach math - an uair a tha inbhich a’ tòiseachadh air co-leughadh nuair a tha an leanabh a’ tòiseachadh a’ feuchainn ri leughadh - eadar ceithir agus seachd bliadhna.

Tha co-leughadh sìmplidh - ach feumar a leantainn gu dlùth ma tha e gu bhith tarbhach. Nuair a bhitheas mi ga ‘ionnsachadh’ do phàrantan tha mi ag àithne dhaibh mar a leanas.

Seo na ceumannan.

(Canaidh mi “e” son leanaibh agus “i” airson a neach-teagaisg – ach faodaidh gur e leanabh boireann agus inbheach fireann a tha ag obair)

Ceum 1. Taghadh an leanabh an leabhar.

Ceum 2. ... Tòisichibh a’ leughadh còmhla. Tha e furasda do chlann briathran ath-labhairt agus is e seo a tha tachairt an toiseach. Gach facal. Nuair a tha sibhse ag ràdha na facail tha an leanabh gan ràdha gu h-aithghearr dlùth às bhur dèidh. A h-uile facal. (Dh’fhaodadh gu saoil sibh gu bheil seo neònach an toiseach ach chan fhada gum bi sibh comhfhurtail le chèile a’ co-leughadh. Tha e car mar gum biodh sibh a’ seinn còmhla. Ma tha e duilich iarr is gu faic sibh bhideo neo eisimpleir ga chleachdadh bho charaid a tha eòlach. Tha cuid de luchd-teagaisg an-diugh glè eòlach.

Ceum 3. ... Mar a tha sibh a’ leughadh còmhla thig an t-àm uaireigin nuair a tha an leanabh a’ fàs comasach agus earbs aige ’na chomas fhèin agus tha e ag iarraidh oirbh leigeil leis leughadh leis fhèin. Aig an àm sin tha comharradh aige a bheir e seachad dhuibh gus seo a nochdadh. (’S e comharradh gun bhruidhinn a tha seo - put air bhur làimh neo gnog air a’ bhòrd, neo mar a rinn aon nighean bheag, làmh air bhur beul.) Nuair a gheibh sibh an comharradh a tha seo, fanaibh sàmhach oir is e a tha an comharràdh ag radha ribh....

’Leig dhomh leughadh leam fhein.”

Leig leis a dhol air adhart leis fhèin. Cumaibh gu socair còmhla ri chèile, sibhse a’ coimhead ris an leabhar agus esan a’ leughadh... gus an àm...

4. ... nuair a thig e gu facal nach aithne dha neo ma nì e mearachd ....


[TD 162]

Stad tiota neo dhà feuch an cuir e fhèin ceart e... agus an uair sin abair am facal air na thuislich e, canadh esan e gu ceart agus gabhaibh air adhart a’ leughadh còmhla gus an ath thuras a bheir e an comharradh dhuibh - agus fanaibh a-rithisd sàmhach.

Sin agaibh e. Cumaibh air adhart leis an dòigh a tha seo gus a bheil an leanabh ga fhaighinn fhèin comasach air an leabhar a leughadh. Nuair a tha e comasach tha sibh aig....

Ceum 5. A’ leantainn ga chuideachadh air facal neo dhà a tha fhathasd duilich, neo a’ co-leughadh an-dràsda is a-rithisd nuair a tha stuth-leughaidh nas duilich aige.

Nì màthair neo athair, piuthar, seanair... duine ‘mòr’ sam bith an co-leughadh. Cò as foighidniche agus as ciùine san taigh? Uaireannan tha clann nas sine sna sgoiltean air an dòigh cuideachaidh a tha seo ionnsachadh - agus tha iad ag obair le clann aig nach eil mòran de chuideachadh san dachaigh. Tha seo a’ còrdadh ris an fheadhainn bheaga a tha sin agus tha dearbhadh againn gun dèan e feum.

Chan eil cabhaig neo mion-sgrùdadh anns an dòigh seo agus chan eil a’ chlann a’ call misneachd mar a thachras ro thric nuair a tha leughadh air iarraidh orra is gun iad fhathasd deiseil.

Tha seachd bliadhna a-nis bho thòisich mi ag obair co-leughadh agus còig bho chrìochnaich mi a’ chiad ionnsaigh ann a sgoiltean an Dun Eideann. Thug na thàinig à sin misneachd agus cinnt dhomh gum b’fhiach cumail air adhart agus on uair sin tha e ’na chleachdadh agam bhith’ brosnachadh agus a’ cumail taic ri oidhirpean co-leughaidh an siud ’s an seo. Chan e m’ ionnsaigh-sa buileacha bh’ann’ leis an fhìrinn inns. Thòisich mise leis na còig sgoiltean bu tric a bha mi frithealadh agus dh’innis mi dhaibh mu dheidhinn ach bhon uair sin bha e leotha fhèin anns gach sgoil agus lean iad air adhart mar a bha iad fhèin ag iarraidh. Bha sin air rèir cò an luchd-teagaisg a bha sàs ann, agus mar a bha iad fhèin ga fhaicinn freagarrach anns an sgoil aca fhèin.

Anns gach sgoil chaidh sgrùdadh comas-leughaidh a dhèanamh leis gach leanabh, mus do thòisich iad, agus anns a’ chealla-deug às dèidh dà mhìos den ionnsaigh.

Bha coinneamh agam anns gach sgoil leis na pàrantan agus an luchd-teagaisg, mus do thòisich sinn agus aig an deireadh.

Aig a’ chiad choinneamh nochd sinn dhaibh mar a dhèanadh iad co-leughadh agus sheall sinn bhideo dhaibh - bhideo a thàinig à Sasainn, a Kirklees, far na thòisich iad air an obair. (Bha pìos èibhinn anns an tè sin “Seo mar NACH dèan sibh e” a bha toirt gàire caran nàrach air mòran de na bha làthair - oir bha iad ag aithneachadh gu robh iad fhèin air uairean droch-nàdurrach agus mì-fhoighidneach leis an fheadhainn òg. Rinn aon de na sgoiltean againn fhèin bhideo a bha dìreach snasail, agus fhuair mi iasad oirre son na ceithir sgoiltean eile.


[TD 163]

Aig a’ choinneimh às dèidh làimh sheall sinn an dà bhideo a-rithisd agus thionail sinn beachdan agus ceisdean a bha làn fiosrachaidh dhuinn. Dh’ionnsaich sinn dè bha gu feum agus rud neo dhà nach robh. Nochd an sgrùdadh a rinn sinn aig toiseach agus aig deireadh cùise gun robh a’ chlann air adhartas a dhèanamh a bha fad air thoiseach air na shùilicheadh duine bhuapa ann an ùine cho goirid.

Tha e nis mar fhasan aig mòran de na bun-sgoiltean againn an dòigh leughaidh a tha seo a chomhairleachadh do phàrantan nuair a tha clann a’ tòiseachadh air P1 san sgoil, agus an dràsda is a-rithisd tha iad ga ionnsachadh do phàrantan eile. Chan eil mise mar as tric ag obair còmhla riutha air seo ach bithidh mi a’ cluinntinn ciamar a tha dol dhaibh. Seo sgeul neo dhà uapa-san.

Tha aon bhanamhaigistir-sgoile ann a rinn ionnsaigh leis a’ chlas aice air fad an uair a bha i fhèin a’ gabhail clas ùrachaidh anns a’ Cholaisd. Rinn sinn bhideo còmhla den dòigh anns an sgoil agus fhads a bha sinn a’ sàs rinn sinn bhideo de mhòran eile timcheall air an sgoil. Tha seo a-nis deiseil aig an sgoil gu pàrantan an fheadhainn òg ùr ionnsachadh. Rinn ise sgrùdadh roimh làimh agus às dèidh làimh agus bha i fhèin agus na pàrantan glè thoilicht leis. Thubhairt i fhèin gun tàinig piseach nach fhaca i riamh roimhe air a’ chlas agus gun robh na pàrantan agus a’ chlann fhèin inntinneach agus trang a’ leughadh. Tha i den bheachd gun lean an toileachas agus an ùidh ann an leabhraichean unnta le chèile. A thuilleadh air a sin choisinn i an duais a b’àirde anns a’ chlas aig a’ Cholaisd.

Ann an sgoil eile bha an tidsear-taice a’ lorg dòigh ùr airson an fheadhainn bu dheireannaiche a chuideachadh ‘nan leughadh agus le cead tidsear P7 fhuair i iasad air grunnan bhon chlas sin. Dh’ionnsaich i an dòigh co-leughaidh gu mionaideach dhaibh agus fhuair gach aon sgoilear bho P7 leanabh bho P3 ga robh leughadh duilich. Bha iad a’ suidhe còmhla gach latha às dèidh àm dìnnearach as an sgoil agus a’ leughadh ‘nan càraidean còmhla. Thàinig piseach air an leughadh agus air an ùidh a th’ aca ann an leughadh. Ach chan e iadsan a-mhàin air an tàinig piseach. Bha aon nighean bho P7, Eilidh, nach robh idir math air bruidhinn am-measg chàich. Bha i air leth socharach agus sàmhach. Chòrd an gnothaich rithe-se gu mòr agus bhruidhneadh i ris an luchd teagaisg mu dheidhinn - rud nach dèanadh i a riamh roimhe. An dèidh làimh thàinig a màthair suas don sgoil a dh’fhaighneachd dè fo ghrian a rinn iad ri Eilidh. Bha i fada nas cinntiche agus nas earbsaiche innte fhèin agus bha a màthair a-nis mòran nas riaraichte mu dheidhinn is i dol don àrd-sgoil.

Bha balach crosd air an aon chlas P7. Bha e an còmhnaidh ri mìosdadh agus cha robh an tidsear ag iarraidh cothrom co-leughaidh thoirt dha air eagal gu milleadh e a h-uile nì le chleasan. Ach dh’iarr


[TD 164]

e fhèin agus fhuair e cothrom agus bha e cho dìcheallach ri duine a bh’ann gach latha, a’ cuimhneachadh nuair a bha tìde co-leughadh ann, agus moiteil nuair a dh’aithnich e gu robh a cho-leughadair a’ tighinn air adhart cho math. Tha co-leughadh a-nis a’ dol air adhart gach bliadhna le P7 agus P2 agus P3 anns an sgoil seo agus tha am maighistir-sgoile cinnteach gu bheil gach sgoilear a’ buannachadh.

Ach facal rabhaidh - feumar an dòigh a leantainn gu dlùth agus sùil a chumail mas tuisich luchd-leughaidh - pàrantan neo sgoilearan. Tha uirsgeul uabhasach agam a chumas sin ’na mo chuimhne. Ann an sgoil eile bha an tidsear-taice cuideachd air clann na bu shine a lorg agus air càraidean co-leughaidh a stèidheachadh. Ach thachair gun robh ise an uair sin tinn agus cha robh i as sgoil fad mìos. Bha dùil gun robh an co-leughadh a’ dol air adhart gu dòigheil - gus an latha a thàinig am maighistir-sgoile a-null gu dealbh-bhideo a thogail de gach dithis. (Bha mi ag iarraidh orra seo a dhèanamh o àm gu àm - tha na dealbhan sin glè tharraingeach do phàrantan agus chan eil nì as fheàrr leis a’ chloinn na iad fhèin fhaicinn air bhideo. Agus aithnichidh sinn ma tha iad nas fheàrr na bha iad air leughadh.)

Thòisich am maighstir-sgoile leis a bhideo. Bha a’ chiad chàraid glè mhath, mar a bha dùil. Leugh an leanabh mòr agus leugh am fear beag gu ciatach còmhla ris. An uair sin chaidh e far an robh Sìne bho P7 agus Tòmas bho P3. Thòisich iad còmhla mar a chaidh an ionnsachadh ach nuair a rinn am fear beag mearachd, an àite am facal a ràdha ris agus leantainn a’ leughadh mar a dh’ionnsaich i, ’s ann a chuir i ’na sheasamh anns a’ chùil e, sgrìobh i am facal air a’ bhòrd agus dh’iarr i air a lireachadh a-mach trì turais. Nach e an sean nòs a tha drùidhteach! Tha mi toilichte nach robh am maighstir-sgoile cho leamh is gun do stad e a bhideo. Chùm e air adhart agus tha fianais againn air fìor bhrochan! Tha mi toilicht gun do thog an dearbh leadaidh a bha sin ath-ionnsachadh agus bha i fhèin agus an gille beag glè dhòigheil an dèidh sin a’ co-leughadh anns an dòigh cheart.

Tha dà bhalach eile a dh’aithnicheas mi ann an sgoil speisealta agus tha an dàrna fear ga robh leughadh duilich duilich ag obair còmhla ri balach sona, sìtheil a leughas beagan a bharrachd air. Tha iad a’ cuideachadh a chèile gu mòr. Bha an dithis moiteil mun ghnothaich an uair a bha luchd teagaisg a’ tighinn a dh’fhaighneachd dhaibhsan mu dheidhinn. Bha iad a’ sealltainn gu breàgha dhaibh ciamar a bu chòir an dòigh a leantainn....

Tha cuideachd cuid de na sgoilearan a tha san t-siathamh bhadhna an àrd-sgoil a’ dol sìos gu bun-sgoil ann an ceàrnaidh bhochd de Dhun Eideann, agus tha iadsan a’ dèanamh feum agus a’ gabhail ùidh anns an obair.

Tha aon ionnsaigh mhòr eile againn seachad - o chionn ghoirid far


[TD 165]

nach robh mi ach ’nam chuidiche agus mo dheagh bhana-charaid a’ stiùireadh. Bha seo ann an sgoil <eng>Innerwick<gai>, shìos fo sgaile Torness niucleach. ’S e baile beag leis fhèin a th’ ann agus fhuair sinn cothrom air an sgoil gu lèir a dhol an sàs ann. Agus am baile, eadar pàrantan is sean-phàrantan. Bha an sgoil gu ruige P6 gu lèir san ionnsaigh agus dh’iarr P7 cuideachd compàirt a ghabhail. Rinn an luchd-teagaisg fhèin bhideo, chruinnich iad na pàrantan gus an ionnsachadh agus thug iad ochd seachdainean ris an ionnsaigh. Shoirbhich leotha gu h-anabarrach. Agus tha a-nis bhideo aca ri reic air seachd nota deug ag innse mar a thòisich agus mar chaidh dhaibh. Aig an deireadh tha grunnan de na pàrantan a’ toirt am beachd do <eng>Nancy Allsopp<gai> a stiùir iad. Sgrìobh sinn mu dheidhinn san <eng>Times Educational Supplement<gai> (an uiridh) ma tha sibh son tuilleadh a leughadh. Bu mhòr am piseach a rinn na sgoilearan anns an dà mhios. Bha a’ mhòrchuid san sgoil glè mhath air leughadh mar a bha (air thoiseach air an aois), agus rinn iad adhartas. Ach bha ochdnar anns an sgoil nach robh cho math. Bha iad sin air dheireadh air an aois - agus ’se seo na h-àireamhan a thug toileachas buileach dhuinn.

Na leughadairean a bha air dheireadh air an aois nuair a thòisich iad, rinn iad 12 mìosan pisich an aithneachadh agus 13 de mhìosan ann an tuigsinn.

Mar a bha am bodach eile le phòcaidean làn taing, saoilidh mise gu bheil pòcaidean ’nam eanchainn làn chomhairlean agus sgeulachdan mun chuspair seo agus tha mi cur riutha fhathasd. An oidhche roimhe chaidh iarraidh orm bruidhinn ri buidheann a tha a’ cuideachadh mar luchd-teagaisg le clann a tha feumach air taic a-mach às an sgoil. ’Se seo buidheann a tha dol a chuideachadh gun phàigheadh, ’nan tìde fhèin. Bha iadsan an dùil feuchainn air co-leughadh agus cluinnidh mi uapa-san an ceann greis. Bithidh sgeulachdan eile ’nam phòcaidean.

Cuiridh mi sìos an seo na smuaintean as feumaiche a thàinig às an obair - cuid dhiubh - agus gu ruige seo.

1. Bithibh glè chinnteach gun ionnsaichear an dòigh gu mionaideach. Tha e coimhead sìmplidh ach mar a bha anns an sgeul uabhasach a dh’innis mi, tha e furasda gu leòr a bhith ceàrr agus an àite maith thig cron às. Uaireannan tha e glè dhoirbh do phàrantan cumail ris an dòigh. Tha cus cabhaig orra agus tha iad airson gu leugh an leanabh nuair nach eil e (neo i) deiseil gu leughadh leis fhèin. Ma tha an obair an urra ribh, cùm sùil gu geur air gach càraid: coimheadaibh riutha an ceann seachdain neo cealla-deug an toiseach. Uaireannan ’se seanair neo seanmhair as foighidniche - neo eadhon duine an taobh a-muigh den teaghlach.
2. 
3. Tha an Leabhar Leughaidh a tha aca as sgoil fhathasd ro phrìseil aig cuid de phàrantan. Leig aon den luchd-teagaisg a bha ag obair air


[TD 166]

co-leughadh an Leabhar Leughaidh gu taobh son na sia seachdainean a bha iad a’ co-leughadh - ach am biodh tuilleadh tìde aig na pàrantan gu co-leughadh fheuchainn. Cha dèan i rithisd am mearachd a bha seo. Nuair a bha coinneamh againn an dèidh làimh bha pàrantan ann den bheachd gun robh i air sia seachdainean a chall don fheadhainn bheaga, agus cha robh fios an dèanadh iad suas an call a chaoidh.

3. Chan eil luchd teagaisg gu lèir cho measail air an dòigh a tha seo agus feumaidh sinn iad sin fhàgail, an dòchas gun dearbh sinn dhaibh gu bheil feum ann.

4. Tha e math grunnan de luchd-teagaisg eile a tha ag obair anns an aon dòigh coinneachadh ri chèile. Tha na ceudan de bhuidheannan air am feuchainn ann an Sasainn anns gach seòrsa sgoil le gach seòrsa oileanach agus tha coinneamhan aca gach bliadhna aig an cluinn daoine na tha air tachairt. Tha iad air fheuchainn leis a h-uile seòrsa leanaibh, le co-leughadairean aig an taigh is anns an sgoil. Cuiridh iad chugaibh sanasan agus fiosrachadh o <eng>Kirklees<gai> ma tha sibh ag iarraidh cuideachadh is comhairleachadh.

5. Tha mi air pàipearan mu cho-leughadh a thoirt seachad do phàrantan leotha fhèin agus ionnsachadh mu cho-leughadh a dhèanamh le màthair agus leanabh leotha fhèin, ach tha mi cinnteach gu bheil rudeigin a’ tachairt nuair a tha làn sgoil neo clas a’ dol a sàs ann, nach dèan dithis sam bith’ ag obair leotha fhèin a chaoidh. Tha e gabhaltach, mar gum b’eadh, neo tha nàdur de dhùsgadh, faodaidh mi radha, a’ tachairt. (An cuir sibh Gàidhlig dhomh air ‘missionary zeal’?). Tha a h-uile duine sàs ann, a’ chlann a’ tighinn ’s a’ falbh bhon taigh is ag innse mar a tha dol dhaibh, dè na leabhraichean a leugh iad. Tha na pàrantan a’ tighinn a-steach don sgoil agus le làn còir, iad fhèin ’nan luchd teagaisg agus rud acasan ri ràdha a tha gu feum. Gu h-àraidh anns na sgoiltean an àiteachan bochd, chunnaic mi na bannan eadar na dachaighean agus na sgoiltean a’ fàs daingeann agus urram is càirdeas a’ fàs.

Agus an rud mu dheireadh. Feuch gun dèan sibh bhideo dhuibh fhèin. Cha dhìochuimhnich mi am feasgar a sheall a’ chiad sgoil a bhideo aca fhèin - thàinig faisg air ceud de na pàrantan a choimhead - sluagh nach robh an leithid a-steach air an doras roimhe seo. Chan eil e duilich bhideo a dhèanamh. Tha fios agam oir rinn mise feadhainn agus chan eil ealamhachd sam bith annam - tha eanchainn anns a’ chamara fhèin, saoilidh mi agus tha sin cho math. Tha toileachas aig a’ chloinn iad a bhith air a bhideo agus thig na pàrantan ga coimhead nuair nach tigeadh iad aig uair sam bith eile. Agus sin i agaibh gus a sealltainn turas an dèidh turais. Chan fhàs a bhideo sgìth mar a dh’fhàsas sinne, ag ràdha an aon rud airson an ceudaibh turas.

Bha cothrom agams trì uairean am bliadhna coinneachadh ri cuid


[TD 167]

den luchd-teagaisg troimh mheadhoin na Gàidhlig agus chòrd na cothroman a bha sin gu mòr rium. Bhruidhinn sinn mu cho-leughadh an cuid de na sgoiltean agus chunnaic cuid dhiubh bhideo a bha agam. Shaoilinn gun dèanadh obair anns an dòigh seo feum, mar a rinn e anns na sgoiltean anns a bheil mise ag obair. Ma tha tuilleadh eòlais a dhìth oirbh, cuiribh fios thugam agus cuidichidh mi mas urrainn dhomh.

(’Se Bana-mhòrair a th’ann am Màiri a-nis,
ged nach eil i a’ leigeil guth oirre - Fear-deas.)

NADUR ABHACHD NAN EADAILTEACH

bho Aonghas Mac-a-Phì

Leugh mi bho chionn ghoirid, an leabhar mu dheidhinn nan Eadailteach (“Italians” le David Willey) pìos a thug fìor-ghàir orm. Bha’n t-ùghdar a’ labhairt mu nàdur àbhachd nan Eadailteach ’s gu dè bheireadh gàir’ orra... seo mar a sgrìobh e.

Tha mi cinnteach gur e an rud as motha bheir gàire air Eadailteach ’s e na sean-fhacail coiteanta a bhitheas ginealaich fhathast a’ sìneadh a-nuas bho linn gu linn. ’S tric a tha ’n toinisg seo a’ tarraing às na boireannaich, leithid sean-fhacal Chalàbraich <eng>‘A fimmana ndavi i capigli longhi e u sensu curtu’<gai> (Tha falt fada air na boireannaich is eanchainn bheag.)... ’s cuideachd sean-fhacal às a Ròimh... <eng>“La donna è come li cavalli, se conosce da li denti’<gai> (S coltach na mnathan ris na h-eich, ’s aithne dhut iad air na fiaclan aca.)

Ach airson toinisg fìor-thioram agus gliocas-beatha bhitheadh e doirbh a dhol seachad air sean-fhacal fada, Tuscanach a tha ’g innse le eòlas searbh, saoghalta:

“Seachain lighichean tinn, fir-cuthaich sùrdail, daoine brìghmhòr, boireannaich eu-dòchasach, coin gun chomhart, fir nach bruidhinn, daoin a theid dà uair sa’ latha gu aifreann, iadsan a chluicheas cairtean airson airgead, cùnnradhan le meàrlaich, taighean-òsda ùra, sean siùrsaichean, lorgan oidhche, barailean britheimh, amhrasan dhotairean, òrduighean cheimiceirean, roinnean fir-lagha, baraganan iasadaichean-airgid, deòirean mhnathan-phòsda, breugan cheannaichean, spùilleadairean nad dhachaigh, sean nàmhaidean, seirbhisich air tilleadh, cuthach na gràisge, eich air teicheadh, dìmeas bhuapasan as fheàrr na thu-fhèin, comann fir-brathaich is cearraichean agus aimhreit leothasan nas motha na thu-fhèin.”

Da-rìreadh b’e fear gu math searbh a rinn suas an cùnntas seo, nach b’e?


[TD 168]

FEALLSANACHD

le Torcuil MacRath

Thig na Sasannaich as t-fhoghar
le fùdar ga fhrasadh,
eadar cù agus gunna
thèid cearc-fhraoich thoirt gu làr.

Rinneadh an lagh ann a Sasainn,
tha e sgrìobht ac’ air pàipear,
gur leo farsaingeachd a’ mhonaidh
gu oir a’ mhuir-làin.

Cha robh a riamh tòrr chearcan-fraoich air an astar ud a-mach on bhaile againn. Bha na h-uimhir ann gun teagamh bho bu chuimhne le duine. Is dòcha gu robh iad ann fada mus deach Tursachan Chalanais a thogail.

Co-dhiù, làimh ris a’ bhaile tha gleann ris an canar Gleann na Beinne Bric. Sin far na rinn a’ chearc-fhraoich a nead air an t-samhradh seo chaidh, agus air an t-samhradh roimhe sin. Bha i le cuid uighean an taobh a’ ghlinne, falaichte seasgair am-measg an fhraoich.

Thog i àl ann cuideachd. Cha robh duine a bha dol an astar ud a chuireadh dragh oirre. Ach cha do shàbhail sin i. Thàinig na Sasannaich agus chuir iad às dhi, agus gu ìre mhòir dhan àl cuideachd.

Thaobh bàs na circ’ ud
a bha cho luideach air iteig
tha crònan ri ionndrain
aig tuiteam nan sgàile.

Ged as neònach an rud e tha ceangal eadar bàs na circe-fraoich agus ceist a chuir mi air a’ Phàrtaidh Laborach o chionn meall bhliadhnachan air ais. Mar sin gun facal a-null no a-nall nì mi imrich air sgiathan na cuimhne, thairis air na bliadhnachan gus an ruig mi a’ bhliadhna 1945. ’S e samhradh a bh’ann.

Bha cogadh Hitler seachad agus cha b’fhada gus am bidhte a’ leigeil a’ bhom atamaich ma sgaoil os cionn bailtean Sheapan. Ach ’s ann a bha sin gun thighinn aig an àm ’s ann a bha ar n-aire-ne air taghadh


[TD 169]

Pàrlamaid a bha gu bhith ann air an fhicheadaibh latha dhen Iuchar. B’e seo a’ chiad thaghadh a bh’ann bho 1935. Abair càineadh. Cha robh olc fon ghrèin nach robh am Pàrtaidh Tòraidh agus Laborach a’ cur às leth a chèile.

Anns an taghadh a bh’ann bha mi fhìn, mar a thuirt am measan, gu math bragail. Deise ghorm a’ Chàbhlaich Rìoghail orm is a ruma dearg a bha sinn a’ faighinn a’ cumail mo chridhe rium. Cha b’e long mhòr air a robh mi, agus mar sin bha e furasda gu leòr botal a lìonadh agus a chur an dara taobh. Mar bu deirge e ’s ann a b’fheàrr e.

Cha robh poilitics agam. Cha bhuininn do phàrtaidh sam bith ach air a shon sin bha beachd no dhà agam. Mar eisimpleir, bha mi a’ dèanamh dheth nach robh e ceart a bhith a’ reic agus a’ ceannach talaimh. Bha am feallsanachd a bh’agam cho sìmplidh ’s a thogras tu. Cha b’e duine rinn an talamh, a’ chearc-fhraoich, am fiadh no am bradan. Cionnas a-rèisde as urrainn an dàrna duine a ràdh gu bheil còir aigesan air na nithean sin a bhàrr air duine eile?

’S e feallsanachd tha sin a bhuineas do dhualchas nan Gaidheal. Crann à coille, fiadh à fireach, breac à linne - trì meirle às nach do ghabh an Gaidheal a riamh nàire. Chanainn fhìn nach b’e meirle a bh’ann. Mar sin bha a’ cheist a chuir mi air a’ Phàrtaidh Laborach nàdurrach a-rèir na feallsanachd a bha, agus a tha, agam.

Dh’fhaighnich mi dhiubh gu dè bha dùil aca a dhèanamh mu dheidhinn na h-oighreachdan neo-eisimeileach a fhuair seilbh air fearann na Gaidhealtachd agus nan Eilean. Tha còrr air dà fhichead bliadhna agus a ceithir a-nis bho lìbhrig mise na bh’ agam ri ràdh agus cha d’fhuair mi freagairt fhathast.

Agus fhathast ann an Gleann na Beinne Bric, airson spòrs agus cur-seachad, tha na Sasannaich a’ marbhadh an corra chearc-fhraoich a th’air fhàgail. Ged a bhruidhinn mi air oir a’ mhuir-làin, chan eil an t-ùghdarras a tha aca a’ stad an sin idir:

Togar lìon bhàrr na mara
mus glacar ann bradan,
chan fhaod iasg an t-Sasannaich
a bhith air ithe le gràisg.

Gun teagamh, thàinig caochladh air iomadach rud bho thog mise a’ cheist an toiseach anns a’ bhliadhna 1945. Airson aon rud, chan eil croitearachd ann a-nis ach mu làimh, gu sònraichte cho fada ’s a tha na h-Eileanan air an gabhail a-steach. Co-dhiù lean an t-ainm. Ach a-rithist bha taobh air croitearachd nach robh uile gu lèir fallain. Chuala mi an seanchas seo aig seann bhodach o chionn iomadh bliadhna, nuair a bha mi ’na mo chlèireach-baile.


[TD 170]

’Na òige bha ùidh mhòr aig a’ bhodach ann an iasgach. Cha bu dùth leis fearann. Mar sin bha e airson gum faigheadh e làrach taighe ann an àite sònraichte anns na chuir e sùil. Bha an t-àite seo an cois na mara air taobh a-muigh crìochan a’ bhaile anns a robh e a’ fuireach aig ann àm.

B’aithne dha an dithis a bha a’ coimhead thairis air cùisean a’ bhaile. “Dìreach”, ars esan, “anns an aon dreuchd anns a bheil thu fhèin an seo an-dràsda”. Chaidh e far a robh an dithis sin agus dh’innis e dhaibh gu dè a bha aige san amharc. Ach dh’aithnich e nach robh càil aca mu dheidhinn làrach taighe a thoirt dha.

A’ chiad fhear aca ris na bhruidhinn e, dh’fhaighnich am fear sin dha an ann air a dhol às a chiall a bha e. “Dh’innis mise”, ars am bodach, “fàth mo thurais dhan fhear eile cuideachd ach chaidh esan dhan talamh ’s cha do fhreagair e mi”.

Chan eil mi a’ cantainn gun do thachair a leithid seo ro thric, ach air a shon sin thachair e an siud ’s an seo. Ach anns an fharsaingeachd faodaidh sinn a ràdh gun thòisich an croitear a’ coimhead air fhèin mar uachdaran aig a robh còirichean air leth.

Tha dlùth-cheangal aig a’ phuing seo ris a’ chuspair a th’agam. Oir mas e rud e ’s gun teid na h-oighreachdan a chur à bith ’s gum faigh na Gaidheil seilbh air fearann an sinn sear, ’se guth an t-sluaigh ’s chan e guth nan croitearan a-mhàin bo chòir a bhith tighinn an uachdar.

Mar sin a-rèir na feallsanachd air a bheil mi bruidhinn ’s e na nithean a tha gnèitheil dhan tìr dha feum sinn an aire a thoirt: am fiadh, am bradan fiadhaich agus an crodh Gaidhealach. Chanainn gum bu chòir na nithean sin a bhith air an cur gu feum chum maith an t-sluaigh anns gach ceann dhen Ghaidhealtachd mar a bhios sluagh an àite a’ faicinn iomchaidh.

Gu cinnteach chan eil sinn faisg a mhìle dhan fheallsanachd seo. Eadhon air oighreachd Urras Steòrnabhaigh chan eil bhòt ach aig croitear agus aig an feadhannn eile tha pàigheadh ràtaichean. Gun teagamh dh’fhaodadh seo atharrachadh ri linn a’ chìs-coìmhearsnaich ged nach teid mise a thoirt rann molaidh air a’chìs sin.

Co-dhiù, bidh feallsanachd air choreigin ann. Mura bi siud ann bidh seo ann. Ma chanas duine nach eil feallsanachd aige, chan eil e ach ag innse mun t-seòrsa feallsanachd a tha aige. Tha drochd amharas agam mun t-seòrsa feallsanachd tha buailteach air a bhith ann aig a’ cheann thall mura coimhead na Gaidheil beò:

Thig na Sasannaich as t-fhoghar
’s bidh ’n t-airgead ga thabhach,
’s ceannaichear leotha gach croit
tha ’n diugh aig Gaidheil air màl.


[TD 181]

AN SGEILP LEABHRAICHEAN

<eng>Transactions of the Gaelic Society of Inverness<gai>, Leabhar LV (1986-88).464 dd. 1989. (£20).

Tha fear eile de na leabhraichean tomadach air nochdadh bho Chomann Gàidhlig Inbhir Nis, a thaing sin a-rithist aig Hùisdean Baran a tha cho eudmhor ann a bhith a’ cumail na h-obrach a’ dol.

Tha iomadach seòrsa pàipear is cuspair ann, mar as àbhaist: eachdraidh is sgeulachdan is litreachas, agus sin de iomadh seòrsa. Tha barrachd de dh’eachdraidh anns na leabhraichean seo, saoilidh mi, na b’àbhaist a bhith annta, agus ionndrainidh duine nach eil beagan a bharrachd annta air cuspairean litreachais is cainnte. Agus mar a bhiodh dùil, tha cuid de na pàipearan air an sgrìobhadh ann an dòigh nas teinne na feadhainn eile, no ga chur ann an dòigh eile, tha cuid dhiubh a tha caran sgaoilte is a chuireadh feum air deasachadh nas cruaidhe.

Biodh sin mar a bhitheas e, tha mòran an seo a tha annasach agus smaointeachail. Chan urrainn dhuinn an seo ach ruith air pàirt de na cuspairean, gus sealltainn an ionmhais agus an annais a th’ annta.

Tha eachdraidh de iomadach seòrsa ann. Tha grunnan de na pàipearan a’ buntainn ri eachdraidh na h-ochdamh linn deug: beagan mu Dhàibhidh Hume mar fhear-eachdraidh, agus cùnntas le Alasdair MacGhillEathain air mar a dh’fhailich air na Deòrsaich grèim fhaighinn air a’ Phrionnsa Teàrlach an dèidh Blàr Chuil-lodair. Chan eil an cùnntas seo glè fhurasda a leantainn, leis mar a tha e air a sgrìobhadh. (Bhon a bha dìreach dà cheud bliadhna ann an 1988 bho bhàsaich am Prionnsa, tha rud math de sgrìobhadh às ùr air nochdadh mu dheidhinn, bho luchd-eachdraidh gu math eadar-dhealaichte, leithid Fitzroy MacGhillEathain agus Frank McLynn, agus is math as fhiach an leabhar aig McLynn, Charles Edward Stewart, a leughadh).Tha eachdraidh de sheòrsa eile aig Dùghall MacArtair, le dà phàipear, a’ chiad fhear air an t-soitheach am Breadalbane a bha Ard-Sheanadh na h-Eaglais Shaoir a’ cleachdadh às dèidh 1843. Cha b’e Iarla Bhraghaid


[TD 182]

Albann a cheannaich i, ged a bha gu leòr a’ creidsinn sin (agus Seòras MacEanraig, a dheasaich Dàin Iain Ghobha, ’nam measg). Tha leabhar-latha na soithich bhon bhliadhna 1846 air sgeul, agus tha MacArtair a’ cur sìos ainmeannan nam ministearan a ghabh aiseag innte anns a’ bhliadhna sin. B’ann aig an àm sin cuideachd a thàinig an droch ghaiseadh anns a’ bhùntata, agus bha am Breadalbane a’ cuideachadh ann a bhith ag aiseag mine is biadh eile gu na daoine bochda a bha a’ fulang gorta aig an àm. Anns an dàrna pàipear tha e a-mach air luingeas na h-eilthireachd a dh’fhàg a’ Ghaidhealtachd ’s a thug mòran de a daoine a dh’Ameireaga ’s a Chanada ’s a dh’Astràilia. Tha e air a mheas gun do dh’fhalbh 11,000 Gaidheal air eilthireachd gu Carolina a Tuath eadar 1763 agus 1775 (fo stiùireadh nam fear-taca), agus dh’fhalbh mu 24,000 eadar 1760 agus 1815. Tha MacArtair air mòran fiosrachaidh a chruinneachadh, a’ tarraing à leabhraichean ’s à cunntasan eile, agus tha e ag innse ainmean nan soitheach ’s co às a dh’fhalbh iad ’s càit’ an dèach iad. Ann an cuid de na leabhraichean tha iomradh air ainmean nan daoine. Dh’fhuiling iad mòran cruadail, gu h-àraid roimh 1803, oir an dèidh sin bha barrachd smachd air a chumail air na soithichean is air mar a bhathas a’ dèiligeadh ris an t-sluagh.

A’ dol gu eachdraidh de sheòrsa eile, tha Iain Kerr a’ sgrìobhadh mu na seann mhuillnean a bh’aca ann an Athall. Tha Kerr air mòran a sgrìobhadh mu thràth air eachdraidh Athaill. An seo tha e air cruinneachadh a dhèanamh, mòran dheth bho na pàipearan a tha taisgte an Caisteal Bhlàr Athaill, le fiosrachadh mu na seann mhuillnean anns a’ cheàrnaidh sin, agus na laghan ’s na còirichean a bha fuaighte riutha, ’s cha bu bheag sin. ’Se sgeulachd gu math inntinneach a tha seo, agus tha mòran de ainmean-àite a’ togail ceann anns an iomradh. Tha deannan eile de ainmean-àite a’ togail ceann ann an cùnntas air òige fhèin a dh’fhàg fear Gillies Lobban a bhàsaich ann an 1972. Bha Gàidhlig aige bho òige ann an sgìre Chinn Chàrdain ann a Siorrachd Inbhir Nis, is tha Adam Watson air deasachadh a dhèanamh air na h-ainmean sin.

Ann an aiste a tha a’ toirt leatha ceud duilleag den leabhar, tha Martin Whittet a’ toirt sop à iomadach seid: seann eachdraidh is beul-aithris, buisneachd, làmh-sgrìobhainnean nan seann lighichean, còmhradh ri doctairean a b’aithne dha, litreachas, pàipearan-naidheachd 7c. Tha na ceudan de rudan annasach aige ri innse, ’na dhòigh annasach fhèin.

Tha trì pàipearan ann a tha a’ dèiligeadh nas motha ri sgeulachdan, gu h-àraid sgeulachdan a thàinig bho bheul-aithris. Tha Donnchadh MacMhathain a’ toirt dhuinn ‘Sgeulachdan à Gleann Eilcheag’. Tha bàrdachd ’na mheasg cuideachd. Tha mòran dhe seo mu Chlann ’ic


[TD 183]

Rath Chinn t-Sàile. Tha na sgeulachdan air an innse gu grinn agus tha fìor bhlas nàdurrach air a’ bhàrdachd. ’S e ‘Sgeulachdan à Siorramachd lnbhir Nis’, agus gu h-àraid à Baideanach, a tha aig Hùisdean Baran, agus corra bhloigh de bhàrdachd ’nam measg. Agus tha Ailig Moireasdan a-mach air ‘Eilean Phabaidh - Eachdraidh, Sgeulachdan, Taibhsearachd agus Bàrdachd’. Ghabhadh seo a dheasachadh na bu teinne cuideachd. Tha òrain aige le Niall Moireasdan, Ruairidh Dòmhnallach, Tòmas agus Anndra Nobail, is Dòmhnall MacPhilip.

Tha Dòmhnall Meek an sàs ann an cuspair a tha glè dhlùth dha chridhe, laoidhean na Fèinne. Tha e a’ mìneachadh a’ cheangail, agus an dealachadh, a bha eadar Alba is Eirinn ann an deilbh nan laoidhean gaisgeachd. Tha e a’ dol faisg air dearbhadh, mar eisimpleir, gum b’ann an Albainn a rinneadh ‘Laoidh Dhiarmaid’ agus ‘Bàs Chonlaoich’, agus tha grùnn eile de na laoidhean sin air na chuireadh cruth Albannach agus a bha air an ‘suidheachadh’ às ùr ann an Albainn ged is ann an Eirinn a rinneadh iad o thùs.

Bha e air a ràdh nach robh radain anns a’ Mhorbhairne. Tha Iain Thornber den bheachd gu bheil gnothach aig a seo ri aoirean radan, agus tha e a’ toirt dhuinn fear dhiubh sin, ‘Eachdraidh agus imrich radan’, a rinn Iain MacDhùghaill (1820-91). Cha robh dìth fhaclan air: tha 31 rann, is ochd sreath anns gach rann, aige, is tha e a’ toirt dealbh èibhinn is eirmseach dhuinn air mar a thàinig na radain a-null bho Ruisia, a’ tighinn air tìr am Montròs agus a’ leudachadh air feadh na dùthcha gus na ràinig iad a’ Mhorbhairne. Tha iomradh mionaideach orra fhèin ’s air an fheadhainn a chreach iad.

Geòcairean nan cluasan leathna-
Cliath neo-theagh’snach an droch fhailidh,
Dh’fhàs gu ciar-dhubh, iarnaidh, duaichnidh,
’S dath a’ bhuachair mun chuid àird dhibh....

Agus tha an aoir a’ crìochnachadh le ruagadh nan radan a-null gu Carsaig. Ged a dh’fhuilingeadh an duan beagan sgioblachaidh an siud ’s an seo, is math as fhiach e a chur an clò.

Chì sibh mar sin gu bheil taghadh math de chuspairean ’s de mhodhan sgrìobhaidh anns an leabhar seo, agus cumaidh e cagnadh ri duine deagh ghreis.

Ruaraidh MacThòmais


[TD 184]

Iain Mac a’ Ghobhainn, Na Speuclairean Dubha (Gairm. Glaschu. 59 dd. ISBN 1 871901 00 6. £4.95, 1989)

’S e nobhail ghoirid a tha seo, air a h-innse am beachd a’ chiad urra (’s e sin, mar gum b’e am fear-aithris fhèin a tha bruidhinn). Tha an sgeulachd air a suidheachadh an Taigh an Uillt agus san Oban (ged nach tèid an ainmeachadh), san là an-diugh, agus thig i gu buil an ceann beagan sheachdainean.

’S e sgrìobhadair a th’ ann an Trevor Bailey (am fear-aithris) ged nach do shoirbhich an obair leis bho dhealaich a’ bhean aige ris agus e an-còmhnaidh an sàs ’na dhreuchd. Tòisichidh an sgeulachd le Trevor Bailey a’ faighinn fios mu fhèin-mhòrt bàird anns a’ bhaile. Tha TB dèidheil air sgeulachdan-lorgaidh agus gabhaidh e ùidh mhòr ann an dè bu choireach gun do chuir Lachaidh às dha fhèin. ’S ann an seo a thèid innseadh dhuinn mu sgeulachd <eng>Oedipus Rex<gai>, mar a mharbhas e athair is mar a phòsas e mhàthair 7c., agus gur h-e sgeulachd-lorgaidh a th’innte-se cuideachd: “Se <eng>Oedipus<gai> an detective agus aig a’ cheart àm am murtair”. Agus ’s e seo prìomh chùis na nobhaile, no tè dhiubh, a’ dèiligeadh ri agus a’ fuasgladh ceist a’ Cho-thoinnidh <eng>Oedipuis<gai>.

Sa’ chiad earrainn dhen nobhail coinnichidh sinn, mar eiseimpleir, ri Gammy (fear de na postaichean), ri caillich agus ri IainMacChoinnich (dithis nàbaidh), ri Eddie (seann charaid), agus ri Uisdean (a ghàirnealair), agus cuideachd ri mhnaoi, Carol. Thèid iomradh a thoirt cuideachd air Gavin, fear a bha ’na cho-sheòrsach agus a dh’fhàillig mar sgrìobhadair, agus a bha air cur às dha fhèin cuideachd.

Ionnsaichidh sinn beagan mu eachdraidh-beatha Lachaidh, a’ gabhail a-steach gu robh e anns an arm sa’ chogadh, agus gun do dh’obraich e ann an sgoil do chloinn-bhacaich ann an Sasainn, ach gun do dh’fhàg e fo chasaid eucoirich gun do bhuin e ri nighinn bhig an sin. Gheibh sinn fios air an ùidh a bh’aige ann an eachdraidh is tachartasan dùthchail agus air a’ chomas a bh’aige sin a chur ann an dàin. Agus bhitheadh speuclairean dubha air an-còmhnaidh.

Chan eil sinn nas fhaisge, ged ta, air a bhith a’ faighinn adhbhar air fèin-mhòrt Lachaidh. Ach air feadh an rannsachaidh neo-dhreuchdail a tha seo, chì sinn cuideachd cho aonaranach is a tha TB, agus an gaol a th’ aige fhathast air Carol. Agus, mar a leanas an rannsachadh mu bheatha Lachaidh, thig TB an coinneamh an t-saoghail.

San dàrna earrainn thèid iarraidh air TB dealbh-chluich a sgrìobhadh dhan bhaile. Chan fhaigh e air an smuain a rèiteachadh, ged ta, gum biodh e mar Lachaidh, bàrd a’ bhaile, ri sgrìobhadh a-mhàin air cuspairean dùthchail. Ach chan eil a rùn cho làidir seach


[TD 185]

nach eil e tuilleadh cho fada air falbh bho dhaoine eile.

Ach nì e sin, agus cleachdaidh e innleachd sgeulachd Deirdre agus Naoise san dealbh-chluich aige. Ach, ged a chì sinn beagan dhe na smuaintean agus dhe na faireachdainnean aige a thaobh cò bu chòir a bhith anns an dealbh-chluich agus mar sin, cha tèid an dealbh-chluich a choilionadh ro dheireadh an leabhair.

Gu h-obann tha sgeulachd Mhic a’ Ghobhainn air fàs ioma-fhillteach: tha sgeulachd Deirdre ann (sam bi an rìgh Conchobhar a’ cur teachdaire gu Deirdre agus a leannan ann an Albainn, iad a thilleadh a dh’Eirinn, nach dèanadh e cron sam bith air Naoise ged a dh’fhalbh e le Deirdre air); trioblaidean a thaobh an dealbh-chluich; agus, fhathast, an t-adhbhar a bh’ air fèin-mhòrt Lachaidh.

’S e Uisdean Màrtainn a bhios a’ riochdachadh Chonchobhair, ach tha gràin aig TB dhà - cho mòr ’s gum marbhadh e e - a chionn (tha e coltach) ’s gum biodh Uisdean a’ fanaid air leis an fharainm ‘An t-Ughdar’. Tha ceangal ann an seo cuideachd ri Aonghas (bràthair Lachaidh), duine dùr cràbhach grabach, a dh’innseas gur h-ann a chionns gu robh TB ’na sgrìobhadair na b’fheàrr a chuir Lachaidh às dha fhèin.

Cha toir Aonghas cead do Sheila a bhith a’ gabhail gnothaich ris an dealbh-chluich idir. Ach tha TB ga h-iarraidh mar Dheirdre, agus - ceangal samhlachail eile – ’s e searbhanta Deirdre a bhios ann an Carol, bean ThB.

Agus mu dheireadh tha dlùth-cheangal ann eadar Naoise agus Feargas, teachdaire Chonchobhair, seach gur h-e an Sasannach Clive (cuidichidh Carol ris le dòigh-labhairt a’ cheàrnaidh) a riochdaicheas Feargas.

Aig an deireadh chan fhaigh TB - an sgrìobhadair nach sgrìobh tuilleadh - air toirt air Carol a thighinn air ais thuige. Ach fuasglaidh TB an t-Ughdar ceist a’ Cho-thoinnidh <eng>Oedipuis<gai>, air a chuideachadh le pearsachan an dealbh-chluich aige fhèin. Nuair a dh’fhàgas TB an taigh aig Carol, is speuclairean dubha air, tha e coltach gu bheil An t-Ughdar, mas fhìor, an dèidh falbh: “Bha mi coinneachadh an t-saoghail mar a bha e.... Ach bha mi faireachdainn na bu chomhfhartaile air cùl mo ghlainnichean dubha.... Cha b’e amadan a bh’ annad idir, a Lachaidh”. Ach chan e gu bheil e a’ dol a chur às dha fhèin: ’s ann a bha bàs Lachaidh ceangailte gu samhlachail ri fearg Chonchobhair.

Ged a tha toiseach na nobhaile beagan slaodach, tha seo air a chur air mheidh le crìch luaith. ’S e stoidhle aotrom èasgaidh a th’aig Mac a’ Ghobhainn. An-dràsda is a-rithist gheibhear abairtean a bhios rudeigin do-ruigsinn ’na sgrìobhaidhean, agus tha dhà no thrì ann an seo, m.e. “’S bha m’fhèin-mholadh cho làidir ris an daoimean” – ach


[TD 186]

seo cuid de raon uirgheall an sgrìobhadair.

Tha e inntinneach mar a tha Mac a’ Ghobhainn air eileamaidean à beul-aithris agus à beatha an là an-diugh a thoirt a-steach còmhladh, agus saoilidh mi gun obraich seo glè mhath. Ach aig deireadh an là, ’s e uallach Chonchobhair/Uisdein, an gaol do Charol, agus mar a tha an t-ùghdar a’ dèiligeadh ri truimead, fuasgladh agus fulangas cor na beatha a bheir buaidh orm.

Richard Cox


Somhairle MacGill-Eain, O Choille gu Bearradh (Carcanet. Manchester. ISBN 0 85635 844 4. 317 + xvi dd. £18.95.1989)

“Leabhar ùr aig Somhairle”, arsa feareigin. “Leabhar an deichead”, arsa fear eile. Ach dè ’n deichead?

Tha e mar gum biodh e dol ’na fhasan do Shomhairle measgachadh às ùr a dhèanamh air an t-seann stuth, agus ainm ùr a thoirt air a’ bhonnach. ‘Reothairt is Conntraigh’, ‘Poems 1932-82’ (Beurla a-mhàin), ‘O Choille gu Bearradh’. Dè bhios ann an ath thrup? ‘Càl is Brochan’? No ‘O Phloc gu Bràigh’? As bith dè bhios air, cha bhi an t-ainm cho math ri ‘Dàin do Eimhir agus Dàin eile’, is cha bhi a’ bhàrdachd càil nas fheàrr na bha sin. Anns a’ mhòr-chuid, ’s e an aon bhàrdachd a th’ann, ach an òrdugh eadar-dhealaichte, agus le corra rud ùr, ach gu bheil anns an leabhar ùr seo na h-earrainnean sin den ‘Chuilfhionn’ a thàinig am follais ann a Chapman o chionn dha no trì bhliadhnachan (’s a sgrìobhadh ann an 1939).

[Sanas]


[TD 187]

Chan eil fhios againn dè cho toilichte ’s a tha <eng>Canongate<gai>, a rinn a leithid de dhìcheall a’ reic Reothairt is Conntraigh, gun deach am bàrd gu deas. Chan eil guth orra anns an leabhar ùr.

Rinn sinn oidhirp air soilleireachadh dè an ceangal a th’ eadar na leabhraichean sin, co-dhiù a thaobh dè tha ùr, dè chaidh fhagail às, is a leithid sin. Tha grunn math de dhàin a bha ann an Dàin do Eimhir, nach deach ann an gin de na leabhraichean eile a chuir am bàrd a-mach. Tha grùnn math dhiubh sin glè ghoirid - ceithir no sia streathan - ach tha feadhainn dhiubh nas fhaide (m.e. ‘A nighean a’ chùil ruaidh oir’, ‘Thug mise dhut biothbhuantachd’, ‘Nan robh an comas...’, ‘Na Samhlaidhean , ‘A nighean ’s tu beairteachadh’). Agus tha grunnan eile a dhìth a bh’ann an Dàin eile (m.e. ‘Trì slighean’, ‘Gabh a-mach às mo bhàrdachd’, ‘An uair a thig an teannachadh’, ‘An seo an gaol’). Bha sinn a riamh den bheachd nach robh còir aig a’ bhàrd cruth nan dàn do Eimhir atharrachadh, agus chì sinn gu bheil mu chòig dhiubh air an toirt air ais anns an leabhar ùr, nach robh ann an Reothairt is Conntraigh.

Bha dàin às ùr ann a <eng>Four Points of a Saltire<gai> (1970), leabhar anns a robh cuideachd taghadh de dhàin le Deòrsa Caimbeul Hay, Uilleam Neill agus Stiùbhairt MacGriogair, agus tha iad sin anns a’ chruinneachadh ùr, mar a bha iad ann a Reothairt.... Bha cuideachd feadhainn ann a Reothairt... a thàinig am follais ann an Gairm 72 ’s ann a <eng>Lines Review<gai> 34, pàirt dhiubh sin a bha ceangailte ri Dàin do Eimhir ged nach do nochd iad ann a 1943.

Anns an leabhar ùr tha grùnn de dhàin a bha ann a ràitheachain mar Chapman agus Cencrastus, no ann a leabhraichean Comann Gàidhlig Inbhir Nis. Mar sin, tha mu mhìle streath ann bhon ‘Chuilfhionn’, an dàn fada a rinneadh ann an 1939 ’s a bha am bàrd an dùil nach cuireadh e an clò idir. Agus tha dàin eile ann a tha meadhonach fada, mar a tha ‘Uamh an Oir’ agus ‘Screapadal’.

Air dòigh tha an cruinneachadh seo nas fheàrr na Reothairt..., oir tha a’ mhòr-chuid de na chaidh an clò roimhe air a thoirt còmhla. Tha 70 dàn ann (a’ cùnntadh a’ ‘Chuilfhinn’ mar aon, a chaidh an dèanamh roimhn Ghiblean 1944, 22 a rinneadh eadar 1945 is 1972, agus 6 a rinneadh bho 1972. Chanainn gu bheil am bàrd air mu 5000 streath de bhàrdachd a chur an clò, agus gu bheil mu 4600 dhiubh anns an leabhar seo.

Bu mhòr am beud nach deach dearbhaidhean Gàidhlig an leabhair a cheartachadh gu coimhlionta. Chan e gum biodh dùil againn gun gabhte ri fasanan ùra litreachaidh, ach cho pailt 's a tha na mearachdan beaga: stràc a dhìth, stràc air a' litir cheàrr, aon 1 ann an ailleachd, but an àite bu 7c, 7c. Chì sinn bard a' strì ri cas an t-saoghail' - tha iad a' faighinn corra bhreab ceart gu leòr, ach .... Tha mearachd cha mhòr air


[TD 188]

gach dàrnacha duilleig, is uaireannan a sia is barrachd. Chan e gun cuir a’ mhòr-chuid dhiubh bacadh air luchd-Gàidhlig, ach tha e luideach an dèidh sin.

Cha chanainn gu bheil mòran de rud ùr a tha fìor luachmhor anns a’ chruinneachadh, ged a tha e inntinneach reatoraic a’ ‘Chuilfhinn’ fhaicinn cruinn. Tha an leabhar seo nas dualtaich dearbhadh dhuinn, aon uair eile, gur h-e na dàin gaoil a rinneadh o chionn lethcheud bliadhna as prìseile fhathast. Sin an fheadhainn a mhaireas, agus do na h-eòlaich co-dhiù mairidh iad anns a’ chruth a bh’orra ann an 1943. Cha bu chòir seo a bhith ’na bhriseadh-dùil no ’na adhbhar dragh don bhàrd. Cha do sgrìobh Burns facal nach robh sgrìobhte aige mus robh e ochd-deug air fhichead, ’s tha deagh chuimhne air fhathast.

Ma tha am bàrd a’ lorg ainm airson an ath leabhair, ’s nach gabh e ris an fheadhainn a tha air an tabhach shuas, bheireadh sinn a’ chomhairle air ‘Dàin do Eimhir agus Dàin eile’ a chleachdadh.

Ruaraidh MacThòmais
