[C 1]

AITEALAN DLU is CIAN
Coinneach Ros

[C 2]

[Blank]

[C 3]

AITEALAN DLU is CIAN
Coinneach Ros

[DA 1]

AITEALAN DLU IS CIAN
(AISTIDHEAN)

leis
An Urr. COINNEACH ROS
a bha ’na mhinistear ann an Giogha, an Lios-mór, ’s a nise an Tom-an-t-Sabhail

GAIRM
Glaschu
1972

[DA 2]

Air fhoillseachadh an 1972 le
GAIRM
29 Waterloo Street, Glaschu, C.2
Clò-bhuailte le
Learmonth Printers Ltd.
9-11 Sràid an Rìgh
Struighlea

SBN 901771 35 X

Thug an Comunn Leabhraichean Gàidhlig cuideachadh do’n luchd foillseachaidh gus an leabhar so a chur an clò

© 1972 Coinneach Ros

[DA 3]

AITEALAN DLU IS CIAN

CLO-BHUALAIDHEAN GAIRM — Leabhar 32

[DA 4]

[Blank]

[DA 5]

Do mo mhnaoi Màiri, a bhrosnaich an iomadh dòigh mi

Roimh-ràdh
Bu mhath leam taing a thoirt do’n Chomunn Leabhraichean Gàidhlig air son a’ chuidichidh a thug iad, agus do’n luchd-foillsichidh, agus gu h-àraidh do Ruaraidh MacThómais, air son na saothrach a ghabh iad ás leth an leabhair so.

[DA 6]

[Blank]

[DA 7]

CLAR-INNSIDH

Gaoth air an Eilein							1
A’ Tilleadh Dhachaidh						9
Beachd air a’ Ghleann							18
Am Buachaille Og							25
Imrich chun na Monaidhean						33
Air a’ Bheinn								42
Sailm is Searmonan							50
Bàird is Beanntan							58
Sgaoileadh nan Sgiath							65
An Saoghal thall							72
Fir-ealain, Manaich, is Ròmanaich					80
Cothrom Cnuasachd							87
Dà Bhàrd Gàidhlig							95
Bìobull is Pobull							103
Rùsg Craoibhe								109
Erasmus agus Luther							116
Eileanan sa’ Chuimhne						122

[DA 8]

[Blank]

[TD 1]

Gaoth air an Eilein

“B’e gairbhe na gaoithe
Chum an raoir mi ’nam chaithris
Gaoth a deas air Loch Fìne
teachd gu fìochar le tartar,” ars am bàrd, a dhùthaich fhéin a’ lionadh inntinn agus e aig an ám an tìr eile, ag cur an òrdugh dàn dhan ghaoith ud a thug bhuaithe an cadal, a’ sguabadh thar Loch Fìne fada air falbh, a nuas thar chrìochan nan tìr, gu bhith a’ bualadh ’s a’ séideadh ’s a’ bùrain aig dorsan-ìnntinn iargainich a’ bhàird. “’S ann an raoir a bha ’n nuallan” ars esan, “’nam chluasan ’s mi ’n Sasuinn.” Tha mise an nochd ’nam shuidhe an dùthaich-gràidh a’ bhàird ud—no air eilean beag ri thaobh—agus chan eil Loch Fìne fad’ air falbh; bheir seòladh goirid thu gu baile-iasgaich an Tairbeairt aig ceann a bhos an Loch ud. Tha “gairbhe na gaoithe” nuallanach a nochd a rithist mar a chual am bàrd i air fhògradh, i gun sgur mu na dorsan, greis a’ bùrain ’s greis a’ gearain, a’ caoineadh beag rithe fhéin aig bonn na h-uinneige, gu bhith leum a’ sin a thoirt spìonaidhean borb air na sglèatan, a’ bagairt an tigh a rùsgadh. Bidh nochd a rithist “na tuinn chaoir-gheal mu Ghairbhail, neart na fairge ’s a farum,” a’ ghaoth thartarach a’ cuipeadh Loch Fìne agus lochan eile, beag is mór, fhad ’s tha sinne tèarainte a stigh, an

[TD 2]

cat dubh ’na shuain mar is caomh leis aig an teine, ar leam ag aisling mu shealg an t-samhraidh, a tha glé fhada leis gun tighinn. Theid iomadh oidhche seachad mar so, ’s a’ ghaoth a’ toirt sithidhean garbh ceithir-thimcheall an tighe; cluinnidh tu a’ tighinn fad ás i, mar eachraidh gun srian air an raoin, a’ toirt criothnachaidh coimheach air an tigh san dol seachad, gu bhith siubhal an sin air chuairt-creiche troimh’n eilein, mus tìll i rithist leis an ath shitheadh.

Bi sùnndan eile oirre cuideachd, leis an gin i annad smaointean ionndraineach, car cianail, ’s i a’ dèanamh tàlaidh tiamhaidh le a tais-shian, le ceòl-mór ciùin is dian-aslachadh, òrain-caoidh is puirt-sùgraidh. Nuair nach eil i bagarrach teann-oiteagach, a’ spìonadh nan dorsan ’s a’ crathadh nan uinneag, tha i iargaineach le agartasan gun ainm, a’ dùsgadh cianalais, no ri crònan is mion-sheinn gun shuim, le a h-innealan-ciùil fìnealta fhéin. Chan ionghnadh idir e, gur ann boireann a tha a’ ghaoth, an teangan eile mar anns a’ Ghàidhlig. “Mo phiuthar a’ ghaoth, ’s mo bhràthair an teine,” arsa Fraingis o Assisi, o chionn fada.

Seadh. An teine mìllteach eucoir, agus a’ ghaoth bhrosnachail chaochlaideach. An so fhéin éiridh i uairean ás a gul-tàmh, an deigh fèath is sàmhchar mhór le pronndail ìseal rithe fhéin, mar gum biodh i air dùsgadh á cadal fada trom. Ach nach e sin a nàdur, cadal is dùsgadh, éirigh is laighe, tighinn is falbh, mar nàduir an t-saoghail fhéin? Tha gealach is cuan, samhradh is geamhradh, breith is bàs, a’ tighinn ’s a’ falbh, a’ lionadh ’s a’ tràghadh, a’ sìor chur an cuairt ’s ag gluasad gun stad, agus tha corp is ìnntinn an

[TD 3]

duine air an aon t-seòl, leis an smùirnean is lugha ann an stuth an t-saoghail, agus leis gach grian lasrach is saoghal oirdhearc a tha a’ cuibhleadh a mach an doimhneachdan an domhain. Agus tha an duine fiosrach air an riaghailt ud ’na bheatha, cadal is dùsgadh, obair is tàmh, bualadh-cridhe is tarraing-analach, solus is dorchadas, fàs gu neart is crìonadh gu seann aois.

An nochd dhèanadh a’ ghaoth tàladh orm o mo leabhar, le duanagan seòlta mu thìmean eile, làithean a th’air triall mar cheò camhanaich ’s nach tìll a chaoidh. Ach có aige a tha fios nach e aoir a th’ aice air an leabhar a th’ air m’ aire, no brosnachadh do mo thaibhsean frithealtach iad a dh’ éirigh an ceannairc an aghaidh na cainnte choigrich anns am bheil mi sàs an abaicheachd nam bliadhnachan? Dh’ fhaoidte gu bheil i ceart, gur e obair gun seagh a th’ agam, saothair gun bhunaid, cosg aimideach air mo thìm; dh’aontaicheadh móran leatha, tha mi ’m beachd. Ach cha tug mo làithean-sgoile cànainean dhomh—eadhon mo chànain fhìn, ged a chosg sinn tìm is saothair a’ toirt gu inntinn iomadh rud, mu rìghrean is batail is cogaidhean is mu ainmean deacair is mu bhailtean dìomhair. Agus ged nach b’e buileach coire ar luchd-teagaisg e, ach coire an dòigh-fhoghluim bheannaichte a leagadh sìos o thùs, dh’fhàg sinn tric an sgoil gun sealladh fhaotainn air an t-saoghal mhór. Saoil nach robh beagan mu dhòighean-labhairt feadhainn eile air toiseach-tòisichidh a dhèanamh? Agus bha Eachdraidh, air a teagasg mar bu chòir, air móran feum a dheanamh—do chuid againn co-dhiùbh; agus beagan mu dhòighean-beatha eile.

[TD 4]

Tha feadhainn ann a theid troimh’n bheatha so a’ togail theangan eile gun shaothair glé mhór a dhèanamh, a’ sireadh ’s a’ lorg gach cruth anns am bheil ìomhaighean na h-inntinne air a sgeadachadh—briathran de gach gnè, ’s iad an dàimh ri chéile. Cuiridh an fheadhainn ud ’nam pòcaid gun dragh gach teanga air an smaoinich thu, sean is ùr, tuathach is deasach, soirbh is doirbh, agus an dràsda ’s a rithist, mar a bhios feum orra, bheir iad a mach ás am bocsa-ionmhais seudan annasach, facal an sud, gnàthas cainnt an so, sean-fhacal fad-ás, fuaimneachadh á Eirinn no freumh-fhocal ás an Eòrpa. Togaidh iad suas ri do fhradharc iad, a’ dèanamh coimeas eatorra, agus mìneachadh is breithneachadh orra, gus am faic thu an dàimh ’s an cruth ’s an gineadh bho na seann lìnntean, mar ann an eachdraidh fhaicsinnich is nàdurraich an t-saoghail. Tha cuid ann a shocraicheas cainnt eile umpa mar gun cuireadh tu ort deise air a deagh ghearradh, mar sgeadachadh lìomhte freagarrach, no mar gun glacadh iad uidheam air a deagh ghleusadh.

Tha dà chànain ri làimh a’ Ghàidheil, té dhiubh, a’ Bheurla air cainnt cho lùgh-mhor coimhlionta ’s a th’ann, agus a tharraing a beartas á iomadh ceàrn troimh na lìnntean. Tha litreachas na Beurla, litreachas cho saoibhir ’s a th’ann an cainnt sam bith, fosgailte dhuinn ri taobh ar litreachais fhìn agus tha an cothrom againn, gun dearmad sam bith a dhèanamh air a’ Ghàidhlig—gu dearbha ’sann a bhiomaid ga neartachadh ’s ga h-ùrachadh—a bhith a’ tarraing nithean luachmhor ás a’ bheartas ud, a chuireadh gu mór ri ar beatha. Tha rosg is bàrdachd againn anns a’ Ghàidhlig a tha

[TD 5]

’na làn-oighreachd dhuinn fhìn, air am faod gach duine againn seilbh a ghabhail ri taobh na h-oighreachd a thugadh dhuinn leis a’ Bheurla, an dà litreachas mar gum biodh ’nan dà shaoghal anns am faod sinn tuineachadh mar shluagh le dà chànain.

Anns a’ ghnothach so cha dean e feum sam bith dhuinn—’sann a nì e cron oirnn—a bhith dùthchail cumhang, gar glasadh fhìn a stigh an crìochan nàiseanta no cinneachail, a’ meas mar choigrich muinntir thìrean eile, bho ’m faod sinn am pailteas ionnsachadh, mar a ni iadsan sin bhuainne. Ann an litreachas an t-saoghail—agus tha móran dhi fosgailte dhuinn sa’ Bheurla—tha againn brìgh nan nithean is fheàrr a thàinig o inntinn is o mhacmeanmna an duine, a ni fuasgladh oirnn bho chuingealachd, breith is àraich, rud a tha tric cho buadhmhor san t-saoghal a’ cumail dhaoine de gach seòrsa, beag, cumhang ’nan sealladh. Ann an Alba fhéin tha litreachas na Galldachd ri ar làimh, cainnt Bharbour is Bhurns, le a subhailcean sònraichte fhéin, le sgeulòrain cheòlmhor shiùbhlach, bàrdachd is rosg làidir deas-bhriathrach, a’ tighinn a nuas troimh na linntean, bho Hennyson, Lindsay is Barbour, gu Mac Dhiarmaid is Grassic Gibbon nar latha fhìn.

A nise dh’fhaoidte gun can thu rium an so, gur e th’againn cus Beurla, gu bheil sinn ga bruidhinn ’s ga sgrìobhadh ’s ga h-éisdeachd, ga cluinntinn aig sgoil is eaglais is margadh is bùth, ga leughadh anns gach litir-puist is leabharlann is paipear-naidheachd, ga labhairt aig gach coinneamh is cruinneachadh is còmhradh—gu bheil i far comhair ’s nar cluasan anns gach àite ’s aig gach ám. Tha sin uile fìor ’s cha ghabh e àicheadh no

[TD 6]

sheachnadh; tha “mórshruth na Beurla” buadhach daonnan, uidheamaichte mar a tha e le ùr-eòlas is seòltachd an t-saoghail so, mar nach eil a’ Ghàidhlig. Ach nach eil e fìor cuideachd gu bheil dìleab againn, mar shluagh ’s mar chinneach, mar a th’aig cinnich eile, cànain aosda, ’s na tha ’na cois, ar cainnt fhìn mar shliochd, gu bhith ga cumail beò nar beatha, air gach dòigh a ghabhas dèanamh? Tha e nar comas sinn fhéin a dhèanamh beartach le a seann subhailcean, a bhith ga bruidhinn ’s ga leughadh ’s ga sgrìobhadh, a bhith a’ neartachadh a buadhan le cnuasachadh is eadar-theangachadh is ionnsachadh, le sgrùdadh is beachdachadh air inntinnean is cruthan-smuaint an sgrìobhaidhean Ceilteach is Sasannach fa-leth; is e sin ar n-oighreachd, a thàinig thugainn ’s a fhuaireadh á iomadh ceàrn ’s bho iomadh lìnn. Tha Ameiriga le a cànain ’s a h-eachdraidh ’s a sgrìobhaidhean lìonmhor ri ar làimh, cho math ri tìrean eile na Beurla—feallsanachd is eachdraidh is bàrdachd, iomadh raon is cuspair mór a nuas bho’n Ghreig o shean, gu’n Ruis nar latha fhìn—Tolstoy is Dostoievski is Pasternak—agus a nise Solzhenitsyn.

Bha mi shuas an staidhre an dràsda, agus sheas mi san dorchadas aig an uinneig-chìnn ag éisdeachd ri beuc na mara ga sloisreadh ri creagan “Port a’ Mhinisteir” le neart na gaoithe; aig an uinneig ud seallaidh tu null san latha gu Cinntìr, a’ “chrìoch gun lochd” aig a’ bhàrd ud a bha ’na fhògarrach an Sasuinn, airtnealach air feadh na h-oidhche. Shìos aig a’ chladach tha cath ann agus bùrain is dannsadh, is bristeadh nan tonn-mór mar is minig a bhios ann air iomadh latha ’s oidhche,

[TD 7]

a shamhradh ’s a gheamhradh. Seadh; dannsaidh a’ mhuir ri ceòl allmharra na gaoithe, a dh’ aindeoin a ceilg fhéin; is e peabrachadh na gaoithe a bheir a mach a’ bhiasd a th’innte. Nuair a theid am paidhir ud cuideachd ann an cuirm gun rian, is ann aig port is glice do mharaichean nan eilein a bhith, biodh aca sgoth-mhór no geòla, siùil-àrda no inneal-smùid; ma ghlacas am paidhir ud iad air druim cuain, is e creach is caoidh a bhios ann, tuireadh bhan is tosd-cràite nam fear, fad-fheitheamh an iomagain is caithris na h-oidhche, mar a bh’ann iomadh uair.

Thig sin uile dhachaidh air duine a ghabhas cuairt air feadh chladhan Innse Gall, oir is gann gu faigh e aon, anns nach eil clach no clachan air daoine a chaidh a bhàthadh, a dh’fhalbh o’n dachaidh uaireigin air madainn no feasgar, gun dùil aca fhéin no aig duine eile nach tilleadh iad slàn beò:—

“chuir an Cuan Barrach iadsan as,
air cùlaibh Caolas Bhatarsaigh.”

An Cuan Barrach ’s an Cuan Sgìth is cuantan an t-saoghail—thog iad cìs an dórainn, bho sheòladhmara nan lìnntean, cìs nach do chuir tilleadh riamh air maraichean nan eilein. Air cuid de chlachan-cìnn Chìll-Chatain ud shuas tha an aon sgeul air innseadh, sgeul a bheir air ais thu gu saothair is seòladh nan seann lìnntean, naoimh na h-Eaglaise Ceiltich agus creach nan Lochlainneach.

An raoir fhéin thuit an dubh-dhosgainn air baile-puirt beag an Arcaibh, nuair a chaidh bàta-teasargainn a’ phuirt a chall, le ochdnar dhaoine treun air bòrd, ’s iad

[TD 8]

a’ dol a shaoradh feadhainn eile, á cuthach na stoirme. Am màireach bidh dh’fhaoidte fèath-nan-eun ann, speur ciùin is blàths gréine, agus colas air a’ mhuir mar nach do bhàth i duine riamh—an cruth ud a bhios tric oirre sna h-òrain ris an can sinn “Kennedy-Fraser”—gainmheach gheal is gusgail ròn, is ròlaisteachd luchd nan clàrsach. ’Sann tha ar bàrdachd làn de thuireadh nam ban agus de’n bhristeadh-cridhe a bha riamh fillte ann a bhith ag àiteach fuinn gun toraidh, ’s a’ togail teaghlaich gus bàs ealamh an fhiarais fhaotainn; cha chuir slìobadh lìomharra, biodh e sgileil no eile, an fhìrinn sin air chùl. A nochd a rithisd tha cuirm a muigh ’s sinn blàth a stigh, agus tha mo thaibhsean a’ dannsadh ’s a’ gabhail seachad air bratlaiste na cuimhne.

’S fheudar géill a thoirt daibh . . . . . .

[TD 9]

A’ Tilleadh Dhachaidh

Gu cùramach ghluais am bàta “Loch Nevis,” le òrdugh no dhà o’n drochaid, agus tilgeadh ròpan gu tìr, a stigh gu cidhe Phortrìghe, agus cheangladh an sin i mar a chunnaic mi ga ceangal iomadh uair i, bhon a thug mi ’n toiseach, mar a theireadh iad an Gleanndail, “sgrìob air falbh” ás an Eilein, gu tìrean mu dheas. Bha i rithisd a’ ruith eadar Malaig is Portrìgh, ach tòrr bhliadhnachan ás deigh an latha ud a thìll mi dhachaidh o thaobh thall an t-saoghail bha mi ri eòlas ás ùr a chur oirre, ’s i nise a’ dol ’na caillich, a’ seòladh á Tairbeart Loch-Fìne gu Giogha is Ile, ’s mi fhìn air teicheadh—gun cuidicheadh an Cruthadair mi!—gu uchd na h-Eaglaise. Ach an latha ud a thainig mi air tìr ann am Portrìgh, ás deigh bhliadhnachan thall sna h-Innsean, ’s an cogadh a nise seachad, bha an Eaglais agus Giogha fada romham; cha robh ’nam ìnntinn an sud ach mo rathad a dhèanamh suas am baile agus a dhol air bòrd air bus Ghleanndail, a bhiodh ’na sheasamh mar a b’àbhaist taobh a muigh a “Phortree Hotel.”

Cha b’fhada gu’n robh mi siubhal a rithist air an rathad gu Gleanndail, an Cuilthionn a’ cur fàilte chiùin thosdach orm san deas, agus àiteachan is seallaidhean m’òige ag gabhail seachad, iad fhathasd rudeigin mar a bha ’n aisling a bh’ air mo shiubhal san tìr chéin,

[TD 10]

’s an saoghal uile bun os cionn. Thàinig òran Màiri Nigh’n Iain Bhàin gu m’ inntinn, mar a thàinig e iomadh uair ’s mi ga aithris, le òrain eile, thall an sud:—

“Nuair chuimhnicheam an Cuilthionn
’S a thulchann ris na neòil,
Glàmaig is Beinn Bhuirbh
Eilean Huilm is Leac an Stòir,
Gun ruiginn Rubha Hùinis,
Gach cnoc is cùil is fròg,
’S an taobh eile sealladh aoibhneach,
De Mhaighdeannan Mhic Leòid.”

Agus thug òran Màiri Bhàn òran eile gu m’ inntinn, òran a rinn greim orm cho luath ’s a thainig mi air ann an “Dàin do Eimhir” an leabhar leis a’ bhàrd mhór ùr a bh’air éirigh o dh’fhalbh mi, agus a dh’fhosgail mi air son a’ chiad uair latha no dhà air ais, ’s mi ’n Dun Eideann:—

“O Eilein mhóir Eilein mo ghaoil
Is iomadh oidhche dhiubh a shaoil
Leam an cuan mór fhéin bhith luasgan
Le do ghaol-sa air a bhuaireadh . . .

***

O Eilein mhóir, m’eilein, mo chiall
Is iomadh oidhche shìn mi riamh
Ri do thaobhsa anns an t-suain ud,
’S ceò na camhanaich gad shuaineadh,
’S gràdhach leam gach bileag fhraoich ort,
Bho Rubha Hùinis gu Loch Laopain . . .

***

O Eilein mhóir Eilein mo dheòin
Eilein mo chridhe is mo leòin . . .”

[TD 11]

Is iomadh bàrd a sheinn mu’n Eilean, ag ainmeachadh an rannan-gràidh gach àite is “bileag fhraoich,” “bho Rubha Hùinis gu Loch Laopain,” “gach cnoc is cùil is fròg,” ainmean a lìon m’ìnntinn glé thric, agus a las suas le solus drùidheil nuair a smaoinichinn orra thall an sud an dorchadas cogaidh, ’s iad suainte teann mu thùs mo bheatha. Thuirt Plato an àiteigin nach eil ann a bhith ag ionnsachadh ach a bhith ag cuimhneachadh, a’ toirt air ais gu solus na h-inntinne, fiosrachadh o chian, nithean a bh’ann o shean, suidhichidhean pearsanta agus cinneachail san robh sinn, an àrsaidheachd an t-saoghail. Mar a chaidh na bliadhnachan seachad thall anns na h-Innsean, gun cholas crìche air a’ chogadh, thàinig an t-Eilean, agus gu h-àraidh mo Ghleann fhìn, gu bhith dhòmhsa mar sud, mar chuimhne air beatha eile, a bh’ann o chian, an saoghal o shean, aisling shoilleir àlainn, ris nach robh dòchas tillidh a chaoidh. Air an rathad a nall ’s mi air druim cuain, rinn mi oidheirp air an aisling a ghlacadh ann an rann:—

“Cha do sheac a’ ghrian ud
no iorghaill nam mìltean beul,
Fad réis bhliadhnachan
m’aisling òrdha.

Chuir duathar nam beann sgleò
air iomdhath nan làithean,
’S allt a’ Ghlinne ri crònan,
an grunnd mo shaoghail.

‘Torwood’ a’ seinn tro’ chìlltean Bhenàres,
’S manadh Healabhal air Nanga Pàrbat.”

Ach bha mi nise uair eile a’ falbh air “an rathad ùr

[TD 12]

aig Clann MhicLeòid” aig Màiri Bhàn, a’ deanamh da rìreabh air “a’ Ghleann san robh mi òg”; bha ainmean-àite gu leòr an so, a dheanadh iomadh òran, nan cuirte iad an òrdugh ann an sreathan is rannan, ainmean mar a tha “Na Slugain” is “Druim-nan-Cleòc,” “an t-Aodann-Bàn” is “Druim-Aoidh,” “Bial-nan-trì-Allt” is “Cnoc-an-t-Sìthein,” “Tobar-nam-Maor” is “Hòirneabhal,” an “Lón-Mór” is “Healabhal.” Aig Sgiathabost chuimhnich mi rithist air Màiri Bhàn, a rugadh an so, ’s a chuir seachad pàirt de a beatha ann. Cha robh sinne ach nar cloinn òig nuair a chuala sinn an toiseach o m’athair mar a bha cuimhne aig oirre, ’s e ’na bhalach beag, oir bha i glé eòlach an Gleanndail, far an tug i taic làidir do dh’aobhar nan croitearan, “aig àm an Land League,” mar a theireadh e fhéin.

“Cuiribh fios gu na Dailich” ars ise,
“Dh’fhuiling eucoir sa’ charraid,
’S gu Mac Mhuirich mo charaid,
Nach do dh’fhannaich san t-srì.”

B’e sud am Mac Mhuirich ris an canadh iad “Am Martar” an Gleanndail, a bha greis glaiste am prìosan a’ Chalton an Dun Eideann, am prìosan air an tug Màiri tarraing san aon dàn; tha clann a mhic, teaghlach Thormoid á Mialabhaig, anns a’ Ghleann fhathasd, agus is math mo chuimhne air an athair, mar fhoirbheach ’s mar mharsanta. Thug mo sheanmhair fhìn, Peigi Thormoid, dùbhlan cuideachd do’n t-Siorram Ibhoraidh ’s a threud, “Sàtan ’s a chuid ainglean,” mar a bhaist Màiri Bhàn iad, agus cha b’ann aon uair a b’fheudar do Pheigi ud “deanamh ri monadh,” mar a theireadh m’athair, ’s na saighdearan air a tòir gus a cur an

[TD 13]

gréim. Thug m’athair dealbh eile dhuinn air na saighdearan a’ màrsail sìos an gleann, a’ gabhail puirt, e fhéin ’s na gillean eile a’ ruith ri ’n taobh—smùid aig na fir air “Mary had a little lamb,” luinneag car neònach, nach saoil sinn, a’ tighinn bho Arm foghainnteach na h-Impearachd.

Air mullach Bràigh Chailboist—“Mulladh a’ Bhràigh” againn fhìn—dh’fhosgail an gleann mór sìos mu ar coinneamh, mo shaoghal beag o shean, le a shreathan de thighean geala timcheall air a leathadan, cladh aosda Chille Chòmhghain ’na mheadhon, agus an “Abhainn Mhór,” a shnìomh troimh thùs mo bheatha, a’ sruthadh an sud mar o chian, sìos troimh ’n Ghleann gu cladach Loch Pholltil, ’s a mach dhan Chuan Sgìth. Taobh thall na mara ud dh’éirich beanntan Uibhist, gorm san fheasgar. Anns a’ ghleann so thainig mi stigh dhan t-saoghal, còrr is deich-bliadhna-fichead bho’n latha a thill mi, car sgìth is searbh le riasladh cogaidh gu m’ “àiteachan” fhìn—na gleannain ’s na sluic ’s na cnocan, na sruthain ’s na creagain ’s na cùiltean, “shuas am monadh” is “sìos chun na h-aibhne,” àiteachan a bha uile air am poblachadh le mo chiad thaibhsean, taibhsean cluaineasach m’òige, a rinn iomadh tadhal cadail is dùsgaidh orm o chaidh mi null thar chuain.

B’e an saoghal beag so gu’n do thìll mi mo shaoghal fhìn, anns an do dh’ uisgicheadh freumhan maotha mo thùis, agus bha e, tigh is cnoc is craobh, abhainn is tobar, is bàthach, caoraich air monadh is mart no dhà air croit, ’na ghrùnnd anns an do dh’fhàs mo dhaoine mar chòmhlan chraobh ’nan talamh fhéin, “Mandala” mo bheatha, cruinn gorm fo a speuir shuaimhnich fhéin.

[TD 14]

Agus ged a thìll mi ann le fiosrachadh làn air an t-saoghal mhór, agus le tuigse na b’fheàrr air nàdur mhic-an-duine, agus leis an t-seirbheachd ud a bheir eòlas air brùidealachd cogaidh dhuinn, thàinig an togail-ìnntinn dìomhair ud thugam a thainig anns gach lìnn gu fògarraich a’ tilleadh dhachaidh, agus a thug beatha do dh’iomadh dàn is òran ann an eachdraidh ar daoine. Co-dhiùbh bhios tu “sna h-Innsean fada thall” no fo thùrsa sa’ “Choille Ghruaimich,” an cogaidhean san Eòrpa no air cuantan an t-saoghail, thig làithean tùis do bheatha gu bhith soillseach le solus sianta dhuit, dreach nach robh riamh air muir no tìr, ga do lìonadh glé thric le cianalas, ’s tu air tighinn gu inbhe am meadhon strì is ùpraid airm is cogaidh. Bidh na h-ìomhaighean a thig air ais anns na suidhichidhean sin sònraichte dhuit fhéin, bloighean de do thràth-làithean pearsanta, a’ deachdadh seallaidhean ròlaisteach air a’ bhad san d’fhuair thu d’ àrach, ìomhaighean car meallta dh’fhaoidte, air tir ’s air daoine d’òige.

Do mhóran dhaoine, co-dhiùbh air an dùthaich—bha so na b’fhìora sna seann làithean—tha àite am breith ’s an àrach, an ciad dachaidh, ’na shamhla no ’na ìomhaigh (symbol) dhaibh air am bith fhéin mar phearsachan, a’ riochdachadh ’nam fo-inntinnean meadhon samhlachail a tha, an dòigh dhìomhair, fìllte san tobar bho ’m bheil am beatha a’ sruthadh. Nar latha-ne gu h-àraidh, tha móran ann aig nach eil an samhla-ìnntinne sin, agus tric bheir creudan feallsa, aobharan teagamhach, a’ tairgsinn bunait no meadhon-beatha spioradail, buaidh orra. Is iomadh ìomhaigh a ghabh an duine ’na eachdraidh, gus brìgh shamhlachail a thoirt d’a bheatha,

[TD 15]

’s do na creideamhan a dh’altram e, a’ nochdadh dhuinn iarradas a ghnè ’s a mhic-meanmnainn.

Aig an tigh bha an t-seann fheadhainn—mar a bh’annta a nise—gam fheitheamh, agus thainig e stigh orm sa’ mhionaid gu robh ìomhaighean m’fhògraidh, orra-san co-dhiùbh, car amhailteach, meallta. Nuair a dh’fhalbh mi bha m’athair dìreach sùbailte ’na bhodhaig, le ceann fuilt a bha làn, dorcha; a nise bha e air cromadh, le preasan ’na aodann, agus bha na bh’air fhàgail de dh’fhalt air—beagan timcheall os cionn a chluasan—air tionndadh liath. Bha a ghuth a nise caol car briste—guth bodaich, smaoinich mi le trom-smaoint. Bha mo mhàthair na bu lugha ’na bodhaig na bha cuimhne agam oirre, ’s a h-aghaidh car seargte preasach cuideachd, a’ gabhail air tighead na h-aoise. Thainig e dhachaidh orm a’ coimhead orra le chéile, nach do smaoinich mi riamh thall an sud, ’s mi fhathasd làidir òg, gu laigheadh aois air na daoine a dh’fhàg mi, gu h-àraidh air mo phàrantan, agus nach fhàgadh bliadhnachan de’n bheatha so aon duine beò gun atharrachadh.

Agus an oidhche ud, an deigh dhomh biadh a ghabhail, agus còmhradh mór a bhith agam riutha, mu iomadh duine agus gnothach, chaidh mi mach dhan oidhche a bha nise air tuiteam, agus sheas mi aig ceann an tighe, far an do sheas mi leam fhìn iomadh uair roimhe, mus do dh’fhàg mi riamh, ag coimhead sìos an gleann, agus a null air soluis tighean Holmasdail. An nochd bha m’inntinn an toiseach air an t-seann chàraid a stigh—mar a ghéill iad fo mhùthadh nam bliadhnachan; ach a dh’aindeoin beagan mulaid d’an taobh, cho-dhùin mo reuson gun dàil gu robh sud an dàin duinn uile, breith

[TD 16]

is bàs is crìonadh, oir b’e sud nàdur na beatha so. Thog mi mo shùil ris an speur a bha nise làn rionnag, agus thainig e air ais thugam mar a sheas mi mar so iomadh uair ’nam bhalach gan sgrùdadh ’s gan ceasnachadh—ciod a bu chiall, a bu ghné dhaibh, ’s iad cho biorach, lainnreach, foistineach, a’ breacadh nan nèamhan le an lìonmhorachd? Chuimhnich mi air leabhar Jeans, <eng>“The Mysterious Universe,”<gai> agus mar a dh’fhosgail e raointean gun chrìch dhomh nuair ud, doimhneachdan do-thuigsinn, asdaran is tìm nach glacadh an ìnntinn, ag gintinn aig an ám ud ceistean cunnartach saobh-chràbhach, a bha toirmsgte do bhalach a bha mealtainn teagasgan is dearbhaidhean neo-ghluasadach na h-Eaglais Shaoire. Dhòmhsa chuir leabhar Jeans tolg nach càirte a chaoidh, ann an Dia cronachail nam buidheann-eudmhor, am Bodach feargach san adhar, do’n robh e cho riatanach gun toireamaid dhachaidh “uisge na Sàbaide” feasgar Di-Sathuirne, agus nach gabhainn fhìn, air son rud a chunnaic mi riamh, port feadaireachd no duanag éibhinn air an Latha bheannaichte.

Chaidh mi laighe an oidhche ud san t-seann rùm-cadail, far an do dh’éisd mi uair eile ri monbhar na h-aibhne, comhart no dhà coin taobh thall a’ ghlinne agus “càr-anmoch,” mar a theireadh mo mhàthair, a’ dìreadh gu Mullach-a-Bhràighe mar a b’àbhaist, ag atharrachadh seòl-asdair shìos fo’n tigh, leis a’ bhùrain ud air an robh mi eòlach. An ceann tacain thàinig an t-seann fheadhainn a nuas an staidhre, agus b’e ’n ath rud a chuala mi, an clog a bhith ga rothaigeadh, ’s mo mhàthair ga chur an gleus air son na maidne. Bha mi am priobadh-sùil ’nam ghille-beag, aig an robh ri éirigh

[TD 17]

tràth air son na sgoile, nuair a thogamaid oirnn an gréin na maidne, “sìos an gàrradh beag,” as déigh gioga Chaluim Posta, a nùll “am Bugha Leathainn,” suas seachad air a “Ghlen Store,” gu “geata-bàn Hamara” . . . . . .

[TD 18]

Beachd air a’ Ghleann

Dhùisg mi tràth sa’ mhadainn ri lainnir na gréine a’ deàrrsadh dhan rùm, is seinn nan uiseag an àird an speur, agus a’ leum ás an leapa sheas mi aig an uinneig is chunna mi ’n abhainn a’ deàlradh sìos troimh ìochdar a’ ghlinne, Linne Theàrlaich is Linne nan Long, farsainn còmhnard ciùin, mar a bha iad riamh, a’ smèadadh ás ùr orm mi dhol ’nam ruith casruisgte a dheanamh plubadaich gun chùram annta fad làithean saor samhraidh bhon sgoil. Sìos am bruthach ud fo’n tigh, is sìos a chuile ceum chun na h-aibhne shiùbhladh uair dhe’n t-saoghal na cuibhlichean—seann taidhrean càr—a leigeamaid ás, sinn fhìn is “gillean Ruairidh,” iad a’ sìor thogail asdair gu faicte mu dheireadh plub aca san abhainn; agus cha bhiodh an sin ach triall air an sàilibh, gus an slaodadh a nuas gu bhith cluich an aon chleas a rithisd, a dh’aindeoin call air fiar is fochunn òg. Leis an dearbh chompanaich, a bhiodh leinn anns gach cron is cleas, chuireamaid teine san Earrach ri leth a’ mhonaidh, a’ gabhail “ám nam falaisg” mar leisgeul, is maor na seilg a’ dol ás a chiall, a’ maoidheadh prìosain is polasmain oirnn, ged a bha sinn fhathasd gòrach, gun chiall; ach is iomadh milleadh a rinn sinn, agus tàire a thug sinn dhà—an duine bochd!

[TD 19]

An deigh còmhraidh mór eile a bhith agam riutha shìos an staidhre, fhads a ghabh mi biadh, chaidh mi mach dhan mhadainn cheòlmhor ghrianach, is dhìrich mi suas as cionn an tighe, gus a dhol a mach a monadh mar a rinn mi leam fhìn iomadh uair, a thadhal air fear no dhà de “m’àiteachan” fhìn; an toiseach sheas mi, ’s ghabh mi beachd air a’ ghleann.

Air taobh thall a’ ghlinne sheas tighean cuanta Holmasdail, a’ sìneadh ’nan sreath geal bho’n Allt Dearg, aig bràigh a’ bhaile ud, sìos gu mùr glas na h-Eaglaise Shaoire, a sheas an sud os cionn a’ chlaidh, cladh Chìll-Chòmhghain, a bha ’na laigh paisgte an aon de lùib na h-aibhne, le a sheann chraobh, a nise a’ crìonadh sìos, ’na sheas-meadhon. B’fhada bho chuala sinn an toiseach bho m’athair, an sgeul a bh’ann mun chraoibh ud, mar a dh’fhàs i á spilgean sìl a bha’n cluas “duine móir” a chaidh a thiodhlacadh an sud, “Mac Rìgh Lochlainn,” an ciad duine ma b’fhìor, a chuireadh fo cheap san àite ud; ach be ’n Naomh Còmhghain a bha ’n sud san dol-a-mach, le a chìll ’s a chrois ’s a mhanaich an làithean treuna nan Naomh Ceilteach a fhuair am mór-riaslach bho shliochd allbharra a’ Phrionnsa a laigh an sud.

Thug an t-seann chraobh ud sa’ chladh ginntinn do bhàrdachd a bha fhathasd air bilean dhaoine sa ghleann, “Aoir Dhòmhnaill Ghrannda,” a rinn Iain Dubh mac Dhòmhnaill nan Oran—bràthair do Niall is mac do Dhòmhnall-nan-Oran, am Bàrd Sgitheanach. B’e cuspair na h-Aoir mar a chaidh Dòmhnall Grannda aon oidhche dhan chladh, a ghearradh gheugan ás a’ chraoibh, leis an cuireadh e dìon air a’ ghàrradh-càil, a bha ga sgrios

[TD 20]

le caoraich an àite, agus mar a thainig mana Mhic Righ Lochlainn á Cìll-Chòmhghain air feadh na h-oidhche chun na leapa aige, a throd ris air son a’ mhillidh gun tùr a rinn e air a’ chraoibh Rìoghail. Tha cuimhne mhath agam fhìn air “Catrìona Dhòmhnaill nan Oran,” a bhiodh tric a stigh againn ’s mi glé òg; bhiodh còmhraidhean móra aice ri mo sheanmhair, Peigi NicLeòid, do’n robh i càirdeach. Tha iad le chéile bho chionn fada ’nan laighe am fasgadh na craoibhe aig Mac Rìgh Lochlainn.

A réir an sgeòil bha ’na laighe an sud fear de dh’urracha-mór an t-sliochd bhuirb ud a dh’fhàg an comharraidhean nar n-eachdraidh ’s nar cainnt, soilleir dhuinn fhathasd an ainmean-àite na dùthchadh, agus an ainm a’ Ghlinne fhéin, a tha leth-Lochlainneach. Tha ainmean gu leòr timcheall na sgìreachd, a tha cho Tuathach ris a’ Phrionnsa a tha ’na chadal fo’n chraoibh aosda ud shìos, an abhainn ga shuaineadh ’s ga thàladh, agus na tighean ’nan cuideachd-bhalbh mun cuairt. Ach is e teachdaireachd an fhir eile, a bha air an làraich ud an toiseach agus a thug ainm fhéin dhan chladh, a mhair buan anns a’ ghleann agus anns an t-saoghal; bha aigesan sgeul is fianuis na bu doimhne na bha riamh aig daoine mar a bha iadsan a thàinig le cumhachd-mara is airm á Lochlainn, a dheanamh sgrios air beatha ’s cìll is creideamh nan daoine coisrigte bho I Chalum Cìlle.

An latha ud ’s mi air tilleadh fhad’s a sheas mi ’n sud a’ coimhead air a’ ghleann, air Mialabhaig is Holmasdal, am Bioda Mór is Loch Polltill, agus a mach gu druim gorm Uibhist, a sheas mar ghàrradh-crìche air

[TD 21]

a’ chuan, chuimhnich mi air Niall, bràthair m’ athar, agus mar a sheasadh e leinn an so ’s sinn nar cloinn, a’ toirt leasain dhuinn air Lochlannaich is Naoimh is aoisean-deighe, cùirn-adhlacaidh is coilltean dlùtha thar na dùthchadh, mu Phiocaich ’s mu Chruithnich, ’s mu threubhan iongantach a bh’ann o shean.

Nuair a bha sinne an aois ud bha esan ’na Mhinistear ann an Lagan Bhàideanach, agus e trang ás leth na Gàidhlige, anns a’ Chomunn Ghàidhealach, air an tainig e gu bhith ’na Cheann-Suidhe. Thainig e tric air chuairt-samhraidh dhan ghleann agus “an deise-Ghàidhealach” air, nuair a dheanadh e tadhal cràbhach air na “h-àiteachan” a bh’aige ’na bhalach—na dearbh àiteachan bh’air m’aire fhìn. Air siubhal Néill bha daonnan tlachd an saoghal àrsaidh nan curaidh, dhan deach e air ais ás déigh sud a dheànamh taghadh de bhàrdachd ghaisgeil á Leabhar Dheadhain Liosmhóir, saoghal a thàinig air dhòigh gu teachd dhà a rithist an cogadh Hitler, rud a chur e gu bhith a’ deànamh dàn-mór “Armageddon,” a fosgladh le:

“Mosgail a chlàrsach nan dàn
gu luaidh air gnìomharan gaisgeil”—

agus theann e ri deanamh luaidh mar sin air na gaisgich ùra, ann an modh-rann Greugach, a’ toirt an sgeòil a nuas gu Cath Bhreatainn, nuair a bhuaileadh sìos e fhéin le claidheamh a’ bhàis. Is e comasan Neill ann an làimhseachadh na Gàidhlige, a tha a’ toirt brìgh sam bith a dh’fhaodas a bhith ann do “Armageddon”; tha an dàn colach ri móran a gheibhear an Gàidhlig—sgil rannaigheachd, gun susbaint na fìor-bhàrdachd. Ach ann an aomadh smuainte, bha barrachd an nàduir Néill

[TD 22]

de dh’Oisein na bh’ann de Phàdruig, de Homer na bh’ann de Shocrates, de’n sgoilear na bh’ann de’n diadhaire, ged a thàinig an t-òraidiche agus an searmonaiche còmhladh anns a’ chùbaid.

B’i deise-Ghàidhealach Néill agus a shaothair anns a’ Chomunn, gun ghuth air a theòmachd mar phìobaire, a chuir aon Latha-Sàbaid e ’na cheann-teagaisg aig “MacLeòid nan Seceders”—mar a bh’aig muinntir a’ ghlinne air—anns an eaglais gheal ud shìos air a’ chnoc. Bha MacLeòid (“Seumas-an-Achaidh,” á Ratharsair) a’ toirt a mach samhlaichean air “ministearan-maide”; “Niall Ros ud shuas,” ars esan, “agus Tormod Ruadh ás a’ Bhràigh”—agus so ged a bha e fhéin is Niall air chòrdadh math gu leòr, mar sheann eòlaich, nuair a thachradh iad air a chéile air druim an rathaid; ach sud mar a bha agus mar a tha—saoghal beag nan eaglaisean, an gleann m’àrach. B’e “Tormod Ruadh ás a’ Bhràigh” an t-Oll. Urr. Tormod MacIleathain, á Bràigh Phortrìgh, a bha iomraideach mar shearmonaiche ’s mar sgrìobhaiche san “eaglais-mhóir,” agus comharraichte san “eaglais-bhig” mar dheisciobul an Droch-Fhear, mar a bha Niall fhéin, agus iomadh Ministear eile, nach do ghabh rathad cumhang nan aodaichean-dubha—na “ragaichean-Eabhrach” aig Tómas Carlyle.

Bha an gleann an diugh sàmhach leis an t-sìth ud a bha ma-thràth a’ deanamh ùrachaidh dhòmhsa, ’s e fad air falbh o shaoghal mór na h-ùpraid; nach feumadh, smaoinich mi, cogaidhean a bhith ann, air son sìth mar so a dhìon?; b’ann á àiteachan is suidhichidhean mar so a dh’fhàsadh beatha an spioraid, a bha daonnan a’ sireadh bun is freumh an nàduir, ann an àite neo-

[TD 23]

thruaillte mar so. ’Nan sreathan timcheall a’ ghlinne bha na tighean, geal, cuimir, oighreachdan beaga a bha, ged nach robh iad seannsail, beannaichte an sùilean an teaghlaichean, ’s iad an cuideachd a chéile, ann am breith is pòsadh, tighinn gu ìre agus bàs, fuaighte dlù, an eachdraidh ’s an sìnnsearachd.

A’ coimhead air cuid de na tighean, agus air an tigh againn fhìn, chuimhnich mi gun do thogadh iad le mo sheanair, Coinneach Ros, a bha fada ’na chlachair anns an àite, mun d’ rugadh mise; thog e ’na latha àireamh thighean air feadh na sgìreachd. Bha athair-san, Niall Ros, ’na chlachair cuideachd, agus b’ann an uair a bha e ag obair aig MacLeòid Dhunbheagain, a’ togail thighean an eilean Hiort, a fhuair Niall Ros bàs. Thàinig an long air an tug iad dhachaidh marbh e a stigh an Loch ud shìos—mar a dh’innis m’athair dhuinn—agus sùil aca ris dhachaidh oirre, gun fhios daibh gu robh dad ceàrr. Mhothaich iad am flaga dubh am bàrr a’ chroinn, ach cha tàinig e stigh air an teaghlach a bha ga fheitheamh, gum b’ esan a bha marbh air bòrd; chuala sinn nar cloinn an sàga ud tric, air oidhcheannan geamhraidh, ’s m’athair an sùnnd ìnnsidh-nan-sgeul. Thug e cùnntas dhuinn cuideach air mar a bha a sheanair eile, Tormod, athair a mhàthair Peigi (ise a theich dhan mhonadh bho na saighdearan) air ainmeachadh an dàn-éisgeachd “Iain Duibh” mhic Dhomhnaill nan Oran, “Eildearan Dubh a Lóin-mhóir,” mar—

“Tormod mac Mhurchaidh Shaoir,
An duine faoin am ‘Bràigh ’n Fhàsaich’”;

chan eil mi cìnnteach an e “faoin,” no an e “caomh” a thuirt am bàrd fhéin, ach bha moit air m’athair ag aithris

[TD 24]

an dàin, ’na dhòigh shònraichte fhéin. B’e soisgealach comasach a bha an Tormod mac Mhurchaidh Shaoir, aig “ám nan Dùsgaidhean,” mar a thuirt m’athair agus bhiodh e labhairt ri cruinnichidhean móra aig Beul-atha-nan-Trì-Allt, eadar Dunbheagain is Bhatarnais.

B’e an sealladh so mu m’ choinneamh an diugh, fo ’m shùilean mu dheireadh, an sealladh a lìon m’aislingean san t-saoghal thall, laiste an sud mar aisling le dreach neo-thalmhaidh, m’ fho-inntinn a’ cur soluis air nach robh riamh air muir no tìr, dreach car meallta, mar a fhuair mi mach. Bha m’ “àiteachan,” nuair a ràinig mi iad, a dh’aindeoin an togail-inntinn a thug iad dhomh, “ordinary gu leòr”—mar a thuirt a’ chailleach mu’n mhinistear ùr—car lom suidhichte, gun dreach shianta sam bith umpa; b’e bhith fad ás air son bliadhnachan a thug air ìnntinn is cuimhne a bhith snìomh an riochd ud umpa, gan deanamh ’nam pàirt de shaoghal iongantach na fo-inntinne, gan toirt a mach á suidheachadh làitheil an t-saoghail.

A’ tilleadh a nuas ás a’ mhonadh thainig a’ chroit ’na mo fhradharc, “an lot againn fhìn,” agus an lag far an robh am balach a bh’annam uair, aig a’ chrodh a chuile madainn samhraidh agus an sgoil dùinte, is cothrom gu leòr “Smaoineachaidh” aige . . . . . .

[TD 25]

Am Buachaille Og

Leum uiseag le sùrd á tom, ag cur gleus cruaidh air a’ phort fhileanta ud is aithne dhuinn uile, a’ dol an àird air aotromas nan luath-sgiath, a’ sìor-dhìreadh gus an robh i mu dheireadh cho meanbh an àird an speur gum bu ghann a dhèanadh an gille a nise a mach i; bha a’ ghrian cho mór ’s cho brèagha co-dhiùbh, a’ lìonadh an t-saoghail. Bha e ’na shìneadh air uilinn, le leabhar fosgailte air an fhiar, a shùilean togte dhan adhar, ’s an rud bìdeach beothail ud cho fada shuas, a’ dol ás a shealladh gu luath.

Chaidh an uiseag ás a shealladh dhan na nèamhan, ach dh’fhàg i ceistean a’ bhalaich ás a déigh, gun mhùthadh; ach bha e cho làn cheistean. Ged a lìon a’ ghrian agus an gleann, na dìtheanan ’s na laoigh òg a’ geumnaich, ’s an abhainn dheàlrach a’ crònan shìos ud, a shùilean ’s a chluasan ’s a chridhe mar nach dèanadh iad idir nuair a bhiodh e ’na dhuine, chuir e ceistean orra mar a chur e air an uiseig, a bha nise ás a shealladh. B’ann ainneamh a bhiodh an saoghal mar so, nam bitheadh idir, troimh bhliadhnachan a dhuinealais, agus smaoinich e iomadh uair ás deigh sud, air mar a bha a’ ghrian cho mór mór ’s am fiar agus fuaimean fann a’ ghlinne, an abhainn ’s gach rud, ’nan

[TD 26]

aon—agus ’nan aon ris fhéin, gun bhristeadh no sgaradh sam bith.

Shìos ud bha ’n abhainn a’ crònan ’s a’ plubadaich ’s a’ deàrrsadh anns a’ ghréin, a’ suaineadh ’s a’ lùbadh sìos fo’n drochaid, is mu chladh Chill Chòmhghain, troimh mhachraichean Fhearann-Mhic-Ghuaire, gu tràigh Pholltil. Taobh thall na h-aibhne sheas tighean Holmasdail, geal anns a’ ghréin, agus a muigh thar na mara dh’éirich Uibhist, gorm mar a’ mhuir ’s an t-adhar fhéin.

A muigh air a’ mhuir ud bha bàta-smùid a’ seòladh gu tuath, a’ fàgail chuartagan dubha ceò air guirmead na mara, a’ dèanamh air caolas Phentland is puirt-mara na h-àird a tuath. “Tramp,” theireadh athair a’ bhalaich ris gach bàta de’n t-seòrsa ud; ach nuair a lìonadh tomad bàta-cogaidh leth a Chuain-Sgìth—“man-o-war on manœuvres,” mar a theireadh iad—sheasadh muinntir a’ bhaile a muigh air bialaibh an tighean, ga coimhead, agus bhiodh a’ phròsbaig aig athair a’ ghille ri shùilean, gus a falbhadh an cnap glas á fàireadh mu dheireadh.

Ged a bha na bàtaichean-cogaidh annasach gu leòr, b’iad na “trampaichean” a ghluais inntinn a’ bhalaich, agus a dhùisg aisling is iongnadh ann. Saoil càite an robh iad a dol? Gu dé seòrsa luchd a bh’aca? Có e bu sgiobair orra, agus ce ás a bha ’n sgioba? Smaoinich e tric air a’ bhaile-puirt mhór sam biodh iad ag cur dhiùbh an luchd, na mìltean dhaoine de gach dath is cruth is cainnt is gnìomhachas, an dùthaich iongantach a mach air chùl a’ phuirt, mìltean de mhìltean a stigh dhan tìr, far am biodh aibhnichean móra is coilltean

[TD 27]

dòmhail, bailtean ceòlmhor trileanta, agus iongnaidhean gun àireamh. Ar leis gum bu bhuidhe gu fìrinneach dhaibhsan a bh’air bòrd, a’ siubhal chuantan an t-saoghail, a’ dol o phort gu port, o dhùthaich gu dùthaich, a’ mealtainn sheallaidhean iongantach, mu am biodh iad làn sgeòil nuair a thilleadh iad. Air oidhcheannan geamhraidh sheasadh e aig oir a cho-shùgraidh aig stòr a’ ghlinne, na fir òga cruinn agus fear dhachaidh air fòrladh on mhuir a’ dèanamh luaidh air Valparaiso is Montreal, Genoa is “Frisco,” agus—mar a chuir e aon oidhche e—“saoghal de dh’àiteachan.” Shaoil an gille uairean gu robh e dol air tìr còmhla riutha, an àiteigin dìomhair, ròlaisteach, fad air falbh on ghleann ’s on sgoil ’s o na “caran oibreach” mun robh iad gun lasachadh ga ruith aig an tigh.

Cha robh dad a dhùil aig a’ ghille gu robh aig an ám ud “cas an Eden” aige, mar a chuir am bàrd e; bha “Eden” a’ bhalaich air taobh eile an t-saoghail, agus cha d’ rinn duine aig an ám ud, ’na éisdeachd-san co-dhiùbh, tairgneachd mu chogadh cian, a bha ri teachd.

Leig e a shùil air an leabhar agus air an dà mhart a bh’air a chùram, a’ faicinn gu robh té dhiubh—an té bhradach, mar a b’àbhaist—a’ dol eagalach faisg air fochunn Mór-Choinnich, rud nach còrdadh idir-idir ris an dearbh bhana-nàbuidh ud, mar a fhuair e mach uair no dhà roimhe, ’s “a shròn an leabhar” mar a theireadh a mhàthair. Mus d’ ràinig e a’ bhó, bha i ma-thràth a’ toirt greimeannan móra cabhagach na meirle á oir an fhochuinn; ach thìll e nall i le foighidinn mhór oir b’e foighidinn is àrd-smuaintean fìrinn is òrdugh an latha so; b’e sud teagasg an ùghdair a bha leis aig a’

[TD 28]

chrodh an diugh—féin earbsa agus truas àrd-chuiseach (a’ teannadh, their thu, air àrdan?), ri laigse is doille is beag-tuigse chloinn nan daoine. Feumaidh gum b’e fear de na seann sgrìobhaichean “transcendental” a bh’aig a’ ghille an diugh, Emerson fhéin ’s dòcha, a rinn le a chainnt ùr-labhrach ’s a theagasg greadhnach an gille a thur-iompachadh—co-dhiùbh fhads a mhair an leabhar! Cha b’e gun do thuig e gach lideadh de’n leabhar, ach thuig e gu leòr; thuig e na chur miann mór air a shiubhal a bhith ’na Ughdair mar sud e fhéin uaireigin—Fear-teagaisg Mór do Chlann nan Daoine.

An ath sheachdain bha leabhar eile leis a’ bhalach aig a’ chrodh, ùghdair aig an robh beachdan eile air cùisean, fear a bhuilich taisbeanadh ùr dha air a’ bheatha so—glé atharraichte bho’n Fhear-teagaisg Mhór, bho’n d’rinn am fear so an gille a ghrad-iompachadh thuige fhéin. Rinn an gille oidhirp roimhe—an uiridh—air an leabhar a bha leis an diugh a leughadh; dhrùidh mar sin barrachd de dh’éire an sgrìobhaiche so air a nise. Rinn an t-ùghdair so fanaid éisgeil air móran nithean naomha, mar a bha Rìghealtachd is riaghailtean is creideamhan is còirichean oighreachdail is dùthchasach, le iomadh bunait is reachd urramach eile; bha e cho dàn ri bhith cumail a mach nach b’e maoin is airgead no rìgh is dlighean is brataichean idir clachan-stéidhe na beatha so agus nach b’iadsan a bha saoibhir cumhachdach idir diathan an t-saoghail, toibheum a rinn reubaltach cunnartach dheth an sùilean mhóran dhaoine—ged nach robh iad fhéin idir saoibhir no cumhachdach. Am beachd an sgrìobhaiche so bha aon chungaidh-leighis mhór ann is aon a mhàin, a theàrnadh ’s a shaoradh

[TD 29]

clann nan daoine air fad agus a dh’athnuadhaicheadh an saoghal, nan gabhadh daoine rithe; b’e am meadhon-saoraidh buadhach sin, “science.”

Ged nach robh e buileach soilleir dhan ghille aig an ám gu dé bha’n duine cliùiteach a’ ciallachadh le “science” chaidh e leis anns a chuile lideadh, is iongnadh air nach do mhothaich e fhéin no feadhainn eile o chionn fada cho soilleir ’s a bha ceistean na beatha so, ’s cho soirbh ’s a ghabhadh iad leasachadh. ’S fheudar gum b’e H. G. Wells, no fear cumhachdach den t-seòrsa sin a rinn gréim air a’ bhalach an uair ud, a’ deanamh glan-reubaltach dheth ’na shìneadh a measg dìtheanan an t-samhraidh. Air Latha na Sàbaid aig a’ chrodh, ’s an leabhar fosgailte air a bhialaibh, cha mhór a chùm e o bhith ruith a dh’éigheach riuthasan a bha air an t-slighe chràbhach a shuidhe troimh shearmonan fada sna h-eaglaisean, gu robh iad ceàrr, nach robh ’n sud ach aimeadas dhaibh, lan-ghòraiche, a bhith ris an obair ud; leughadh iad H. G. Wells; bha fios aigesan oir fhuair e mach—agus bu chòir do na Ministearan gu h-àraidh a leughadh, gun a bhith a’ dalladh dhaoine leis na faoin-sgeulan gun seagh ud!

Tuigidh tu mar sin gun d’fhuair am balach corra-fhreagradh—feadhainn dhiubh gu math annasach—do na ceisdean a chuir dragh air, agus e nise a’ teannadh ri cóig-bliadhnan-deug; ach bha iad a’ dol ga chumail anns an sgoil gu geamhradh, ged a bha e aig aois a fàgail, oir bha e teann air sia bliadhna mus deach e innte, e fhéin ’s a phiuthar, Mòrag. Rud eile—mus d’rainig e ùghdairean mar sud, leugh e cuid de na leabhraichean-ghillean, á “leabharlann” na sgoile, mar

[TD 30]

a bha <eng>“Westward Ho!”<gai> is <eng>“Treasure Island.”<gai> Gu dearbha shuidh e suas fad aon oidhche le <eng>“The Frozen Pirate”<gai> aig Sabatìni, agus an sgoil a’ feitheamh ris sa’ mhadainn. Fhathasd, ’s e ’na dhuine, theid e air ais le tlachd gu <eng>“Kidnapped,”<gai> ged a bha e ’na leabhar-leughaidh aca san sgoil, agus mhair Daibhidh Balfour agus Ailein Breac Stiùbhart ’nan gaisgich dha, ’s làithean-sgoile fad air a chùlaibh.

Thachair aon rud math anns an sgoil co-dhiùbh, agus b’e sin gun tugadh dhaibh beagan bàrdachd Bheurla ri h-ionnsachadh a stigh, gus a bhith ga h-aithris sa’ chlas, rud a thug dhan ghille cothrom air iomadh dàn beag, agus corra-fhear mór ionnsachadh. Iomadh bliadhna ás deigh a làithean-sgoile, bheireadh cuimhne air na “Cargoes” aig Masefield air ais e gu làithean grianach na h-òige, agus fhathasd bha <eng>“Sunny Palestine”<gai> is <eng>“distant Ophir”<gai> an àiteigin cian taobh thall a’ Chuain Sgìth, air chùlaibh Uibhist—far an robh cuideachd Tìr-a-Gheallaidh, is Tìr-nan-Og. Cleas nan “trampaichean” a’ dol suas is sìos anns a’ Chaolas, dh’fhosgail na dàin Beurla uinneagan dhan bhalach air saoghal drùidheil far am bu chiatach a bhith beò; ach shuidh Bàrd an <eng>“Elegy in a Country Churchyard”<gai> fo’n a’ chraoibh an Cìll-Chòmhghain ud shìos, agus shlaod an treabhaiche claoidhte—<eng>“homeward plodding his weary way”<gai>—a cheuman suas “an rathad ìseal,” gu bràigh a’ ghlinne; b’ann aig an fhear ud a bha gach earrach treabhadh Achadh-na-Gallanaich, shìos ri taobh na h-aibhne.

B’ann am broinn céis ghloinne a stigh—“am preise-mór san rùm”—a fhuair an gille na leabhraichean ud, anns an do chaill e e fhéin cho tric, chan e mhàin aig a’ chrodh san t-samhradh, ach air oidhcheannan fada geamh-

[TD 31]

raidh, nuair a leughadh e san leabaidh, ri solus coinnle gu uairean-beaga na maidne. Dh’ fhàgadh na leabhraichean an sud le bràithrean-athar a’ ghille, a bha nise ’nam ministearan, fear dhiubh san arm, agus fear dhiubh an sgìr an Lagain ann am Bàideanach. Bha cuid dhiubh a bha ro dhoirbh do bhalach-sgoile a leughadh agus cha do chuireadh miann idir ann le “Institutes” Chalbhin, dà leabhar mór dorcha, air sgeilpe mhullaich a’ phreise. Chuala e an t-ainm “Calbhin” an toiseach aig ministear Leódhasach san Eaglais Shaoir, rud a chuir, tha eagal orm, an gille car an aghaidh Chalbhin; thug an t-ainm ’na inntinn “ròpan de dh’ùrnuighean is searmonan gun chrìch,” mar a theireadh athair, nuair a bheireadh iad air a dhol dhan eaglais. Mar sin cha do chuir an gille eòlas air Calbhin gu robh e ’na oileanach, fada ás deigh sud, nuair a chuir beachdan an Diadhaire mhóir a Geneva iongantas air. A’ leughadh Chalbhin, shaoileadh tu nach robh “science” no Wells no Darwin no nì sam bith eile ann, ach Dia feargach an Taghaidh—car colach, shaoil an t-oileanach ri Calbhin fhéin. Rud eile—bha’n dà Leabhar air sgeilp àrd na céise cho trom, dubh, slaodach a’ coimhead—glé mhì-fhreagarrach air son leughaidh-samhraidh aig a’ chrodh.

Bha leabhraichean taitneach eile ’sa phreise ud cuideachd a dh’aindeoin sin, mar a bha an <eng>“Shepherds Calendar,”<gai> ’s a <eng>“Fairy Queen”<gai> aig Spencer, <eng>“Essay on Burns”<gai> le Tómas Carlyle, agus copaidh dhen “Spectator” aig Addison, sgrìobhaidhean a thug blas dhan bhalach air litreachas Beurla, blas a bha dol a mhairsinn fad a bheatha, ga dheanamh beartach le saoibhreas fhocal is smuaint. Aig an ám ud cha d’ rinn sgrìobhadh Gàidhlig tagartas sam bith ris, agus b’ann bliadhnachan ás deigh sud ’s e

[TD 32]

’na oileanach a thug e sùil an toiseach air leughadh is sgrìobhadh a chànain fhéin, nuair a bha aige ri sin ionnsachadh, ionnas o’n toiseach—rud a tha ’na chomharradh soilleir gu leòr air staid bhochd na Gàidhlige nar latha.

Chual am balach eubh shuas air a’ chnoc os a chionn, a phiuthar ag éigheach ris mar a b’àbhaist gu robh e meadhon-latha is e thoirt an dà mhart suas chun an tighe, far am bleoghainneadh a mhàthair iad, aig ceann an tighe. Shaodaicheadh e fhéin iad ás deigh sin, suas am monadh, far an òladh iad an leòr uisge san allt, agus far an laigheadh iad, ’s iad buidheach ithe, am fasgadh cnuic, gu feasgar. Gheibhte gréim air fhéin luath gu leòr nuair a thilleadh e, gus “caran oibreach” a dheanamh—a’ bhàthach a chartadh, no uisge a thoirt ás an tobar no greis ghlanaidh a thoirt air a’ bhuntàta sa’ ghàrradh, no “ruith dhan Ghlen Store”; cha robh mar sin cabhag mhór air a’ tilleadh o shaodach a’ chruidh.

Ach nan cumadh an sìde brèagha so suas bhiodh cothrom eile am màireach aige an crodh a thoirt gu fiar, nuair a bhiodh e deoghal a rithisd bheachdan annasach á Wells no Emerson, no á Fàidh mór eile, a dh’iompaicheadh thuige fhéin e; bha bliadhnachan ri dhol seachad mus sguireadh am balach aig a’ chrodh a bhith air a shéideadh mun cuairt leis gach gaoth-teagaisg a thigeadh ’na rathad.

[TD 33]

Imrich chun na Monaidhean

Thòisich mi le smuaintean air gaoth nan eilein, “gaoth a deas air Loch Fìne teachd gu fìochar le tartar,” a’ sguabadh thar an eilein bhig sa’ chuan an iar, agus mu’n t-seann mhansa a tha nise falamh, anns nach cluinneadh tu nochd ach crathadh nan uinneag, is glagraich nan sglèat air mullach an tighe. An so is e gaoth nam beann a tha nar cluasan, gaoth ùpraideach gharbh a’ ròcail thar nam bearraidhean mar uilebheist gun iochd, le lòineagan sneachda ’na craos, a’ reubadh leatha gach rud nach bi teann no tèarainte, ga shadadh ’s ga bhristeadh ’na sgealban ris na ballachan. Chan e tàladh a tha ’na faghair ìosal ach maoidheadh, fathann an ròsaid, is neo-shuim a chuireas eagal ort—ged nach toir i thugad dad is miosa na cur-is-cathadh sneachda bho’n tuath, rud a dh’fhaodas a bhith doirbh gu leòr, air a shon sin, aig an àirde so.

Ged nach eil Alba mór, tha a h-aimsir caochlaideach o àite gu àite, agus gheibh thu sa’ bhad so geamhraidhean a mhaireas sia mìosan, cruaidh-ghaillionn a tha coingeis ri pòir is fàs an earraich; thig tric an samhradh gu h-obann nuair a thogas an sneachda, agus cha bhi guth air earrach, gu bheil a leithid a rud ann, a’ deanamh chùisean glé dhuilich do thuathanaich, is sìol ri chur san talamh.

Tha mo nàbachd a nise ris a’ Chàrnghorm ’s an abhainn Spé, ri Srath-Abhainn (no Srath-Ath-fhìnn, mar a their cuid a th’ann), is ri Dal-nam-Bó, agus ged a tha Tom-an-t-Sabhail fhéin an Siorrachd Bhanbh, tha trì Siorrachdan eile làimh rinn, Moireibh, Inbhirnis agus Obaireadhain,

[TD 34]

a tha ’nan trì a’ putadh uilnean a nuas an taobh so. Tha na h-ainmean-àite Gàidhlig pailt gu leòr anns a’ cheàrn mhonadail so, ged a shiubhail a’ chainnt fhéin ás o chionn fada; agus is e àireamh glé bheag—dithisd no triùir—de mhuinntir an àite aig am bheil beachd air ciall an ainm “Tomintoul,” am baile fhéin, rud air a shon sin nach eil iongantach aig an ám so de thìm.

B’ann am meadhon na h-ochdamh-lìnn-deug a chaidh baile beag a stéidheachadh le Diùc Ghòrdain air an druim fhada chòmhnard so eadar dà abhainn, far an robh roimhe sin croit no dhà, sabhal—bhon tugadh ainm an àite—agus àirighean timcheall air na leathadan. Tha tuathan mar tha “Blàr-nam-Marbh,” is “Bad-nam-Freumh” faisg air làimh, a bha uair ’nan àirighean, agus gheibh thu ainmean eile mar a tha “Tom-a-Chlaiginn,” is “Dal-a-Mhórair,” “Feith-an-Dobhrain” is “Allt-a-Bhainne,” “Am Fèith Mosach” is “Fuaran-a-Bhodaich”—agus mar sin air adhart, na fichidean dhiubh, a’ nochdadh mhodhan is beatha chreutairean is dhaoine a bh’ann; agus tha ceòl is fleadhachas againn sna h-ainmean “Tom-an-Trombaire” agus “Clach-an-Dannsa.”

Tha na monaidhean móra mun cuairt oirnn an so le rathaidean a’ falbh a mach air gach taobh, gu bailtean mór is beag, agus le cothrom a bhith siubhal shléibhtean is fhrìthean, gun tighinn an ùine ghoirid gu oir na mara, a’ cur casg obann air ar falbhan. Bha so annasach dhuinne san dol-a-mach, an déigh a bhith staimhnte bliadhnachan air dà eilein beag sa’ chuan, Liosmór is Giogha, nuair a bhiodh turas gu tìr-mór dhuinn ’na ùrachadh, mar Latha-Féille do na h-airclich; bidh a’ mhuir ’na cnap-starra tric dhuit, ma bhios tu glaiste tacan air bìdeag talmhainn air a h-uchd, ged a bhios gnàth-mhuinntir an àite sona gu

[TD 35]

leòr fad am beatha. Chuir gròig na gaoithe ro thric gaoid dhòmhsa an “duatharachd na mara,” ged bu bhrèagha aig aman làithean samhraidh air an tràigh, is eòin-mara ’nam mìltean ri ceòlraidh àrd anns na speuran. Air latha mar sud shuidh mi air snoc os cionn eaglais Ghiogha, agus an ùine glé ghoirid chuir mi air pìos pàipear na bha fo’m chomhair a’ mhaduinn ud:—

Neamhaid gheal thu air clàr cuain,
’s bristeadh stuadh air do thràigh,
muir is adhar ’s rogha tìr,
cladach mìn-gheal do bhàgh.

Lurach do raointean ’s do ghlinn
’s na h-eòin bhinn a’ seinn gun tàmh,
treudan torach dearg-bhreac grinn,
crom an cìnn air do bhlàir.

Chìte sud air maduinn chiùin
drìlseach drùchd air do bhàrr,
sìneadh mara ’s éirigh gréin,
Ile ’s Eirinn thar sàil.

Cuibhleadh eunlaith mu do thràigh,
ceòlraidh àrd air muir is tìr,
dathan falbhanach a’ chuain,
neòil gheal chuartalanach mhìn.

Bhith dol thugad air a’ chuan,
bheir thu buaidh air gach àit,
gainmheach gheal is buailtean réidh,
is druim geur na Creige Bàin.

Do lios ’na iongnadh do gach sùil,
a chaochladh fhlùr is òg-bhlàth,
craobhan ùr á tirean céin,
lusan glé-gheal a’ fàs.

[TD 36]

Tha do sgeul ro mhór ra luaidh,
pàirt dheth fuaighte nad dhreach,
fianuis shoilleir air gach àird,
calbhan àrsaidh ’s cistean cloich.

Réilig do mhuinntir air an t-sliabh
comunn miadhail aig tàmh,
seann Chìll Chatain ’s leacan lìomh,
clachan liatha sìnnsir gràidh.

Aslach mhanach ’na do chill—
creud nam Fìrean o thùs,
cràbhadh am bheil fhathasd treòir,
an Tearmunn bhòidheachd Cnoc a’ Chiùil.

Oighreachd dhligheach shliochd nan Niall
a fhuair còir fial ort mar gheall,
bho do cheann-cinnidh bha o chian,
MacDhòmhnaill Tighearna Innse Gall.

Thug Rìgh na Lochlainn greis air t’fhonn,
bu mhór an sonn e ’na là,
le càbhlach lìonmhor thog e cìos,
—cha do thìll dhith ach pàirt.

Ag amharc ortsa bhon a bhàt’
’s mi gad fhàgail Di-luain,
ghluais thu mi gu deanamh dàin,
a neamhnaid ghil air clàr cuain.

Ach bha ’n sealladh a bha mu’m choinneamh an latha ud air Cnoc a’ Chiùil glé atharraichte bho iomadh latha eile, ’s sinn air ar sgaradh ’s air ar glasadh le gaoth is cuan. Ma tha thu air son an saoghal ionnsachadh—ged a b’fhad o dh’ionnsaich mise pàirt dheth co-dhiùbh—fàg t’eilean; tha fàsachadh ar tìr ’na cheisd dhuilich ach cha deach mi fhìn riamh leotha-san a chumadh

[TD 37]

sluagh far an d’rugadh iad fad am beatha. B’ann orm-sa a bha ’m fadal gus an d’fhuair mi falbh á m’eilein an toiseach a mach dhan t-saoghal mhór—cleas iomadh fear is té roimhe sin . . B’e rud tur-atharraichte a bh’anns an olc a rinn uachdarain gun truas gun iochd, nuair a sgiùrs iad daoine a mach á croit is dachaidh, gus àite a dheanamh do chaoraich, agus is e an rud eagalach gu bheil amharas aig duine gu bheil iad ann a dheanadh an aon rud a rithisd, na faigheadh iad cothrom; ach feumaidh sinn a bhith taingeil gu bheil an cumhachd air a lagachadh gu mór—ged a bu chòir a mharbhadh buileach ma tha dùil againn ri beatha ùiseil shìobhalta, anns an dean sinn adhartas mar làn-phearsachan. Ach is i ’n fhìrinn—rud a chuireas sgreamh air duine—gu bheil uiread a dhaoine ann a tha cho aimideach, sodalach, mu urrachan-móra na tìr, an caistealan ’s an tiodalan ’s am brataichean—samhlaichean falamh an t-saoghail shuaraich a bh’ann, a bhiodh math gu leòr air an càradh an tigh-àrsaidheachd, leis gach fuigheal is tochailt eile a bhuineas do dh’eachdraidh. Agus a thaobh sin, bidh amharus eile a’ tighinn a stigh orm fhìn uairean, biodh e ceàrr no ceart; is e sin, gu faigheadh cuid de dh’uachdarain spionnadh nuadh nan tigeadh Pàrlamaid thugainn an Alba—gun toireadh e misneachd is cothrom ás ùr dhaibh a bhith cur an srian fhéin air cùisean nàiseanta nar tìr; tha fios againn uile dé seòrsa Alba a bhiodh ann an uair sin!

Ach b’e bh’air m’aire mar a chaidh daoine a mach dhan t-saoghal, agus mar a dh’ fhalbh iomadh balach òg ás na h-eileanan, a sheòladh nan cuantan, a’ faotainn mar sin fiosrachaidh air a’ bheatha so, ’s air gnè an t-saoghail sa bheil sinn beò. Bu chalma is bu tràth a thog daoine orra a mach o chladaichean Bhreatainn aig ám an Renaissance,

[TD 38]

gu bhith a’ meudachadh eòlais air iomadh nì, mar a bha fir na Roinn-Eòrpa air fad a’ deanamh, nuair a bha ’n ath-bhreith mhór ud a’ sgaoileadh air feadh nan dùthchannan; gu dearbha b’i dànachd nan daoine ud a thug mun cuairt an t-ùrachadh anabarrach a thainig air beatha dhaoine sna lìnntean ud. Agus ghluais daoine ’nan treubhan ’s ’nam fineachan, ’nan sliochdan ’s ’nan cinnidhean o thùs beatha ’n duine air an talamh, a’ poblachadh thìrean, le an gnàthasan ’s an teangan ’s an eòlasan, sònraichte do gach meanghan dhiùbh, mar a thainig na Ceiltich le pobuill eile, bho’n Roinn-Eòrpa sna seann lìnntean. Có aige tha fios dé ’n cànain no’n creideamh, gu dé na modhan ’s na gnàthasan, a bhios aig daoine sa’ bhad so fhéin de’n t-saoghal an ceann mìle no dhà bliadhna—no gu dé seòrsa daoine a bhios annta? Fhad’s tha mi sgrìobhadh so, tha daoine a’ dol a mach a rithisd, ach a nise a’ dol a mach bhon talamh, a dh’fharsainneachd an domhain, agus có aige tha brath dé bhuaidh a bhios aige sin air ìnntinn mhic-an-duine, fa-dheòidh?

Chaidh ma tha “duatharachd na mara” rudeigin a thaobh dhòmhsa, agus is e saoghal Dhonnchaidh Bhàin, àirighean is frìthean is monaidhean, a’ sìneadh air gach taobh, le an saorsa shònraichte fhéin, a tha nise fainear dhomh. Is e saorsa eile a bheir an cuan dhuit, rud is math is aithne do mharaichean is luchd-seòlaidh, rud a tha gan tarruing gu dìomhair gu bhith siubhal na cruinne air a’ mhuir; bheir bàta fo sheòl no stiùir ’nan làmhan, no eadhon smùid-ola gan griosad sud dhaibh, is bidh iad mar-gum-biodh ’nam pàirt de’n t-soitheach, ag aithris an fhir ud a thuirt gur i a’ mhuir “creathal na beatha so”; nach iomadh dàn is òran-mara a th’againn, anns a’ Ghàidhlig, mar an teangan eile an t-saoghail.

[TD 39]

Ach b’e sìneadh mhonaidhean is binnein a’ bhearraidh a tharraing mise riamh o bha mi ’nam bhalach-beag aonaranach a’ dìreadh na beinne, ged nach robh cladach cuain fad air falbh; b’e ceann-uidhe nan “trampaichean” a sheòl tuath is deas a muigh an sud, a dhùisg aislingean a’ bhuachaille òig—agus ràbhart mharaichean air tilleadh o thaisdeal. Rachadh an gille-sgoile, gun teagamh, corra-uair a shnàmh le a cho-chleasaichean agus chaidh e le athair san t-samhradh a mach a dh’iasgach shaoidheanan is liùghanan, air geòla le nàbuidh dhaibh, nuair a ruigeadh iad Gob-na-h-Eisde, a’ tilleadh gu Port-na-Càrnaich mu mheadhon oidhche. An sin roinneadh iad an t-iasg, fear aca a’ tionndadh a chùlaibh, agus fear eile ag éigheach “Co aige a bhios sud?” gus am biodh gach torradan éisg air a ghabhail; dheanadh gach fear an uair sin air a dhachaidh le a phoca air a dhruim.

Tha bailtean-iasgaich am pailteas timcheall air còrsa na ceàrna so mar tha Inbhir Lòsaidh is Ceann Phàdruig agus a’ Bhruaich—agus Obaireadhain fhéin—puirt-iasgaich mun cuala mise iomradh glé thràth oir bha m’athair ’na dhuine òg ag iasgach gach seuson a mach asda, dhan Chuan-a-Tuath; bha Baile-a-Bhucaich is Port-MhicDhuibh ròlaisteach gu leòr dhuinne nar cloinn, ged a chuireas sùilean inbheach dreach eile air an sgeul. Aig an ám tha sùil ri adhartasan móra sa cheàrn so den dùthaich, gu h-àraidh mu Obaireadhain, bhon a bhuaileadh tobraichean saoibhir ola anns a’ Chuan-a-Tuath.

A’ dol mun cuairt san dùthaich so, tìr le monaidhean lom cruinn air an gearradh le glinn fhada dhomhainn troimh am bheil na h-aibhnichean a’ suaineadh ’s a’ lùbadh an cùrsa ’s e a’ chiad rud a ghlacas an aire gu bheil móran de sheann tighean falamh mun cuairt air na

[TD 40]

sliosan, cuid dhiubh a’ tuiteam gu làr, a’ cur colas fàsail bochd air aghaidh na tìr; b’iad sud àitean còmhnaidh is tuathan an t-sluaigh a dh’fhalbh. Cunntas bhliadhnachan air ais, bha móran a bharrachd sluaigh air na bruthaichean so, agus tha na tobhtaichean ’s na tighean-briste ’nam fìanuis gun mheang, air dì-poblachadh is spòltadh nan tìmean, a tha air a bhith buadhmhor sna badan so o chionn ùine mhór. Mun cuairt air na sliosan thig thu an sud ’s an so air sreathan de thobhtaichean beaga, feadhainn dhiubh fhathasd le stuadhan orra; b’iad sin uair tighean-croit, oir b’e croitearachd a bha sa’ cheàrn so uair dhen t-saoghal, agus is fhada bho chaidh tuathan a dheanamh de’n talamh. An diugh tha na tuathan sin fhéin a’ dol an ceann a chéile, a’ deanamh roinnean móra de’n talamh, agus na daoine a’ fàgail no a’ dol gu obair eile san tìr, ma tha sin ri fhaotainn. Gu dearbha chan eil cìnnt gu dé cho fads a bhios obair-talmhainn de sheòrsa sam bith air na sléibhtean nochdte so; chan urrainn beòshlaint ro mhath a bhith ’na chois agus na geamhraidhean cho fada, cruaidh ’s cho trom air spréidh is bàrr.

Ach tha beòshlaint eile do dhaoine san dùthaich so, air nach eil colas dol-ás no seargadh an cois aimsir no eachdraidh; is e sin grùdaireachd na dibhe, a’ deanamh an uisge-bheatha ud a tha cho miadhail prìseil air feadh an t-saoghail, agus a tha cho buadhach ann a bhith cur araon maoin agus spiorad ann am beatha na h-Albainn agus a daoine—no cuid dhiubh co-dhiùbh! Mar sin ma shiùbhlas tu air na rathaidean-móra, chì thu Teampallan stìopallach àrd, Teampallan Bhacchus laiste suas air an oidhche le móran sholuis, agus teine is smùid a’ spùtadh asda dha na nèamhan, ìobartan-loisgte luchd leanmhainn an Dé chumhachdaich ud, a tha cho ionmholta an iomadh

[TD 41]

dòigh anns na lìnntean sùgrach so; thig thu an sud ’s an so air còmhlan uairean aig aoradh ris an can sinn sa’ Ghàidhlig “Hóro-gheallaidh,” anns a bheil caithream is àrd-iolach gu bristeadh-là; agus ma chì thu iad a’ sgapadh aig an uair sin chì thu colas gu bheil iad ag cleachdadh ìobairt-daonnda. ’Se sin mo bheachd-sa co-dhiùbh—agus cuideachd gu bheil an crìobadh dhachaidh cho diùid aig bial-an-latha ceangailte an dòigh-eigin ri éirigh-gréine—gur h-ì a’ ghrian is Diabhul dhaibh; ach bidh fios aig àrsairean is sgoilearan sheann-ghnàthsan a bheil mi ceart.

A’ direadh a mach an sud ’s an so air sliosan nam beann, tha coilltean ùra a chaidh a chur le Bòrd-nan-Coilltean, rud a tha a’ cumail oibre ri àireamh eile de na daoine, agus a’ tabhairt fasgaidh sa’ gheamhradh do spréidh, araon crodh agus caoraich. Thatar a’ gearradh is a’ cartadh air falbh air son iomadh feum na badan is sine de na coilltean, agus gan cur ás ùr; tha cuid de na craobhan abaich air son an leigeadh a chuile bliadhna, oir thòisich an obair so sa’ cheàrn so de’n dùthaich o chionn cunntas bhliadhnachan. Mar sin chan eil na sléibhtean cho lom nochdte ’s a bha iad, le craobhan a bhith fàs orra an sud ’s an so agus anns an fhoghar bith dathan caochlaideach falbhanach a’ ruith a null ’s a nall air na frìthean.

Tha aon sealladh eile ann a bhios inntinneach dhuit—gu h-àraidh ma chaidh t’àrach anns na h-eileanan; is e sin na puill-mhònadh, le an cruachan orra, a chì thu thall ’s a bhos air a’ mhonadh. A’ faicinn nan tòrradain dubh ud, tàlaidhear mise ann an tiotan, air ais gu samhradh buidh nam blàth anns a’ Ghleann, agus suas gu mullach na beinne againn fhìn.

[TD 42]

Air a’ Bheinn

Shuidh mise tric ’nam bhalach shuas an sud, leam fhìn, far am faigheadh tu sealladh farsainn ceithir-thimcheall, a mach gu beanntan na Hearadh ’s a null gu Bhatarnais, gu monaidhean an Aodainn-Bhàin, is air Dùn-bheagain thall ud aig Ceann-an-Loch; agus anns an deas dheas mùr binneach a’ Chuilthinn, Alpaichean biorach ar n-Eilein, air an robh cruth cho iongantach ’nam òige, fad-ás, tosdach, dìomhair. Aireamh bhliadhnachan ás deigh sud, ’s minig a sheòil iad troimh m’aislingean air taobh thall an t-saoghail, ag gabhail orra drùidheachd a’ mheallaidh, dreach nach robh den t-saoghal so, gam lìonadh le smaointean nuair a dhùisginn. Chan ionghnadh idir gun do bhrosnaich iad na bàird, gu h-àraidh Somhairle MacIleathain, bàrd mór Gàidhlig ar latha fhìn, gu bhith cur an céill nan dàn:—

“Thar lochan fala clann nan daoine,
thar breòiteachd blàir is strì an aonaich,
thar bochdainn, caitheamh, fiabhras, àmhghar,
. . . . . .
gu treunmhor chithear an Cuilthionn
’s e ’g éirigh air taobh eile duilghe.”

Than an dàn “An Cuilthion” aig Mac Illeathain, mór stàiteil, araon an cuspair ’s am briathran, mar a tha a’ chuid mhór a sgrìobh e.

[TD 43]

B’ ann shuas an sud “air mullach na beinne,” a bhuain sinn a’ mhòine, a’ falbh on tigh nar cuideachd éibhinn air madainn shamhraidh, a’ cur seachad an latha air a’ bheinn, sinne a’ chlann le othail a’ lasadh teine air an cuireadh mo mhàthair coire-uisge, agus ghabhamaid biadh an sud air bruach a’ phuill-mhònaidh, a measg an fhraoich. Bheireamaid greis mu seach air cur-a-mach an fhòid, araon gillean is nigheanan, agus m’athair an gréim san iarann-mhònaidh, ag gearradh mar a chumamaid ris.

B’e sud, “mullach-na-beinne,” fear de na “h-àiteachan” air an do thadhail mi gu cràbhach an deigh dhomh tilleadh dhachaidh ás a’ chogadh, nuair a shuidh mi rithisd air cnocan m’òige, ’s na cruachan mònadh mun cuairt orm mar nach do charaich iad riamh o bha sinne nar cloinn, gun chùram air an talamh a’ cur dragh oirnn. Bha na seallaidhean a bha cho eòlach do’n t-sùil air gach taobh, Na Hearadh a muigh thar na mara san iar-thuath, agus thall san àirde deas an Cuilthionn, gorm binneach mar bhrat an crochadh o’n speur; b’ann rudeigin mar sud a dh’èalaidh iad a stigh air mo chadal-fògraidh, ach gu robh dreach orra sna h-aislingean thall, nach fhaca sùil riamh an saoghal an dùsgaidh.

Sheòil bata beag a stigh an Loch, seachad air Bhatarnais is Eilean Ise, seachad air a’ Chaigionn is air caisteal Mhic Leòid, a’ deànamh air Ceann-an-Loch is cidhe an Dùin, ge bith ce ás a thug i a seòl. Bha pìobaire air bòrd co-dhiùbh, agus chluich e an ceòl-mór a bha, ar leam, cubhaidh leis agus “Sloc-nam-Pìobairean”—seann cholaisde Chloinn-ic-Cruimein—faisg air láimh, far an do theagaisg iad ceòl na pìoba, agus far an do chruthaich iad na puirt-mhóra dhrùidhteach ioma-lùbach

[TD 44]

ud, a lìon troimh na lìnntean an caisteal ud thall. Bha càrn-cuimhne a nise air an làraich, agus thàinig cuimhne air an là ud—latha mór san àite—air ais thugam, air an tugadh am brat de’n chàrn, agus daoine de gach seòrsa agus inbhe bho fhaid is leud na h-Albainn ’s thar a crìochan, cruinn shìos aig Sloc-nam-Pìobairean, le éididhean Gàidhealach is pìobaireachd, is liubhart nan òraid. Sheas mi fhìn ’s na laoich dheug-bhliadhnach eile—le clann gun àireamh—aig oir a’ choi-thionail, ag éisdeachd ri “Sir Reginald”—fear a’ Chaisteil—a’ taomadh bhriathran, ’na sheasamh air bocsa ri aghaidh a’ chùirn, falt liath a chìnn is bàrr robach na fiasaig aige, gan séideadh le oiteagan an fhoghair. Bha Niall bràthair m’athar an sud sa’ chuideachd, ’na dheise-Ghàidhealach; b’esan a chuir ’na chéile na briathran Gàidhlig a th’air a’ Chàrn.

Taobh thall an Loch air a’ chreig, sheas an Caisteal, “an Talla bu ghnàth le MacLeòid” aig Màiri ni’n Alasdair Ruaidh, ’s e cho liath-ghlas ris a’ chreig air an do shuidh e, mar gum b’aon iad, agus cha robh e soilleir sgaradh a dheanamh a mach leis an t-sùil, eadar creag is caisteal. Is iomadh dàn-molaidh mór fada a rinn am bana-bhàrd Màiri do na Leòdaich, a’ càrnadh rainn air roinn, ceathraimh air cheathraimh, òrain air dàin, gus an saoileadh tu nach robh aon pheacach nàdurra riamh am broinn an aitribh ghlais aig oir na mara—agus ma bha, nach bu Leòdaich iad, ach Dòmhnallaich, no gràisg bhorb eile de’n t-seòrsa sin!

Bha mise ’nam ghiollan glé òg nuair a sheas mi ’n toiseach am broinn a’ chaisteil, a’ splèachdaireachd le sùilean móra air lùirichean is clogadan is brataichean, a bha uair buadhach gu leòr an cogaidhean cian. Bha

[TD 45]

an sud, ann an céis gloinne, siosacòt a’ Phrionnsa Teàrlaich, agus cuideachd dual buidhe fuilt, a thuirt iad a chaidh a ghearradh o a cheann; agus ann an céis air a’ bhalla bha “a’ bhratach-shìth is uaine sròil,” a theasairg na Leòdaich dà uair á teanntachd chruaidh. Tha an treas uair ri teachd fhathasd, ach chan eil dùil gun seas an sròl tana mìn, ud sa’ chéis a làimhseachadh tuilleadh, oir tha an aois a’ laighe air gu mór.

Ach dh’fhaoidte gum b’e an t-iongnadh bu mhotha dhuinne nar cloinn, am prìosan creige, toll dubh domhain anns a’ chreig, anns an tilgeadh MacLeòid a chuid prìosanaich, no duine sam bith fireann no boireann, nach còrdadh ris—eadhon a bhean, mar a thachair aon uair co-dhiùbh; mar sin dh’fheumadh bàird is pìobairean is eile a bhith air an deagh fhaiceall, agus a bhith da-rìreabh modhail, a’ deanamh aig gach ám, molaidh gun sgrubadh air teaghlach a’ chaisteil, no chàirte iadsan cuideachd sa’ ghainntir, no air eilean beag sa’ chuan, mar a bha Màiri fhéin uair, “ag amharc Iùraidh á Scarbaidh.” Sheas sinn nar tosd aig bial an tuill, fhad’s a leig am fear-coimhead sìos an làmpa, air còrd fada, gu làr an tuill, fada shìos, air an do shaoil sinn gu robh cnàmhan aosda ’nan laighe agus bho’n tainig donnal fad-ás aognaidh o’n chuan air a’ chreig, ag cur crithean fuachd air ar siubhal.

Tha an caisteal ’na shamhla an sud air eachdraidh aon Fhine chumhachdaich, a sgaoil ainm Leòid fad’-is-farsainn, a’ toirt susbainnt is beatha do shaothair bhàrd is sheanachaidh troimh na lìnntean—oir dh’iarr na cìnn-feadhna moladh gun chrìch an tìr nam beò, agus marbhrainn móra nuair a shiùbhladh iad. Gun teagamh is e sin an seòrsa tìmean a bh’ann agus bha daoine

[TD 46]

fhathasd glacte san doigh-beatha ud—chan e mhàin sa’ Ghaidhealtachd; air a shon sin cha shamhla mór no àrd an caisteal air grinneas bheus no air subhailcean sìobhalta—no “civilized”—a dh’aindeoin ciùil na pìoba is rainn-molaidh nam bàrd oir tha fìor-fheartan an spioraid ro-ghrinn, fìnealta, air son adhartas a dheanamh a meadhon ùpraid is carraid gun-sgur, “gaisgeil” cròdha ’s gum bì iad. Tha cumhachd a’ chlaidhimh agus dòrtadh-fola tric air an glòireachadh leis na bàird—gun ghuth a thoirt air casgradh an fhéidh—agus ann am bàrdachd ghaisgeil nam Fineachan tha beatha làitheil an t-sluaigh ’nam meadhon-glòireachaidh a’ chìnn-feadhna; gheibh am burraidh as dàine moladh mar “chraobh-chosgairt,” a reir a bhuaidh-cosgraidh an slaisneadh nan lann—mìlidh treun mu’n snìomhar iomadh rann.

Ach is iad subhailcean buana na beatha a ni na fìor-churaidhean a dhìon, an aghaidh naimhdean a dheanadh tàire is sgrios air saorsa is creideamh dhaoine; tha ám nam Fineachan Gàidhealach seachad ach chùm cion-càlachaidh an Cìnn-feadhna na daoine air ais bho bheatha ùiseil anns na tìmean a bh’ann. Bha an treubh tionndaidhte stigh air fhéin, féin-bheachdail, dùinte, mar nach robh idir, mar eiseamplair, stàit-bhailtean na h-Eadailte aig dol-a-mach an Renaissance san Roinn-Eòrpa, ged a bha strì is buaireas is borbalachd gu leòr a measg nam bailtean ud; le an neo-eiseamaileachd agus am miann air eòlas de gach seòrsa, thug na Prionnsachan Eadailteach brosnachadh do’n ath-bhreith mhór a sgaoil air feadh na h-Eòrpa agus a shaor spiorad an duine bho chuingealachd nan Lìnntinn Meadhonach, agus bho bheachdan an t-seann t-saoghail.

[TD 47]

A’ smaoineachadh air a’ chaisteal air a’ chreig, agus air a’ ghné-saoghail a dh’fhaodas e shamhlachadh nar latha, cuiridh e iongnadh orm gum bheil iad ann fhathasd a bheireadh air ais na làithean ud; ar leam nach eil tuigse cheart aca sud air cho fad-air-ais, borb ’s a bha modh-beatha nan treubhan, ’s gu bheil iad air an dalladh le spleadhadaireachd mu “Alba-nan-Ròlaist,” no le baoghaltachd mu ghaisgich nam bàrd; chaidh a’ mhuinntir ud tric àrach air Ghalldachd no an Sasuinn no an Aimeiriga, agus dh’fhaoidte gun tachair thu orra gach bliadhna a’ deanamh an cuairtean cràbhach air caisteil is raointean-batail ar tìr.

Thadhail anns a’ chaisteal ud thall uair, agus air an eilein bheag ghorm ud am fasgadh a’ Chlaiginn, dithisd ghaisgeach aig nach robh onair-treubha no buaidh-Fine no eud-armachd san t-sealladh ach a chuir a’ Bheurla an céill ’s an òrdugh, le comas, le geurad-smuaint is snas-bhriathran, an labhairt ’s an sgrìobhadh. Bha sgeul aig m’athair air “an t-Sasunnach-Mhór” a thainig uair dhen t-saoghal air chuairt anns na ceàrnan so, agus a chuir làithean seachad le Nic Leòid sa’ chaisteal, air an tugadh cunntas mionaideach le companach an Fhir-turais chliùtaich; b’iad na gaisgich ùra an t-Ollamh MacIain agus Seumas Boswell a chur an cuairt ainmeil troimh’n Ghàidhealtachd, anns a’ bhliadhna 1773.

Aig a’ chrodh san t-samhradh agus anns an leaba iomadh oidhche, ’s càch ’nan suain, leugh mi ’nam òige sgeul dhrùidheil Bhoswell, mu gach nì a rinn ’s a thubhairt iad air an turas—mar a sheas iad latha an cladh Chille-Mhoire, shuas an sud os cionn an Dùin, an t-Ollamh a’ leughadh a mach an sgrìobhaidh a tha ri fhaicinn fhathasd air carragh MhicShimidh; tha

[TD 48]

geàrr-shealladh an sud againn orra, an t-Ollamh trom tomadach a’ seitrich ’s a’ caogadh a shùilean, a’ cur aghaidh dlù ris a’ chlaich, ga leughadh a mach do Bhoswell, ’na ghuth eagnaidh toirteil, le iomadh fàsgadh air aodann is priobadh air a shùilean. Saoil an tug muinntir an Dùin sùil fhada an iongantais an latha ud air a’ phaidhir annasach a bha sa’ chladh?

“Co-dhiùbh na co-dheth,” mar a theireadh na seanairean, fhuair muinntir Choire-cheatachain, an ceann eile an Eilein—no a’ chuid a bha ris an òl dhiubh—eòlas cridheil air fear de’n dithisd ealanta ud, nuair a bha mar a theireadh bàird a b’aithne dhomh “hóro-gheallaidh” aca ’na chuideachd, nuair a chuir iad, tha eagal orm an daorach air—mar a tha e fhéin ag innseadh dhuinn leis an dealas ud a chleachd e riamh ag aithris sgeòil ’na aghaidh fhéin. Chaidh Mac Iain mór gu sòlaimte a laighe tràth a dh’oidhche ’s e sgìth a’ màrsail o àite gu àite, a’ fàgail Bhoswell shìos an staidhre leis na balaich far an do theann iad—mar a rinn balaich riamh—ri tràghadh nan glainneachan. Anns a’ mhadainn cha robh sgial air Boswell aig a’ bhòrd, agus suas an staidhre gun do ghabh MacIain, a’ putadh roimhe dorus an rùm aig Boswell. Leum esan ’na shuidhe san leaba le “Chùm iad air mo chois mi a Mhaighstir” (“They kept me up, sir!”). “Chum thusa iadsan air an casaibh, a choin” ars am feallsanach, ’s e tilleadh sìos an staidhre gu gleadhrach. Ach cha b’fhada gun cuala an diol-déirce sa leaba a’ tilleadh e, a’ dìreadh le iomadh séit is gnòsad, agus a stigh gun do nochd e, le glainne mhór branndaidh ’na laimh. “Ol sud!” ars esan is sìos an staidhre gun do ghabh e a’ pronndail ris fhéin. Chuir Boswell air a cheann a’ ghlainne mar a dh’àithneadh

[TD 49]

dha, agus mar a thachair do dh’iomadh drongair eile, chuir i fonn ùr air air son an latha. Cha robh beum Mhic Iain cho dona ri a ghreann—ach b’aithne dha glé mhath a chompanach! Cuideachd, chunnaic e colas an uabhais air, a’ mhadainn ud, ’s aca ri bhith a’ togail orra; chuir gaoisdean a’ choin spionnadh nuadh ann am “Bozzy” roimhe, mar a thuig an t-Ollamh gu ro-mhath.

Bha nise an Caisteal ’s an Cuilthionn, ’s na Hearadh a muigh ud a’ tarraing umpa cùirtein na h-oidhche, agus thionndaidh mi ri teàrnadh air ais dhan Ghleann, air an robh cuideachd sgàilean a’ laighe; sheas am Bioda Mór is Healabhal, dà fhreiceadan m’òige ri am faire thùsail, gu mór, balbh, os cionn a’ ghlinne.

[TD 50]

Sailm is Searmonan

Mar a thubhairt mi, sheas mi leam fhìn tric ’nam òige a muigh aig ceann an tighe, san oidhche, ag coimhead a null air soluis Holmasdail, agus a’ togail mo shùilean le ceist air m’ìnntinn dhan speur, ag éisdeachd ri crònan na h-aibhne is fuaimean beag a’ Ghlinne, a bha riamh cho tosdach sìtheil—casad cuideigin air an rathad, no comhart coin am Bràigh ’n Fhàsaich, no guth ag éirigh socair mall thall mu Stòr a’ Ghlinne. B’ann am muigh ud a sheas mi rithisd an oidhche a thìll mi á tìrean fad-ás ’s mi làn smaointean air an t-seann fheadhainn a stigh.

Agus an oidhche ud chuimhnich mi air oidhche eile o chionn fada, nuair a dh’éirich guth m’athar a stigh, a’ togail fuinn an t-sailm, a’ tighinn ’s a’ falbh ri mo chluais a muigh an so, gam thoirt o cheisneachadh nan reul—oir b’e oidhche na Sàbaide a bh’ann, oidhche gabhail-nan-Leabhraichean. Chur e mach an laighne anns an t-seann dòigh urramaich, is guth làn bìnn mo mhàthar a’ tighinn a stigh air an treas sreath, air a leantainn le guthan caol mo pheathraichean, oir b’eòlach iad ma thràth air “Martyrdom,” a bu chaomh le m’athair air an t-Salm. Bha an tosd goirid ás déigh na seinn air a bhristeadh le monmhor ìosal cunbhalach—

[TD 51]

guth m’athar a’ leughadh na caibidil, a thug e tric ás an t-Seann Tiomnadh, earailean greadhnach mar: “Dùisg, dùisg, cuir umad do neart O Shion, cuir umad do chulaidh sgiamhaich O Jerusaleim, a chathair naoimh . . . . O nighean Shion, a tha fo dhaorsa,” no tuireadh Dhaibhidh air son Absalom—no pìos á Leabhar an Taisbeanaidh, nuair a ghabhadh e ’n Tiomnadh Nuadh corra uair.

B’ann mar sud a bha, iomadh oidhche Sàbaid a stigh ri solus na làmpa air a’ bhòrd ’s an gleann dorcha sàmhach a muigh. Leughadh m’athair ’s a làmhan mun Leabhar mhór air a’ bhòrd, ann an guth ìosal urramach, agus ás deigh na caibidil, rachamaid uile air ar glùinean ri ar séithrichean ’s dheanadh m’athair ùrnuigh dhùrachdach sgiobalta; le sin bha “Na Leabhraichean” seachad air son oidhche Sàbaid eile.

Chuala mi ’m fonn ud tric ’nam òige, le fuinn dhrùidhteach eile, air na sailm, gan seinn le faireachadh san eaglais ud thall, an Eaglais Shaor, dhan deach ar toirt uairean ’s sinn nar cloinn. Agus bhiodh salm daonnan air a sheinn aig na tiodhlacaidhean aig tigh a’ bhròin, nuair a dh’éireadh e ’na dhàn-tuiridh, cumha-mór a chaidh ’na chuaradh gu cridhe luchd-a-mhulaid, seirm a dh’fhan ’na mhac-talla nar cridheachan fhad’s a chaidh sinn leis a’ Ghiùlan chun a’ chlaidh, sìos ri taobh na h-aibhne gu geata Chille-Chòmhghain; thogte am fonn aig an tigh le fear de’n chuideachd, eildeir ’s dòcha, no fear eile a chleachd sud a dheanamh aig aman mar sud. Tha na sailm, air an seinn mar sud, ’nam pàirt de ar dualchas mar shluagh na Gàidhlige, air an toinneadh nar n-aignidhean; “’s toigh leam na Sailm” arsa mo mhàthair, air leaba-a-bàis, agus b’e

[TD 52]

foclan sailm gan leughadh an rud mu dheireadh ris an d’éisd i san t-saoghal.

’S minig a thachair e ’s sinn nar cloinn, a muigh air Sàbaid samhraidh, gun cuireamaid a thaobh gach uallach mór a bh’air ar n-aire, gu bhith toirt cluas ealamh do’n t-seinn a dh’éireadh gu làn air an oiteig, a’ tighinn a nuas an Gleann o’n lag far an robh mór-shluagh cruinn, is Comanachadh ann. Bu ghann a chluinneamaid fear-togail-an-fhuinn, ach b’ann da-rìreabh gun euradh a lean an sluagh e, le gliong air “Torwood,” no “Stornoway,” no “Martyrdom” fhéin; agus thogamaid am fonn, gu falbhadh e bhuainn dhan àileadh. Bhiodh bòrd le tubhailt gheal air bialabh bocsa-nam-Ministearan, a dh’ionnsaigh an tigeadh gu diùid na h-ionraic—duine-ma-seach—aireamh glé bheag de na bha làthair. Aig a’ bhòrd dheanadh fear de na Ministearan eilthireach searmon mór—a dh’aindeoin na thuirt am fear a labhair fad uair gu leth anns a’ chùbaid; ach shuidh an sluagh gu stòlda, agus mhaireadh an Comanachadh fada an latha, le searmon fad eile san fheasgar—ach carson a bhiodh cabhag orra, ’s gun Comanachadh ann ach uair sa bhliadhna!

Dh’éisd iad uile gu foighidneach fuireachair ris na Ministearan so, a bha “air a’ Chomanachadh,” á sgìrean eile, dithisd—no uairean triùir—dhiubh, agus nuair a sgaoileadh an sluagh mu dheireadh, bhiodh deasbud ìnntinneach anns na tighean air puingean-teagaisg is modhan-labhairt nan coigreach—bha ’m fear ud “sgairteil,” no ’m fear so “domhainn,” no fear eile “brèagha,” no “car anfhann,” no eadhon “bochd”; “searmonaiche sgoinneil,” theireadh m’athair aig ám a’ “Chomanachaidh againn fhìn,” ’s e air a bhith ’g

[TD 53]

éisdeachd Leódhasach fileanta air choireigin san Eaglais Shaor. (B’e Leódhasaich a bha daonnan aig comanachadh na h-Eaglais Shaoire). Chòrd an rud air an tug e fhéin “an delivery” ri m’athair ciatach math; b’e sud am fonn, a “Hwyl” Cuimreach, a bhiodh aig móran mhinistearan an uair ud, agus aig an robh cuid dhiubh fìor ealanta.

Bliadhnachan móra ás deigh sud, ’s an cogadh seachad, thug mi fhìn spòrs do chompanaich àraidh, a’ deanamh an “delivery” ud—rud a nochd a’ bhuaidh a bh’aig sud air ìnntinn balaich, cho math ri ìnntinn an athar. Gu dearbha, is minig a shearmonaich mi dha na caoraich ’s na cruachan-mònadh air “Mullach-na-Beinne,” a’ cur fuinn sgoinneil air ceann-teagaisg mar a bha:—“Thainig Bana-rìghinn na h-Aird-a-deas, eadhon Bana-righinn Shéba, a dh’éisdeachd gliocas Sholaimh ach Feuch . . .”, ’s mar sin air adhart; chan eil colas sam bith gun d’rinn mi iompachadh air caoraich no air co-oileinich an Dunéideann. Chuala mi ’n ceann-teagaisg ud an toiseach air feasgar Comanachaidh san eaglais gheal air a’ chnoc—“eaglais nan Seceders”—aig Ministear á Portrìgh, a shearmonaich san t-seann nòs. Tha cuimhne mhath agam mar a dh’éisd mi ris le sùilean deàlrach, air an fheasgar fhliuch Shàbaid ud o chionn fada, an eaglais làn, ’s an guth a’ falbh ’s a’ tighinn anns a’ chùbaid, ag éirigh ’s a’ tuiteam, uair ’na sheinn is uair ’na chagair, a’ taisbeanadh ’s ag agairt ’s a’ toirt rabhaidh sòlaimte dhuinn uile a thaobh ar n-anaman sìorraidh, a rithist ’s a rithist ag aithris a’ chìnn-teagaisge air an do chuir e a sheinn shònraichte fhéin, a’ toirt osnaich air na cailleachan is gluasad-cràbhaidh air mnàthan òga.

[TD 54]

Bha am fonn-teagaisg ud aig na seann mhinistearan ’na dhàn-molaidh, gu nàdurra a’ dòrtadh a mach ’na dhuan—no “rhythm”—mar a bha na sailm fhéin, an co-sheirm ri beatha is gluasad a’ chruthachaidh, ann an nàdur, an cainnt, ’s an gnìomhachas—“mith-sgeulan naomha” <eng>(Holy folk-tales),<gai> mar a chuir cuid-eigin e. Bho thùs bha ceòl is ranntachd is dannsadh ’nam pàirt de bheatha ’n duine (ged nach gabhadh Diadhairean Gàidhealach ri sin gu sìorraidh), an cois creidimh is drùidheachd, cur is buain is leigheas, caoidh is sùgradh, breith is bàs. Bha so gu gnèitheil an còrdadh ri riaghailtean bunaideach nàduir fhéin, aimsireil, gintinneil, ìnntinneil, is nèamhaidh.

Bho phort feadaireachd a’ ghille-ruith air an t-sràid, gu oirceasdra làn a chiùil, bho’n damhan-allaidh a’ snìomh a ghréis gu sàr-obair nam fir-ealain, bho na sneaghain a’ triall, gu armailtean teòma, bho’n chailin-sgoile le a cluich-seinn—anns am bheil duan is dannsadh—gu crùnadh rìghrean is modhan-adhlacaidh nam mór-fhear—is, dh’fhaodamaid a ràdh, bho Mhurchadh Beag no Sheonaidh Bàn a’ togail an fhuinn am bocsa-nan-éildearan—seadh, bhuaithesan, gu sgeul-bhìnn an fhir eile anns a’ chùbaid—tha iad uile an co-sheirm ri òran-mór na cruinne ’s nan reul, le bualadh-bhas is togail-chìnn, binneas-ghuth is òrdugh-gluasaid; agus tha iad san òrdugh sin a’ toirt feart air port-ruidhle nan dùilean, le uiseag is cailleach-oidhche, faoileag is ròn, is seòil-mara làitheil nan cuantan.

Gheibh sinn an riochd ud cuideachd anns na sailm fhéin, a bha air an seinn an Israel o shean ann am modh dà-ghuthach—guth a’ freagairt gutha, no còisir a’ freagairt còisir, no aon-ghuth a’ freagairt ioma-ghuth—

[TD 55]

daonnan le innealan-ciùil. Ann an rannaigheachd nan salm, tha trì ceathramh a’ freagairt ceathraimh, no faodaidh leth-rann a bhith freagairt an leth eile, no eadhon a’ chuid mu dheireadh de’n t-salm a bhith ’na fhreagradh do’n a chuid eile; bha mar sin co-labhairt air a cleachdadh mar mhodh-taisbeanaidh is aoraidh san teampull. Agus fhathasd, anns an t-seinn Ghàidhlig, chì sinn am modh dà-ghuthach ud air a chleachdadh ann an dòigh bhig—an coimhthional a’ toirt feairt air fear-togail an fhuinn, ga thogail le an guthan fhéin. Tha da nì a’ tighinn cuideachd, dà sheinn is dà fhonn a’ deanamh le chéile seirm-molaidh na h-eaglaise.

Tha corra inneal-ciùil air an ainmeachadh anns a’ Bhìobull, clàrsaichean is saltairean, nabalan is tiompanan, ciombalan is trompaidean—eadhon ar seann charaide an t-òrgan. Bha adhraidhean is féisdean is triallan-teampuill da-rìreabh mear ceòlmhor aig sluagh a’ Bhìobuille, car air sheòl eile bho Mhurchadh Beag a’ togail an fhuinn sa’ bhocsa, gun inneal-ciùil beag no mór, bìnn no gleadhrach, ri fhaicinn faisg-a-mhìle dha.

Tha òrgain gu leòr air feadh na h-eaglaise air a shon sin—co-dhiùbh sa’ chuid is motha dhi—agus còisirean dian àrd-ghuthach ag éigheach nan laoidh ris an t-saoghal gach Sàbaid de’n bhliadhna—le uiread a dh’eud beag-faireachaidh ’s gum b’fheàrr leam fhìn air uairean Murchadh Beag, ’na bhocsa ’s a leabhar ri shròin; tha na mìltean salm is laoidh is eile air am mort gu fuilteach a chuile Sàbaid air feadh an t-saoghail, is sin tric le feadhainn a tha ’n dùil gur shàr luchd-ciùil iad. Agus chan eil fìor luchd-cluich an òrgain ach air-leth tearc, ged a tha gu leòr a’ suidhe aige ann an iomadh eaglais—agus chan eil dad ann is cruaidhe air fèithean-

[TD 56]

cluaise duine na òrgan air a dhroch chluich—mar e droch phìobaire e! Tha mi ’n dòchas gu robh sluagh a’ Bhìobuille na b’fheàrr na sud; bidh fadal orm uairean glag math Gàidhlig a chluinntinn air “Torwood,” no “Balerma,” no “Martyrdom”—biodh Murchadh Beag no fear sam bith an ceann gnothaich.

Ach saoil an e iarradas fìor a tha ’n sud annam-sa, air Murchadh Beag is “Martyrdom” is gloc-àrd a’ choimhthionail Gàidhlig, no an e th’ann an t-seann aomadh, miann gun tairbhe air a bhith cur “cas an Eden,” gu bhith ag glacadh ’s a’ tarraing air ais m’òige—an rud ud a chuir mi gu bhith a’ snìomh ròlaistean mu “àiteachan” ’s mu “thaibhsean” ’s mu aislingean meallta a dheachdadh annam o thùs, le asdar is tìm is cogadh? Tha ’n seòrsa aisling ud buadhach ann an eachdraidh an duine; tha i domhainn ’na bhith, a’ toirt gineadh do dh’iomadh sgeul àlainn, mu ghàrraidhean coimhlionta ’s mu eileanan taitneach, mu ghlinn àghmhor ’s mu bhailtean òir, mu Phàrrasan glòrmhor ’s mu Nèamh anns na h-àrdaibh, Tìr-nan-Og is Abhalon—tric gu leòr ceangailte ri tùs na beatha, sonas na h-òige.

Agus is air leth iongantach mar a rinn mac-an-duine saothair troimh eachdraidh ri lorg fhaotainn air an staid ionmhuinn ud, agus ri dòigh oibreachadh a mach air co-chomunn a bhith aige ris a’ chumhachd dhìomhair air chùl gach nì, agus fàbhar is deagh-ghean a’ Bhith iongantaich ud a chosnadh. Rinn e ìobradh is sleuchdadh is guidhe, a’ cur air-chois le mór-shaothair teampallan greadhnach is teagasgan diamhair, tosd-fheitheamh is dàin-aslachadh, a’ mealtainn taisbeanaidhean is dùsgaidhean móra, a ghluais e gu gnìomhan iongantach anns gach ceàrn de’n t-saoghal. Bha guth

[TD 57]

m’athar, a’ togail fuinn air “Martyrdom,” a’ ruigheachd ’s ag iarraidh a mach, le sireadh is caol-aslachadh nam manach anns na cian-linntean, agus seirm-àrd nan còisirean—agus Murchadh Beag a’ turraman fo’n chùbaid—gu éisdeachd ’nan dùilean, gu cluas an Tì a bha ag gleidheadh iuchraichean na beatha.

[TD 58]

Bàird is Beanntan

Bha ceò tiugh a’ còmhdach an t-saoghail aig an àirde so, e sìor fhàs dòmhail mar a dhìrich sinn an rathad cas so anns a’ chàr, a’ dol troimh ’n “Kirkton Pass,” a mach os cionn baile Ambleside far an robh sìde soilleir grianach nuair a dh’fhàg sinn fichead mionaid air ais. “Tha tigh-òsda air a’ mhullach,” ars iadsan rinn shìos ud, naidheachd a thug misneachd dhòmhsa co-dhiùbh. Bha sinn a’ sireadh rudan annasach san tìr so, “Duthaich-nan-Loch” an ceann a tuath Shasuinn, roinn-talmhainn a bu mhiadhail uair le bàird is fir-ealain ás gach àird. Bha càraichean eile a’ teàrnadh nar coinneamh, an cuid soluis, a bha laiste anns a’ cheò, a’ tilgeadh cruth taibhseil oirnn uile sa’ chadha so, agus air an t-saoghal àrd so san robh sinn gar griosad suas gu seasgaireachd an tearmuinn ud gu h-àrd, air an robh iomradh ’sa bhad a dh’fhàg sinn, shìos ri taobh Loch Windermere.

Air a’ mhullach bha an ceò fuar aognaidh a’ cur chrithean troimhinn an deigh blàths na gréine shìos air bruachan an Loch—“Winander” aig Wordsworth, far an robh a chuairtean aonar ’s e ’na bhalach, air an do mheòraich e rithisd a’ falbh nam bruach ’s e ’na sheann duine—“Bha balach ann a b’eòl dhuibh uair, a

[TD 59]

chnuic ’s a ghlìnn Winander.” Thainig sinn a mach ás a’ chàr dhan cheò agus gu dearbha bha fìor cholas blàth fialaidh air an tigh-òsda, ’na shuidhe an sud mar dhìdean am meadhon saoghail fuaraidh dùldaidh; chaidh sinn a stigh gun dàil. Anns a’ mhionaid bha e mar gun tug sinn geàrr-leum air ais dhan ochdamh-lìnn-deug, a mach á saoghal dorcha nam beann, ’s á grian òrdha Windermere, a bha nise le chéile cian an tìm ’s an asdar. Bha braghadair teine thall mu’r coinneamh ann an seann fhàrlas cloiche, farsainn fosgailte, air an d’ rinn sinn dìreach, a’ suidhe faisg air a’ garadh ar làmhan. Timcheall air na ballachan cloiche-’s-aoil, bha seann dealbhan de choidseachan-each, iad ’nan stad aig tighean-òsda an sud ’s an so, air rathaidean-móra fada aonaranach nan seann làithean. Bha am mullach ìseal, le sparran tiugha làidir, bho’n robh làmpaichean-ola an crochadh cuartaichte le pìosan de dh’acuinnean each, eich a sheas ar leam, gu foighidneach uair dhe’n t-saoghal a muigh ud, far an robh càraichean an diugh, fhad’s a ghabh an luchd-turais biadh is deoch a stigh an so, thall ud mu’n t-seann bhàr is mu na bùird mun cuairt oirnn; ach gheibheadh na h-eich iad fhéin biadh is deoch, agus greiseag tàimhe is norrag chadail, mus cuirte an gréim a rithisd iad, is taisdeal fada ri dheanamh. Leig sinne oirnn eadarainn cuideachd, gu robh sinn air turas-coidse fada, ’s gum biomaid a’ bòrdadh a’ charbaid aig an dorus a dh’aithghearr, gu bhith a’ deanamh air Dunéideann mu thuath no Lunnainn mu dheas, a’ teàrnadh an toiseach gu Kendal no Penrith—dà ainm-àite, cuimhnichidh sinn, a tha ’nam fianuisean air Ceiltich is Breatannaich o shean.

Nar suidhe san t-seann tigh-stad ud agus an saoghal

[TD 60]

a muigh cho fada air falbh anns a’ cheò, sgairte bhuainn, smaoinich mi rithisd air cho neònach taitneach ’s a tha an tlachd a gheibh duine, a dh’aindeoin iongantasan ar latha fhìn, bho bhith a’ dol air ais an smuaint ’s am bruadair, gu aman is tìmean a shiubhail. A dh’aindeoin othail ri innleachdan lainnreach ar lìnn is dealas nam fasanna ùra, a dh’aindeoin luath’s-siubhail is mór-eòlais de gach gné, bidh mac-an-duine air a thàladh tric gu saoghal a dh’fhalbh, araon an ceòl ’s an eachdraidh, araon an éideadh is modhan-beatha, araon an cainnt ’s an cleachdaidhean, agus tha tighean-àrsaidheachd nam bailtean aig gach ám a’ tarrainn móran dhaoine. Gu dearbha bha iad ann an eachdraidh an t-saoghail, a theagaisg gu dian do mhac-an-duine gum b’ann air a chùlaibh, ás a dheigh, ’s nach b’ann roimhe, air thoiseach air, a bha sonas is ceartas is Pàrras. Anns a’ Bhiobull fhéin tha an Tuiteamas againn, tuiteam an duine bho staid choimhlionta, an tìm a bh’ann, ann an òige an t-saoghail, agus bho Julian-an-Apostate gu Rousseau, bho na Utopianaich anns gach lìnn gu na “Ròlaistich” an ceòl ’s an litreachas—a nuas gu òigridh ar latha fhìn, a tha sgìth de luachan prìseil an t-saoghail so, rinn daoine oidheirp air òige ar sliochd air an talamh a ghlacadh:—

“Ach có a bheir gu beachdaidh dhuinn,
gun teagamh bhith san sgeul
nuair thig dalladh air na sùilean,
dùnadh air a’ bheul,
fios air an tir aneòil ud
’s air rathad rùn ar ceum?

[TD 61]

Mas Tir-nan-Og no Abhalon
am fonn is lainnreach lìth,
mas Pàrrthas naomh na glaine e
gun anuair ann ach sìth,
’s e cliarach seirmeil seunta—
O fèathail e, gun sìon.”

Is iomadh fear a bharrachd air Caimbeul Hay a chuir a’ cheisd ud, agus a thug brìgh is beatha do’n aisling lòghmhoir, an dàin, an ceòl, ’s an dealbh; ann an Gàidhlig fhéin, thug corra-fhear “Sùil air ais,” gu “Làithean a dh’aom,” agus tha ar n-òrain làn den iarradas ud. Bha an saoghal a bh’ann àghmhor do Mhàiri Bhàn ’s i seinn “Nuair bha mi Og,” agus bu bhuidhe le Mac Leòid “An gleann ’san robh mi Og”; agus nach lìonmhor na suiridhichean an iomadh àite a thagair an duanagan fonnmhor ri iomadh maighdinn, gun rachadh iad uile air ais a thìr nam beann, far am biodh gach fear is tè sona gu dìlinn. Chan eil nì ann fhathasd a bheir air ais cho cìnnteach thu gu tìmean a bh’ann, ri port no duanag, a ghlacas uairean gu h-obann thu, ’s d’aire air rudan eile—’s thig beagan cianalais, nach eil ann fhéin mì-thlachd-mhor, a stigh ort, le cruthan is guthan o chian.

Is e an t-iarradas ud ann an nàdur an duine a tha a’ toirt dha tlachd ann an eachdraidh fhéin, ged nach gabh fìor-bhrìgh agus susbaint nan tìmean a dh’fhalbh a ghlacadh—tha iad dìomhair, an dòigh do-rannsaichte. Air cho comasach ’s a dh’fhaodas leabhar no cùnntas air an t-saoghal ás ar déigh a bhith, cha dean e ach pàirt de na bh’ann a chur an céill, ged a dheanadh an t-ùghdair a làn-dhìcheall air a bhith cur sìos gach nì,

[TD 62]

beag is mór, mar is fhios da; gu dearbha aig an dol a mach tha sealladh is beachd is tograidhean an ùghdair fhéin a’ dol an gréim, a’ tigh’nn mar sin gu bhith ’nam pàirt de’n obair a thig bhuaithe.

Bha sinne cuideachd an so, sna badan so, a’ lorg nìthean a bh’ann, ged a tharraing cuideachd maise na tìr so sinn, mar a rinn i tarraing roimhe air feadhainn a rinn ainmeil an dùthaich eireachdail a bha nise mun cuairt oirnn. Dhiùbh sin, b’e Uilleam Wordsworth fhéin a b’ainmeile, ged a bu chomasach cuideachd Coleridge, chan e mhàin mar bhàrd ach mar fheallsanach, mar bhritheamh-sgrìobhaidh, agus—rud nach bu shuaraiche—mar bhruidhniche. “Cha chualas,” arsa Carlyle, a fhuair searmonan móra bhuaithe, “cha chualas a leithid a bhruidheann riamh!”

Ruith a’ bhruidheann ud mar dhealan-siùbhlach air gach taobh, biodh iad ’nan suidhe a stigh, no ag coiseachd a muigh, aig biadh no aig obair, a latha ’s a dh’oidhche, air creideamh is feallsanachd is litreachas, air ceòl is peantadh is rannaigheachd, air cogadh is sìth is beatha ’s bàs—agus air iomadh ceist mhór eile, a smuaint ’s a bheachdan a’ leum ’s a’ lasadh, a’ laighe ’s ag éirigh, ag cur solus ùr annasach air gach rud air an do bhuail e. Chaidh móran de na beachdan ’s na seallaidhean sin a leudachadh leis, ’na leabhar iomraideach “Biographia Literaria,” air an robh iomadh oileanach-Bheurla eòlach agus a bhios fhathasd buadhach, tha mi ’n dùil, anns na tallachan-foghluim. Cuideachd, chuir e fhéin is Wordsworth a mach na “Lyrical Ballads,” anns an deach sadadh math de dh’fheallsanachd Choleridge—a thug e ás a’ Ghearmailt—agus modhan-cainnte ùr ris an robh Wordsworth a’ strì aig an ám

[TD 63]

’na bhàrdachd, a’ dol air ais gu Milton is Spenser air son saorsa-rannaigheachd is sìmplidheachd.

Ann an Sasuinn b’e Coleridge soisgealach eudmhor na feallsanachd Ghearmailtich, a’ mìneachadh gu buadhmhor an <eng>“Trancendental Idealism”<gai> aig Schelling—<eng>“Trancendental Moonshine!”<gai> arsa Carlyle uair, ’s e ar leam car sgìth de thaomadh-bheachdan an fhir eile air teagasg ròlaisteach nan Abstol Gearmailteach—a bha am beachd Choleridge a’ dol a chruthachadh nèamh is talamh ùr gun dàil. B’e Wordsworth, ’na bhàrdachd, Ard-Shagart a’ chompanais-uaignich ri cumhachdan Nàduir, na càilean de’n d’rinn Rousseau clach-stéidh a theagaisg, an t-iarradas ud air aonachd is sonas ar n-òige, a dh’ainmich mi, agus a thainig am follais an atharrachadh-chruthan a nuas troimh eachdraidh; anns an dàn “Intimations of Immortality in Early Childhood,” las Wordsworth suas na fairichidhean sin le a shealladh sònraichte fhéin.

Anns a’ bhad so de’n dùthaich bha na bàird ’s na fir-ealain sona, agus cha b’iongnadh e; tha rudeigin dìomhair, falaichte, mun tìr so, le a beanntan ceòthar binneineach, agus na lochan—feadhainn dhiùbh glé mhór—aig an cosan, agus tha an t-adhar agus soilleireachd an uisge a’ toirt colas sèimh ciùin do’n àileadh, a’ cur socaireachd is sìth san ìnntinn. Dh’fhairich mise mi fhìn cuideachd aig-an-tigh an so, oir tha beanntan na Tìr so glé cholach ris a’ Chuilthionn an cruth ’s an dealbh—gu dearbha tha iad fhéin agus an Cuilthionn càirdeach da chéile; b’ann mu’n aon ám ann am beatha ar saoghal a chaidh an cruth so a chur orra, ann an aon de na brùchdaidhean móra a bhrist a mach air an talamh ceudan de mhuillionan bliadhna air ais. Tha

[TD 64]

iad biorach binneanach a chionn ’g gu bheil iad nas òige na beanntan eile a tha cruinn car ìosal ’nan cruth, le bhith air am bleith maol le tìm is siantan is aoisean-deighe—bunan bheanntan a bha iad fhéin uair cho àrd biorach ris na beanntan Alpach is Himalaya.

“Gu fortanach,” arsa cuideigin, “Tha sinne beò an aon de dh’aoisean sàmhach an t-saoghail,” a’ cuimhneachadh dhuinn gur iomadh troimh-a-chéile gàbhaidh a ghabh àite air uachdar ’s am broinn na talmhainn, nuair a bha i fhathasd òg ceannairceach, a’ togail uimpe, le gleadhraich is buaireas thar-tuigse, sreathan is meallan is tòrran àrda, gan tilgeadh le bocaidhean borrganta dha na speuran, a’ tilleadh a rithisd ’s a rithisd le sithidhean mìllteach lasrach, ás deigh tàmh mhìltean-thar-mìltean bliadhna, gu bhith gan réiteach ’s gam bristeadh ’s gan òrdachadh ás ùr an cruthan tur-atharraichte; agus cha robh fathann no iomradh—agus cha bhitheadh air son tìm gun tomhas—air a’ chreutair ud o’n do ghineadh a’ chraobh air am fàsadh mu dheireadh thall, an deigh iomadh deuchainn is dearbhadh gun chuimse, bith a nìtear a mach mar chiad-shìnnsear mhic-an-duine.

Ach an latha ud, nuair a theàrnaich sinn air ais sìos gu bruachan “Winander,” thainig sinn a mach ás a’ cheò dhan ghréin bhlàth ’s gu seinn nan eun. Cha robh colas an so gun do ghluais an talamh riamh, no gun do chairich na beanntan, ’s iad air an sgeadachadh grinn le glinn is réidhlein is le gàrraidhean-cloiche brèagha, a’ dol dìreach a mach gu bàrran a’ mhonaidh—rud a tha toirt snuadh taitneach sònraichte do dh’aghaidh na talmhainn. Rinn sinn air “Rydal Mount” is Grasmere is àitean eile mar sin, far an do shiubhail uair, cas-cheum nam bàrd.

[TD 65]

Sgaoileadh nan Sgiath

An deigh dhomh’n sgoil fhàgail—rud a chuir aig an ám gu othail mhór mi—chuir mi seachad bliadhnachan fàis is tigh’nn-gu-ìre anns a’ Ghleann, iomadh latha fada grianach is iomadh latha dorcha fliuch—tuil san abhainn ’s “an cladh ’na eilein”—agus oidhcheanan móra geamhraidh, oidhcheannan leughaidh aig an teine agus céilidh leis na balaich, oir bha daoine gu leòr sa’ ghleann fhathasd. Chruinnich sinn tric aig Stòr-a-ghlinne, no aig bùtha Nèill le spòrs is òrain, is uairean port air a’ phìob. Fhad’s a rinn sinn a mach co-dhiùbh, cha robh sud ’na eu-ceart mairbhteach an sùilean nan daoine beannaichte—bha ’m pailteas dhiùbhsan sa’ ghleann againne—b’e sin mur a bristeamaid an t-Sàbaid le “òran dìomhain”; nan deanamaid sud bhiodhmaid nar ceann-teagaisg ’s nar rabhadh eagalaich san eaglais gheal ud shìos—“An Sinagog,” mar a bh’aig m’athair oirre—air chor ’s gum bu ghlice dhuinn sgapadh roimh mheadhon-oidhche air oidhche Shathuirne. A réir colais cha robh ceòl no òran ’na pheacadh mór—gu’n robh sinn am broinn tighe leotha, agus mar sin chaidh oidhirp air talla fhaotainn an Gleanndail an deigh a’ chogaidh, gu tur mu làr; chaidh ar deanamh nar ceann-teagaisg uabhasach, mar chlann an dorchadais, creutairean air leth aingidh an uchd Israeil, a’ tarraing oirnn corruich an Teampuill.

[TD 66]

Is e rud iongantach a th’ann san t-saoghal sam bheil sinn beò, is eòlas a’ dol-a-meud, gu bheil an seòrsa “diadhachd” ud—a tha ag àicheadh fìor-dhiadhachd, buadhmhor an àiteachan anns na h-eileanan fhathasd; shaoileadh tu gun cuireadh eòlas ceart air a’ Bhìoball fhéin an ruaig air, eòlas a tha soirbh gu leòr fhaotainn nar latha. Ach an sùilean cuid de mhinistearan ’s de bhuidhnean Gàidhealach fhathasd—feadhainn a ghabhas orra bhith foghluimte!—is e fàidhean feallta a th’anns gach sgoilear Bìobaille, a’ deanamh tàire is masladh air “Focal Dhé.” Do na searmonaichean ud, tha an talamh còmhnard, mar ùrlar, is nèamh air machair os cionn nan reul, far am bheil Bodach-an-Adhair air a chathair agus na h-ainglean ag itealaich mun cuairt da; tha an Taghadh gun mheang, neoghluasadach, agus cha dean aon mhaitheas a dh’fhaodas a bhith agad fhéin, ionmholta ’s gum bi e, ni air bith dhuit—’sann a ni e cron ort—mur eil t’ainm anns an Leabhar, “bho’n a leigeadh bunaitean an domhain.”

Chan e gu ruig sinn a leas cudthrom mór a chur air modhan-cràbhaidh ionadail mar sud; is e ’n rud is miosa gun cuir an sluagh suas leis an t-suidheachadh, agus gu bheil an ìnntinnean tric air an cumail dùinte dorcha le teagasg cumhang na cùbaide, anns nach eil am fathann is lugha air nàdur is beartas a’ Bhìobaille, mar thigh-tasgaidh a tha làn de bheatha is inntinn an t-seann t-saoghail. An àite a bhith sealltainn do’n daoine rudeigin de’n bheartas ud—’s e sin ma tha a’ chriomag is lugha aca fhéin dheth—chosg luchd-teagaisg an tìm ann an “ròpan shearmonan” (mar a chuir m’athair e) a’ deanamh peacaidh de nithean a bha troimh na linntean ’nam meadhon-soillseachaidh is ionnsachaidh;

[TD 67]

bha an t-Sàbaid marbh, ’na h-iodhal-aoraidh, air an robh ceòl is cluich is leughadh—eadhon gluasad nàdurra—uile toirmsgte; b’e faoineas is dìomhanas a bh’ann an iomadh rud a tha nàdurrach dhuinn mar chreutairean beò le buadhan cuirp is ìnntinne.

Aig an aon ám, bha—agus tha fhathasd—peacaidhean móra an t-saoghail, mar a tha fòirneart is tàire is “sgreamhalachd luchd-a-mhaoin,” sgrios is àicheadh-ceartais an ionadan àrda, uile air am putadh á sealladh—ma mhothaichear idir dhaibh; tha iad, tha mi ’n dùil, ’nam pàirt dhligheach gu leòr de chrannchuir an duine ’s de oibribh a’ Chruthadair—agus rud eile tha daoine cumhachdach, urrachan-móra na tìr, a tha airidh air gach spéis is onair, tric air ceann nan cùisean ud; ’s fheudar gu bheil iadsan san Taghadh cuideachd, leis an Teaghlach Rìoghail is a’ Phàrtaidh Thòraidh—’s e sin mur a h-e Pàpanaich a th’ annta, rud a bheir sgrios obann orra aig Latha mór a’ Bhreitheanais—Latha an Taghaidh—no ’s dòcha latha sam bith a dh’aithghearr, nuair theid an tilgeadh uile do dh’ Iutharna.

Co-dhiùbh, dh’fhàg mise an sgoil aig aois nan ceithir-deug, gun dad ’nam ìnntinn a thaobh na beatha so ach falbh uaireigin ás an eilein a mach dhan t-saoghal—ge bith dé a bha mi dol a dheanamh ann; thigeadh sin am follais dhomh an ceann beagan bhliadhnachan. Gun teagamh bhiodh tìde gu leòr agam a nise air son leughaidh—agus “staodaigeadh” mar a theireadh m’athair—agus air son bruadair-latha mór mu bhàtaichean-smùid sa’ Chuan Sgìth, air thaisdeal gu <eng>“distant Ophir”<gai> is <eng>“Sunny Palestine,”<gai> Bhalparaiso is Genoa is Montreal—”saoghal de dh’àiteachan.” Bha aon rud air a chàradh teann ’nam ìnntinn co-dhiùbh—

[TD 68]

cha robh mi dol a dh’fhuireach an so fad mo bheatha, no fad mhóran bhliadhnachan; cha robh nì ann dhomh. Bha gun teagamh a’ chroit an sud, agus bho’n a bu mhise a bu shine de’n teaghlach, dh’fhaodainn fuireach, ’s a bhith ’nam Chroitear, a’ gabhail obair eile uairean, mar a rinn feadhainn san àite, aig aman àraidh de’n bhliadhna, gus beò-shlaint cheart a dheanamh. Bha corra-fhear a dh’fhalbhadh ás a’ Ghleann gu deas a chuile samhradh a dh’obair air togail-thighean no rathaidean-móra, no obair-an-dealain, no a sheòladh air “bàtaichean-luatha” air Abhainn Chluaidh, a’ tilleadh “aig deireadh an t-seusoin,” le pacan notaichean mu choinneamh dùmhlachd geamhraidh is togail teaghlaich.

Ach b’i ’n fhìrinn nach b’urrainn dhòmhsa sud a dheanamh; riamh bho bha mi glé òg chuir e iongnadh orm mar a bha cuid riaraichte, a bhith cur suas le beatha chumhang anns a’ ghleann, an ceann beathach no dhà spréidh is bìdeag fearainn, bliadhna a deigh bliadhna, gun mhiann ùrachaidh no gluasaid ás an t-seann t-slighe. B’e ’n rud, gu robh mise làn aislingean faondrach ròlaisteach, measgaichte le fadal gus bristeadh air falbh o shaoghal beag farmadach nan eaglaisean, ’s bho Fharasachd nan daoine beannaichte (air an cumail “teth” leis na ministearan), agus bho leibideachd rùin is seallaidh a measg dhaoine: cha b’e idir gu robh mi mór no àrd an tuigse, ach gun do chuir gnothaichean mar a bha iad iongnadh orm—agus uairean dorran.

Ged a b’ann mar sin a bha, cha do chuir e dragh mór ormsa, agus bu luath a shiubhail na bliadhnachan ud, ’s mi fàs gu fearalas anns a’ ghleann, an-fhoiseil uairean air son “an saoghal ionnsachadh,” a’ meòrachadh ’s a’ leughadh ’s a’ dol air chuairtean aonar a mach a

[TD 69]

monadh—’s e sin, an uair nach robh mi ’n ceann nan “caran oibreach” a bha daonnan ri làimh. Air oidhcheannan geamhraidh, nuair nach robh mi leis na balaich aig an dàil-choinnimh, aig ám nan sgeul ’s nan òran, shuidh mi le càch a stigh, ag cluich chlàir Gàidhlig air a’ ghramafon, mo mhàthair ag éisdeachd ciùin ri seinneadairean móra an latha, agus m’athair, mar Bhritheamh aig Mòd, a’ toirt breith, na dhòigh annasaich fhéin, air oidhirpean gach fear-seinn, eadar na clàir.

Thigeadh gun fhàillinn ám an treabhaidh is cur-an-t-sìl mun cuairt agus “latha cur a’ bhuntàta,” latha mór, a bheireadh tòrr de mhuinntir an àite cruinn air an achadh—mar bu trice “shìos anns a’ Bhuaile”—agus m’athair an ceann gnothaich aig a’ chrann, anns an robh—an latha ud co-dhiùbh!—paidhir each; tha buntàta gach bliadhna san aon phìos talmhainn fhathasd. Aig aman eile thigeadh ceò samhraidh ag èalaidh a stigh oirnn thar na mara, a’ lionadh a’ ghlinne agus a’ falach a’ Bhioda Mhóir is Healabhal, a’ cur “dùdach na h-Eisde” gu bhith a’ bùraich, a’ leigeil dà nuallan a mach ás a’ cheò gach dha-na-thrì mhionaidean, a mac-talla a’ ruith mar ghunna-mór a’ losgadh fad-as, air creagan nan cladach; mus bàsaicheadh a mac-talla air falbh, thigeadh dùdach bàta a stigh on chuan ga fhreagairt mar chreutair òg a’ toirt feart air a mhàthair.

Mar a thachras gu nàdurra, tha ceò nam bliadhnachan air móran de na rudan a bh’ann a chur fo bhrat-sgàile na dì-chuimhne, agus ged is deònach a bhith deanamh gréim orra, ’sann glé aindeònach a nochdas iad an cruthan a mach ás an dorchadas. A measg gach rud annasach a bh’aig na Greugaich o shean, bha innleachd aca air son a bhith a’ gleidheadh rudan sa’ chuimhne;

[TD 70]

bha “ealain-cuimhne” aca, de’n d’rinn iad móran feum. Thainig eòlas air an innleachd sin a nuas troimh’n Ròimh agus na Lìnntean Meadhonach, gu bhith ’na pàirt de’n Renaissance. Chan eil, gun teagamh iarraidh mór air ball-meamhair mar sud nar latha-ne, ach tuigidh sinn cho feumail ’s a dh’fhaodadh e bhith, gu h-àraidh do dhuine a dh’iarradh a bhith deanamh gréim air criomagan de a bheatha, a mach á ceò marbhtach nan tìmean. B’ann le ìomhaighean san inntinn a dh’obraich luchd na h-ealain ud, gam beantainn san inntinn ri nithean faicsinneach, mar a bha Togalaichean, no ballan-cuirp, no dealbhan iomraideach. Bheireadh iad an cuid ìomhaighean á litreachas no feallsanachd no diadhachd, gan ceangal ’nan inntinnean ri rudan air an robh iad eòlach san t-saoghal, eadhon ri daoine a b’aithne dhaibh, no ri pearsachan an eachdraidh. ’S aithne dhuinn mar a chumas sinn cuimhne air nithean a chuirear an rannan; ach bha dòighean-meamhrachaidh an t-seann t-saoghail deacair, iomadh-lùbach ’nan cleachdadh.

Tha rudan ann, air a shon sin, nach fhàg do chuimhne ás a deigh—mar do chiad fhalbh á gleann do bhreith is d’àrach. Dh’fhalbh mise an toiseach air madainn fhoghair sa’ bhliadhna 1935, air “bus Ghleanndail” gu cidhe Phortrìghe, a’ dol an sin air bòrd a’ bhàta gu Mallaig ’s mi dol a dheanamh air Lunnainn, is ùr-oideas fearail an R.A.F. Cha ruig mi leas a radha gu robh iongnaidhean ri ’m faicinn, le balach nach do chuir cas thar an Eilein riamh; chan e gu robh na h-iongnaidhean mór, ged a b’annasach gu leòr dhomhsa iad—trèn is bailtean is sluagh is iorghaill—annasan gach fear is té a dh’fhalbh an toiseach, ás an dùthaich riamh.

[TD 71]

Chaidh mise ma tha air bòrd trèn Lunnainn aig a’ Ghearasdan, le dithisd bhalach ás an Aodann Bhàn, de Chlann ’ic Fàrlain, a bha eòlach gu leòr air an t-slighe so, gu baile-mór a’ chinne-deas. Chaidh sinn sìos troimh’n oidhche, seachad air a’ Chrianlàraich is Baile-Eilidh, agus air Grianaig is Port-Ghlaschu, laiste suas mar fhalaisg sgaoiltich air taobh thall Chluaidh, a’ ruigheachd Lunnainn tràth sa’ mhadainn, aig ionad-thrèn Crois-an-Righ; ás a sin bha agamsa ri mi fhìn a nochdadh aig Adastral House (Tigh-ruigheachd-nan-Reul!) do dh’oifigearan is uachdarain o shaoghal eile, anns am biodh àite an-shocair agam le iomadh seòrsa coimeata o so a mach. Ghabh an luchd-riaghlaidh buadhmhor so “cumhachd-beatha’s bàis” thairis orm, corp is ìnntinn is anam, ann am Feachd-Rìoghail an Adhair, mar a thionndaidh e mach, air son dusan bliadhna de mo bheatha. Bha e mar ìmpidh orrasan “duine a dheanamh” dhìom, no mar a chuirinn an diugh e, creutair séimh iriosal, umhail do gach iomluas is boile a dh’fhaodadh tigh’nn o gach ùmaidh aig an robh gràinean ùghdarrais; ach mar a chuir Bàrd mór na Beurla e, “Bidh a latha fhéin aig gach cù,” agus dh’ionnsaich mise móran mu nàdair an duine.

[TD 72]

An Saoghal Thall

Mun ám an robh mo sheachd bliadhna ceangail ris an R.A.F. suas, bha’n saoghal ’na theine le cogadh, agus an àite a bhith a dol mu sgaoil an 1942 ’sann a fhuaireadh mi air bòrd a’ bhàta “Dominion Monarch,” le ciadan eile, a’ seòladh a nùll dha na h-Innsean. Bha sinn seachdain no dhà air bòrd mus tainig e mach ceart (ged a bha barail mhath againn air), gum b’e na h-Innsean air ceann-uidhe; b’e sud roinn dhe’n t-saoghal air nach robh aig an ám ud mòran eòlais agamsa, a mach o’n a’ bheagan a leugh mi ’n sud ’s an so mu na Creideamhan móra Hindu is Moslem—agus, gun teagamh, mu Ghandi fhéin.

Nuair a bha mi ’nam bhalach beag aig a’ chrodh, a’ leughadh mu dhòighean-beatha iongantach an tìrean céin, bha dòchas uairean air mo shiubhal gun seòlainn ’nam dhuine eagnaidh saoghalta gam faicinn. Ach cha tàinig e riamh a stigh ’nam aislingean-maotha gum bithinn uaireigin a’ seòladh le arm-cogaidh gu strì ri cinneach eile, air taobh thall an t-saoghail, gun fhios an tillinn beò; is iomadh rud mór a bha ri tachairt nach d’fhuair àite ann an bruadair-latha a’ bhalaich—cogadh air aon dhiubh.

Chan eil nì ann a tha cho math air sgapadh is measgachadh dhaoine ri cogaidhean, a tha air a bhith ’nam pàirt mhór de bheatha an duine an eachdraidh an t-saoghail. Gu dearbha, bha, agus tha, feadhainn ann

[TD 73]

a tha teagasg gu bheil cogadh do-sheachanta; “cluinnidh sibh cogaidhean is tuairisgeul chogaidhean,” ars am Fear-Saoraidh, agus chunnaic fear-sheallaidh an Taisbeanaidh “cogadh air nèamh,” le Mìcheal ’s a chuid ainglean, an aghaidh an dràgoin. “Is e cogadh athair gach nì,” arsa Heracleitus, agus tha am fear-eachdraidh mór Toynbee nar latha fhìn, a’ taisbeanadh ’na leabhar <eng>“A Study of History,”<gai> mar a dh’oibrich an rud sònraichte a lorg e ann an eachdraidh, air an tug e “Dùlan is Freagairt” <eng>(Challenge and Response)<gai> gu bhith a’ cur beatha agus spionnaidh anns gach Sìobhaltachd <eng>(Civilization)<gai> air a bheil e toirt cùnntas; nochd e ’na shaothair freumhan-beatha iomadh Sìobhaltachd, sean is ùr, ged nach eil e idir a’ teagasg nach gabh cogaidhean a sheachnadh.

Nuair a sheallas mi air ais gu ám a’ chogaidh, agus gu mo chuairt-airm sna h-Innsean, saoilidh mi gur e th’ann aisling, no gnè trom-laighe, a thadhail orm uair ’s mi ann am fiabhras; gu cìnnteach, b’ann mar aisling a bha gach latha aig an ám, agus bha iadsan uile a bha leam ’nam pàirt mhóir di. B’ann bliadhnachan ás deigh sud a leugh mi Kafka, an sgrìobhaiche iongantach a dh’fhàg ás a dheigh an dà nobhal “An Caisteal,” agus “A Chùirt” <eng>(The Trial),<gai> sgeulan drùidheil, samhlachail, aislingean roimh-òrdaichte, dealbhan-cluiche a chinne-daoin, anns a bheil pàirt ri chluich aig gach feear is té, pàirtean a thaghadh dhaibh o thùs. Air dhòigh mar sin thaghadh ar pàirtean dhuinne thall an sud, agus gach latha boillsgeach bruicheil, dh’iadh na sgaothan faileasach iorghailleach timcheall oirnn, san ruidhle shìorraidh, agus mar aisling eile, a bh’ann o chian, bha a’ bheatha a dh’fhàg sinn, air taobh thall a’ chuain.

[TD 74]

A’ sruthadh o na fairichidhean sin a bh’ann, agus a th’ann tric fhathasd—a tha gu dearbha a’ sìor-fhàs nar latha fhìn—brùchdaidh e aig aman a stigh air an inntinn mar dhroch-shealladh nach eil an cinne-daoin ach mar sgaoth thapaidh shneaghain, a’ dall-ruith an sud ’s an so, a’ lìonadh tiotain mionaideach de thìm le an saothair fhaoin fhiabhrasaich gun stàth; agus leis gach bliadhna tìm tha an sgaoth a’ sìor fhàs lìonmhor, rud a tha gun tàmh a’ meudachadh cabhaig air an t-sruth. Tha an seòrsa beatha a th’ann nar latha a’ tarraing ùmhlachd cho neo-ìnntinneach, beag-tuigseach, dall, ás a buill, ’s gu bheil iad mar phearsachan-bàithte ann am mór-shruth gleadhrach an t-saoghail; agus is e ’n gnothach smaointeanach nach bi iad beò gun an dearbh ghleadhraich ud—air eagal gun tig beachd no smuaint thuca, tha mi ’n dùil. Tha an Soisgeal a rèir Science ag innseadh dhuinn gu bheil “beatha” san atom, gach mion-phàirt di “saor,” fo a riaghailtean fhéin, a tha co-ionnan ris na laghan a tha a’ stiùradh na beatha daonnda; agus gu bheil laghan an domhain agus na cruinne-cé air an aon t-seòl. Air an làimh eile a dh’aindeoin sin, tha pearsantachd is neo-eiseamaileachd beò, agus tha daoine ann a tha a’ cur cheistean agus a’ cur teagamh an luachan prìseil ar saoghal—eadhon ullamh gu bhith a’ fulang air son am beachdan, mur a còrd na beachdan sin ris an teagasg “cheart”; fhad’s a bhios an leithidean sin ann bidh dòchas ann.

A’ sealltainn sìos bho bhòrd-àrd a’ bhàta aig cidhe Bhombay, bheir an dealbh a bhios fo do shùilean smuaintean mar sin thugad—an troimh-a-chéile thur-lìonmhor a tha a’ sgaothadh thairis na talmhainn, le fuaim is éigheach is truaighe is euslaint—mar thom-

[TD 75]

shneaghain uabhasaich troimh mhaicroscop; cuideachd, mar ghluasad neo-ìnntinneach na beatha so gun fhaireachadh, gun bhuadhan, no mar dhealbh-chluich no sgeul. An àite a bhith a’ coimhead sìos o làr-uachdrach an t-soithich air cidhean-puirt Bhombay, nan robh mi air a bhith ’nam dhia anns na h-àirdibh, a’ sgrùdadh seo troimh ghlainne, bha mi air a bhith mar shaidheantach ’na rùm-rannsachaidh, ’s a ghlainne ri shùil.

Mar dhealbh-chluich thuirt mi, no mar sgeul; agus nach furasda a bhith a’ meas eachdraidh uile mar sgeul, no mar dhràma mór bruailleanach anns a bheil àbhachd is caoidh, creach is mór-chuis, maitheas is donas, dòchas is truaighe, air am maistreadh suas le iomadh nì eile, dràma a tha ga shìor-aithris fhéin gu sìorruidh air a’ mhion-bhall chruinn so, ag iadhadh coingeis anns na nèamhan? Agus nach lìonmhor sgeul is dràma eile a tha fillte sa’ chluich-mhór so, sean is ùr, anns gach sliochd is dùthaich is treubh is teaghlach—anns gach aon duine? Am bheil bun no bàrr aig an iorghaill so, no an e sgliùrach gun toinisg a tha sa’ bheatha so, a rannaghail ’s a gusgal mar thàcharan gun tùr, air sheachran an astar ’s an tìm. Is sin ceist a chuireadh, iomadh uair.

A rithist, có a thòimhseas, no chuireas an cùnntas sgiobalta, sgeul na h-Innsean fhéin? ’Sann is colaiche dhuinne e ri mith-sgeul, no ri sgeulan-sìthe nan cinneach, làn mhìorbhuilean mu dhiathan is bhan-diathan, ’s mu dhiabhail an iomadh cruth. Chan iongnadh idir e gun do chuir Shakespeare feum mór air eachdraidh ’na shàr-dhràma fhéin; bha “pearsachan” is cruthan am pailteas ri làimh ann le am pàirtean deasaichte. Ann an sgeul na h-Innsean tha mar an sgeulan phobuill eile,

[TD 76]

slòigh san tùs air ghluasad, daoine Aryan is Dravidian, Hindu is Buddach, le an leabhraichean naomha ’s an diathan—na leabhraichean Veda, anns an bheil na dàin mhóra, an Ràmayana agus am Màhàbharata, agus na diathan Vishnu is Indra, Shiva is Agni; ’nam measg bha dia air an robh Mitra—seanair tha mi ’n dùil, do Mhithra an Ròmanach.

Mìltean bliadhna air ais air feadh choilltean is phàircean Asia ’s na h-Eòrpa, bha treubhan a’ siubhal a bha bàn gorm-shuileach ’nan colas, gach treubh a’ bruidhinn cànain-ionadail sònraichte, teangan a bha ’nam meuran den aon chainnt agus a bha cho càirdeach da chéile ’s gun tuigeadh gach treubh a chéile. Cha robh brath aig sluagh eagnaidh Bhàbilon, a bha mu na h-aman ud a’ faotainn laghan o Hammurabi, no aig rìoghachd àrsaidh na h-Eiphit, gu robh a leithid a dhaoine ann; ach bha na treubhan siùbhlach ud—air an tugadh na h-Aryanaich—a’ falbh o àite gu àite le a sagairt ’s am bàird, a’ dol an tìm a ghabhail pàirt nach bu bheag ann an eachdraidh an t-saoghail. Bha aig an ám ud spréidh aca, agus carbadan-dhamh agus dh’oibrich iad ann an umha, agus a rithisd ann an iarunn, a’ faotainn a mach mar a chaidh an ùine seachad, mar a leaghadh iad na meatailtean feumail sin.

B’ann a nuas á beanntan mór an taoibh tuath a thainig na treubhan Aryan o thùs, a’ sgaoileadh air feadh na h-Eòrpa, ’s a’ ruigheachd Bhreatainn, a’ cur fo smachd na daoine a thog na cearcaill-chloiche, agus ag àiteachadh Eirinn mar na Ceiltich. San àird-an-ear, theàrnaich iad fada roimh 1000 R.C. gu machraichean a tuath na h-Innsean, ag ionnsachadh móran bho na daoine ris an do choinnich iad, daoine beaga dorcha ris

[TD 77]

an canar na Dravidianaich; bho na gluasadan-phobuill sin, thainig an t-ainm is aithne dhuinn—“Indo-European.”

Anns na h-Innsean mar sin, tha cànainean is creudan, is modhan-beatha is gnàthsan gu leór, a bhrosnaicheas, ma bheir duine sùil cheart orra, tlachd ann an iongantas gnè-ìnntinne an duine. Cuiridh an saoghal ud, na modhan ’s na dòighean-beatha, na teangan ’s na diathan ’s na creideamhan iongantach—is lìonmhor dia a tha sa’ chreideamh mhór Hindu—na teampuill ’s na modhan-dàimh ’s na dòighean-adhlacaidh—gach annas tur-nodha ris an coinnich thu thall an sud—gu smaoineachadh thu air ceistean bunaiteach na beatha so; gun teagamh cha robh mór-chothrom rannsachaidh againne an cois cogaidh, ach rinn na bhuail cluas is na choinnich sùil drùdhadh air m’inntinn fhìn co-dhiùbh, gam chur gu bruadar fo ghréin lasraich gach latha, a’ dùsgadh fhathasd annam, aislingean-cadail.

Mar is fhios do dh’iomadh fear, tha daonnan gluasad o àite gu àite an cois cogaidh; cha b’fhada gun death ar cur le balgan-adhair a dhìon dhocaichean Chittagong (far am bheil cogadh air bristeadh a mach a rithist an diugh) oir bha na Siapanaich gan slachdadh le bomaichean. As an sin chuireadh suas sinn gu Imphal san tuath, far an robh sin greis air an raoin-adhair, fo urchairean-móra a nàmhaid, a’ càradh a’ mhillidh a bha iad a’ deanamh; dh’fheumte an raon ud a chumail ann an seirbheis. As deigh greis an sin, chaidh sinn air turas-rathaid gu deas, ann an conbhoidh, a’ deanamh air coilltean Bhurma, far an robh an nàmhaid a nise a’ tarraing air ais, a’ teicheadh gu deas agus a’ fàgail mhóran mairbh ás a dheigh.

Bha an grathann a thuinich sinn ann am Burma

[TD 78]

ìnntinneach cuideachd, a dh’aindeoin falbhain an sud ’s an so, an cois cogaidh, o raoin-laighe gu raoin-laighe, a’ toirt taic do ar plèanaichean, corra uair an cor glé dhuilich dhaibhsan, is sligean a’ sianail bho na sliosan coillteach mun cuairt, a’ spreadhadh air an àrainn; bu dhripeil mar sin gach latha, ged a bha ann an dràsda ’s a rithist, greiseag sìthe le cothrom ùrachaidh cuirp is spioraid. Aig na h-aman sin bheirinn fhìn a mach mo Phalgrave, an leabhran taitneach a chaidh leam air gach ceum, san allaban chian, còmhla ri leabhar no dhà eile, a bha, a dh’aindeoin bomairean Siapanach, air an deagh leughadh; tha iad leam fhathasd, companich treuna nan cunnart, àrdaichte o chionn fada gu inbhe an onair, os cionn gach leabhar-diadhachd tomadach drionganach dust-thioram, a tha daonnan cho ionmhainn le luchd-na-cùbaide, agus a sguab mi mach ás an rathad, bliadhnachan air ais. Tha barrachd taisbeanaidh mu thìm ’s mu shìorraidheachd—dhòmhsa co-dhiùbh!—ann an leabhar beag mar sud na tha ’sna leabhraichean-diadhachd air fad, air cho urramach ’s a dh’fhaodas iad a bhith, an sealladh cuid a dhaoine.

Ann am Burma bha sinn an dùthaich Bhuddhach, agus chìtheadh tu stìopaill nan teampuill ag èirigh an sud ’s an so os cionn nan coilltean. ’Nam broinn bha na sagairt, agus ciadan de dh’ìomhaighean beaga de’n Bhuddha, air an càradh anns gach oisein agus cùil le luchd-leanmhainn Ghotàma fhéin—Gotàma Buddha, a stéidhich an creideamh mór so ann an ceann-a-tuath na h-Innsean, mu’n bhliadhna 600 R.C.; is e mar sin creideamh Innseanach a tha ’n so cuideachd ged a ghabh e barrachd gréim an dùthchannan eile, san àird ud de’n t-saoghal.

[TD 79]

Chuir an saoghal ud thall, agus cuilbheartan cogaidh ’nam cheann cho ioma-mhodhach làn ’s a tha a’ bheatha so, eadhon air a’ phlànaid bhig so againn fhìn, agus chuir mi romham an sud an tìm a theich orm a ghlacadh agus an saoghal so ionnsachadh; air son obair cheart a dheanamh dhen chùis (thuirt mi rium fhìn) thogainn cùrsa air an oilthigh ás deigh a’ chogaidh, a dh’aindeoin cion-sgoile, agus ge bith dé cho fada ’s a bheirinn air. Le sin ’nam inntinn, leugh mi gach rud math a thainig ’nam rathad, nuair a bha—mar a bha aig aman—leabhraichean ri ’n ruigheachd; rud eile—thainig e stigh orm a rithisd, gu suthainn, cho beag, cumhang ’s a bha na teagasgan diadhaidh is eile, a bha cho cumhachdach, neo-ghluasadach, sa’ ghleann san do thogadh mi.

Bha ceòl thall an sud, cho math ri leughadh—gu h-àraidh anns an h-Innsean mus deachaidh sinn air thaisdeal a choilltean Bhurma; bha fear sa’ chuideachd a chluich clàir dhuinn air a’ ghramafon, a chaidh leis anns gach ceàrn, a’ mìneachadh dhuinn a’ chiùil. Bha e roimhn’ chogadh ’na fhear-teagaisg ciùil, agus fhuair mise co-dhiùbh, beagan eòlais, agus—rud a b’fheàrr—mór-mheas, air oibribh nan sàr-fhear, bhon a’ bheagan teagaisg a fhuair e cothrom air a dheanamh, am meadhon riastraidh cogaidh; chur e annam tuigse a dh’éisdeas le mór-thlachd ri ceòl a tha prìseil anns gach lìnn.

Dhòmhsa ma tha, ged a bu tric a bha dorchadas ann, thug an cogadh thall leudachadh inntinne agus earras-smuainte, mu choinneamh an t-saoghail ùir a bha ri tighinn gu ìre, nuair a bhiodh na gunnaichean ’nan tosd.

[TD 80]

Fir-ealain, Manaich, is Ròmanaich

’Nam shuidhe tric an so ’nam rùm, a’ leughadh, ’s a’ meòrachadh air cùisean, éiridh mo shùil ris na dealbhan air na ballachan mu’n cuairt, cruthan is aodainn dhaoine—mi fhìn ’nam measg!—muir is beanntan, adhar domhainn farsaing is craobhan a’ sgaoileadh gheugan carach thairis air. Air a’ bhalla mu’m choinneamh tha dealbh seann duine, ag coimhead a nuas orm leis a’ cheisd ud a bha gu minig ’na shùilean nuair a b’aithne dhomh e san fheòil; ’se sud dealbh Sheòrais nach maireann, athair Màiri mo mhnà, a chuir i fhéin air canbhas beagan bhliadhnachan air ais ’s e tacan còmhla rinn san eilein a dh’fhàg sinn. Chan eil an sud ach aon de na dealbhan a rinn i dheth o ghabh i ’n toiseach bruis-pheantaidh ’na làimh, ’s i glé òg.

Ri taobh a dhealbh-san tha dealbh grinn eile a chuir e fhéin air paipear le dathan-uisge—bha Seòras ’na ealainiche comasach—beanntan Dhiùra ag éirigh ás a’ chuan, air am faicinn o thràigh eilein Ghiogha, air feasgar samhraidh a bh’ann. Is iomadh dealbh snasmhor a rinn e ’na latha, air nach do chuir e fhéin luach mór; bheireadh e seachad iad do dhuine an sud ’s an so a ghabhadh tlachd annta, no eadhon a mholadh iad; chì thu mar sin dealbhan loinneil le Seòras Parker, de chraobhan, ’s de dh’uisge—air an robh e fìor-mhath—’s de sheallaidhean de gach seòrsa, an corra-thigh air

[TD 81]

feadh na dùthchadh ud, agus luach mór orra leoathasan aig am bheil iad. ’Na thìr fhéin bha e ainmeil cuideachd mar fhear a thionndadh a mach obair-làimhe de gach seòrsa, bho shnaidheadh-fiodh eirmseach gu làmh-sgrìobhaidhean an iomadh riochd, bho ghràbhaladh gu cruthachadh àrnaisean-cluiche—saoghail beaga anns am biodh dràma a’ gabhail àite, àgh is àbhachd, euchdan móra, creach is caoidh, a’ tigh’nn gu buil fa chomhair dhaoine gach oidhche air na bùird, mar bheò-fhaileas siùbhlach air a’ bheatha so. Thachair mi bho chionn ghoirid air riochdaire-dràma shìos anns na badan ud, aig a bheil eòlas air obair Sheòrais, agus tha e de’n bheachd gum biodh iarraidh nach biodh beag an diugh air a leithid a ghibhtean, le luchd nan cluichean-móra anns na bailtean; ach thug Seòras riamh a shaothair ’s a ghibhtean sònraichte do dhaoine, saor ’s an asgaidh.

Thig thu thairis air duine mar sud an dràsda ’s a rithist sa’ bheatha so le tàlantan fiùthail a’ sruthadh bhuaithe, gun strì gun teagasg ’na òige; air fear dhiubh sin bha Tòmas Berwick, a chuir seachad a bheatha beagan mhìltean bho àite-còmhnaidh Sheòrais fhéin, an srath na h-aibhne Tyne, dlù do Bhalla-nam-Ròmanach. Chaidh cliù Thòmais Bherwick, mar ghràbhaltaiche-dhealbh de eòin ’s de bheothaichean, fada ’s farsainn air feadh an t-saoghail. Faisg air làimh tha baile beag Dhrochaid-Haydon, d’am buineadh am peantair-dhealbh mór Iain Màrtainn a bha beò sa lìnn a dh’fhalbh, agus a tha iomraideach a measg fir-ealain Bhreatainn. Tha am “Paradise Lost” aig Milton agam an so ann an dà leabhar mór, air an sgeadachadh le dealbhan o làimh a’ Mhàrtainnich, a’ riochdachadh “Ciad eas-ùmhlachd mhic-an-duine, a’ chraobh thoirmsgte ’s an

[TD 82]

torradh a thug bàs . . .”, ar ciad sìnnsir, le Sàtan, is ainglean math is dona, a’ cuibhleadh ann an speuran dìomhair dorcha, laiste am badan leis a’ chaor a tha leum as an t-Slochd—uile mar thoradh air a’ chiorram na déistinn a thuit anns a’ ghàrradh, mór-sgeul a chur Milton an cainnt neo-bhàsmhor.

Fhuair an triùir fhir-ealain ud brosnachadh ’nan gleusadh-dhealbh bho thìr an àrach, Northumberland, a tha bòidheach le srathan tlachdmhor is aonaichean craobhach, le uillt is feurlochain an sud ’s an seo, agus le iomadh gàrradh-cloiche brèagha, a’ dol dìreach a mach, mar an Tìr-nan-Loch, gu barran nan sliabh. Fhathasd, is e dealbh air mèinean guail is smùid is oibrichean-cèirde de gach seòrsa a bheir Northumberland ’s an Abhainn Tyne an ìnntinnean cuid a dhaoine, rud a tha glé cheàrr; chan eil an sin ach roinn glé bheag de’n t-siorrachd mhóir so, agus tha a’ chuid mhór dhith ’na dùthaich cho brèagha ’s a gheibh thu ann am Breatainn, a’ cur fo do chomhair caochladh-sheallaidhean cho ìnntinneach ioma-ghnèitheach ’s a gheibh thu.

Tha am pàirt so de Shasuinn ainmeil an eachdraidh cuideachd; an toiseach tha Lindisfarne (ainm Ceilteach) an t-Eilean Naomh, ’na laighe ri taobh còrsa an ear na dùthchadh cho faisg air tìr ’s nach eil e ’na eilean ach uairean—aig muir-tràigh. Bha aon uair dàimh glé dhlù eadar an t-Eilean Naomh so agus Eilean Naomh eile, I Chalum Chille againn fhìn, nuair a bha Naoimh na h-Eaglaise Ceiltich air ais ’s air adhart eadar an dà àite-coisrigte, leis an tapachd allail ud a chuir o thùs a thogail churaichean iad, gu bhith seòladh nan cuantan leis an teachdaireachd do’n robh iad cho dìleas.

B’ann an deigh bàs Chalum Chille a chuireadh Naoimh

[TD 83]

á I gu Lindisfarne, a bhuineadh do Rìgheachd Northumbria, a bha fhathasd gun an Soisgeal fhaotainn. Bha cogadh an sin, eadar dà bhràthair, Eanfrid agus Oswald, air son crùn an athar, a bh’ air bàs fhaotainn. Air an raoin an oidhche roimh dhearbhadh na cùise, chunnaic Oswald, mar a tha Bede ga chur “aisling de Chalum Cille, ’s e deàlrach le glòir mar aingeal, agus e cho àrd, greadhnach ’s gun do bhean a cheann ris na neòil . . . . agus e ’g iarraidh air Oswald a dhol air adhart am màireach ’na ainm-san.” Cha ruig mi leas a ràdha gun do bhuinig Oswald an cath agus Rìgheachd athar, a’ bòideachadh an sin tagradh a dheanamh ri Aba I Chalum Chille, airson easbuig a chur gu Northumbria, a dh’iompachadh a dhaoine.

B’ann mar thoradh air sin, sa’ bhliadhna 635 a rainig an Naomh Aodhan dùthaich Northumbria, a’ taghadh mar a chathair easbuigeach, eilean beag Lindisfarne, ri taobh còrsa na tìr, agus faisg air daingnich rìgheil Bhamborough; mar sin bho Eilean Naomh eile san ear, chur naoimh Chaluim Cille air chois obair mhór eile. Sgaoil an Creideamh gu deas gu Rìgheachdan nan Sacsanach, a’ coinneachadh sna badan sin Soisgealaich an Naoimh Augustine, ás an Ròimhe, a bha air a bhith ri saothair am Breatainn air son ùine mhór. Cha robh glé fhada gun do thòisich strì eadar an dà bhuidhinn, an Eaglais Cheilteach agus Eaglais Augustine, coimhlig air an tàinig crìoch mu dheireadh aig Ard-Sheanadh Whitby sa’ bhliadhna 664, nuair a chaidh an latha le Eaglais na Ròimhe, aig an robh o sin a mach cumhachd is ùghdarras ann am Breatainn. Ach chùm na h-Eileanan Naomh a’ dol, gu bhith ás deigh sud a’ tigh’nn fo reubaidhean crosgach nan Lochlainneach.

[TD 84]

Cha b’e sud a’ chiad uair a chunnacas cumhachd na Ròimhe ann an Northumberland, no ann am Breatainn; ann an Northumberland, anns an dearbh bhad di is eòlaiche mi-fhìn air, tha Balla-nan-Ròmanach, a’ chrìoch chloiche a thog Hadrian air tìr a cheannsail. Air an làraich ud, agus a’ falbh ri iomallan na claichridh aosda ud, tha do chasan air an talamh far an robh saighdearan Ròmanach ri faire air son ciadan bliadhna, a’ tighinn gu bhith ’nam pàirt de bheò-àiteachaidh ’s de bheatha na dùthchadh. Tha am Balla a’ falbh dìreach mar a rinn na Ròmanaich fhéin is an rathaidean-móra, o oir gu oir na dùthchadh, thar gach cnap-starra is bearradh is creig, ag giùlan dùin is caistealan-mìle, agus stòran-còmhnaidh, is bailtean-tuaithe faisg air làimh; bha saighdearan pòsda ri mnàthan na dùthchadh, agus a’ fuireach anns na bailtean sin, cho math ri luchd-oibreach eile, a bha fo fhasdadh nan Ròmanach.

Sin mar a bha, co-dhiùbh; an diugh tha na th’ann de’n Bhalla ’na ionad-tadhail sònraichte dhaibhsan aig a bheil tlachd ann an seann eachdraidh—gu h-àraidh an eachdraidh Ròmanach. Nuair a shuidheas tu shuas an sud, air fear de na bearraidhean ud, no an tacsa a’ Bhalla fhéin, a’ coimhead sìos air na leathadan ’s na tighean ri taobh an t-seann rathaid Ròmanaich—tha tigh Sheòrais Pharker air seann làraich Ròmanaich—seòlaidh faireachadh dìomhair a stigh ort, tannasg-smuaint a tha mar-gum-biodh a’ tighinn thugad o aman cian, aiteal falachaidh air cruthan is gnìomhan nan daoine iongantach a bha uair air an àruinn; tha fiosrachadh aig muinntir-tathaich nan slios so air an aomadh-inntinne ud ’s air an tarraing shònraichte a tha ’na chois.

Ar leam gum b’iad na cruthan sianta ud a rinn gréim

[TD 85]

le éifeachd—is toradh iomraideach—air ìnntinn is aigne Eideaird Ghibbon, ’s e anns an Ròimh a’ falbh am measg nan tobhtaichean greadhnach, ’s e, mar a sgrìobh e gu athair, “ann am bruadar.” Bha uidh aig Gibbon anns na Ròmanaich o bha e ’na bhalach, agus b’ann leis na leugh e mu’n deidhinn taisgte ’na ìnntinn a ràinig e ’n Ròimh air son a chiad uair. Ach a dh’aindeoin na thug leabhraichean dha thàinig sin mar a thuirt e “gu neo-chrìochnach geàrr air na làraichean briste mu choinneamh nan sùilean. Tha mi dearbhte,” ars esan, “nach robh a leithid eile a nàisean riamh ann, agus air sgàth sonais mhic-an-duine, tha mi ’n dòchas nach bi.” Le sin, thòisich e, le còmhnadh an àrsair Albanaich Mghstr. Byers, air rannsachadh mionaideach a dheanamh air na fuighlichean sgòrrach, as an robh, an àitean, craobhan a’ fàs, is togalaichean Meadhon-lìnneach gam falach. Aig ceann cheithir mìosan de’n obair sin, ’s e ’na shuidhe feasgar air leac marmoir fo chalbhan a’ Chapitol, chuir e roimhe, mar a dh’inns e dhan t-saoghal, “a bhith toirt cùnntas air crannadh is tuiteam a’ bhaile”—cùnntas a leudaich e ás deigh sin, gu bhith a’ cuartachadh na h-Iompaireachd uile.

Bha’n sgeul air an tug Gibbon iomradh, da-rìreabh mór, agus tha an leabhar “The Decline and Fall of the Roman Empire” air leth ainmeil san t-saoghal, chan e mhàin air son mórachd sgeòil ach air son modh-sgrìobhaidh an ùghdair. Bha toiseach na sgeòil ud air bruachan na h-Aibhne Tiber, far an robh, mu 1000 R.C., clachan de bhothain le balla-dìon mun cuairt air, a dh’fhàs an tìm gu bhith ’na bhaile—toiseach-tòisichidh baile mór na Ròimhe, meadhon-féithe na h-Iompaireachd. Bhon a’ bhaile bheag ud dh’éirich an co-riaghaltas, agus

[TD 86]

ás deigh sin an Iompaireachd a sgaoil thar a’ chuid mhór dhe’n t-saoghal; ach “cha do thogadh an Ròimh an aon latha,” agus thug teachd-gu-ìre a’ Chumhachd ud ùine mhór. Bha aig an Ròimh mar dhìleab, cultur na Gréige is Bhàbilon, fiosrachadh na h-Eiphit ’s an t-seann t-saoghail, agus—rud a tha gar toirt air ais gu Lindisfarne is I Chalum Chille—creideamh Israeil is soisgeal Chrìosda. Fada roimhe sin, aig ám a’ chogaidh eadar a Ghréig is Persia, bha na Sailmidh a’ sgrìobhadh ’s a’ deachdadh an òrain-naoimh an Ierusalam, agus fada roimh éirigh na Ròimhe, bha Alasdair Mór a’ sgaoileadh na h-oighreachd a dh’fhàgadh leis an t-seann t-saoghal—feallsanachd is cainnt is bàrdachd is lagh, is creideamh, is iomadh nì—air feadh a shaoghail fhéin.

Ged a bha Breatainn air iomall saoghal na Ròimhe, bha i ’na pàirt dheth air son faisg air ceithir chiad bliadhna, agus b’ann ás an Ròimh a thainig an Naomh Augustine leis a’ Chreideamh Chrìosdaidh, mar thoradh air iompachadh an Iompaire Constantine. Sgaoil an t-iompachadh ud—ged a b’e bh’ann pàirt de sheòltachd-riaghlaidh Chonstantine—air feadh na h-Iompaireachd, ag giùlan a’ Chreidimh do gach ceàrn. Le arm na Ròimhe thainig an Creideamh air tùs gu crìochan Bhreatainn, gu Eirinn ’s gu Alba, dìleab a chaidh le Pàdruig a dh’Eirinn, ’s a thug Calum a dh’I.

’S i sin ma tha an dìleab a fhuair sinne bho’n Ròimh, le cainnt is cultur is laghan an t-seann t-saoghail, oighreachd a shruth gar n-ionnsaigh ann an eachdraidh, faicsinneach fhathasd an tighean-adhraidh nan Eileanan Naoimh, agus anns na badan a tha slàn de Bhalla Hadrian.

[TD 87]

Cothrom Cnuasachd

B’e bàrr m’àilghis aig crìoch a’ chogaidh, eadhon mus do dh’fhàg mi ’n Aisia, a bhith ’g cur cas gun chus dàil thar maide-buinn an oil-thigh—rud a shaoil duine no dithisd aig an ám car aghach dhomh, ’s gun “secondary-school” agam; an rud nach d’rinneadh riamh cha ghabhadh dèanamh shaoil iad. A réir an nàbachas bha beairtean-gluasaid saoghail an fhoghluim suidhichte bho thùs, leothasan, ar-leam, a shocraich clach-stéidh nan laghan eaglaiseil, mus do leagadh bunaitean an domhain. Chan e gun tug mo làithean-sgoile sa’ Ghleann móran dhomh air an gabhadh alpadh inbheach deanamh; b’ann taobh a mach agus ás deigh, mo chiad-oideas, a leag mi bunait, cugallach ’s ge ’n robh i, air an gabhadh tuilleadh foghluim togail. Bha mo chuid leughaidh ’nam bhalach gun amas gun stiùradh, agus an àite sgoile-àrd, ’se bh’agam dusan bliadhna an seirbheis an Rìgh, agus—rud a dh’ionnsaich tionnsgnadh-smuaint dhomh—allaban cogaidh am Breatainn ’s thar-mara. Bha e fìor dham’ thaobhsa mar a thaobh cuid eile, gun do dh’abaich mi mall—ach cunbhalach.

Ach dh’fhaoidte gur e ana-ceartas a th’ann dhomh a bhith cur sìos air teagasg buinsgoile; ás deigh gach rud, dh’ionnsaich mi leughadh is sgrìobhadh—dà nì feumail!—agus ma bha mi nise leasgodach mu choinneamh ath-oilein, tha fhios nach b’e sin coire mo

[TD 88]

chiad-oideas san sgoil. Thigeadh dhòmhsa a bhith taingeil gun d’fhuair mi ’s gun do ghabh mi cothrom leudachaidh ás deigh sud, air na thog mi ’nam bhalach; ’se ’n gnothach nach gabh móran an cothrom sin, ged a chitheadh ’s ged a gheibheadh iad e—cothrom leughaidh is cnuasachaidh is ionnsachaidh, gun a bhith air an dalladh le leisgealan “cion-foghluim”—tha buadhan air choireigin aca—no le luachan falamh an t-saoghail mhóir. Ach air an làimh eile tha móran ann a fhuair an cothrom o thùs am beatha, aig am bheil “luachan an t-saoghail mhóir” mar fhìonan àghmhor an uile làithean—sealg is cairtean is ball-coise is cluichean de gach gnè, còmhla ris gach ìnnleachd òinseil a thig á eanchainn an telebhision mar bheatha ’s mar bhiathadh ’s mar lus-séimheachaidh do dh’inntinnean falamh—“foghluimte”!; ged a rinn an cothrom a fhuair iad atharrachadh air dòigh beatha ’s teachd-an-tìr, càite eil a’ bhuaidh air an inntinnean?

Tachraidh tu ri lighichean is ministearan is luchd-teagaisg air an aithnich thu sa’ mhionaid nach do leugh iad rud ris an canadh tu leabhar math riamh; tha dusanan mhinistearan san tìr le sgealpaichean làn de sheann diadhachd thioram, ’s de shearmonan móra, nach robh ro mhath riamh, gun ghuth air an latha ’n diugh, ’s chan fhaigh thu leabhar air bonn an tighe nach eil “diadhaidh”! Thig eòlas, is eòlas nas fìrinniche—air gnè na beatha so, ’s air nàdur a iuinibhears, an diugh gu h-àraidh, bho thaobhan eile seach iad sud; ’se sin a fhuair mise a mach co-dhiùbh. “Leugh gu leòr diadhachd!” ars iadsan rium sa’ cholaisde; ach obh, obh, airtneal an leughaidh ud!

Ach bha leughadh is cnuasachd is rùrachd-eòlais gu

[TD 89]

leòr fa-near dhòmhsa, fad dà bhliadhna, fa chomhair faotainn a stigh do dh’Oil-thigh Dhunéideann—bha ’n diadhachd bliadhnachan air thoiseach orm. Dh’oibrich mi fhìn ’s mo bhràthair Seumas gu trang aig na leabhraichean, agus fhuair sinn a stigh an Dunéideann an 1948, far an tugadh mun ám ud làn-dì-bheatha do chorra laoch-cogaidh eile; bha na h-uimhir ann dhiubhsan, a thòisich an so roimh’n chogadh, a bha nise air tilleadh, agus cha b’ann gun shealladh ùr air a’ bheatha so.

San dol-a-mach bha eòlas ri chur air a’ bhaile ainmeil dhan tàinig sinn a dh’ fhuireach, baile mu’n cuala mi móran de gach seòrsa, bho thainig an toiseach tuigse cheart dhomh ’nam ghille glé bheag. Bha cruth is ìomhaigh Dhunéideann ’na ghréis fìnealta ’nam ìnntinn air eachdraidh Alba, mar chridhe is eanachainn gnìomhachais ar tìr, le caisteal is turaid shuas air druim an t-seana-bhaile, agus stiopaill is ìomhaighean-cloiche a’ riochdachadh a’ bhaile ùir, mu’n t-sràid iomraidich, a’ ruith o shear gu siar. Ghluais am baile an uair ud gu mall athaiseach, gun mhóran colas ri lorg fhathasd, eadhon air na sràidean, air coinbhein an t-saoghail. An diugh tha na sràidean mar shràidean baile sam bith, luma làn de dh’innealan dranndanach dhaoine, a tha gun lasachadh ag gluasad ’nan sgaothan siùbhlach air aghaidh na talmhainn; tha an Seann Cholaisde fhéin, a bha uair cho sèimh miadhail, ’na phàirce-chàraichean do dh’oileanaich, a tha san t-seagh so, a dh’aindeoin ceannairc, mar an saoghal mór a muigh. Ach ged a thainig crannadh bras air nàdur nan làithean ud, is caomh leam fhathasd tacan an Dunéideann, a tha gun mhilleadh am badan a b’fhìor aithne dhomh.

[TD 90]

Sna ciad-làithean ud ghabh mi cuairt san dol-a-mach gu cladh a’ Chanongate, far an do sheas mi greis aig uaigh Raibeairt Fheargasdain, a’ leughadh na cloiche a chuir Burns air a’ bhàrd a thug a leithid a bhrosnachadh dha fhéin; so far an do sheas e, nuair a bhòidich e uaigh a’ bhàird eile a chomharrachadh le claich. Ach ’sann a bha Dunéideann a’ dol a bhith dhòmhsa ’na ionad-eòlais air na bàird bheò, iad fhéin ’s an oibribh; gun teagamh thachair mi air cuid de’n oibribh dà bhliadhna air ais, nuair a thìll mi o thaobh thall an t-saoghail, ’s mi sgrùdadh ach dé bha sgrìobhaichean ar tìr, araon an Gàidhlig ’s am Beurla, a’ deanamh o dh’fhalbh mi. Mar sin, mus do thachair mi orra san fheòil, bha mi air leughadh inntinneach a dheanamh air feadhainn mar a tha Somhairle MacIleain, Deòrsa Caimbeul Hay, Tormod MacCaoig, Sydney Mac-a-Ghobhainn, Raibeart Garioch, is Maurice Lindsay; b’fhad o leugh mi ’n toiseach Uisdean Mac Dhiarmaid, fear-brosnachaidh nam bàird ùra, fear a bha air a bhith o chionn fada a’ cur beatha ùr an seann chainnt nam Machair Ghallda.

Gu nàdurra, b’i inbhe sgrìobhaidh Gàidhlige a bu mhotha a bh’air m’aire agus mar sin rinn mi toileachadh mór ri “Dàin do Eimhir,” a nochd dhomh air son a’ chiad uair, fìor chomas Shomhairle MhicIleain mar bhàrd Gàidhlig, a bha a’ deanamah rudan ùra leis a’ chànain—rudan a bhuin do ar tìmean fhìn; chan e sin a mhàin ach laimhsich e beatha gach tìm an dòighean ùra, mar san t-seann chuspair, gaol nam ban:—

“bu tu té nam mìle long
uidh nam bàrd is bàs nan sonn,

[TD 91]

. . . . . .
geur aigne na Frainge is na Gréige
ceòl na h-Albann ’s na h-Eireann.”

Tha an cuspair agus an rannaigheachd an traidision bàrdachd an t-saoghail, ach a thaobh na Gàidhlige co-dhiùbh—agus tha so fìor mu na Dàin uile—tha làimhseachadh is aigne a’ bhàird air sheòl ùr; tha traidision is pearsantachd a’ tigh’nn ’nan aon, mar anns gach fìor obair-ealain—sealladh sònraichte a’ bhàird a’ gabhail seilbh ás ùr air nithean a bh’ann. Agus bliadhnachan ás deigh nan Dàin, is ceòl-leannanachd do dh’Eimhir a nise tosdach, thainig leug thiamhaidh thuice bhon a bhàrd a’ cuimhneachadh:—

“Uair is uair agus mi briste,
Thig mo smuaint ort is tu òg,
Is lìonaidh an cuan do-thuigsinn
Le làn-mara ’s mìle seòl.

Falaichear cladach na trioblaid
Le bhoghaichean is tiùrr a’ bhroin,
Is buailidh an tonn gun bhristeadh
Aig mo chasan le suathadh sròil.

Ciamar nach do mhair an reothairt,
Bu bhuidhe dhuinn na do na h-eòin
Is a chaill mi a cobhair,
I tràghadh buill’ air bhuille bròin?”

Anns an leabhar “Dàin do Eimhir,” tha cuideachd “Dàin Eile”—“Craobh nan Teud,” is “Coilltean Ratharsair,” moladh air coilltean eilein àraich a’ bhàird, agus dàincoisrigte do a cho-bhàrd, Deòrsa Caimbeul Hay,

[TD 92]

a bha aig an aon ám ag cur loinn air a’ Ghàidhlig, ann am bàrdachd ùr. Ann an “Dàin Eile” tha dàintean beaga grinn agus dàin nas motha dhan Eilean—“an t-Eilean mór, eilean a Ghaoil”—an t-Eilean Sgitheanach, ag iadhadh eilean a bhreith!:—

“Is iomadh oidhche a shìn mi riamh
Ri do thaobhsa anns an t-suain ud,
Is ceò na camhanaich gad shuaineadh.”

Bha Caimbeul Hay cuideachd a’ tigh’nn air rudan ùra le a Ghàidhlig, an seann saoghal ’s an cogadh (anns an robh e fhéin is MacIleain) feallsanachd is sgoilearachd, is moladh Chinntìre—dùthaich a bhreith. Tha a làimhseachadh air a bhàrdachd ionnsaichte, agus a mhodh an comain seann bhàrdachd na Gàidhlige, an Alba ’s an Eirinn. Sheas mi tric an eilean Ghiogha, a’ coimhead a nùll air oir-thìr an rois fhada dam buineadh am bàrd ud, agus a bhriathran ceòlmhor a’ ruith air m’inntinn:—

“Sìth o Dhia air màthair m’altruim
le spreagadh gràidh chan fhaigh mi clos,
sòlas duit Chinntìr is sonas—
c’ uim nach molainn crìoch gun lochd?

Gnàthach sunnd is aobhachd ìnntinn
san dùthaich ghaoil a dh’àraich mi
gràin no gruaim cha tig ’na còir-se
gàire ’s ceòl as dual dì.”

Bhuail Caimbeul Hay ’na leabhar “Fuaran Sléibh” air iomadh rud ùr is aosda, àrd is sìmplidh gu lùthmhor fonnmhor cruit-bhinn, o “Phàrthas sìth” a’ ghleannain

[TD 93]

uaignich gu iomluas sheòlta a “chreachadair,” “Casan Sioda,” aig an robh mion-eòlas—agus mar is àbhaist do gach creachadair tighe eile—uile-smachd air a mhaighstir am bàrd:—

“Air tilleadh dhachaidh feasgar dhomh ’s an teine ag cur ruaim dheth
chunnaic mi an creachadair ’na laighe socair suaimhneach;
chan fhaicinn ach an druim dheth, fionnadh dubh is bàrr a chluasan—
fhuair mi Casan Sìoda ’na shìneadh anns an luaithre”—

agus mar a thuigeas tu bha trod beag eatorra, agus rabhadh cruaidh bho’n bhàrd nach biodh Casan Sìoda idir “persona grata,” nan gabhadh e seilbh air cathair ionmhuinn a’ mhaighstir, ’s e tilleadh dhachaidh sgìth san anmoch.

Mar sin an Dunéideann, a dh’aindeoin oilein agus rùrachd leabhraichean, clasaichean is òraidean, leugh mi na bàird, a’ faicinn gun do chuir Caimbeul Hay agus MacIleain a’ Ghàidhlig air sheòl ùr, ag atharrachadh a cùrsa. Cha do dh’ùisnicheadh riamh roimhe mar so i, le modhan is ìomhaighean den ghnè so; bha e soilleir gun gabhadh an dithisd so coimeas ri bàird an t-saoghail, rud a dhùisg dòchas gun éireadh toradh bho an saothair. Bha ath-bhreith air tighinn o chionn bhliadhnaichean air litreachas Gallda na h-Albann, fo bhrosnachadh MhicDhiarmaid; dh’fhaoidte gun toireadh bàrdachd ùr na Gàidhlige brosnachadh do bhàird eile, gu bhith cur beatha ùr sa’ Ghàidhlig. Tha e nise ri aithris le

[TD 94]

aoibhneas gun do thachair so. Cha robh mi fad an Dunéideann nuair a thachair mi air Ruaraidh MacThómais, a bha aig an ám a’ sgrìobhadh nan dàin chiùin-shoilleir ud, a bha dol a nochdadh a dh’aithghearr san leabhar “An Dealbh Briste,” ciad-fhoillseachadh air comas a’ bhàird so, a tha an diugh air fear cho math mar bhàrd Gàidhlig ’s a th’ againn.

Air obair-san ’s air obair a cho-bhàird aig an ám so, bheir sinn sùil san ath oidhirp-sgrìobhaidh.

[TD 95]

Dà Bhàrd Gàidhlig

“A’ snìomh cainnte ’s a’ snìomh bhruadar
Ghoid sud mo shuaimhneas uam fad mo ré.”

Tha mi cìnnteach gu robh fiosrachadh Ruaraidh MhicThómais san leth-rann ud mar fhiosrachaidh bhàird gach lìnn, anns gach cainnt; teichidh suaimhneas far am bi fiabhras-cruthachaidh agus cha bhi cìnnt sam bith gun tìll e, a dh’aindeoin coimhliontachd no iomlanachd dhàintean. Agus a thaobh na Gàidhlige, tha a’ cheist nas duilighe san t-seòrsa saoghal sa bheil sinn beò an diugh. Anns an Roimhràdh a th’ aig MacThómais ’na leabhar “An Dealbh Briste,” tha e ag ràdh:—”Ma tha an cànain againn a’ dol a mhairsinn beò, feumar a sgrìobhadh agus a leughadh, agus feumar cuideachd rud-eigin de’n ghnathas-cainnt agus de’n ghnathas-smuain a bhuineas do’n lìnn againn fhìn a chur an céill.”

Tha gnathasan-smuain is cainnte an t-saoghail so da-rìreabh a’ toirt dùlan do dhuine sam bith a dheanadh sgrìobhadh saorsail ann an Gàidhlig, co-dhiùbh ni e bàrdachd no rosg; gu dearbha ’sann a dh’fheumadh duine a bhith ’na dheagh sgoilear sa’ chànain, gus sgrìobhadh làn agus làidir a dheanamh innte. Chan eil e mar sin ’na ionghnadh gu bheil na bàird as comasaiche

[TD 96]

an Gàidhlig ar latha ’nan sgoilearan barraichte, chan e mhàin ’nan cainnt fhéin is cainnt na h-Eireann, ach cuideachd an teangan is modhan-smuain phobuill is thìrean eile; tha so fìor mu Shomhairle MacIleain is Caimbeul Hay mar tha e fìor mu fhìor bhàird an latha ’n diugh. Dh’fhaodamaid a ràdh gu bheil sin fìor cuideachd mu sgrìobhaichean Beurla, araon an rosg ’s am bàrdachd—mas fhiach an saothair dad; feumaidh gréim daingeann a bhi aca, chan e mhàin air brìgh is susbaint an cuspair ’s an cainnt, ach cuideachd air eachdraidh is fàs na cainnte—a freumh ’s a toradh. Chan e gu bheil còlas air fhoillseachadh gu h-inntinneach, air a phutadh gu fiosrach an uachdar, am bàrdachd ar latha; ’sann a tha e toirt brìgh do chainnt is smuaint, a’ deanamh na bàrdachd beartach, cnuasmhor. Tha MacThómais fhéin cho ceòlmhor sìmplidh ri fear sam bith, ach tha a bhàrdachd air a neartachadh, air a cur an òrdugh, le gréim is tuigse air a mheadhon-labhairt.

Tha e bualadh sa’ chiad leabhar a chur e mach, “An Dealbh Briste,” air seann teudan ann an dòigh ùr:—

“Chreid mi’n uiridh chreid mi ’m bliadhna,
Chreid mi o chionn là no dhà,
Gun tilleadh deò gu broilleach fuar
Is aoibhneas luath gu cridhe fàs.

Chunnacas dreach an earraich uanaich
’G uaineadh mheanganan is chraobh;
Ghlac mi misneachd, ’s thuirt mo chrìdh
Gum faicte lì air snuadh a’ ghaoil.”

Tha am modh-rann traidisional gu leòr, sèimhidh ciùin, ann an dòigh MhicThómais, ach eadhon an sud,

[TD 97]

tha gréim teann aig ìnntinn is mac-meanma, mar an so cuideachd:—

“Air a’ Mhàrt so a rithisd a dh’aindeoin gach tuaileis,
Nuair a thuit mo shuain dhiom bha na h-uain a’ mèilich,
’S nuair a sheall mi mach gus do dhealbh fhuadach
Cha d’fhuair mi sealladh no gealladh air sèimheachd.”

Tha am marbh-rann ’na ghnè dàin a tha aithnichte gu leòr dhuinn sa’ Ghàidhlig, tric air mhodh gaisgeil, caoidh nan cìnn-feadhna, no moladh na laoch a dh’eug—gun cheist gun teagamh uair sam bith mu cheartas chùisean, no mu bhàs no beatha.

Tha Marbhrann tiamhaidh làn smaointean aig MacThómais do Shomhairle MacNeacail, co-oileanach an Obardheathain a chailleadh mar fhear-sgiobaidh bombair os cionn na Gearmailte:—

“Troimh’n bhàs thig buaidh”—
Bheil fhios an tuigeadh tu na briathran sin
Nan robh thu beò, nan do thuit sgàil
Bho’d shùilean air taobh thall na h-aibhne sin
Tha fada cian is falaicht’ anns a’ cheò;
. . . . . .
Saoilidh mi Shomhairle nach robh do dhòigh
Ro mhór san smuain sin—
. . . . . .
Có dhà is buaidh do bhàs? . . . .”

Dh’fheumte an dàn brèagha so a leughadh air fad air son a bhrìgh is éifeachd a mhealtainn; chan eil mi

[TD 98]

’n so ach a’ toirt tarraing air ceist a’ bhàird—na ceistean a thatar a’ cur anns gach dòigh nar latha fhìn; tha am modh-dàin so smaoineachail seach mar a bha e eadhon aig feadhainn a sgrìobh aig deireadh a’ chogaidh san dòigh so, mar a bha Niall Ros, ’na “Armageddon,” nach do chuir idir teagamh san dòigh so an ceartas an t-saoghail.

Tha teud aosda eile anns a’ Ghàidhlig air am bheil am bàrd so a’ cluich ’s a’ cur grinn-loinn ’na leabhar mu dheireadh “An Rathad Cian”; ’s i teud dhùbailte a tha so, gràdh tìr-àrach is sireadh làithean na h-òige, a chitear san “Dealbh Briste” an dàin mar “An Loch a Tuath,” “Tilleadh,” “Làraichean,” agus “An Tobar.” Anns a’ ghnè bàrdachd so, tha MacThómais a’ meudachadh doimhneachd ’s a’ neartachadh gréim anns “An Rathad Cian,” bho’n dol-a-mach anns a’ chiad dàn san leabhar:—

“Ag éirigh á muir uaine
cobhar-shrianagach an Fhoghair
air d’uilinn,
O uilbheist mo dhomhain,
tha mi tighinn thugad le m’adhradh,
le mo shùilean prabach, leis a’ chainnt
a dh’ionnsaich mi aig d’altair,
leis na briathran
a choisrig mi ’na do sheirbheis . . . .”

’s tha e deanamh aithris air gach gibht is càil is faireachadh a thug an “Uilebheist” ud dha, eilean a bhreith, agus a bheatha fhéin, a nàduir ’s a thùs. Tha samhlaichean a’ tighinn a stigh sna bàird an diugh, agus tha na h-uimhir de dhàintean Dhòmhnaill Mhic-

[TD 99]

Amhlaigh ’na leabhar “Seòbhrach ás a’ Chlaich” samhlachail. Tha tilleadh dhachaidh aig MacThómais a rithisd mar so:—

“Nuair a thilleas mi
bidh ’m bàrr-gùg air a’ bhuntàt’
bidh ’n t-seilean a’ crònan,
bidh ’bhó a’ muathal gu eadradh
nuair a thilleas mi”—

agus bi crathadh làmh ann, is laighe, is éirigh a’ chiad mhadainn (dealbh air an eòlach sinn nar fiosrachadh), agus bi—

“an t-eilean riabhach mar bu chiad
aithne dhomh.”

Tha cuimhne agus ciad-aithne a rithisd, le aiteal cianalais ann:—

“chan fhiach dhomh am poll sin a ghlanadh
tha eadar òrdagan a’ bhalaich.
Agus a nis aig meadhon-latha
tha mi dol a steach gha mo gharadh
le mo chasan rùisgte air fàd ri taobh na cagailt.”

Sud an rathad cian, “glaiste,” mar tha e ’g ràdh—

“glaiste ann an ùir mo bheatha,
tha slighe a’ bheathachaidh sin gam ionnsaigh,
an còrd a tha a’ gléidheil a’ chòrdaidh.”

Tha an còrd ud làidir ann am beatha nan eileanach, mar fhàgail nan lìnntean, dualchas a tha, mar a chì sinn,

[TD 100]

sa’ bhàrd so ceangailte ri oibribh nàduir, mar ris an t-saoghal a bh’ ann.

Tha an teud so aig Dòmhnall MacAmhlaigh cuideachd, aiteal is ìomhaigh a tha e lasadh dhuinn gu comasach an corra dhòigh:—

“Eilean a bh’ann
a thadhalaisd le saor-mheas
far nach biodh rùin do-chomhliont:
a’ solus caoimhneil
air Ceartaigh
’s a sruth aoibhneach fo aiteal.

Ionad làithean samhraidh,
aig balach, a’ cur ealain ’na leum
fearann nan iliomadh danns
eadar canach, dreathan-donn ’s teillean-dé.”

Bheir sud dhuinn sealladh air modh MhicAmhlaigh, mar a bhuaileas e ìomhaighean le làimhseachadh-cainnte, le dinneadh fhoclan, mar-gum-biodh, le ceannsail cànain nach dèan uair sam bith tàire air a smuaint, a’ bioradh geimhleig dhomhain a shradas lasadh annasach an uachdar. Agus anns an aon dàin tha saoghal na h-inntinn ’s a’ mhic-meanmna, saoghal nàduir is saoghal a’ bhalaich—a’ phàirt ud de’r pearsa a tha air a tiodhlacadh le fiosrachadh is “foghlum” an t-saoghail-mhóir—air a toirt far comhair le fìor-ealain sìmplidh a’ bhàird:—

“dorsan fosgailt air talamh iongnaidh
fhuamhairean is ghaisgich is dhaoine-sìodh,
ceann thall nam frith-rathad saoghal dìomhair
nan rabaidean ’s nan cearcan fraoich:

[TD 101]

tìr far an robh a’ macmeanmhainn
ann an tasgaidh chnoc is òs
lagan còmhnaidh Ariel ’s Chaliban
Taigh-an-Talla ’s Am Port Cam ’s A’ Chreag Mhór.”

Ann an àite eile, tha fàs is seargadh na bliadhna-ag-cur-a-cuairt, a’ tigh’nn a stigh aige ann an caoidh bàis fir-eòlais:—

“Thainig am foghar le meuran caola
a rannsachadh nan cùiltean;
bha a chasad an sàthadh na speala,
a thruimead ann am faram
a’ ghràn a’ tuiteam air an fheannaig;
ach mheall e sinn
le fàitean samhraidh anns an fhasgadh,
gu cion-faire
. . . . . .
O’s bochd an-diugh
thusa a Sheumais,
a bhith air chùl na gréine
a bha caoireach
troimh na craobhan glas;
air call claistneachd
air brag an reothaidh fo’r cois
’s sinn a’ gluasd leat
tosdach
gu d’ fhois.”

Tha móran san leabhar “Seóbhrach ás a’ Chlaich” a dh’fhaodamaid aithris; b’e mo mhiann-sa co-dhiùbh gun leughadh luchd na Gàidhlige an dà bhàrd so air an do sheall mi gu geàrr an so. Tha am marbhrann aig

[TD 102]

MacAmhlaigh cuideachd, ’s e ’g cuimhneachadh air a sheanair, le dàn anns am bheil ìomhaighean mar:—

“Lomchreach air mo bheul
nach abair ainm ris fhéin.”

Tha dealbh taitneach eile aig air a sheanair san dàn “Do Macsim Goirci”:—

“Bha thu mar chrògan mo sheanair chalma
a dh’fhàs—mu dhòrn a ràimh
mu dhul na spaide, ’s air iris
’s air buidh-ròp a chléibh”—

ach is iomadh dealbh is ìomhaigh sònraichte a th’aig a’ bhàrd mar aig a’ bhàrd eile air an do bhruidhinn mi. Tha na bàird so làn-fhiosrach air eachdraidh—nithean tìmeil is neo-thìmeil—a tha a’ deànamh an oibribh de’r latha fhìn; tha iad ag ùrachadh nan seann nithean le modhan-cainnte is dealbhachadh is leotha fhéin mar bhàird an latha ’n diugh—agus a’ toirt beatha ùr don Ghàidhlig.

Tha cudthrom air son a’ chrannaidh a tha ’n lùib na Gàidhlige oirnne mar shluagh na Gàidhlige, agus ged a tha na h-uibhir ga dheanamh an ainm a bhith cumail ar cainnt beò, tha ro thric cluas bhodhar is sùil dhall againn ri litreachas Gàidhlig an latha ’n diugh. Tha bàird an latha so gu nàdurra atharraichte bho bhàird làithean eile—mur a bitheadh cha b’fhiach iad an t-saothair—ach theirinn-sa co-dhiùbh gu bheil iad cho math riutha, mur a bheil nas fheàrr; tha inntinn is macmeanma is eachdraidh is fiosrachadh-beatha a’ dol an gréim an diugh mar nach d’rinn e riamh. ’Se sin ri ràdha gu bheil fìor-bhàird againn a’ sgrìobhadh sa’ Ghàidhlig an diugh. Saoil an airidh sinn orra?

[TD 103]

Bìobull is Pobull

Bho chionn ghoirid, mar tha fios againn, chaidh eadartheangadh ùr a dheanamh air a’ Bhìobull gu Beurla an latha ’n diugh—an “N.E.B.,” mar a theirear gu geàrr ris. Co-cheangailte ri nochdadh an leabhair so, bha aon rud a mhothaich mi fhìn, mar fhear aig am bheil déiligeadh ris a’ Bhìobull an cùrsa a chuid oibre; b’e sin mar a ghlac am Bìobull Ur aire agus ùidh dhaoine nach buineadh do dh’eaglais no do chreideamh—eadhon dhaoine bha ’nam mì-chreidmhich fhollaiseach. Bha cuid dhiubh sin a chuir sìos air a’ Bhìobull Ur a’ chionn ’g gun do chaill e ’nam beachd spiorad is fileachd is oirdhearcas-cainnte a’ Bhìobuille Ughdarraichte—nì a nochd gun do ghabh iad de dhragh ’s na leugh e, no cuid dheth, co-dhiùbh; nì a nochd cuideachd cho domhain nar beatha ’s a chaidh buaidh is éifeachd a’ Bhìobuille.

Nuair a bha sinne òg san Eilean, cha robh am Bìobull ach ’na ghnè leabhair mór dubh a bhiodhte a’ fosgladh an coltas-cràbhaidh san eaglais, no air son tiotan oidhche na Sàbaide—nan gabhte “Na Leabhraichean,” rud nach do thachair gu ro-chunbhalach. Anns an sgoil, gu dearbha, chaidh toirt oirnn caoban Sgriobtur ionnsachadh air ar teanga araon an Gàidhlig ’s am Beurla, ach gun lèas soluis o luchd-teagaisg, air mìr de na ghabh sinn le spàirn gu cuimhne, a thaobh brìgh

[TD 104]

no ciall no aobhar-tionnsglaidh nam briathran, a thaom sinn a mach mar phioghaidean tapaidh nuair a dh’ionnsaich sinn iad.

Air a shon sin, bha seòrsa de dh’urram-cràbhaidh annainn do bhriathran Sgriobtuir, mar a dh’fheumte, ach chan eil mi ’n dùil gun do ghabh sinn a’ chuid a thuig sinn, cho litearail ’s a ghabh—a réir colais co-dhiùbh!—ar bean-teagaisg iad; chan eil clann cho faoin ’s a shaoileas inbhich! ’sann le truimead nam bliadhnachan a chruadhaicheas an cridhe, ’s a nì ’n inntinn dalla-ghréim neo-ghluasadach nam buidh’nean féin-cheart air nithean eaglaiseil; agus ma nì an sgoilear òg ’s e tigh’nn gu ìre ceart-smaointean air na theagaisgeadh dhà—mu chreideamh gu h-àraidh—chan ionghnadh ged a chuireas làimhseachadh litearail na sgoile air a’ Bhìobull an aghaidh an Leabhair uile e.

Is iomadh iomradh beachdaidh a fhuair daoine ann am briathran Sgriobtuir, iomadh seòrsa dhaoine, bho’n fheadhainn a thug asda làn-thuigse is cìnnt air an cùisean ’s an crannchur pearsanta fhéin, ge bith gu dé cho beag, suarach, ’s a dh’fhaodadh an gnothach a bhith, gu feadhainn eile—buadhach an àitean fhathasd—a theagaisg á earrainn air choireigin—earrann de’n d’rinn iad eirbheirt gun stad—gu robh deireadh an t-saoghail a’ tigh’nn oirnn air latha àraidh aig uair àraidh; agus a dh’aindeoin cho mall ’s a tha an Latha Mór ri teachd, tha iad a’ fàidheadaireach mar sin fhathasd. Tha cuid eile ann a tha de’n làn-bheachd gum bi “cogadh is iomradh chogaidhean” leinn gu sìorraidh, cuid a tha ri rabhadh dian dhuinn mu’n “Phlàigh-Bhuidhe” (na Sìnich a nise!), agus cuid (mar Africa-a-Deas) a bheir dhuit ceann-teagaisg (as an t-Seann

[TD 105]

Tiomnadh, gun teagamh), gun do chruthaicheadh na daoine dubh air son a bhith a’ gearradh fiodh ’s a’ tarraing uisge—gu bhith ’nan tràillean—do dhaoine geala; mìnichidh iad uile fìrinn is ceartas na cùise dhuit gu h-easgaidh, a’ dol dìreach chun na h-earrainn is docha leotha sa’ Bhìobull, a’ leum le neochiontas an aineolais thairis air gach mìle seòrsa teagaisg a dh’fhaodas tu thoirt ás an sgriobtuir, o thoiseach gu deireadh. Tha so fìor mu chuid a theagasgan sa’ Ghàidhealtachd cuideachd bho Shàbaideachd gu “dìomhanas” nan òran is “gòraiche” luchd-ciùil de gach seòrsa—ged a tha ’m Bìobull luma làn luchd-ciùil is innealan-ciùil; bha ceòl aig na h-Eabhraich riamh, ’nan aoradh ’s ’nam beatha—agus dannsadh is fleadhachas.

’S minig a dh’éisd sinn ’s sinn air ragachadh air bùird-chruaidhe an t-suidheachain ris a’ Bhìobull a bhith ga leughadh san Eaglais Shaor sa’ Ghleann, ’s na bodaich an ceann na Seirbheis, le ùrnuighean móra, agus sgonnan fada Sgriobtuir. Ged a rinn na daoine còir an dicheall, cha robh ’nan liobasdachd-leughaidh, ach glé ainneamh, ròs air greanntachd-cainnte nan earrainn, no air bun-aobhair nam briathran a dhòirt tric á beòil nam pearsacha-Bìobuille, ’s a bha fillte san sgeul a bh’aca ri aithris; ’sann a rinn iad duan-atharrais tric air fonn-cùbaide an Aodhaire fhéin, nach biodh “an ceann na coinneamh” ach uair sna trì Sàbaidean. Chan e gu robh esan math air leughadh; thainig guth-marbh brònach a’ chràbhaidh anns an rathad air ealantachd-cànain sam bith a dh’fhaodadh a bhith sa’ chaibidil, agus b’ann air a sheòrsa mìneachaidh litearail fhéin air na briathran a bha ’n cudthrom co-

[TD 106]

dhiùbh. Chan e mhàin gun cuala sinn am Biòbull a bhith ga leughadh, ach chuala sinn cuideachd caoban dheth an ùrnuighean nam bodach; thig Feasgarain na h-Eaglaise ud thall air ais thugam fhathasd, ann an agairt an Fhàidh:—“Thigibh a nis agus tagramaid ri chéile, deir an Tighearna; ged robh ur peacaidhean mar an sgàrlaid bidh iad geal mar an sneachd; ged robh iad dearg mar chòrcuir, bidh iad mar olainn . . .”, agus fear am bocsa-nan-eildearan gu dùrachdach gan aithris, le pìosan eile ás a’ Bhìobull, ’s e ri dian aslachadh.

Chaidh air an dòigh sin pìosan móra de’n Bhìobull domhainn an inntinnean dhaoine, cho math ris na pàirtean dheth air an d’ rinn iad cuimhne bho an leughadh fhéin, no bho aoradh-tighe ’nan òige, no teagasg-sgoile. Cuideachd thainig leughadh na Gàidhlige thuca gun spàirn, bhon chleachdadh-leughaidh san Eaglais, nuair a leanadh gach duine ’na Bhìobull fhéin, leughadh na caibidil; b’ann glé òg a thugadh a stigh iad an toiseach fo oideas a’ chleachdaidh ud. Bha comas-leughaidh na Gàidhlige mar sin aig móran dhaoine sna làithean a dh’fhalbh, ged nach tugadh misneachd sam bith riamh dhaibh air modhan-rannsachaidh fhaotainn, air ciall is brìgh is eachdraidh a’ Bhìobuille, mar leabhar shàr-iomraideach san t-saoghal; thainig e gu bhith ’na leabhar-laghan, loma làn orduighean is riaghailtean is nithean toirmsgte do dhaoine, eallach a leig móran dhiùbh, cho luath ’s a fhuair iad an cothrom.

Ach chan ann air Ghàidhealtachd a mhàin a tha so fìor. Thatar a’ cur cruthan aonteagasgail air briathran sgriobtuir an iomadh ceàrn, agus gheibh duine sa’ Bhìobull an rud a fhreagras air an t-seòrsa teagaisg a

[TD 107]

fhuair e o òige; seachnaidh duine mar sin mìneachadh fuadain air seann cheann-teagaisg mar obair an Droch-fhear, sùil-chruthaich an t-saoibh-chreidimh—rud ris an canadh Ministearan foghainnteach ar tìr, “gloibhcealachd nam moderates.” Mar eiseamplair air an nì so, dh’fhaodamaid tòiseachadh an Genesis le cùnntas a’ Chruthachaidh—mith-sgeul a bha sgaoilte air feadh an t-seann t-saoghail an atharrachadh chruthan—no le Leabhar an Taisbeanaidh, aitealan-meanmna an duine dhìomhair air Patmos; ’se sin—le Adhamh sona ’na ghàrradh, no le Eòin, a’ bruadair gu tèarainte air an eilean, ’s e faicinn “nèamh ùr is talamh ùr”; no le Noah ’s an dìle san Airce, sgeul a thainig á Bàbilon, agus a chaidh air feadh an t-saoghail an iomadh cruth; no le Maois an t-Eipheiteach no le eachdraidh nan Rìghrean—no an àite sam bith sa’ Bhìobull.

Tha ainmean is ìomhaighean actairean is ban-actairean an dràma so ’nam pàirt de mhac-meanmnainn gach aon againn, a’ màrsail an sud gu sìorraidh, leinn sa’ bheatha so, ag gairm ’s ag guidhe ’s ag còmhradh—nar cànain fhìn, ann an Gàidhlig!; gu dearbha, b’ ann an saoghal na Gàidhlige a thachair gach nì a thachair, bho Ghàrradh Eden gu eilean Phatmos—co-dhiùbh nuair bha sinn òg. Thigeadh bodaich is cailleachan a mach air uairean le rann no ràdh no gnàth-fhocal ás an Leabhar Mhath, a bha riamh sgrìobhte sa’ Ghàidhlig, is iad a’ làimhseachadh chùisean is cheistean na beatha so, ag cur seul mar sin air iomadh rud, gun tamhasg teagaimh bhith sa’ chùis. “Na crithtics a ghaoil,” ars a’ chailleach, “nach ann tha iad a nis ag radh nach b’ann an Gàidhlig idir a sgrìobh Dàibhidh na Sailm—mullach a mhìmhoidh!” Seadh, dha-rìreabh. Tha làithean-

[TD 108]

brèagha samhraidh sa’ ghleann, air dhòigh toinnte fhathasd am Betel, an Sinai, am Muir Ghaililidh ’s an Sliabh-nan-Crann-Ola, mar sgeul a thachair gu boillsgeanta an sud nar n-òige. Thainig na Fàidhean ar leam “a stigh am Bràigh,” a thoirt rabhaidh le òirdhearcas-cainnte ’s iomraidhean ùra, do dh’Fharasaich a’ Ghlinne, a bha dùinte san Teampall, le Sàbaideachd is ùrnuighean fada, féin-cheartas is éididhean dubha. Mar sgrìobhaichean an Teampaill o shean, bha ’n Lagh aca sud umpa mar lùirich o cheann gu bonn, cruaidh trom, gun mheang, gun fhosgladh-soluis do shùil no do chluais.

Tha san Leabhar so againn eachdraidh is bial-aithris is bàrdachd is sgeulan-cinneachail is mith-eòlas, lagh is cùmhnant is fàidheadaireachd is innsidhean-samhlachail—is iomadh rud eile, mar a th’aig cinnich àrsaidh an t-saoghail so, a thug breith is bith do leithid a nithean iongantach. Nuair a nochd an creutair ris an can sinn an duine, a mach á coilltean an t-seann t-saoghail, dh’fhairich e cumhachdan mun cuairt air ’s os a chionn ’s ’na inntinn dhorcha fhéin, ris am feumadh e réiteach a dheanamh, ’s d’am b’fheudar dha sleuchdadh; chuir iad uamhann is eagal is fiamh air. Dh’fhàs is dh’abaich na fairichidhean sin troimh mhóran tìm, fhad’s a dh’ionnsaich an creutair borb ud móran nithean, a nuas gu éirigh is stéidheachadh nan creideamhan móra, a sgrìobh, nuair thainig an t-ám, an teagasgan ’nan leabhraichean naomha. Bha eachdraidh is crannchur nam pobuill co-cheangailte ri an creudan ’s na diathan ’s am mith-sgeulan; chan eil am Bìobull air a chaochladh, agus tha beartas mór de gach seòrsa rud, do’n inntinn, ri mhealtainn le duine sam bith a nì beagan rùrachd an eachdraidh nan Eabhrach.

[TD 109]

Rùsg Craoibhe

Ged a b’ann o phìos stoc craoibhe Beithe a thuit a’ bhìdeag rùisg aig mo chasan, ’s mi a’ sgoltadh chnapan fiodha air son teas geamhraidh, bha e ’na dhealbh ’s ’na chumadh, mar chraoibh Daraich no Leamhain, ’nan seasamh gu mórail an seann choilltean, no trom-luasganach am pàirce stàiteil, ’nan ionad-féile do mhìltean eunlaith. “Is co-aois mise do’n daraig, bha ’na fàillein anns a’ mhòintich,” ars a’ chomhachag; thainig am fuigheal-fàis so cuideachd ás a’ mhòintich, mòinteach Shrath-Spé, ás a bheil a’ fàs corra sheòrsa craoibhe, òg agus aosda. Ged a bha, do’n t-sùil, colas trom toirteil air a’ chriomag chraobhach a laigh an sud, le stoc làidir is geugan trom, b’ann o chom na beithe bhòidhich a thuit e, té de’n chuideachd airgeadaich a chuireadh ri làr le sàbhan nam fir-gearraidh, far an do sheas iad, gasradh àrd pròiseil, an gréin an earraich; thog mi a’ bhìdeag rùisg socair ’nam laimh mar usgar fuadain, ’s m’inntinn gam thoirt air falbhan air gach taobh, mar strì-fhriamhan fàillein, a’ gintinn annam craobh-bhruadair, an àird na maidne.

Smaoinich mi air na pròstain chraobhan timcheall na dùthchadh so, air na leathadan ’s an sud ’s an so air bruachan nan aibhnichean, còmhlan dùmhail an ceann a chéile, seann chraobhan, cùl-ri-gaoith, is cùl cuideachd

[TD 110]

ris a’ ghràisg de chraobhan òg a th’air gach taobh dhiubh ’nan sgaothan, leanaban ùrail a’ Bhùird, a tha ’nan seasamh cho gorm bragail fo na speuran; tha an t-seana chuideachd, a tha a’ sìoladh ás mar na daoine—sa’ bhad so co-dhiùbh—duathar geug-shnìomhach, ar leam an còmhradh dlù, ged a tha té leatha fhéin, ’na h-aonar, shuas air a’ bhearradh, mar gum biodh iùnntas sònraichte aice ga dhìon an sud, no mar gum biodh i ri caoidh na bh’ann. Seasaidh ise an sud linn ás deigh lìnn, ’s dòcha gun mhóran fuinn mu a freumhan, no air mullach creige, far an robh uair dhe’n t-saoghal, roimh chuimhne dhaoine, talamh gu leòr.

Ann an eilean Liosmhóir, a tha, ar leam, mar fhonn, fialaidh thar chàich do chraobhan, mór agus beag, aonar is caidreamhach—ged nach eil a’ chuideachd uair sam bith mór—chì thu craobhan leotha fhéin, mar gum biodh iad a’ màrsail thar an eilein, mar thosgairean greanta, le rudeigin bagarrach, fiamhaidh, ’nan cruth; ach tha gréim daingean aca le ’n òrdagan driamanach air neart an fhuinn, ged a sheas corra thé air cruas creige, fallain, aoibhneach, gu leòr. Cinnidh rudan an àitean iongantach, far nach canadh duine gun robh biadh no deoch ann do fhriamhan gionach; agus ni Nàdur ùspairn gun tuigse air son tighinn-gu-ìre, flùrain is luibhean meanbh a’ cothachadh ’s a’ bòcadh ’s a’ putadh an uachdar, gus buaidh fhaotainn ’nan tiotan beatha. Tilgidh friamhan craoibhe oibribh dhaoine mu làr, làidir ’s gum bi iad; nach minig a chunnaic sinn dromannan móra a’ togail chabhsairean-sràide, gan sgoltadh ’s gam bristeadh—friamhan craoibhe san àruinn, a’ putadh an uachdar, fo fhalbhan gun sgur aig mìltean chas; agus dhùin na coilltean dòmhail a rithisd mu

[TD 111]

bhailtean greadhnach a bha uair làn buaidh an tìrean thar chuain, a’ fàgail làraichean is bhallachan briste, toinnte le tighead na coille.

Nach ann ri craoibh cuideachd a tha fàs is fuasgladh is gluasad-air-adhart na beatha so colach, bho theachd air an talamh an rud ris an can sinn beatha? Tha tigh’nn-gu-ìre chinnich is dhùthchannan is phobuill an eachdraidh a’ sgaoileadh bho stoc àraidh agus tha corp an duine, agus an duilleag air a’ mheanglan, spòg an ainmhidh agus sgiath an eòin, le sùgh is snothach is fuil a’ craobhadh annta, air an aon t-seòl. Bidh sinn a’ bruidhinn mu “chraobhan-teaghlaich,” agus mu “mheanglanan” de dh’òrduighean saoghalta, mar tha laghan is eaglaisean is creudan, is iomadh rud suidhichte eile; tha càlachadh is cànainean is ionnsachadh mhic-an-duine an eachdraidh, a’ sgaoileadh air adhart ’s a mach air gach taobh, bho fhreumhan sònraichte, a ghabhas an lorg an àiteigin, aig ám àraidh de dh’eachdraidh. A’ tionndadh an talmhainn, thig thu air freumhan meanbh is garbh a’ cur chrògan driamanach a mach air gach taobh; agus ma gheibh iad an cothrom, suainidh luibhean feurach iad fhéin mu phlanntan de gach seòrsa, le iomadh meur chaol thoinntich, a’ ceangal dhulachan umpa, a ni am fàsgadh gu bàs. Tha lasair an teine, agus sradan bho bhualadh-cloiche, craobhach gu nàdurra, mar a tha solus-reuil is deàrrsadh-gréine agus siubhal-fala gach rud a tha beò; tha litreachas is feallsanachd is saidheans air a’ mhodh cheudna, a’ tigh’nn mar thoradh bhon aon stoc—ìnntinn is dèanadas an duine.

Thainig, troimh thìm, tràghadh air coilltean tùsail an t-saoghail, a thoradh feum an duine air fasgadh is

[TD 112]

connadh; agus thionndaidh am fàs air nach do chuir e feum ’na phàirt de thoradh na talmhainn, mar mhòine, ’s mar ghual a bheireadh beatha ’s blàths do dh’iomadh linn a bha ri teachd.

San t-seann t-saoghal bha craobhan daonnan sònraichte an lùib creidimh is aoraidh is drùidheachd, mar a bha cuideachd clachan, is tobraichean is cnocan. An creideamh nan Lochlainneach—agus nan Teutonach gu coitcheann—bha “Craobh an t-Saoghail” glé shònraichte, an t-Uinnseann “Ygdrasil,” a bha naomh mar chraoibh Odin mar dhia Nàduir; ged a bha Odin an crochadh air a’ chraoibh—ar leam mar ìobairt—bha a’ chraobh a’ toirt taic do’n iuineabhars, agus bha tobraichean-beatha aig a freumhan. Ann am Bàbilon bha craobhan coisrigte do dhiathan àraidh, mar a bha Tammuz, aig an robh a chraobh fhéin, “an seudar naoimh,” far an d’rugadh e; bha cuid a chraobhan air leth drùidheil, is naomh an sealladh phobull Bhàbilon. San Eipheit o shean, bha craobhan ’nam pàirt de aoradh na gealaich, agus bha cuid de na diathan, mar a bha Thoth, ’nan diathan-chraobh; bha an crann-sìce air leth naomh san Eipheit. Anns na h-Innsean a rithisd, bha “Craobh Phàrrthais,” fo an do shuidh dà rìgh, Varma agus Yama, agus bha “Craobh Bhrahma” coisrigte don dia àraidh ud. Anns an sgrìobhadh mhór am Mahàbhàrata, tha sìnnsearachd air a dhealbhachadh mar chraoibh, “craobh nam buaidh ’s nan deagh-bheus,” an aghaidh am bheil a’ cothachadh “craobh a’ chorraich”—a’ chraobh nàimhdeil; agus b’ann fo chraoibh mhór—a tha fhathasd naomh—a shuidh Gotàma am Buddha, nuair a thainig an taisbeanadh mór g’a ionnsaigh.

Anns an dòigh so, cha robh na seann Cheiltich air a’

[TD 113]

chaochladh; tha craobhan naomha Ceilteach air an ainmeachadh an sgrìobhaidhean Ròmanach is Eireannach, agus tha diathan chraobh dharach is fhaighbhile aithnichte an coisrigidhean sgrìobhte eile. Cuideachd, bha “aoradh an doire,” a chaidh farsainn air feadh an t-seann t-saoghal, fada ’na mhodh-creidimh a measg nan treubhan Ceilteach. Tha ainm an treibh Cheiltich “Eburones” a’ toirt a stigh an fhacail air son na craoibhe iubhair, agus bha ainmean Ceilteach san Fhraing mar a bha “Guidgen”—“mac-an-fhiodha”—agus bha “Mac Cuillinn” agus “Mac Ibar” (Iubhar), a measg ainmean mith-sgeulach an Eirinn. Tha cuideachd a’ “chraobh-bhile naoimh” air a h-ainmeachadh; thainig “bile” gu bhith a’ samhlachadh “curaidh,” no “gaisgeach mór,” ann an sgeul ’s am bàrdachd—eadhon ann am bàrdachd Ghàidhlig—

“A bhile a h-Eirinn,
Sin ort sgeula;
Thig cóig ceud a shealltainn ort,”

mar a th’againn an “Saighdean Ghlinn Lìobhunn,” dàn riochdail o’n t-seachdamh-lìnn-deug. Ann am bàrdachd Ghàidhlig cuideachd tha “craobh,” is “crann,” “craobh-chuir,” is “craobh-chòmhraig,” “craobh-chosgairt,” “craobh-fheirge,” agus “craobh-shìochainte,” uile air an cleachdadh an dòigh shamhlachail, gu tric air gaisgich is cinn-feadhna; agus tha uairean “coille” air a chleachdadh san aon dòigh—“Ar n-abhall àrd ’s ar coill’-chnuasaich,” mu Thriath na Lùibe, ann an Cinntìre.

Anns a’ Bhìobull cuideachd, san t-Seann Tiomnadh, tha ròs gu leòr air craobhan naomha, mar a bha

[TD 114]

“daraich Mhamre” is “darach Mhoreh,” ann an Genesis. Tha Iehòbha ga fhoillseachadh fhéin an àitean mar sin, oir bha na craobhan sin sònraichte naomh, coisrigte do na diathan o shean fada roimh ám Abrahaim. Bha an darach a’ samhlachadh teagaisg, is gliocais, mar ann an creideamhan Greugach, co-cheangailte ri Zeus. A rithisd, tha am preas lasrach, ás an do labhair Iehòbha ri Maois, ’na shamhla air dlù-cheangal chraobhan is dhoireachan is phreasan, ri creudan an t-seann t-saoghail; agus nach eil an Crann againn fhathasd, mar shamhla sònraichte a’ Chreidimh Chrìosdaidh? Bhiodh e furasda gu leòr eiseamplairean eile fhaotainn anns a’ Bhìobull, agus thig an cudthrom a bh’air craobhan àraidh an sgeul Eden gu ar n-inntinn, co-cheangailte ri sonas, is eòlas, is fulangas, ri beatha agus bàs.

Nar latha-ne, tha eòlas-inntinn a’ tigh’nn gu buil an iomadh dòigh, agus tha C. G. Jung, an aon àite co-dhiùbh, a’ dealbhachadh fìor-mheadhon a’ Phearsa mar chochull, no ceall, bho am feum làn-bheatha an duine fàs, is tigh’nn-gu-ìre, mar chraoibh o’n t-sìol. Tha fear de dheisciobail Jung, M.L. von Franz, ag gabhail craobh-ghiuthais, far am bheil làn-chruth na craoibhe mar a bhitheas i, falaichte san spilgean sìl; tha gnè is fiach na craoibhe mar a bhitheas i, ma bhios i “math,” no “dona,” no “meadhonach,” air a cumadh ’s air a h-òrdachadh, le talamh is creag is grian is gaoth, agus rudan a dh’fheumas a’ chraobh a sheachnadh cho fad ’s a ghabhas dèanamh, agus a’ ghrian a shireadh. (Cuimhnichidh sinn air Cosmhalachd Chrìosd.) Tha Jung a’ teagasg mar sin gur ann an riochdan-craoibhe a tha eadhon ar n-aislingean gan taisbeanadh, a’ dol a

[TD 115]

mach air gach taobh o aon rud, a tha toirt breith is fàs dhaibh, meanglanan, is duilleach—a tha glé dhìomhair, iongantach, uairean; ’sann a dh’fhaoidte uairean an colachadh ri coille, anns am bi sinn air chall—“coille chiar” a’ bhàird.

Bu mhór an t-allaban-smuainte air an do chuir a’ bhìdeag chraobhach rùisg ud mì, a’ cur maille luchd-nam-bruadair orm; thug mi stigh i, ’s rinn mi àite snog dhì, far an laigheadh mo shùil oirre, nuair a bhiodh i rithisd, tha mi ’n dùil, mar shìol-cura do dh’aislingean falbhanach.

[TD 116]

Erasmus agus Luther

Cha robh mi ach ’nam bhalach nuair a thainig mi air dealbh ann an leabhar air choireigin, dealbh duine bho shean, le ad mhór air agus colas beothail, car sgaiteach air aghaidh, a bha air a tarraing gu làidir, aon-taobhach ris an fhear-amhairc. Chan eil fhiosam carson a rinn i gréim air m’aire, seach na dealbhan eile—’s bha gu leòr dhiubh san leabhar; ’s dòch’ gum b’i ’n t-sùil bheachdail leth-spòrsail a bha ’n ceann an fhir-suidhe a rinn e, no an t-ainm a bha fo’n dealbh, a dh’fhaoidte a rinn seirm bheag a dhùsgadh ’nam inntinn—cagar-comuinn dìomhair air nach ruiginn. Co-dhiùbh, sheall mi air an dealbh cho fada ’s gun do dh’fhan an t-ainm ’nam inntinn tuilleadh—Erasmus. Fad ás deigh sin, thainig an dealbh ’s an t-ainm gu bàrr cuimhne rithisd, nuair a thainig mi orra an leabhar de dhealbhan Holbein, fear-tarraing na deilbhe.

Ged a thòisich an t-ùrachadh mór ris an canar an Renaissance tràth san Eadailte, bha toiseach na siathamh-lìnn-deug ann mus tainig buil air a’ ghluasad sin sna tìrean-a-tuath. Bhuineadh Erasmus do’n taobh tuath, do’n Olainnd, agus chaidh a ràdha gun tainig an Renaissance gu ceann ’s gu crìch annsan; agus bha a’ chrìoch sin an sàs san Athleasachadh, mar cheum eile san aon Urachadh mhór, le Luther ’na phrìomh-fhear ’s ’na cheann-feadhna air an dara ceum mór sin.

[TD 117]

Bu chaomh le gaisgich an Renaissance a bhith gan coimhead fhéin mar mhuinntir a bha do air ais, mu dheireadh thall, gu beatha agus teagasgan fìor, a’ deanamh turthilleadh gu saoghal Clasaiceach, màthair-uisge gach nì a bha ion-mholta, ceart. Gu grad, thug iad “na Meadhon-Lìnntean”—’se sin ri ràdha, ám transaideach—air na lìnntean a chaidh romhpa, mar linntean a chaidh air seacharan o am pàrantan spioradail, an Ròimh agus a’ Ghréig. Ach an diugh, bho ar spiris, san fhicheadamh lìnn, ’sann is colaiche an Renaissance ri grad-spreadhadh air adhart, a mach air gach taobh; agus fada o bhith bàn, ’sann is colaiche a’ mhìle-bliadhna roimhe sin ri abachadh is tigh’nn-gu-ìre, an aghaidh iomadh duiligheadais, ag altrum corra dhuine mùinte, comasach. B’ann mall a ghluais na Meadhon-Lìnntean air a shon sin, gu comhfhurtail an uchd na h-Eaglaise, ag ullachadh gun fhios daibh, air son bras-shitheadh an Renaissance. Agus nuair a thainig e, chaidh—eadar 1450 ag 1550—Ameiriga a lorg, le cuantan a’ Phacifìc agus an Atlantic-a-deas, chuireadh cuairt air an t-saoghal, rud a nochd a mheudachd, agus fhuaireadh dealbh is beachd ùr air a iuineabhars, a’ sealltainn nach b’e idir an Talamh a bha san teas-mheadhon; thainig Ath-leasachadh mór na h-Eaglaise mun cuairt, agus bho’n chlo-bhualaidh ùr—deireadh làimh-sgrìobhaidh—dhòirt na leabhraichean ’nam mìltean.

Anns a’ ghluasad mhór sin, san taobh tuath co-dhiùbh, bha Desiderius Erasmus o Rotterdam ’na chraoibh-cosgairt, le éifeachd air móran inntinnean, a’ strì an aghaidh buaidh-inntinne na h-Eaglaise, thairis air daoine. Chaidh a ràdha gum b’ esan Voltaire na

[TD 118]

siathamh-lìnn-deug, le gràin an aoig orrasan a riochdaich cumhachd spioradail, gun spiorad annta fhéin, ach le gréim daingeann an Reusoin air fhéin ’s air fheirg; le sgrìobhaidhean de gach seòrsa, ioma-ghnèach, rinn e gréim iongantach air móran dhaoine tuigseach, ionnsaichte. B’iad sin, a’ chuid mhór dhiùbh, na Daonndaich <eng>(Humanists),<gai> a bha glé bhuadhach, fasanta, an dòighean-smuainte an Renaissance, daoine reusanta, measarra—mar a bha Erasmus; gu dearbha cha b’urrainn samhla na b’fheàrr a bhith againn air Daonndachas is spiorad an Renaissance na Erasmus fhéin, a chrùn, mar gum biodh an t-ùrachadh mór ud. Ach bha cùibheasachd is fulangachd dhaoine mar a bha Erasmus a’ call am buaidh (mar a thachras daonnan do na feartan sin aig aman buaireis), ri lìnn a’ cheannairc a rug orra, agus fearg mhórain dhaoin a’ lasadh an aghaidh ana-ceartais na h-Eaglaise, anaceartas a thug mun cuairt an t-Athleasachadh; gu dearbha b’ann mar thoradh air spiorad-ceasnachaidh an Renaissance a dh’éirich daoine cumhachdach mar a bha Luther, anns nach robh gràinnean de mheasarrachd Erasmus agus na daonndaich. Rinn Luther, chan e mhàin ceannairc an aghaidh a’ Phàp, ach cuideachd an aghaidh luachan daonndach Nàduir, agus an t-saoghail Chlasaiceach—fìor ghnè spioraid an Renaissance; ach chan eil sin ri radha idir, gu robh Erasmus agus na daonndaich, an aghaidh Creidimh, no nithean diadhaidh; b’ann a sheall iad air subhailcean a’ chreidimh Chrìosdaidh agus subhailcean nan teagasgan Greugach, mar an aon rud—co-dhùnadh a bha ceàrr, nuair a smaoinicheas sinn air teagasgan Crìosdaidh, mar a tha cleith na feòla, coisrigeadh-beatha (mar na Manaich etc.), féin-aicheadh,

[TD 119]

ùmhlachd, is cumhachd an Spioraid thar an reusoin.

Chàirich Luther a 95 Argamaidean an aghaidh Saor-thiodhlacan air dorus eaglais Wittenberg ann am foghar na bliadhna 1517, air Latha-nan-Uile-Naomh; le sin thog e arm an aghaidh a’ Phàp. B’fhad o leugh Luther sgrìobhaidhean Erasmus, a’ deanamh fanaid air laigsean na h-Eaglaise—gu dearbha, is iomadh lìtir a bha eatorra mu’n ghnothach. Chuir Erasmus a mach deasachadh de’n Tiomnadh Nuadh Greugach, a chòrd ri Luther, agus de’n d’rinn e feum, agus bha an leabhar <eng>“In Praise of Folly”<gai> aig Erasmus (éisgeachd mu’n Eaglais is eile), éifeachdach air gach taobh, a measg, araon daonndaich is muinntir Ath-leasachaidh Eaglaise. Fhuair Luther taic Erasmuis ’na 95 Argamaidean, ach air a shon sin, bha amharus math aig Luther nach rachadh leithid Erasmuis fada gu leòr air a shon-san; le Luther bha Erasmus ’na chàil ’s ’na thograidhean, daonndach, agus ro dhomhainn san t-saoghal Chlasaiceach, agus cha sgaradh e e fhéin bhon t-saoghal sin air son aobhar sam bith. Anns an amharus sin bha Luther ceart; cha b’fhada gu robh Erasmus a’ sgrìobhadh gu caraide dha, a bha làidir air taobh Luther, gu robh eagal air gun gabhadh na Prionnsachan Gearmailteach taobh a’ Phàp, nan sparradh Luther cùisean ro fhada.

Gun dàil fhuair Luther àinte smachdail o’n Ròimh, e a dh’aicheadh a’ cheannairc a thog e an aghaidh a’ Phàp, ach dhiùlt e sin a dhèanamh, a muigh-na-mach, agus bha ’n ceòl air feadh na fìdhle. Mu’n ám so cuideachd, chaidh cuid de dhuilleagan-connspaid Luther a chlò-bhualadh, agus chuir an blas is an neart eagal air Erasmus, a bha, ged a bha e car gealtach, fad-fhaicsinneach seach móran; cha robh dad a chàil aige

[TD 120]

do bhuaireas, a shaoil leis a dheanadh barrachd cron no math, agus nuair a sgrìobh Luther thuige air son a thaic sa’ chùis, dhiùlt e, ag ràdh gum b’e measarrachd is faiceall a b’fheàrr na bhith bras, ainteasach. Ach chùm Luther air, anns an obair a bha dol a dheanamh eachdraidh, agus dhealaich an dithisd mhór so—rud a bha ’n dàn tachairt co-dhiùbh; nuair a sgrìobh Erasmus duilleagan a’ moladh saor-thoil an duine, fhreagair Luther le duilleagan feargach fiadhaich ’na aghaidh; bha an sgaradh iomlan, ged a chaidh corr-uair litrichean eatorra as deigh sin, mu ghnothaichean creidimh is eaglaise.

Anns an Renaissance, de’n robh an t-Ath-leasachadh ’na phàirt, riochdaich Erasmus agus Luther dà mhodh-seallaidh air an t-saoghal, ged a bhean iad ri chéile an dòigh no dhà, mar a bha sgoilearachd Bìobuille agus mìneachadh theagasgan. B’iad fìorchàilean an Renaissance teas-dhèanadas is cruthachaidhean ùra de gach seòrsa, ealain is bàrdachd is saidheans, agus bha an duine, agus a thograidhean, saor, air bristeadh air falbh o chuibhrichean nam Meadhon-Lìnntean, e fhéin a nise a’ glacadh a chòraichean mar mhaighstir na beatha so. Nach bu chumhachdach a nochdadh sin an oibribh iongantach dhaoine mar a bha Leonardo is Mirandola is Alberti is Michaelangelo—agus an dànadas luchd-seòlaidh-chuantan mar a bha Raleigh; agus ann am bàrdachd is deas-chainnt is fileantas is eachdraidh-nan-tìmean, bha àite aig Màirtinn Luther, ged nach b’fhìor-shamhla e air an Renaissance. Ghabh e os làimh an Eaglais a chur bun-os-cionn, ag ùrachadh eachdraidh, ach mar reachdaire cumhachdach nan àintean o shean, ghabh e cùrsa dha fhéin.

[TD 121]

Ged a chuir Erasmus fìor-fhàilte air gach rud ùr a bha tachairt, agus ged a bha e buadhach is éifeachdach san t-saoghal ùr a thainig gu teachd ’na latha, thainig a bhuaidh gu neo-nì anns a’ bhuaireas mhór a bha timcheall air; mar a thachras do reusoin is do mheasarrachd, do làn-chultuir ’s do dhaoine beachdail aig gach ám, chaidh e fodha san tuaireip a bhrist a mach air gach taobh dheth, ri lìnn an Ath-leasachaidh; b’e Luther a chuir eachdraidh na h-Eòrpa air cùrsa eile, a’ stéidheachadh, san Eaglais Phròstanaich, ionnstramaid a bha dol a lagachadh gu mór, fìor-ghnè is mac-meanmainn an t-saoghal a tharraing a bheatha o dhùthchannan na Mara Eadar-thìrich. Ach air a shon sin, anns an t-saoghal againne an diugh, tha brìgh is susbaint an Renaissance, mar a riochdaich Erasmus iad, a’ dol o neart gu neart—eadhon san Eaglais; tha daonndachd is neo-eiseamaileachd is saidheans, iongantas is innleachd is rùrachd is rannsachadh aig àirde an cumhachd ’s an éifeachd.

Mar sin, nuair a sheallas mi rithisd air dealbh Holbein de’n sgoilear eagnaidh sheòlta ud á Rotterdam, ’na shuidhe le a pheann ’na làimh, is an colas ciùin-dìomhair, leth-fhalaichte, ud air aghaidh, chan urrainn mi gun fheòrach dheth, “Saoil an ann agadsa bhios a’ bhuaidh, a dh’aindeoin gach nì?”

[TD 122]

Eileanan sa’ Chuimhne

“Tha eilean beag ’nam chuimhne
’Na laigh’ air cuan deich bliadhna”—

sheinn am bàrd mu eilein a bhreith is àraich fhéin; nach ann mar sin a bha e cuideachd, mar eilean sa’ chuimhne, do na bàird uile, mar do gach duine ás na h-eileanan, a bha riamh air fògradh am baile mór cian, no air taobh thall a’ chuain. “Eilean a bh’ann,” arsa Dòmhnall MacAmhlaigh, “Eilean a bh’ann, a thadhalaisd le saor-mheas.”

Tha trì eileanan gu h-àraidh ’nam chuimhne ’s ’na mo bheatha fhìn, sgaipte bho thuath gu deas a measg nan Eileanan Siar, am fear mór tuathail dhiubh a’ sìneadh ghàirdeanan fada garbh a mach dhan chuan, am fear meadhonach dhiubh a tha caol fada, air a chàradh gu snog sa’ Chaolas Lathurna, an achlais nam beann, agus a fear is lugha, sìnte mar sheud am fasgadh na “crìche gun lochd” aig a’ bhàrd—Cinntìre.

Tha an t-Eilean Sgitheanach, eilean mo bhreith is m’àrach, sònraichte iomraideach am bial-oideas, an eachdraidh, ’s an ceòl ar daoine, ag cur a chloinne riamh a mach gu crìochan an t-saoghail, gu bhith an sin a’ deanamh luaidh air a bhòidhchead. Gach uair a theid mi ann fhathasd, cagraidh a bheanntan sgorrach duatharach rudan ùra rium agus bha e mar aisling

[TD 123]

òrdha air mo shiubhal fad bhliadhnachan ’s mi air taobh thall an t-saoghail. Nuair a thìll mi ann ’s an cogadh seachad, bha an t-Eilean fhathasd sàmhach ciùin, gun mhilleadh gun sgiorraghail, eadhon san t-samhradh; a nise, tha lìnn an luchd-turais air a dhol cho fad air adhart, ’s nach eil e ach mar phìos de’n t-saoghal mhór—ach gu bheil muir, monadh, is beanntan, gun mhùthadh, mar a bha iad riamh. Agus mar nach biodh sin gu leòr tha Bòrd-an-Luchd-Turais a’ tathann gun sgur ri sluagh an domhain a thigh’nn ’nam mìltean, chan e mhàin dhan Eilean ach do gach òirlich sa’ Ghàidhealtachd; chan eil mi cìnnteach có a tha dol a bhuannachadh bhon bhras-shruth mairbhteach ud—a mach o bhùithtean is thighean-òsda. Tha an t-Athleathann is Portrìgh is Dunbheagain is àitean eile mar sin, air a dhol ’nan iomallan-bhailtean mar a gheibhtear mu bhailtean-mór an t-saoghail, le a sreathan de bhocsaichean thighean, le an gàrraidhean beaga oir ri oir—uile dhen aon seòrsa. Ach thug aon rud togail ìnntinn dhomh nuair a bha mi san Eilean an uiridh; b’e sin nach do mhìll iad fhathasd an Gleann san robh mi òg, ged a tha comharraidhean beaga air a’ chaochladh a nise a’ nochdadh. A dh’aindeoin sin, “dh’fhalbh an t-Eilean” mar a thuirt fear riùm an là roimhe; is da-rìreabh “eilean a bh’ann” e, seach mar a bha.

Tha eilean Ghiogha, air an do chuir mi eòlas an toiseach o chionn grùnnd bhliadhnachan, gu tur atharraichte ’na chruth ’s ’na dhealbh bho’n Eilean Sgitheanach, le machraichean réidh air am bheil crodh-bainne ri fiarach agus le bàghan beaga de ghainmhich gheal air a chladaichean. Tha na tuathanaich an so

[TD 124]

gu math dheth, agus prìs àrd air a’ chàis a thatar a’ deànamh de’n bhainne, air an eilean fhéin; tha a’ chuid is motha de’n bhainne a’ dol mar sin gu deanamh a’ chàise, a chuile latha. Is e so eilean an Naoimh Chatain, fear de na suinn spioradail a chaidh a mach leis an t-Soisgeal an ciad-lìnntean a’ Chreidimh a mach o I Chaluim Cille gu eileanan eile ’s gu tìr-mór na h-Albainn; tha an cladh far an robh a’ chìll—Cill Chatain a theirear ris—shuas air leathad os cionn an rathaid, le tobhta na h-eaglaise Meadhon-Linnteach ’na seasamh ann, agus clach Ogham air cnoc os a chionn. Thadhail Hàcon an Lochlainneach an so, a’ togail spréidh air son biathaidh a chabhlaich, agus ás deigh nan Lochlainneach thainig an t-eilean, bho Thighearna-nan-Eilein, gu Cìnn-feadhna nan Niall; tha e nise fo uachdaranachd eile, nach eil, ged a tha teachd-an-tìr math gu leòr aig na daoine, ro mhath do spiorad is eiseamaileachd sluaigh—cha robh staid “feudal” math air son dhaoine riamh, agus tha gu leòr dheth nar tìr fhathasd.

Is e so cuideachd eilean Choinnich ’ic Leòid is Mhairsili Cheanadach-Fhriseil, co-ùghdairean buadhach “Orain Innse Gall,” a tha prìseil fhathasd aig iomadh Mòd is céilidh, mar fhùdar-brosnachaidh is ghoistidh nan òranaiche—iomadh lìnn dhiùbh. Tha cuimhne air Mairsili an Giogha, agus tha Coinneach fhéin a’ dol ann ’na chuspair seannsgeul, a dhòighean ’s a bhriathran annasach air an aithris le seann daoine, mar bhial-aithris ar dùthchadh; ge bith dé a chuireadh daoine air nuair a bha e aca ’na Mhinistear—agus có am Ministear air nach cuirear rudan?—tha e nise ’na sheòrsa naomh, no mar shìth-dhuine, a bha uair dhen

[TD 125]

t-saoghal a’ còmhnaidh san t-seann Mhansa, far am biodh “Mairsili Mhór” a’ tigh’nn air a shon, ’s ga thoirt leatha a null thar an aisig air falbh gu saoghal nan duan ’s nan clàrsach.

Ged nach eil eilean an Naoimh Chatain fad o Liosmór, eilean an Naoimh Moluaig, chan eil iad glé cholach ri chéile. Is e eilean mara a tha ’n Giogha, le fuaimean is dreach is blas na mara ’s an àile, eilean gorm fiarach, mìn, callda ’na ghnè. Tha Liosmór cuartaichte air gach taobh le beanntan, Muile agus a’ Mhorbhairn, Cruachan, beanntan Chomhainn, agus guala Neibhis san tuath. Tha a chladaichean garbh, creagach le mol an àite gainmhich, ach tha aighean is gamhna a’ fiarach air a shliosan, gan reamhrachadh air son féill an Obain. Is e eilean air leth brèagha a tha so, le sluichd agus glinn air fheadh is an sud ’s an so craobh, no dhà-na-thrì chraobhan, ’nan seasamh cùl-ri-gaoith, gu h-aonar dìomhair. San fhoghar thig dath òr-bhuidhe, iongantach air an fhiar ’s air gach rud tha fàs, agus air an eilean air fad thig duatharachd dhrùidheil. Cha chanadh tu “eilean-mara” ri Liosmór, ach ann am maise tha e fad air thoiseach air Giogha, a tha callda, cumanta, ri thaobh.

Dhan eilean àlainn so, mu’n ám a thainig Calum do dh’Idh, thainig Moluag leis an t-Soisgeal; ’se so an t-àite air an tug e, a “lios mór” fhéin, agus far am bheil an cladh ’s an eaglais ’na bhroinn, chuir e air chois a chìll. Is ainm dhan chladh mar sin Cìll-Moluag—ainm a tha cuideachd san Eilean Sgitheanach, ’s an àite no dhà eile. Bha mi fhìn aig adhlacaidhean sa’ chladh ud, nuair a chunnaic mi clachan a bhi gan cladhach aig deanamh uaighe—clachan ar leam, bho na

[TD 126]

seann lìnntean, ’s na naoimh air an àruinn. Is e pàirt de’n eaglais Easbuigeach Mheadhon-Lìnntich a tha san eaglais a tha sa’ chladh—eaglais a’ Pharraiste fhathasd; tha tobhta lùchairt an Easbuige—b’e so a Chathair—ann am bad eile de’n eilean. Dh’fhaodainn ainmeachadh an so cuideachd, gu bheil Broch Piocach air cnoc, shìos os cionn a’ chladaich far am faigh thu sealladh sìos is suas an caolas, agus thar a’ chuid mhór de’n eilean.

Thugadh eòlas do dhaoine—a’ chuid mhór dhiubh sgoilearan—air ainm an eilean ud air dhòigh eile cuideachd oir tha Leabhar Dheadhain Liosmhóir iomraideach an litreachas Gàidhlig is Ceilteach. Rugadh an Deadhan, Seumas MacGriogair, aig ceann Loch Tàtha an Siorrachd Pheairt, aig toiseach na siathamh-linn-deug. Chuir e an “Duanaire” mar a thug iad air, ri chéile le cuideachadh a bhràthar Donnchadh bho sparradh Fhionnlaigh Mhic an Aba, ceann-feadhna Chlann an Aba, mar a chì sinn sa’ chiad dàn san leabhar; is e cruinneachadh a th’ann de sheann bhàrdachd Ghàidhlig na lìnn ud, ’s mar sin tha an leabhar prìseil, an iomadh dòigh. Tha “Pàipearan Mhic Neacail” ainmeil cuideachd; bha Dòmhnall MacNeacail grùnnd bhliadhnachan ’na Mhinistear an Liosmór agus chaidh adhlacadh an Cille Moluag. Tha leabhar ainmeil eile ann aig a bheil co-cheangal ri Liosmór ann an “Carmina Gadelica,” aig Alasdair MacGille Mhìcheil, fear a mhuinntir an eilean ud. Mas math mo chuimhne ’se “Alasdair an Gàidsear” a theireadh an t-seann fheadhainn ris, agus bha mi tric san tigh a bh’aca an Liosmór. B’e nighean do MhacGille Mhìcheil a bha pòsda aig an Ollamh Uilleam I. MacBhatair, a bha fada ’na Ard Ollamh an cathair nan cuspairean Ceilteach

[TD 127]

an Dunéideann, agus a rinn taghadh de bhàrdachd Leabhair Dheadhainn Liosmór; thainig leabhar MhicBhatair a mach ann an 1937.

Tha mar sin co-cheangal ìnntinneach eadar Liosmór is saoghal na sgoilearachd, a’ dol air ais gu na seann lìnntean—fada nas inntinniche na saoghal Cheanadach-Fhriseil, a dh’aindeoin Choinnich is Leòid is “Orain Innse Gall.” Ach bha sin uile san tìm a dh’fhalbh agus falbhaidh tìm is caochlaidh daoine, ’s an dòighean, ’s an teagasgan, ’s am beachdan, anns na h-eileanan mar anns an t-saoghal a muigh, ged a dh’fhaodas an gluasad a bhith nas maille; beiridh an saoghal air beatha nan eileanan mar a rinn e riamh mar nì nàdurra, do-sheachanta, ged a dhùisgeas sin mulad annad nuair a theid thu air ais a shireadh làithean-gréine d’òige.

Air a shon sin, tha na cnuic gun ghluasad ’s an cuan gun tàmh, a’ bualadh an nochd a rithisd air creagan is cladaichean nan eilean fo phiobrachadh na gaoithe—“gairbhe na gaoithe,” a chùm bàrd Chinntìre ’na chaithris an oidhche ud ’s e ’n Sasuinn. Togaidh is tilgidh is buailidh i fairge air creag is port is tràigh, a’ bùrain ’s a’ marcachd a nochd a rithisd mun t-seann tigh air an eilean, ’na sheasamh an uaigneas na h-oidhche, le uinneag is sglèat a’ deanamh brag an dràsda ’s a rithisd, a theid ’na mhac-talla troimh fhailmhe an tighe.

[TD 128]

[Blank]
