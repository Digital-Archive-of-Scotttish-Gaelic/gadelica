[TD 1]

[Dealbh]

ORAIN RED

COINNEACH MACLEOID

Coinneach Ruadh Choinnich Ruaidh

à Pabail ann an Eilean Leòdhais

acair


[TD 2]

[Blank]


[TD 3]

Air fhoillseachadh ann an 1998 le Acair Earranta,
7 Sràid Sheumais, Steòrnabhagh, Leòdhas

Na còraichean uile glèidhte. Chan fhaodar pàirt sam bith den leabhar seo ath-riochdachadh an cruth sam bith, no an dòigh sam bith, gun chead ro-làimh bho Acair.

© ’na bàrdachd agus nan dealbh Katie Ann NicLachlainn
© an ro-ràdha Catriona Dunn
© Seo mar a Bha Katie Ann NicLachlainn agus Catriona Dunn.

Deilbhte, dèanta agus deasaichte le Acair
Clò-bhuailte le <eng>ColourBooks<gai>, Bail’ Ath Cliath

Chuidich Comhairle nan Leabhraichean am foillsichear
le cosgaisean an leabhair seo.

LAGE/ISBN 0 86152 179 X


[TD 4]

Clar-Innse

Ro-ràdh	5

Seo Mar a Bha: Beatha a’ Bhàird	7

Na h-Orain -

Oran na Tuatha	26
Iasgach an Acha Mhòir	30
An Cianalas	32
Oran na Bà	34
Maraichean Phabail	36
Oran an A. I.	38
A’ Chaora Dhubh-cheannach	40
Oran na Caorach	42
<eng>Holiday<gai> na Caillich	44
Bàs an Eich	46
Oidhch’ a’ Ghèile Mhòir	48
Oran a’ Bhaidseileir	50
Solas an Dealain	52
Gobhar an Deucoin	54
Nuair Thig an Ola Steòrnabhagh	56


[TD 5]

Ro-ràdh

Nuair a bha mise ag èirigh suas ann am Pabail bha sean agus òg uabhasach moiteil à <eng>Red<gai>, bàrd a’ bhaile. Bha fhios againn gu robh Pabail air grunnan bhàrd eile àrach, ach bha <eng>Red<gai> beò, a’ fuireach anns a’ bhaile, agus a’ cur ri chèile òrain mu dhaoine a dh’aithnicheamaid agus mu thachartasan a b’ urrainn dhuinn a thuigsinn. Ach os cionn nan uile bha na h-òrain èibhinn, eirmseach. Tha cuimhne glè mhath agam nuair a rinn an clàr aig ‘Hoddan’ a’ seinn Oran an A.I. cho math. Bha sinn moiteil às an dithis aca.

A’ cluinntinn agus a’ leughadh nan òran thar nam bliadhnachan on uair sin, tha mi fhathast air mo ghlacadh aig an tàlant a tha na h-òrain a’ nochdadh. Tha iad a’ ruith cho siùbhlach, tha na briathran cho geur, eirmseach, leis a h-uile coltas gun tàinig iad gun strì, agus tha iad a’ tighinn beò nad inntinn. Mar bhàrdachd no sgeulachdan èibhinn sam bith, tha an nì a tha aig cridhe na cùis air a leudachadh agus air a lìomhadh gus a’ chùis a dhèanamh buileach èibhinn. Tha seo gu h-àraidh fior nuair a tha fhios cò na daoine tha aig meadhan na sgeòil - dè an seòrsa dhaoine a bh’ annta agus beagan dhen eachdraidh - ach saoilidh mi gu bheil e cheart cho fìor ged nach aithnicheadh tu idir iad.

Tha fhios gun do rinn e rainn air nach eil sgeul an-diugh. Mar a leughas sibh ann an eachdraidh beatha a’ bhàird, cha robh e a’ sgrìobhadh nan òran idir, agus ’s e freasdal a rinn dhuinn gun deach an sgrìobhadh sìos bho a chuimhne fhèin. Agus nach bu mhath a’ chuimhne i.

Tha sgeulachd bheag no dhà anns an eachdraidh - gu h-àraidh sgeulachd a’ choin - a shaoileas mi a tha gu math airidh air rann no òran. Chaidh cantainn rium cuideachd gun do rinn e òran mu fhear anns a’ bhaile aig an robh seann ablach de bhan, ’s a bha gu math fàthach, cugallach air cùl na cuibhle. Tha cuimhne agam fhìn air an duine ’s air a’ bhan, ’s chanainn gum biodh òran mun deidhinn air a


[TD 6]

bhith gu math èibhinn. Cò aig’ tha fhios - a rèir coltais, ma rinn e iad, chan eil cuimhne an-diugh orra.

Tha mi gu fada an comain nighean a’ bàird, <eng>Katie Ann<gai>, a chuir thugam caibideil anns a’ Bheurla mu eachdraidh a’ bhàird. Bha e air a sgrìobhadh gu h-ealanta snasail aice sa Bheurla, ’s tha mi an dòchas gun deach agam air eadar-theangachadh gun a mhilleadh. Tha an dealbh a gheibh sinn air an duine san eachdraidh sin a’ cur gu mòr ris an dealbh a tha againn air an duine tron bhàrdachd. Ged a tha tarraing-chois gu leòr sa bhàrdachd, chan aithne dhomh gun do ghabh duine riamh cais no ainmein. ’S e seo an seòrsa coimhearsnachd a bha ann - baile agus coimhearsnachd far an robh daoine daonnan ri fealla-dhà - a’ tarraing à càch-a-chèile gun chron no gamhlas air a chùl. Bha e a cheart cho math air fealla-dhà a dhèanamh air fhèin, mar a chì sinn anns an òran <eng>Holiday<gai> na Caillich.

Tha cuimhne agam sgeulachd a chluinntinn mu fhear dhen fheadhainn air a bheil an t-iomradh ann an Oidhch’ a’ Ghèile Mhòir. Bha an t-iasgair a bha seo a’ fuireach an ath dhoras ris an fhear mu bheil Gobhar an Deucoin. Nuair a chuala an deucon mun ghàbhadh anns an robh a nàbaidh, dh’fhaighnich e dha, “An robh guth agad air d’ anam? An robh thu ag ùrnaigh?” “Bha,” fhreagair Tarmod. “Ghabh mi <eng>Our Father<gai> a’ chiad uair o bha mi anns an sgoil.” Tha rann anns a’ bhàrdachd air an dearbh rud.

Tha mi an dòchas gun còrd na h-òrain agus an eachdraidh ris an leughadair. Chomhairlichinn dhuibh an eachdraidh a leughadh mus tèid sibh chun nan òran. No, nuair a thig sibh tarsainn air ainm òrain anns an eachdraidh, faodaidh sibh tionndadh chun an òrain aig an àm sin.

Chòrd e riumsa gu mòr a bhith an sàs anns an obair.

Catriona Dunn


[TD 7]

Seo Mar a Bha:
Beatha a’ Bhàird

Rugadh Coinneach MacLeòid (Coinneach Ruadh Choinnich Ruaidh) ann an Seisiadar, ann an sgìre an Rubha an Eilean Leòdhais air an 13mh Dàmhair 1899. B’ e an dara leanabh agus am mac bu shine aig Coinneach MacLeòid agus Cairistìona, a bhean. B’ ann de Chlann MhicIomhair a bha Cairistìona mus do phòs i. Nuair a bha Coinneach naoi bliadhna a dh’aois, chaidh an teaghlach a dh’fhuireach a Phabail Iarach, gus am biodh iad faisg air cuideachd a mhàthar.

An uair a bha iad a’ fuireach an Seisiadar bha Coinneach a’ dol do Sgoil na h-Airde, ach ghluais e gu Sgoil Phabail an uair a rinn iad imrich a Phabail Iarach. B’ e am ‘Ma’-sgoile Ruadh’ - Dòmhnall MacIomhair à Uig, a sgrìobh An Ataireachd Ard a bha air ceann Sgoil Phabail aig an àm sin. An dèidh an sgoil fhàgail chaidh Coinneach a dh’obair air bàt’-iasgaich, ag iasgach a-mach à Steòrnabhagh. Bha tòrr bhàtaichean-iasgaich - bàtaichean-siùil - ag obair a-mach à Steòrnabhagh aig an àm. Cha robh e fada ris an obair an uair a thòisich an Cogadh Mòr, agus cho luath ’s a b’ urrainn dha, chaidh a thogail dhan <eng>Royal Naval Reserve.<gai> Aig deireadh a’ Chogaidh, ann an 1918, chaidh a chur gu <eng>Scapa Flow<gai> ann an Sealtainn, far an robh an Cabhlach Gearmailteach air an cuid bhàtaichean a chur fodha.

B’ e beatha chruaidh a bha aca an Leòdhas an dèidh a’ chogaidh, agus ann an 1923 bha Coinneach am measg nan ceudan eile às an eilean a dh’fhalbh a Chanada air a’ Mhetagama. Chaidh am faradh aige a phàigheadh le tuathanach, air chùmhnant gun obraicheadh e dhan tuathanach gus am biodh am faradh air a phàigheadh air ais. Ach mar a thachair, cha robh Coinneach agus a charaid à Pabail - Seonaidh an Rothaich - ach trì latha ag obair mar thràillean gus an do dh’aithnich iad nach robh obair na tuatha a’ tighinn orra, agus thog iad orra gu Toronto. Chòrd Toronto riutha math dha-rìribh, ach lean àmhgharan na tuatha ri chuimhne, agus cha b’ fhada gus an robh Oran na Tuatha air ghleus.


[TD 8]

Bha mòran dhaoine òga à Leòdhas ann an Toronto, agus bha fàilte ro dhuine sam bith a thighinn a chèilidh ann an taighean nan cupall òga. Bhiodh iad an còmhnaidh a’ bruidhinn air an dachaigh, agus air caoraich ’s air iasgach. Oidhche dhe na h-oidhcheannan nach ann a chuala Coinneach duine òg ag ràdh rudeigin gu math aineolach mu phàirt sònraichte de bhàta. Cò bha seo ach Calum MacArtair, air nach sùilicheadh duine an còrr seach gur ann far an Acha Mhòir, an aon bhaile gun chladach ann an Leòdhas, a bha e. B’ e am facal a chuala e an oidhche sin a thàinig gu ìre anns an òran Iasgach an Acha Mhòir. B’ e deagh charaid dha a bh’ ann an Calum MacArtair on àm sin.

Mar a bha an ùine a’ dol seachad bha an obair an Canada a’ fàs gann, agus thòisich an fheadhainn òga a’ dol deas thar na crìche gu Detroit. Mar a thuigeas duine, cha robh gnothach aca a bhith ann - bha iad ann gu mì-laghail. Fhuair Coinneach obair mar phoilisear aig companaidh Ford. Bha a charaid, Seonaidh, an Detroit cuideachd, agus an ceann sreath chuir Seonaidh roimhe gun toireadh e sgrìob dhachaigh. An dèidh dha falbh, thòisich Coinneach a’ cuimhneachadh nas motha agus nas motha mu Phabail, agus an teaghlach. B’ ann à sin a dh’èirich an t-òran An Cianalas. Ach cha bhiodh Coinneach tùrsach glè fhada. Bha Seonaidh air càr a cheannach mus do dh’fhàg e, agus dh’fhàg e e an urra ri na Leòdhasaich eile gus an tilleadh e. Cha robh mac màthar aca air càr a dhraibheadh a-riamh na bheatha, ach bha an càr na laighe an sin gan tàladh, agus a-mach gun do ghabh iad air splaoid tro Dhetroit. Cha robh iad air a dhol uabhasach fada nuair a stàilig iad an càr an teis-mheadhan na trafaig. Cò bha a’ tighinn nan coinneimh ach poileas Aimeireaganach. Mus sealladh tu riut fhèin rinn iad as aig peilear am beatha, a’ fàgail a’ chàir na stad far an robh e. Nam biodh iad air an glacadh bhiodh air tighinn orra Na Stàitean fhàgail seach gu robh iad ann gu mì-laghail. Air an aon adhbhar, cha b’ urrainn do Sheonaidh an càr fhaighinn air ais nuair a thill e.

B’ ann ann an Detroit a choinnich Coinneach agus Mòr NicNeacail à Grabhair. Bha i fhèin agus a banacharaid, Peigi Ann Ailein air seòladh à Cluaidh air an Athenia - a’ chiad bhàta anns a’ Chabhlach


[TD 9]

Mharsanta a chaidh fodha san Dara Cogadh. Phòs iad anns a’ Ghearran, 1928. Bha Màiri Bell, piuthar Mòr, na bean-chomhailtich agus b’ e Iain, bràthair Choinnich, an gille comhailteach. Rugadh a’ chiad leanabh dhaibh san Dùbhlachd sa bhliadhna sin. Thug iad Kenny air - Coinneach Ruadh eile. Bha cùisean sna Stàitean a’ fàs fìor dhuilich aig an àm, le staid an eaconomaidh a’ sìor dhol am miosad. Bha Kenny fhathast na leanaban nuair a chuir iad romhpa gun tilleadh iad a Leòdhas. Cha robh croit aca ach fhuair iad cead taigh a thogail air fearann a’ bhaile. Chuir Coinneach inntinn ris an obair ’s cha b’ fhada gus an robh an taigh an-àirde. Bha e an ìre mhath furasta aig an àm taigh a thogail - cha leigeadh duine a leas cead dealbhaidh, ’s cha robh guth air rudan duilich mar dealan no pìoban bùirn. Ach bha Coinneach air beagan eòlais fhaighinn air cofhartachd fhad ’s a bha e thall thairis, agus rinn e amar saimeaint ann an clòsaid shìos an staidhre. Cha robh bùrn ann am pìoban aige, agus dh’fheumadh am bùrn a bhith air a theasachadh an toiseach air an teine.

Cho luath ’s a bha an taigh deiseil, chuir e feansa air acair no dhà dhen mhòintich, agus thòisich e ga bhriseadh a-steach ’s ga àiteach airson biadh a chumail ris a’ bhoin, Browny. (A thuilleadh air a’ bhoin a bhith ri a biathadh, bha an teaghlach fhéin air fàs cuideachd, agus iad air balach beag eile, Murchadh, fhaighinn.) Cha b’ e obair fhurasta a bha aige idir, a’ briseadh tron fhraoch le spaid, agus cha b’ iongnadh ged a thigeadh e a-steach air bho àm gu àm am b’ fhiach an obair a bhith rithe. Cha b’ fhada gus an tàinig an sàrachadh a bha seo gu bàrdachd arm an Oran na Bà.

A chùl air a bhith a’ saothrachadh le fallas a ghruaidh dhan bhoin ’s dhan teaghlach air an fhearann, dh’fheumadh e aghaidh a chur ri cosnadh air choreigin eile, agus thòisich e a’ cuideachadh le bhith a’ togail thaighean geala do dhaoine eile. Thog e an uair sin seada ri ceann an taigh aige fhèin, agus b’ e sin toiseach ‘Bùth Red’. Mar a bha cumanta sna làithean sin (agus ’s dòcha fhathast), b’ ann air Mòr a thuit uallach a bhith cumail na bùtha a’ dol a thuilleadh air a bhith a’ frithealadh dhan taigh, dhan teaghlach ’s dhan bhoin. Chan eil rian nach b’ iomadh là a bha i a’ lùigeadh a bhith air ais an Canada. Bha


[TD 10]

cus ann do bhoireannach leatha fhèin, agus thòisich clann-nighean a’ tighinn air mhuinntireas. Bhiodh a’ chlann-nighean air an sgoil fhàgail aig ceithir bliadhna deug, agus bhiodh iad a’ toirt greis air mhuinntireas anns a’ bhaile aca fhèin gus am biodh iad aosda gu leòr airson a dhol air mhuinntireas air tìr-mòr.

Gu h-iongantach, cha do ghluais a’ bhùth Coinneach gu bàrdachd cho fada agus a tha fhios againn. Airson stuth a tharraing chun na bùtha, cheannaich e càr - cha b’ e fear ùr. Mus d’ fhuair esan e, b’ e seo a’ chiad chàr a thàinig chun an eilein, tha e coltach. Cha b’ fheàirrde cearcan an Rubha idir Coinneach a bhith air cùl na cuibhle, agus bha am bàs aig feadhainn aca ri linn. Bha feadhainn dhe na boireannaich cuideachd a’ cur às a leth gu robh an càr a’ cur a leithid de dh’eagal air a’ chrodh ’s gu robh iad a’ dol far a’ bhainne. Cha b’ e rathaidean còmhnard, rèidh idir a bh’ ann aig an àm, ach rathaidean a bha na bu fhreagarraiche do chairtean na bha iad do chàraichean. A’ chiad turas a thàinig e dhachaigh le luchd airson na bùtha, nach ann a bha a h-uile sileagan silidh ann an aon bhogsa na spealgan.

Aon là, thug e air Anna Ruadh, a phiuthar, a dhol a Steòrnabhagh còmhla ris air a’ chàr. Mus robh iad air a dhol letheach slighe, dh’iarr i a-mach agus choisich i an còrr dhen t-slighe.

Là dhe na làithean nach ann a chaidh an càr do dhìg dhomhain, ’s cha tigeadh às. An dèidh sin bhiodh òrdugh na seachdaine a’ tighinn air làraidh Tod, agus bhiodh bhanaichean bhèicearan - bhan Sheonaidh Oig, bhan Chaluim Sgiathanaich agus bhan J and E - a’ tighinn le aran. Bha na rathaidean a’ fàs na b’ fhearr agus barrachd trafaig orra. Cha b’ e pocannan agus pacaidean beaga bìdh a bha ann anns na làithean sin idir ach cistichean teatha, pocannan mòra siùcair, rolaichean mòra hama ’s mar sin, a dh’fheumadh a bhith air an cothromachadh ann am meudan na bu lugha airson an reic. An cois a’ bhìdh bhiodh bùthan a’ cumail tancaichean parabhain agus meths airson lampaichean Tilley no stòbhaichean Primus a chumail a’ dol. Aig àm an Dara Cogaidh b’ e Red an aon duine ann am Pabail aig an


[TD 11]

robh cead siùcaran a reic. B’ e <eng>caramels, bachelor buttons,<gai> tofaidh bò agus licorais a bha aig daoine an uair sin.

Bha Bàgh Phabail math airson nan giomach, agus bha fèill mhòr orra an còmhnaidh. Bhiodh iad a’ pacaigeadh nan giomach beò ann am bucais fhiodha. Aon latha, thug cuideigin giomach nach robh buileach math gu leòr airson a chur air falbh dha Kenny Beag. Thug e a-steach dhan taigh e agus thilg e dhan teine e, far an robh Mòr a’ nighe an leanaibh, Murchadh. “Carson a shad thu an sàtan rud sin an-dràst dhan teine?” dh’èigh i. Cha b’ fhada gus an do thionndaidh an giomach an dath brèagha dearg ceart air na h-eibhleagan. “Mam, Mam, tha ’n sàtan bruich,” dh’èigh Kenny.

Aon mhadainn earraich, agus teaghlach Choinnich a’ feitheamh ris an sgioba a thighinn a bhuain na mònach, ’s ann a chuala iad gu robh bàta le sgioba de dhaoine òga air chall. Chaidh fios air a’ bhàta-teasairginn, agus cha robh guth air a’ mhòine a bhuain, ach gu fortanach thionndaidh a’ chùis a-mach gu math. ’S ann a bha gaoth làidir air na balaich a shèideadh far an cùrsa, agus fhuair iad iad fhèin mìltean mòra air falbh faisg air Calbost nan Loch. Thug e greis mus do ràinig an naidheachd gu robh iad tèarainte. ’S e an tachartas sin a thug gu bith Maraichean Phabail.

Bha pailteas èisg dhe gach seòrsa mu chladaichean Leòdhais anns na làithean ud, agus ’s iomadh feum neònach gu robh feadhainn aca gan cur. Aig cidhe Phabail bha tòrr bhàtaichean air an tarraing suas air a’ chladach, agus bha cuid a dh’fheumadh sianar ag iomradh. Air eilean lom gun chraobhan cha robh e furasta logaichean fhaighinn air an roiligeadh iad na h-eathraichean suas seachad air làrach a’ mhuir-làin. Ach gu fàbharach bha iad a’ glacadh barrachd sgait na ghabhadh ithe, agus nan cuireadh iad na sgait sìos air a’ ghainmhich, ruidhleadh na h-eathraichean suas orra gun strì.

Tro thìde fhuair Coinneach agus Mòr dithis nighean, Kitty agus Katie Ann, agus ’s ann an uair sin a chuir e a thàlantan mar sgeulaiche gu feum. B’ e miaraid a bh’ anns an tè a b’ òige, agus chaidh Sgeulachd a’ Phortain Chuagaich air adhart aig tìde bìdh airson


[TD 12]

iomadh bliadhna, ’s e a’ feuchainn ri toirt oirre a biadh ithe. Bha barrachd a’ tachairt ris a’ phortan bhochd na thachair a-riamh ri Dan Dare.

Nuair nach robh Coinneach ag iasgach, cha robh càil a b’ fheàrr leis na dèanamh air a’ mhòintich le bhata agus le chù. Bha e a’ faighinn tòrr toileachais a bhith an cois nan caorach. ’S ann mun chaora dhubh-cheannach a tha aon dhe na h-òrain as tràithe rinn e. Bha tomhas de chòmhstri eadar na fir ach cò a b’ fheàrr aig an robh cù-chaorach. Bha fear dhe na cìobairean a bha ag obair air a’ mhòintich air taobh thall Bheinn na Dròbha aig an robh deagh ainm airson coin a thrèanadh, agus turas agus Coinneach air cuilean fhaighinn air an robh coltas gealltanach, chuir e roimhe gun cuireadh e chun a’ chìobair seo e airson a thrèanadh.

Dh’fhàg e an urra ri nàbaidh agus deagh charaid, Iain, ‘An Sabhs’, an cù a thoirt chun a’ chìobair. Bha deagh fhios aige gum biodh pathadh math air Iain an uair a ruigeadh e am baile an dèidh a bhith air a’ bhus airson leth-uair a thìde, agus gur e a’ chiad rud a dhèanadh e a dhol chun an taigh-seinnse a b’ fhaisge. Mhaoidh Coinneach air a bheatha gun an cù a chall. Uill, cha robh Iain bochd càil ach air a thighinn bhon bhus an Steòrnabhagh nuair a rinn Carlo às aig peilear a bheatha. Dhaibhig e far a’ chidhe agus chaidh fhaicinn a’ dèanamh air an taigh-sholais. Chaidh Iain na threathal, agus cha robh air ach aghaidh a chur air an taigh-seinnse agus tè no dhà (no trì) a ghabhail a bheireadh misneachd dha mus cuireadh e aghaidh air Pabail Iarach. Aig an dearbh àm ann am Pabail, bha cùisean anns an àbhaist, agus bha teaghlach Red dìreach a’ suidhe sìos airson na diathad, nuair a chuala iad comhart eòlach aig an doras. Bha thusa, Carlo, an sin gus leigeil roimhe agus na shitig fhliuch. Mu dheireadh thall thàinig ‘An Sabhs’ dhachaigh. Chaidh maoidheadh air an teaghlach gun am beul fhosgladh, agus bha iad nan suidhe an sin nuair a chuala iad ceumannan mall an fhir eile a’ tighinn chun an dorais. Bha Carlo na shuain fon bhòrd. “Uill, Iain, dè mar a chaidh dhut? Dè shaoil ‘Lida’ dhan a’ chù?” dh’fhaighnich Coinneach, mar nach leaghadh an t-ìm na


[TD 13]

bheul. Bha sruth fallais air aghaidh Iain. “Och, uill,” ars esan, “’s e tìde dh’innseas.” Chum an còmhradh a’ dol a-null ’s a-nall, agus Iain bochd ga chur fhèin na bu doimhne san ribe fad na h-ùine, gus na dh’èigh Coinneach mu dheireadh air Carlo. Shruc an cù a-mach fon bhòrd, agus bha a h-uile duine ach Iain nan èiginn a’ gàireachdainn. ’S beag an t-iongnadh ged a chuala a’ chlann cainnt bho Iain an oidhche sin nach cluinneadh iad anns an altachadh.

Ach cha robh caora le Calum MacLeòid, ‘Am Bluff’, cho math air teiche ri Carlo. An turas a bha seo, bha Catrìona, bean Chaluim, air ceann caorach a cheannach aig bhan a’ bhùidseir. Dh’fheumte na h-adhaircean a thoirt dheth, agus dh’fheumadh a’ chlòimh a bhith air a dàthadh bhon aghaidh le pòcar teth mus deigheadh a bhruich. B’ e fear an taighe a bhiodh a’ gabhail na h-obrach os làimh, agus mar a shùilicheadh duine, bheireadh e sùil air na comharraidhean air na cluasan agus air na h-adhaircean gus feuchainn ri dèanamh a-mach cò leis a bha i. Bha Calum bochd ris an dreuchd seo nuair a thuig e gur e ceann tè dhe na caoraich aige fhèin a bha aige - tè nach robh e fiù air ionndrain fhathast. Nochd an naidheachd ann an Oran na Caorach.

Cha robh guth anns na làithean sin air pacaichean plastaig de dh’isbeanan is eile, agus gheibheadh tu pàirt sam bith dhen bheathach aig bhan a’ bhuidseir. Bhiodh Mòr gu tric a’ ceannach maodal no duis, agus a’ dèanamh maragan agus duf cho blasta ’s a bha ri fhaighinn. Fhad ’s a bha Coinneach ag iasgach bha an taigh, a’ bhùth, a’ chlann agus na beathaichean an urra rithe, a thuilleadh air a bhith an sàs anns a h-uile seòrsa obrach a bha an lùib beatha air an tuath anns na làithean sin - agus gun bùrn no dealan san taigh airson an t-uallach a dhèanamh na b’ aotruime. Bu bheag an t-iongnadh ged a dh’fhàs i sgìth ’s gun do mhiannaich i faighinn air falbh airson greis. Bha a màthair, a bha na bantraich, air imrich a dhèanamh dhan Eilean Sgiathanach, far an robh a bràthair a b’ òige, Coinneach Iain, na mhinistear am Port-Rìgh. Chaidh i fhèin agus Katie Ann bheag a shealltainn orra, a’ seòladh aig meadhan-oidhche air an Loch Ness a Mhalaig, agus à sin air an Loch Mòr gu Port-Rìgh. Tha mar a thachair


[TD 14]

a bheatha ri Coinneach às a h-aonais air innse gu h-èibhinn anns an òran <eng>Holiday<gai> na Caillich.

Suas gu deireadh an Dara Cogaidh bha tòrr eich ann an Leòdhas, agus bha iad an sàs gu mòr aig àm cur agus buain, agus airson a bhith a’ tarraing na mònach. Bha na h-eich a bha ann am Pabail aig an àm gu math frionasach, agus dualach a dhol air a’ chaoich, agus bha e glic do dhuine gun a dhol nan gaoth. Bha fear am Pabail Iarach, ge-ta, a bha gu math measail orra, gu h-àraidh seach gu faigheadh e air beagan cosnaidh a dhèanamh leotha - rud air an robh e gu math feumach, agus an teaghlach aige a’ sìor fhàs. B’ esan Calum MacAmhlaigh - <eng>‘Cool’.<gai> Seach nach robh mòran airgid aige, dh’fheumadh e an t-each bu shaoire a gheibheadh e a cheannach, agus cheannaich e turas ablach de dh’ each truagh bho cheàrd ann am Barabhas.

Bha mòran dhaoine gun chosnadh an Leòdhas aig an àm, agus uaireannan gheibheadh duine gun chosnadh teileagram ag iarraidh air a dhol a dh’àiteigin air tìr-mòr a dh’obair anns a’ bhad. Seo mar a thachair do Chalum, agus thurchair nach robh e aig an taigh nuair a bhàsaich an t-each bochd anns a’ bhàthaich. Chruinnich a h-uile nàbaidh a bha aig baile mun cuairt. Nis, chan e am fàsach each marbh fhaighinn a-mach à bàthaich, agus an dèidh toll a dhèanamh anns a’ bhalla, airson fhaighinn a-mach, chan eil e furasta àite fhaighinn dhan chlosaich. Bha tòrr còmhraidh a-null ’s a-nall mus tàinig iad chun a’ cho-dhùnaidh a shlaodadh a dh’àiteigin far an robh an rathad a’ tighinn gu ceann faisg air a’ mhuir, agus gum b’ urrainn dhaibh an uair sin a thilgeil dhan mhuir. Bha Coinneach a’ seinn marbhrann dhan each mus robh an obair crìochnaichte.

Cha robh telebhisean ann aig an àm agus bha a’ <eng>wireless<gai> gu math cudromach - <eng>wireless<gai> a bha a’ ruith air <eng>accumulator<gai> agus bataraidhean tioram. Bha Coinneach air aon dhen chiad fheadhainn am Pabail Iarach a fhuair <eng>wireless,<gai> agus tìde a’ chogaidh bhiodh an taigh a’ lìonadh le daoine a’ tighinn a chluinntinn naidheachdan na h-oidhche agus a dh’ èisdeachd ri Lord Haw-Haw. Seach nach robh sèithrichean gu leòr ann rinn dithis dhe na balaich being fhada, air an


[TD 15]

tug iad ‘stòl a’ phropaganda’. Dh’fheumadh a’ chlann a bhith sàmhach modhail, ach bha iad a’ gabhail cùisean a-steach, agus bha rabhd aca a bhiodh iad a’ gabhail nuair a bhiodh iad a’ sgiobaigeadh - ‘Ribbentrop is Goebbels is Goering is Hitler’. Bha seann bhodach, Iain Ruadh, a bhiodh ag èisdeachd ris a’ <eng>wireless<gai> tron là, agus bhiodh e ag innse naidheachdan an là do chàch ’s iad air an t-slighe seachad a’ tighinn às a’ mhòine no às na lotaichean. Cha robh a’ Bheurla aige ach cugallach, agus bhiodh e a’ feuchainn ris na chuala e innse - bu chaomh leis a bhith ag innse tuairmse na sìde, gu h-àraidh, <eng>“Modericks afresh. Lookout for Friday” (Moderate to fresh outlook for Friday).<gai>

Bha Coinneach greis na iasgair air a’ bhàta <eng>Olive Branch,<gai> agus dh’fheumadh e a bhith air falbh bhon taigh bho thràth madainn Diluain gu tìde-diathad Disathairne. Ged nach robh e buailteach a bhith a’ toirt mòran feart air geasagan, bu lugha air a bhith a’ coinneachadh ri Doileag, seann bhantrach a bha a’ fuireach faisg, nuair a bhiodh e a’ falbh madainn Diluain. ’S iongantach mur deach a’ choire a chur air Doileag bhochd gu tric airson iasgach bochd. Bhiodh a bhàta uaireannan a’ dol tarsainn gu tir-mòr, agus bhiodh a h-uile duine toilichte nuair a thigeadh iad dhachaigh le sgadan Loch Fhinn - sgadan beag agus blasda. B’ e Katie Ann bheag a bhiodh a’ falamhachadh màileid a h-athar Disathairne - shlaodadh i a-mach dungairìdhs agus geansaidhean làn lannan èisg, is làn-fhios aice gum biodh poca pàipeir le candaidh na Bruaich, orainsearan agus ùbhlan dhan chloinn anns a’ mhàileid. Mar a thachair dhan bhàta eile à Pabail dhan rinn e an t-òran, thachair dhan <eng>Olive Branch.<gai> Chaidh an glacadh le gèile, a shuab iad taobh nan Lochan, far an do ghabh iad fasgadh fhad ’s a bha am bàta-teasairginn gan lorg. Tha cuimhne air na thachair riutha anns an òran, Oidhch’ a’ Ghèile Mhòir.

Bha Coinneach eile à Pabail air an <eng>Olive Branch<gai> cuideachd - baidseilear air an robh ‘Curn’ mar fhar-ainm. Bhiodh Red an còmhnaidh a’ tarraing às ‘An t-Sabhs’ agus à ‘Curn’, agus abair gum biodh othail ann nuair a bhiodh an triùir còmhla. Bha tòrr


[TD 16]

bhaidseilearan mun aon aois am Pabail Iarach - cha robh iad air amas air pòsadh ron chogadh, agus bha iad air call an nòisean nuair a bha e seachad. Bhitear a’ tarraing an cois gu tric, ach dhiubh uile, b’ ann do ‘Churn’ a rinn Coinneach Oran a’ Bhaidseileir.

Bha ‘Bùth Red’ air a dhol à bith dhà na trì bhliadhnaichean an dèidh a’ chogaidh. Bha linn an dealain a’ teannadh faisg, agus bha Sgoil Phabail air àite-bìdh fhaighinn. Cha bhiodh guth air pìosan tuilleadh, ach mus deach fhosgladh mar thaigh-bìdh, bha foillseachadh ann de dh’innealan dealain. Fhuair a’ chlann cothrom fhaicinn, agus chaidh iad dhachaigh làn dhe na chunnaic iad, ’s ag innse dham pàrantan mu na mìorbhailean ùra seo. B’ e àm a bh’ ann anns an robh gnothaichean ag atharrachadh gu math luath, agus anns an robh daoine a’ coimhead ri piseach air an crannchur. Ghlac Coinneach faireachdainnean dhaoine gu h-ealanta le Solas an Dealain, òran a chòrd ri daoine gu mòr.

Bha mòran ag atharrachadh aig an àm. Bha bàtaichean-iasgaich na bu mhotha a’ tighinn, agus bha tràlairean a’ sìor fhàs lionmhor anns a’ Chuan Sgìth. Gu math tric thigeadh Coinneach dhachaigh air Disathairne sgìth agus brònach ’s gun mòran na phòcaidean airson saothair na seachdaine. Bhiodh e uaireannan a’ gearan gun deach na lìn a ghànrachadh a-rithist, agus gum b’ fheudar dhaibh ùine a chaitheamh gan glanadh. Nam biodh fhios air a bhith aca cho luachmhor ’s a bha na bha iad a’ tilgeil air ais dhan mhuir. Cha robh e cho uabhasach fada an dèidh sin gus an robh fèill mhòr air an t-salchar a bha seo - b’ e muasgain chaola a bh’ annta. Co-dhiù, chaidh suidheachadh an iasgaich na bu mhiosa, agus chaidh an <eng>Olive Branch<gai> a sheòladh a-steach gu cidhe Phabail, far an deach a briseadh.

Airson an còrr dhen ùine bha e an ceann a chosnaidh, bha e ag obair an àite sam bith a b’ urrainn dha, mar bu trice a’ cuideachadh chlachairean. Aon là, ’s iad air an t-slighe a dh’Uig a dh’obair, thuirt aon dhen fheadhainn a bha còmhla ris - fear eile de mhuinntir Phabail Iaraich, Sandaidh Mòr - gu robh e a’ smaoineachadh air gobhar a


[TD 17]

cheannach, agus gu robh fear à Uig air gobhar a thairgse dha. Cha mhòr gu robh Sandaidh air deireadh na sgeòil a ruighinn nuair a thòisich Coinneach a’ dèanamh fàidheadaireachd ann an òran air dè a thachradh do Shandaidh nam biodh e cho gòrach ’s gun ceannaicheadh e gobhar. Cha do cheannaich Sandaidh an gobhar a-riamh, ged a shaoileas tu air an òran gun do cheannaich.

Bha beathach eile ge-ta a thàinig a dh’aindeoin òran - Tarbh an A.I. Nach iongantach gun tàinig an sgeama seo, a bha a’ dol a dhèanamh cùisean furasta do dhaoine aig an robh crodh, goirid mun àm anns an do sguir daoine a chumail cruidh. Cha b’ fhada gus an do dh’fhalbh an crodh, am bainne tiugh, a’ mhulchag chàise, maistreadh madainn Disathairne, a’ phrais ghruth air an stòbha, agus sgonaichean àlainn aotrom air an dèanamh le blàthach. Bha briathran an òrain a rinn Coinneach nuair a bha e na b’ òige, Oran na Bà, cha mhòr nan ro-theachdaireachd air dè thachair. Bha an t-òran a rinn e mun A.I. air leth èibhinn, agus aig àm aig an robh na <eng>Beatles<gai> aig mullach nan clàran nàiseanta, dh’aithris Gasait Steòrnabhaigh gu robh Tarbh an A.I. air a dhol air thoiseach orra an clàran Leòdhais airson còig seachdainean an dèidh a chèile. ’S e Iain Dòmhnallach à Pabail Uarach (‘Hoddan’) a bha a’ seinn an òrain.

Ann an 1977, nuair a bha e fhèin agus an linn nan co-aoisean, rinn am BBC prògram mu Choinneach. Bha Tormod Dòmhnallach a’ cur nan ceistean, agus Murdaigean Dòmhnallach a’ seinn nan òran. Chaidh faighneachd dha dè cho fada ’s a bheireadh e a’ cur òran ri chèile, ’s thuirt e nach tugadh e fada sam bith. Shuidh Coinneach air a shocair fhad ’s a bha Murdaigean a’ seinn, agus an uair sin thàinig e a-mach le Oran na h-Ola, a bha e dìreach a’ mhionaid sin air a dhèanamh. Anns an òran rinn e fàidheadaireachd gun tigeadh an là anns am biodh Sìonach le pinnt aige a’ seinn òrain Ghàidhlig. Tha sinn an-diugh beò ann an là far a bheil ùidh anns a’ Ghàidhlig bho air feadh an t-saoghail, agus o chionn ghoirid bha leanabh Sìonach ann an Sgoil Phabail.

B’ e sin an t-òran mu dheireadh a rinn e. Dà mhios an dèidh sin


[TD 18]

ghabh e grèim cridhe. Fhad ’s a bha e a’ feitheamh ris an ambaileans a thighinn ga iarraidh, choisich e air a shocair a-mach chun na Buaile Fhraoich a thoirt sùil air na caoraich air an robh e cho measail. Bhàsaich e anns an ospadal an t-seachdain sin.

B’ e Coinneach MacLeòid, Coinneach Ruadh Choinnich Ruaidh, m’ athair-sa; b’ ann dhòmhsa a dh’innis e sgeulachdan a’ Phortain Chuagaich. Cha robh e ach mar fhear san t-sreath, ach sònraichte nam measg a dh’aindeoin sin: bha e na dhuine a bha tuigseach, ach a bha a’ feuchainn gu dìcheallach ris an taobh sin dhe nàdar fhalach air cùl bhriathran geur sgaiteach. Rinn e tòrr òran, ach tha mòran dhiubh nach eil air sgeul, oir cha do sgrìobh e gin sìos. Bha na h-òrain a’ tighinn thuige gun strì, agus cha dhìochuimhnicheadh e iad. Cha robh sinne, a’ chlann aige, a’ saoilsinn càil dhen tàlant seo. ’S ann nuair a thòisich fear dhe na tidsearan agam an Sgoil MhicNeacail a’ cur ìmpidh orm sin a dhèanamh a thòisich mi a’ sgrìobhadh nan òran aige ann an seann leabhar sgrìobhaidh. Tha mi an dòchas gun còrd iad ribh.

Katie Ann NicLachlainn


[TD 19]

[Dealbh]
Coinneach agus <eng>‘Cool’<gai> leis an each agus Carlo, an cù


[TD 20]

[Dealbh]
Coinneach mu fhichead bliadhna


[TD 21]

[Dealbh]
An taigh ann an Pabail Iarach

[Dealbh]
Seonaidh an Rothaich, Mòr, Coinneach agus a bhràthair, Iain, ann an Detroit


[TD 22]

[Dealbh]
Coinneach agus Mòr anns a’ mhòine

[Dealbh]
Coinneach agus Mòr


[TD 23]

[Dealbh]
A’ càradh nan lìon

[Dealbh]
A’ biathadh nan caorach


[TD 24]

[Dealbh]
Coinneach còmhla ri na h-oghaichean, Marion agus Karen


[TD 25]

Na h-Orain


[TD 26]

Oran na Tuatha

Nuair chaidh mi chun na tuath,
’S mòr a fhuair mi lem aineolas -
’S beag a bh’ agam dh’eòlas
Air tuathan mòra Chanada;
Bha crodh airson am bleoghan,
Beagan gheòidh agus chearcan ann,
’S mucan bh’ anns an stàbal -
Gum bu ghràineil an sealladh iad.

Anns a’ mhadainn làrna-mhàireach
Bu tràth air mo chasan mi:
Chuir e mi don stàball
Mus d’ fhuair mi càil a bhlaisinn air;
Glanadh mach gach stàile,
Bha gràp agus spaid agam,
Is mus tàinig àm a’ bhiadh
Bha mi riaraicht ’s cha bhlaisinn air.

Dh’fheòraich mis an uair sin
Den tuathanach mhosach ud
Na rinn esan suas
Ciod an tuarasdal bhiodh agamsa;
Cha robh mi airson buaireadh -
Aon uair cha bu mhath leam sin -
Ach bha mi airson bhith cinnteach
Robh sùim aig a’ bhodach dhiom.


[TD 27]

Fhreagair e os ìosal,
“Tha bliadhn’ agam fhathast dhiot,
Bheir mi dhut na ’s fhiach thu -
Feuchaidh mi dh’aithghearr thu:
Ma nì thu dhòmhsa beagan treabhaidh
’S bleoghan a’ chruidh-bainn’ agam,
Tha mi fhìn an dùil
Gur fhiach thu crùn anns an latha dhomh.”

Nuair thàinig àm a’ bhleoghain
Bha othail air a’ bhodach ud -
Chuir e mise mach don t-sabhal,
Ach bleoghan cha b’ aithne dhomh;
Chiad bheathach fo na shuidh mi
Cha robh dileag bainn’ aige;
Cha robh laogh a-riamh ann -
Nuair dh’fheuch mi, ’s e damh a bh’ ann!

Sa mhadainn làrna-mhàireach
Sa phàirc aig an doras aig’,
Thug e dhomh an crann
Gus an tionndaidhinn am fearann dha;
Chiad sgrìob leis na dh’fhalbh mi,
Sealbh cha do bheannaich i -
Bha dùil aig gur e m’ ainm
Bha mi dealbh anns an fhearann aig’.


[TD 28]

Siud am fearann fhuair an teine
’S nach bi fada ’g abachadh -
Ged nach dèant’ an còrr ris,
Chaidh mòran dem fhallas air;
Thilg mi m’ sheacaid is mo bhonaid,
Mo bhriogais le na galaisean,
’S a’ treabhadh às mo lèine
Gum b’ èibhinn an sealladh mi.

Mus tàinig beul na h-oidhche
Bha cuimhn’ aig mo chlosaich air;
Chaith na h-eich na cruidhean,
Na cruinn is na greallagan;
Bha fallas chun an làir orr’,
Bha ’n cnàmhan ri bragadaich,
’S am beagan bh’ orr de harness
Na ràth mun na casan ac’.

Ach ’s e chùis bha dhòmhs’ na nàire,
’S bhios gu bràth nam shealladh-sa,
Muc bhàn a bha san staball -
’S mar bha i chan abair mi;
Nuair dh’iarr e ormsa falbh leath’
’S an t-anmoch tighinn fagais dhuinn,
’S thuirt mi ri mo liagh,
“Gu robh Dia ga do bheannachadh.”


[TD 29]

Sheall mi tarsainn ris an leadaidh
’S thòisich mi ri planaigeadh
Ciamar gheibhinn ròp oirr’,
’S gun òirleach de dh’amhaich oirr’;
Ach bha mi gu math taingeil,
A’ mhuinntir dom b’ aithne mi,
Nach robh iad ann am fianais
Gu sgeul thoirt air m’ aineolas.

Rinn mise ris mo dhìcheall
’S cha do shaoil leis a’ bhodach sin -
’S e thuirt e rium bhith fàgail,
Nach b’ fheàirrd e riamh gun thachair sinn;
Nach biodh nì air a’ farm
Nach fhàgainn-sa laigead ann,
’S nam fuirichinn, ge b’ e mìos,
Nach robh rian aige seasamh rium.

Bheirinn comhairl’ air gach òigear
A sheòlas gu Canada
Gun a dhol gu farm
Gu bràth gus am faillich air:
Tha ’n obair orr’ cho cruaidh
’S tha na h-uairean cho fad’ orra;
Bha mise ann air chuairt -
’S e mo ghruaidhean a dh’fhairich sin.


[TD 30]

Iasgach an Acha Mhòir

Nach ann a tha ’n sonas aig bodaich an Acha,
Nach ann a tha’ n sonas aig bodaich ’n Ach’ Mhòir -
An sonas a fhuair iad nan laigh’ air a’ chluasaig
’S gun nì a’ cur gruaim orr’ ach fuaim a’ chuain mhòir.

A Chaluim MhicArtair, ’s tu an-dràst a dhùisg m’ aigne,
’S tu ag innse cho sgairteil mu eachdraidh na h-òig’
Cho tric bhris thu ’n t-Sàbaid nuair bha thu nad phàisde
Snàmh bho bhàta gu bàta am bàgh ’n Acha Mhòir.

Chan eil bodach air àirigh an-diugh nach eil bàt’ aig’
On chual’ iad mun phlàigh thàinig a bhàgh an Ach’ Mhòir:
Gu robh turbaid ann lìonmhor ’s an t-ucas na chliathan
Is bodaich ’n Taoibh Siair ann ag iasgach nan ròn.

Mur robh thu ann fhathast, greas a-null ann gu h-aithghearr,
Tha ’n t-iasgach ann furast ’s an Atlantic fo shròin;
Tha ciùrairean Uige tighinn ann tron a’ mhòintich,
’S an t-airgead cha chumhain iad ’s iad sa chlò mhòr.

Tha iasgairean coibhneil a dh’fhàg Beinn na Saighd’ ann
Le bàtaichean grinn - chan eil crann annt’ no seòl,
Ach einnseanan làidir chaidh annta mus d’ fhàg iad,
A fhuair iad bhon cheàrd ann am Pàirc Bheinn na Dròbh.

Tha mòran san eilean a chuala ’s nach creid e,
Gun glacadh tu sgait ann le aitheamh de ròp;
Le sràbhan de chonnlaich ann an dubhan an t-slabhraidh,
Tha mise dol ann le mo shlabhraidh nam dhòrn.


[TD 31]

Tha sinne fo thùrsa gun iasg anns an dùthaich
Ach am beagan thig ùr nall bho thaobh an Ach’ Mhòir;
Gheibh iad giomach ’s a’ chrùbag am broinn nam poll mònach,
’S gun glac iad na cnòdain le sgùil anns na lòin.

Bhon chaidh an taigh-solais a chur suas air an Acha
Tha cùisean nas fhasa do dh’fhear a’ Chuain Mhòir,
Oir ma chì iad an soills’ aig’ air toiseach na h-oidhche
Gum beir iad air pinnt an taigh-seinns an Ach’ Mhòir.

Bha smac aig Iain Nèill ann mun deach e na chìobair -
Cha robh crann innte dìreach no nì bha air bòrd;
Ged bhiodh pìleat ga stiùireadh, cha ghleidheadh i cùrsa -
Bhiodh a toiseach an còmhnaidh null taobh ’n Acha Mhòir.

A Chaluim, mo charaid cha tèid mi nas fhaide -
Mur do rinn mi do mholadh, cha b’ ann de mo dheòin;
Is ma dh’ionnsaich thu snàmh nuair a bha thu nad phàisde,
’S ann an sgrìoban bhuntàta ann an tràthach Ceit Mhòr.


[TD 32]

An Cianalas

O, is mise tha gu cianail,
’S beag an t-iongnadh ged a tha -
Am fear bha còmh’ rium o chionn bliadhna
An dèidh triall às an àit;
Tha sin tric a’ tighinn rim smaointean,
Tha e daonnan ga mo chràdh,
A bhith air m’ fhàgail mar chaora
Na h-aonar sa bhlàr.

An uair a gheibh thu fod anail
Sgìths na h-aiseig air falbh,
’S a thèid thu chèilidh tron oidhche,
Feuch gun cuimhnich thu orms’;
’S iomadh oidhch’ bha mi fhèin ann
A-muigh a’ cèilidh ’s e dorch,
’S bhiodh sinn cuimhneachadh daonnan
Air na laoich a th’ air falbh.

’S thèid thu dh’fhaicinn mo mhàthar
’S mo chàirdean gu lèir,
Is innis dhaibhsan sa Ghàidhlig
Mar a tha mi ad dhèidh;
Gu bheil mise cho dòigheil
Ri òigear fon ghrèin,
Ach ’s e mo mhiann a bhith ’n Leòdhas,
Far am b’ eòlach mo cheum.


[TD 33]

Cuimhnich làithean na h-òige
Nuair bha sinn còmhla ri chèil’,
Falbh chladaichean ’s mòintich,
Is air bròig cha robh feum;
Cha robh oirnne mar uallach
Ach bhith cuallach an sprèidh,
Ach dh’fhalbh làithean na h-òige
’S gach sòlas nan dèidh.

Chì thu fàrdaichean falamh ann
A chleachd a bhith làn;
’S iomadh rud a nì caochladh -
Chan fhaod an saoghal seo tàmh;
Tha sin dhòmhsa ri ’g innse
An nì tha ’n Fhìrinn ag ràdh,
Gur luchd-cuairt sinn air thalamh
’S mar leud na bois tha ar là.

Ged a gheibhinn an tìr seo
Leis gach nì th’ innt’ a’ fàs,
Mheasainn sin dhomh mar fhaoineas
Nuair a dhìobradh mo shlàint’;
B’ e mo mhiann a bhith ’n Leòdhas
Far ’n robh mi eòlach nam phàisd’,
’S an uair bhios mo ghrian a’ dol sìos,
’S ann ann a dh’iarrainn am bàs.


[TD 34]

Oran na Bà

Tha mi duilich, duilich, is muladach mi ’n-dràst’,
Tha mi duilich, duilich, is muladach mi ’n-dràst’,
Tha mi duilich, duilich, is muladach mi ’n-dràst’ -
Tha na rinn mi shaidhbhreas dol am broinn na bà.

Chuala mi bhom sheanair ann an làithean m’ òig
Nach cumainn bò gun fhearann, no fearann gun bhò;
Ghabh mi sin mar fhìrinn ’s rinn mi dìcheall mhòr -
Chaith mi leth mo shaoghail saothrachadh don bhò.

Thog mi taigh am Pabail bhiodh agam le mo luaidh,
’S cothrom air an fhearann a bha ruith mun cuairt;
Thionndaidh mi le spaid e gus a’ ghrunnal chruaidh,
’S tha e ’n-diugh dhomh duilich bhith ga chur ’s ga bhuain.

Nuair a thig an t-earrach cha bhi fois no tàmh,
Mach mi le mo spaid a chur mo chuid buntàt’,
Slaodadh thuige todhar ach an toir e fàs -
H-uile càil a nì mi, ’s ann airson na bà.

Samhradh gheibh mi bainne, beagan ime ’s bàrr,
An dèidh bhith fad an earraich ga cheannach bho chàch;
’S e their iad rium am bliadhna “S math as fhiach i h-àit,”
Ach mur b’ e dhòmhsa chlann, bhiodh an ceann aic’ air an spàrr.


[TD 35]

Tha i an-diugh nas dorra dhomh na bha i a-riamh -
Bha uaireigin bhiodh feamainn agam dhi mar bhiadh,
Ach air stuth a’ chladaich an-diugh cha chuir i beul,
Is mura faigh i <eng>‘cubes’,<gai> tro h-ùth chan fhaigh mi deur.

Nuair a thig am foghar thèid mi mach a bhuain,
Spealadh, mi nam fhallas, togail ’s ceangal sguab,
Coiseachd leis an eallach ’s mi ri dèanamh cruach,
’S gur e dileag bhainne th’ agamsa mar dhuais.

Sibhs’ aig a bheil fearann ’s fhuair air baile còir,
Dèanadh sibhs’ ar toil ris fad ’s a bhios sibh beò,
Ach air mo shon fhìn dheth dh’fhàs mi sgìth de sheòrs’ -
Dh’fhalbh mo lùths is m’ ìomhachd saothrachadh don bhò.

’S e bhios agam tuilleadh ann an àit na bà
Canastair le bainne, ged nach fhaigh mi bàrr,
Bò nach ith am fodar ’s nach blais air buntàt’,
Bò nach beir dhomh laogh ’s nach tèid a chaoidh a dhàir.

Thus’ tha ’g iarraidh fearann agus math na bà,
Thig thusa far eil mise ’s gheibh thu sin gun dàil;
Tha mise dol don bhaile far a bheil luchd-ceàird,
’S gheibh mi taigh bhon Chouncil - chan eil ann nas fheàrr.


[TD 36]

Maraichean Phabail

’N cuala sibh mu mharaichean à Pabail chaidh a Chalbost
Le seota mòr de langannan ’s iad muigh airson an airgid:
Nuair ràinig iad am fearann ac’, an acarsaid cha lorgte,
Dh’èigh Ailig, “Tha sinn sàbhailt, leugh mi ’n <eng>chart<gai> mus do dh’fhalbh sinn.”

’S mis’ a chaidh nam chabhaig air madainn buain na mònadh,
Na h-uighean air an tein’ agam ’s an sgiobadh air an dùsgadh,
’S an t-eathar le na balaich ’s i gun chanabhas ga ghiùlain
Is gèile gaoithe tuath ann gam fuadach às an dùthaich.

Nuair chuir iad oirre canabhas bha ’m ‘Bloisean’ air an fhalm aic’:
Sin nuair a thuirt Doilidh, “N dùil an seas i ris an fhairge?
Dèan thus’ cho math ’s as aithne dhut ga stiomaigeadh air Calbost,
’S ma gheibh sinn cas air tìr ann gheibh sinn prìs air bho mo sheanmhair.”

Nuair leig na seòid air falbh i, chaidh am falmadair na phìosan:
Thuirt Doilidh, “Cum air falbh i gus an lorg mi rud a nì fear;
Leigibh mise sìos oirr’ ’s air cho fiadhaich ’s gum bi ’n t-sìde,
Ma sheasas riumsa ’m beul aic’, cumaidh mis’ a’ bhiast na sìneadh.”

Dol tarsainn air an oitir, cha robh socair aig na seòid ud,
’S an fhairge bha ri gualainn ri lìonadh suas am brògan,
Cuid aca ri rànail ’g èigheach, “Thì nan Gràs, dèan tròcair
Air balaich bhochd an gàbhadh riamh bho dh’fhàg iad Eilean Leòdhais.”


[TD 37]

Thuirt am ‘Balachan’ aig a’ <eng>halyard<gai> ’s e ri breithneachadh nan speuran
’S e coimhead airson fearann, ach fearann cha bu lèir dha,
“Ma chailleas sinn na h-Eileanan ’s nach dèan an t-eathar grèim orr’,
Tha càirdean aig mo sheanair ann am <eng>Belfast<gai> an Eirinn.”

Nuair chunnaic Mac-nan-Loch i ris an fhearann ’s i gun seòl oirr’,
Bha dùil aig’ gur iad <eng>foreigners<gai> a thàinig as an Olaind,
’S mur b’ e an geansaidh bhobanan a bh’ air mo charaid Dòmhnall,
Cha ghabhte chaoidh gu bràth ris anns an àit san robh e eòlach.

’S e Alasdair ’an Ailein leis an t-sampail chaidh air tìr ann
Le aon de na langanan, is dh’fhaillich air a slaodadh;
’S ann a dh’èigh a’ chailleach ri Alasdair, “Cuir taod oirr’,
Ma thèid i ort don fhochann bidh tu agam anns a’ phrìosan.”

A Chaluim Iain Ailein, ’s fhad a bhios e na do chuimhne
’N triop a thug thu Gharrabost a ghairm a-mach an <eng>lifeboat;<gai>
Dh’èigh Mac a’ Chaiptein riut, ’s e staigh fo chòrr is beul air,
“Thoir seachad am <eng>position<gai> eadar <eng>Chicken<gai> agus Heidhsgeir.”

Bhalachaibh, sibh bha gòrach, nuair a chuir sibh seòl an-àirde,
Nach do ghabh gu dòigheil i ga seòladh mar a b’ àbhaist -
’N àite a dhol a Bhòstadh chaidh sibh leatha gu sròin na Càbaig,
’S bha bodaich ann am Pabail bheireadh dhachaigh leis an ràmh i.

Cha tèid mi gu ar moladh - ’s ann a choisinn sibh ur càineadh,
Ged tha sinn uile toilichte ur faighinn dhachaigh sàbhailt’,
’S mur b’ e dhòmhs’ na choisneadh e ur n-eachdraidh thoirt an-àirde,
Dheigheadh e don phàipear gus an leught’ e anns gach ceàrnaidh.


[TD 38]

Oran an A. I.

An cuala sibh naidheachd, an cuala sibh naidheachd,
An cuala sibh naidheachd tha nis anns an àit’?
Na leugh sibh na <eng>forms<gai> a thàinig bhon Bhòrd
Ag innse mar ’s còir don a’ bhò dhol a dhàir?

Ma thuig mi na briathran, gach nì bha iad ag iarraidh:
Bha tubhailt is siabann is mias le bùrn blàth;
Bha <eng>forms<gai> le ainm ann an litrichean dearga
Ach an lorgadh an tarbh far robh ’n t-earball a’ fàs.

Tha bodach is cailleach ri mo thaobh anns a’ bhaile -
Chaidh mise an urras nach innsinn dhuibh càil -
Sa mhadainn a’ bhòn-dè chaidh a’ chùis mach à òrdugh -
’S e ’n ràn bh’ aig a’ bhò chuir na seòid ud an-àird.

Thuirt a’ chailleach ris a’ bhodach, “Bidh an-àird air do chasan,
Thoir leat às an sporan ud tasdan no dhà;
Theirg a-null chun a’ fòn is cuir cùisean an òrdugh,
Is innis don Bhòrd gu bheil a’ bhò leis an dàir.”

Thuirt am bodach ’s e ’g èirigh, “Cha tèid, theirg fhèin ann,
’S tu as luaithe gheibh èisdeachd ’s tu ag èigheach cho àrd;
Cha chuala ’s cha d’ leugh mi ’s chan fhaca mi ’m pàipear,
Chan eil fhios a’m fon ghrèin de a’ Bheurl’ th’ air an dàir.”

Thuirt a’ chailleach cho seòlta, “Cuiridh mis’ air do dhòigh thu,
Thoir thusa leat ròp ’s biodh a’ bhò na do làimh;
Nuair thogas tu fòn is a chluinneas iad a crònan,
Bidh fios aig a’ Bhòrd de as còir dhut a ràdh.”


[TD 39]

Thàinig an tarbh ud na shuidh’ ann an carbaid,
Gun adhairc, gun earball, cha robh calg air a’ fàs;
Ma bha ruinge na chuinnlean chan eil e rim chuimhne -
’S gu faic mi chuid laogh cha bhi m’ inntinn aig tàmh.

Bha bhò ’s an damh ruadh anns a’ bhàthaich an uair sin,
Nuair chaidh an duin’-uasal mun cuairt air na dhà;
Thuirt a’ chailleach ris a’ bhodach nuair fhuair iad a-mach e,
“Mur ’eil mis’ air mo mhealladh ’s e an damh chaidh a dhàir.”

An sin nuair thuirt esan, “Eil sibh ’g iarraidh crodh bainne? -
Tha ’n seòrsa sin agam, an <eng>class<gai> dhiubh as fheàrr;”
’S ann a fhreagair a’ chailleach, “Cha ghlèidh sinn cho fad iad,
Ma thèid iad rin athair, gun chas ach a dhà.”

Ma bha siud ann rim linn-sa chan eil e nam chuimhne,
Ach dh’innis mi dhuibhse gu cinnteach mar bha;
Cumaibh nam chuimhn’ e ’s bithibh daonnan a’ faighneachd,
Is innsidh mi dhuibh ma bhios laogh anns na dhà.


[TD 40]

A’ Chaora Dhubh-cheannach

’S tusa, chaora dhubh-cheannach,
An-diugh tha dhomh nad èiginn,
Nach fuirich thu sa bhaile seo
Airson gu faigh mi grèim ort;
Do dhubadh no do bhearradh,
Cha do thachair sin mar tèile -
Gu dè dh’fhàg cho fiadhaich thu
A’ riagail feadh an t-slèibhe?

Ise

’S e a dh’fhàg cho fiadhaich mi,
’S nach bu chaomh leam riamh do sheòrsa,
D’ obair is do ghnìomharan,
Mar a phian thu làithean m’ òig’ mi -
Gheàrr thu dhìom an t-earball
’S chuir thu gorm air leth mo chòta,
’S gheàrr thu sin mo chluasan
’S rinn thu mo ruagadh feadh na mòintich.

Ràinig mi Bail’ Ailein -
Ann an sin rinn thu mo lorg ann;
’S nuair fhuair mi às a-rithist,
Rinn mi mo shlighe null a Bharabhas;
A sin gun chuir iad dhachaigh mi
’S mi glaist’ ac’ ann an carbaid,
’S ged ruiginn caolas Uibhist,
Nì do chomharradh mo lorg ann.


[TD 41]

’S nuair thig àm a’ bhearraidh
’S gum bi thu ’g iarraidh aodach,
Thig thu le do dheamhais
’S cha theamadh tu mo bhìdeadh;
Ceanglaidh tu mo chasan,
Ga mo chumail na mo shìneadh,
’S chan fhaighnich thu mum rùsg,
An dèan mi fhìn a’ chùis às aonais.

’S ma dh’fhàsas mi cho reamhar
’S gun gabh iad air an fhèill mi,
Thig thu le do mhadaidh
Ga mo ruith air feadh an t-slèibhe;
Cha chuimhnich thus’ an uair sin
Gu robh mise uair dhut feumail,
’S mur bithinn air do chòmhdach,
Cha bu dùraig dhut bhith ’g èirigh.

Tha mo latha gu bhith seachad,
Tha mi ’g aithneachadh air m’ fhiaclan -
A’ spìonadh as a’ ghlasaich,
’S gann gun coisinn iad am biadh dhomh;
’S mura toir thu dhachaigh mi
A dh’aithghearr ga mo bhiathadh,
Nì mise ’s tusa dealachadh -
’S e ’n starrag a bhios riaraicht’.


[TD 42]

Oran na Caorach

Chunnaic mi do cheann sa bhrochan -
O, mo thruaigh, cha d’ fhuair mi cadal;
Chunnaic mi do cheann sa bhrochan.

Ged a chaidh mi don an t-searmon
Cha bu lèir dhomh caib’deil no na salman -
Bha mo shùil air buidsear Mhealaboist
Ghabh an t-airgead bhon a’ chaillich.

’S nuair a shuidh sinn aig an diathad,
Thuirt mi rith’ nach cuirinn beul ort;
’S e thuirt mo bhean rium, “Suidh, bi ciallach -
Cha do dh’fheuch thu riamh a shamhail.”

Ach an-diugh ’s ann thuirteadh riumsa
Nach b’ e duine rinn mo chall-sa,
Gur ann dh’fhàs thu, ghràidh, cho trom
’S nach giùlaineadh do cheann do chlosach.

Fhuair mi litir bhon a’ Bhànrigh
Gun tugadh i dhòmhsa fear nad àite,
Ach mise innse ciod a b’ fhearr leam -
Caora, cù no làir no gamhainn.

Ach chan eil beathach anns an sgìre
A gheibheadh d’ àite measg mo chaoraich,
’S mura b’ e gun bhruich Catrìon’ thu,
Bheirinn thu rim thaobh don leabaidh.


[TD 43]

Ach nam faighinn anns na bùithtean
Na dhèanadh, ghràidh, an-àird às ùr thu,
Dh’fhuaighlinn leis an t-snàthad-shùil thu,
’S cheanglainn thu air cùl an tallain.

Sgrìobh mi litir do Phort-Rìgh
A dh’fhaighneachd ’n deachaidh tu air tìr ann:
’S e ’m fios a fhuair mi bhon a’ chìobair
Feuchainn dhan a’ Chaol a Mhalaig.


[TD 44]

<eng>Holiday<gai> na Caillich

Thug mi cead dom chaillich dhol thairis air chuan
’S i ’n còmhnaidh a’ gearan le cnatan ’s le fuachd,
’S gun cumainn an dachaigh ’s gach nì bh’ air mun cuairt,
’S gun dèanainn dhi cruach de mhòine.

Ach ’s mise tha duilich bho dhealaich rium Mòr,
Toirt biadh dha na cearcan is deoch dhan a’ bhò,
Càradh mo leap ’s cur na dachaigh air dòigh -
Tha mis’ ann an ceò bho dh’fhàg i.

An àm èirigh sa mhadainn tha ’n dachaigh cho fuar;
Cha lèir dhomh a’ chagailt ’s na th’ oirre de luath;
Poitean is praisean cho dubh ris a’ ghual
’S gun duine bheir sguab air làr dhomh.

Bho dhoras gu doras le can’ agus clobhd,
A’ glanadh nan glasan - tha uimhir ac’ ann,
Doras an tallain is doras an tranns’,
’S tha dorsan os cionn na dhà sin.

Ach, fhearaibh, nam faiceadh sibh mise ’s a’ bhò,
Ise ri breabail ’s a sinean nam dhòrn -
Am bainn’ tha i frasadh chan fhaigh mi ri òl,
Tha mo bhriogais ’s mo bhrògan làn dheth.

Thuirt cailleach bheag bheannaicht’ rium ’n-diugh anns a’ bhùth,
“Cuimhnich air d’ anam ’s bidh lùbadh do ghlùin” -
Is beag a bha dh’fhios aic’ gu robh m’ iosgaidean rùisge’
Le cho tric ’s tha mi sgùradh an làir orr’.


[TD 45]

Ach nam biodh duine agams’ a dh’ullaicheadh biadh,
Chan fhairichinn cho fad’ e ged bheireadh i mìos;
Thug mi ionnsaigh air lit’ nach do dh’itheadh a-riamh -
Bha cnapan a lìonadh an spàin ann.

Nuair thig i air ais bidh rud agam ri inns’:
Chan eil cupan air sgeul, chan eil sgian ach a trì;
Bhàsaich an coileach ’s chaidh na cearcan a dhìth;
Is bhris a’ phoit-tì bho dh’fhàg i.

Cha troid mi rim bhean ged a throideadh i rium -
’S ann an-diugh tha mi coimhead an cunnart a th’ ann:
Far nach bi bean, cha bhi dachaigh no clann,
’S chan fhaic duine a call ’s i làthair.

Ach nuair gheibh mi air ais i, ged bhitheadh i tinn,
’S ged bheireadh i seachdain a’ gearan a cinn,
Far am bi mis’, ann an sin bidh mo mhnaoi,
’S gun cum i tron oidhche blàth mi.


[TD 46]

Bàs an Eich

Tha thìde bhith gad shlaodadh gu Allt na Sgeire Maoile,
Ma gheibh sinn beagan dhaoine nì falbh leat;
Tha thìde bhith gad shlaodadh gu Allt na Sgeire Maoile,
’S gu faigh sinn sruth a’ Chaolais fod earball.

Bha dùil am Pabail Iarach gu maireadh tu gu sìorraidh
Nan cumadh iad thu biadhte le arbhar,
Ach ’s e tha dhomh na dheuchainn nach d’ fhuirich thu car bliadhna
Gu faighinn thu gu cliathadh na talmhainn.

Mo mhallachd aig a’ cheàrd ud a reic thu ri mo nàbaidh,
Thuirt ris gu robh thu làidir is calma;
Ach thuig mi bho na cnàmhan nuair sheas thu anns an stàball
Gun theich thu às an Airc ron a’ chalman.

Cha robh do chasan còmhnard bho thàinig thu don dùthaich,
Bha car annta gun cùlaibh gun falbh asd’;
An sruth a bh’ às do shùilean a’ bualadh air do ghlùinean -
’S e sin a thug an lùths às do chalpan.

Rinn sinn a h-uile càil gus do chumail bho na ceàrdan,
Le mugaichean deoch-bhàn moch is anmoch;
’S e thuirt an Dotair Mòr bhios a’ leasachadh do sheòrsa,
“A Chaluim, ’s ann na bhrògan tha ’n aimlisg.”

Nuair chuirte thu don <eng>harness<gai> ’s do dhreasaigeadh an-àirde,
Cha bhiodh do shamhail air an t-sràid air feadh Alba;
Ach ’s e do chasan cinn-sa, bho nach robh iad coimhleant’ -
Cha leigeadh tu do bhoinn chun na talmhainn.


[TD 47]

Bha daoine riut cho coibhneil, gad chaithris feadh na h-oidhche,
’S iad ag ràdh gur e d’ inntinn a mharbh thu;
Chaidh feadhainn de do dhàimhean le cabhaig chun an èildeir
Gus an cumadh iad ort cuimhn’ anns an t-searmon.

Nuair chruinnich sinn Dimàirt anns a’ mhadainn aig an stàball,
Chaidh fios airson do bhàis air feadh Alba;
Bha ‘<eng>Cook<gai>’ ’s e leis an ròpa ga theannachadh mud sgòrnan
’S e ’g ràdh gun deigheadh d’ fheòil don a’ Ghearmailt.

’S ann sin thuirt Coinneach Iomhair, “Chan eil mi idir riaraicht’ -
Tha cuideam anns a’ bhiast a tha mairbhteach;
Nam faighinn-sa mar dh’iarrainn, dheigheadh ullachadh a dhèanamh
A chumadh e à fianais nan cailleachan.”

Am fear don robh thu dìleas, chan eil e anns an tìr seo,
Ach chuir e thugad <eng>wreath<gai> a bha ainmeil;
’S e nach robh e ann airson coiseachd aig do cheann
Dh’fhàg an t-eallach buileach trom air na dh’fhalbh leat.

Ma thèid thu chum nan cuantan ’s gu faigh an sruth a tuath thu,
Feuch an cum thu fuaradh air Tolastadh;
Tha bodaich anns an àit’ sin, ’s ma gheibh iad air an tràigh thu,
A thilleas thu chun a’ cheàird bhon do dh’fhalbh thu.

An tè a ghabh do chùram, bha staigh ’s a dhùin do shùilean,
Tha ise gun fàd mònach bho dh’fhalbh thu;
Ach mus tig an t-àiteach gheibh i fear nad àite
Ma bhios <eng>spare<gai> aig na ceàrdan am Barabhas.


[TD 48]

Oidhch’ a’ Ghèile Mhòir

Ma dh’èisdeas sibh rium innsidh mi gach nì bh’ againn air bòrd
Nuair a dh’fhalbh sinn mach Diciadain a bhiathadh nan lìon mhòr;
Bha dùil againn an uair sin dhol a tuath gu Rubh’ an Stòir,
Ach thill sinn aig sruth Shuardail ’s chaidh sinn suas chun a’ Chaoil mhòir.

Mun do ràinig sinne Tàbhaigh bha i gearan shìos is shuas -
’S e Iain ‘Dowdell’ ghabh a’ chuibhle seach gu robh inntinn cruaidh;
Bha ’n fhairge buileach fiadhaich, cha robh eun air fheadh a’ gluas’d,
’S mo bheannachd aig an draibhear chum an t-einnsean dol mun cuairt.

Nuair ràinig sinn Loch Ghrabhair chaidh a cur a-mach bho thìr,
Cha deigheadh e leinn gu acair ged bha ’n acarsaid ri thaobh;
’S e thuirt e ri na fearaibh “Cha bhi oirre ’n-diugh ach mill -
Cha tèid duin’ agaibh os ìosal fhad ’s bhios lìon agaibh na broinn.”

’S ann againn a tha ’m bàta nach fhàilnich san droch shìd’,
Chan aithnichear air a h-ìomhaigh gu bheil i bliadhna dh’aois;
Chan eil tonn a bhuaileas oirr’ nach cuir i suas ri taobh,
’S chan iongnadh leam gun truas bhith rith’ ged bhiodh a gualainn sgìth.

Nuair chaidh mi sìos don toiseach ach an ullaichinn am biadh,
Na poitean is na praisean bh’ innt’, cha chumadh iad dhomh deur;
Thuirt mi ri na fearaibh ud, “An-diugh chan fhaigh sibh biadh
Gu ’m bi ’n acair air a gualainn ’s Tom an Fhuadain gar dìon.”


[TD 49]

Bha Tormod mòr mo nàbaidh ann an gàbhadh fad’ o thìr,
E gabhail <eng>Our Father,<gai> ’s e ’g ràdh, “Seo ceann na crìch;”
Thuirt e ri fear-stiùiridh, “Cum do shùil a-mach gach taobh,
Gun fhios nach fhaic thu bhrùid ud a thug Iònah bochd air tìr.”

Ach bha na bh’ air ar cùlaibh gu math tùrsach, ’s fheudar inns’ -
Bho nach d’ fhuaireadh ’m Port nan Giùran sinn, cha robh dùil ac’ rinn;
Ach mar thuirt fear an Acha ’s e ruith a’ choilich ’s e cho sgìth,
“Chan eil fhios aig fear na mara ciod as car do dh’fhear na tìr.”

A Thormoid, on tha ’n òig’ agad, thug thu bòid, nam biodh tu slàn,
Gun cuireadh tu ’n lìon mar ud ’s gum pòsadh tu sa Mhàrt;
Gu faigheadh tu do bheòshlaint leath’ an còrnair muigh na Pàirc’,
Is thèid mise chun na bainnse chur nad chuimhne mar a bha.

Nach duilich, duilich, duilich, bhith ri plumadaich air sàl,
Toirt beòshlaint leis an dubhan às ’s a’ fuireach ann am bàt’;
Nuair bha mi òg ’s mi amaideach, cha deighinn-sa ri ceàrd,
Is an-diugh bho dh’fhàs mi aosda tha mi dìoghladh air a sgàth.


[TD 50]

Oran a’ Bhaidseileir

Nam shuidh’ an seo nam aonar, ’s ann thòisich mi ri smaointinn
Air gach fear a tha san t-saoghal dem sheòrsa;
Mi ann an seo nam aonar gun duine thig nam thaobh,
Seach nach do thuit mi ann an gaol nuair bu chòir dhomh.

Tha mi nis air m’ fhàgail ag altramas mo mhàthar;
’S math gu bheil an t-slàine aice, brònag,
Ged as iomadh batal cruaidh a bhios agam ri cur suas ris -
’S ann ainneamh bheir thu buaidh air an t-seòrs’ ud.

Mo mhallachd aig an sgàthan tha ’g innse dhomh mar tha mi:
Mo chiabhagan cho bàn ris a’ chòinnich,
’S am fad a tha nam aodann far na chleachd mi bhith ga chìreadh,
Gun ghaisinn ach a trì aig gach còrnair.

Ged tha mi gabhail iomnaidh airson gun deach mi iomrall,
Chan e nach robh mi suirghe nam òige;
Thug mi còrr is ràithe a’ falbh le tè a Arnol,
’S cha bhruidhneadh i air càil ach na h-òisgean.

Tha agam beagan airgid is taigh cho math ’s tha ’n Alba,
’S a dhol a dh’iarraidh searbhant cha chòrd rium;
Ach nì mi ’n-àirde m’ inntinn gum bruidhinn mi ri maighdeann
Is eagal orm gun caill mi mo dhòchas.


[TD 51]

Tha mi math air sgùradh ’s crochaidh mise cùirtear,
Ged nach do ghabh mi cùrsa mar chòcair;
’S e bhith fuine ’n aran-flùir - bidh e leantainn ri mo mheòirean:
Is gann gun ith an cù bhon a’ bhòrd e.

Mo chàirdean ’s mo luchd-dàimh ag ràdh nach eil mi coimhleant’ -
Ma tha, nach eil m’ inntinn air òrdugh:
Gu faighinn blàths is coibhneas nam faighinn tè fo chuibhrig
Nach ruig orm a chaoidh mura pòs mi.

Ma tha sin na fhìrinn, cha bhi mi fad’ nam aonar,
Oir nì mi h-uile dìcheall gu pòsadh;
’S e tha mi ’g iarraidh seann tè a nigheas mo chuid aodaich,
’S nach caidil ri mo thaobh, ’s gun mi eòlach.


[TD 52]

Solas an Dealain

Solas an dealain - an d’ fhuair sibh e?
Tha mòran de nàdar na h-uaisleachd ann:
Gun nì ach an globa, gun shiobhag, gun ola,
Is <eng>plug<gai> anns a’ bhalla gu bualadh air.

Tha cabhag air bodaich ’s air cailleachan leis,
’G ràdh gu bheil am fradharc ri falbh orra,
’S ma gheibh iad an solas gu leugh iad na <eng>novels<gai>
’S chan fhaigh sinn a chadal gu anmoch iad.

’N cual’ thu mun chaillich bha ’n Clèide thall,
Nuair chuir iad na solais gu lèir air dhi?
Aig àm dol a chadal chan fhaigheadh i às iad
Is thàinig a’ mhadainn ’s i sèideadh orr’.

Tha ’m bail’ againn air a dhol ainmeil leis
Mar tha na bodaich gu argamaid:
Tha cuid ac’ den bharail nuair gheibh iad an dealan
Don fhearann gun abaich an t-arbhar leis.

Tha <eng>plug<gai> aca staigh airson iarnaigeadh;
Tha dùil ri fear eil’ airson siataige:
Ma thig sin don fhasan ’s gu faigh sinn a-steach e,
Bidh mise ris crochait gu liath mi air.


[TD 53]

Tha leigheas san dealan tha mìorbhaileach;
Tha e math airson galair nan eun againn:
Thug mi <eng>shock<gai> dhan a’ choileach an-diugh anns a’ mhadainn
’S tha cearcan a’ bhail’ air an cliathadh aig’.

Cha b’ urrainn dhomh ’n-diugh gun bhith gàireachdainn
’G èisdeachd ri fear de mo nàbaidhean,
’S e ’g iarraidh gu solas a chur don a’ leabaidh
Gus casan na caillich a bhlàthachadh.

Chan aithne dhomh mòran nach dèan sinn leis:
Nì sinn nigh’ agus iarnaigeadh,
Agus chunnaic mi cailleach cur suaile na dosan,
Is bodach ri gearradh na feusaig leis.


[TD 54]

Gobhar an Deucoin

Thug mi dhachaigh gobhar
De dh’fhear sleamhainn odhar,
Ach cha robh agam sabhal
Gus an gobhar a dhìon.
Thug mi dhachaigh gobhar
De dh’fhear odhar liath.

Nuair ràinig mi leis dhachaigh,
Is e a thuirt a’ bhean rium,
“Càit an d’ fhuair thu ’n tamhasg,
Amadain gun chiall?”
Thug mi dhachaigh gobhar
De dh’fhear odhar liath.

Thuirt an t-Uigeach a thug dhòmhs’ e,
“Feuch gun gabh thu chùram;
Seo dhut cèis le chliù,
Ach fàg i dùint’ ’son mìos.”
Thug mi dhachaigh gobhar...

Chan eil fios air domhain
Gu dè mar thèid a bhleoghan,
Oir tha chom cho domhainn,
Cha tèid fodh’ ach mias.
Thug mi dhachaigh gobhar...


[TD 55]

An oidhch’ thug mi e dhachaigh,
Dh’fhàg mi aig an tein’ e,
An cat ’s an cù na achlais,
Pailteas aig’ de bhiadh.
Thug mi dhachaigh gobhar...

Sa mhadainn ’n àm dhomh èirigh
Bha e air ith mo lèine,
’S bha gùn-oidhch’ na tèile
Na bhrèidean aig’ na bheul.
Thug mi dhachaigh gobhar...

’S ann dhòmhsa bha e feumail
Nach robh ’m bail’ air èirigh,
’S mi muigh às mo lèine,
An tèile staigh gun stiall.
Thug mi dhachaigh gobhar...

Thòisich i ri ’g èigheach,
“Mise pòsd’ aig deucon -
Ma thèid seo chun na Clèir
Bidh tu fhèin gun dreuchd.”
Thug mi dhachaigh gobhar...

’S mise fhuair am faochadh
Nach do chnàmh e ’n t-aodach:
Dh’fhàilnich air a dhìobhairt
’S chaochail e le pian.
Thug mi dhachaigh gobhar...


[TD 56]

Nuair Thig an Ola Steòrnabhagh

Nuair thig an ola Steòrnabhagh,
Bidh obraichean gu leòr againn -
Bidh an ola ’s bidh ’n clò mòr againn,
Bidh iomadh seòrsa ceàird ann.

Cha bhi spaid no tairsgear ann -
O, ’s coma leam ged dh’fhalbhadh iad:
’S e ’n dìleab dh’fhàg mo sheanmhair
Rinn mo mharbhadh na mo phàisde.

Cha bhi seann chlann-nighean tuilleadh ann,
Oir pòsaidh iad nam ficheadan -
Bidh airgead aig na gillean
’S cha bhi gin aca gun fàinn’ oirr’.

Tha eagal orm gun cluinn mi e -
Cha mhòr nach eil mi cinnteach às -
Chan fhad’ gu faic thu Chinaman
Air being a’ seinn na Gàidhlig.
