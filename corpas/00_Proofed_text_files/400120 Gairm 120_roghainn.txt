[TD 313]

MAIREAD
le Iain Mac a’ Ghobhainn.

Nuair a thill iad dhachaigh à Glaschu cheannaich iad taigh mòr geal le lios mòr air a bheulaibh. Cha robh dìth airgid orra oir bha Murchadh air a bhith ’na pholas ’s e air inbhe <eng>Superintendent<gai> a ruighinn. ’Se an aon rud a-riamh a chuir faileas air am beatha nach robh clann aca.

Bha i uabhasach toilichte leis an taigh, agus bha Murchadh toilichte cuideachd oir bha e faisg air a’ mhuir ’s bha e dèidheil air iasgach.

“Tha seachd rumannan ann gu lèir,” ars esan rithe.

Thug iad am piàno dhachaigh leotha agus an àirneis a bh’aca anns an taigh eile air <eng>Great Western Road<gai>. Air latha brèagha samhraidh bha i ’na suidhe anns an lios air cathair, a’ ghaoth bhlàth a’ togail a fuilt, ’s Murchadh le a shlat iasgaich shìos aig a’ chreagaich.

Agus chual i am piàno a’ cluich.

Chuir seo eagal uabhasach oirre oir bha i cinnteach nach roh aon duine am broinn an taighe. Gu critheanach dh’èirich i às a’ chathair ’s chaidh i steach don rùm ach cha robh duine ’na shuidhe aig a’ phiàno, ’s bha e fhathast ’na chèis mar thàinig e. Cha chual i an ceòl tuilleadh an latha sin.

Nuair a thàinig Murchadh dhachaigh le cudaigean dh’innis i dha dè thachair.

“Feumaidh e bhith gun do thuit thu ’na do chadal,” ars esan rithe. Bha e àrd tapaidh liath, ’s bha an dithis aca air a bhith pòsd airson deich bliadhna fichead.

“Chan eil rian nach eil thu ceart,” ars ise “Chan eil rian nach e bruadar a bh’ann.”

“Nach i a tha coimhead geal,” arsa Murchadh ris fhèin. “’S math dh’fhaodte nach robh còir againn a thighinn dhachaigh.”

An oidhche sin fhèin chaidh iad a chèilidh air càirdean dhaibh ach cha do bhruidhinn iad idir air a’ phiàno, ach dh’fhaighnich Anna anns a’ ghuth-thàmh.

“Cò bh’anns an taigh a cheannaich sinn?”

“Cha robh ann ach cailleach a bha fuireach ’na h-aonar,” arsa Tormod ’s e cur amach Cinzano dhi: oir cha robh Murchadh ag òl. “Carson a tha thu faighneachd?”

“O chan eil airson càil,” ars Anna.

Nuair a chaidh i fhèin is Murchadh dhachaigh bha a’ ghealach àrd geal anns an adhar agus an taigh sàmhach. Ach bha e coimhead àraid anns an t-solas gheal ud mar gum biodh e feitheamh, agus thubhairt i seo ri Murchadh.

“Isd òinseach’,” ars esan. “Chan eil càil ceàrr air an taigh.” Bha fhios aice nach robh mac-meanmna sam bith ann am Murchadh ’se sin bu

[TD 314]

choireach gur e deagh pholas a bh’ann.

An ath latha a-rithist nuair a bha i còcaireachd anns a’ chidsin agus Murchadh aig a’ chreagaich chual i am piàno a-rithist ’s nuair a chaidh i steach don rùm anns an robh e cha robh duine ri fhaicinn. Ach an turas seo dh’fhairich i fàileadh cùbhraidh anns an rùm. Nuair a thàinig Murchadh dhachaigh cha do dh’innis i dha gun cual i am piàno a’ cluich.

B’e seo a’ chiad sanas a chùm i bhuaithe ’na beatha.

Fad a bheatha bha e air a bhith sealg dhaoine air feadh Ghlaschu agus bha sin fhèin gu leòr dha. Agus a-nise dh’fheumadh ise sealg an taibhs a bha cluich air a’ phiàno, anns an taigh mhòr fhalamh ud. Bha a’ ghrian air aodann Mhurchaidh a dhubhadh ach bha a h-aodann fhèin geal.

An latha bha seo ’s i ’na h-aonar anns an taigh a-rithist chual i am piàno ’s nuair a chaidh i steach don rùm bha nighean bheag le dreasa phinc oirre ’na suidhe aig a’ phiàno. Chaidh i null far an robh i agus thubhairt i rithe.

“Cò thù?”

Sheall an nighean rithe le sùilean cho gorm ri sùilean dola agus fhreagair i.

“Mairead.”

“Mairead,” arsa Anna. B’e Mairead ainm a màthar. Bha iad a’ bruidhinn ri chèile airson ùine mhath nuair a thàinig Murchadh a-steach.

“Dè tha thu a’ dèanamh an sin nad aonar,” ars esan. “An ann a’ cluich air a’ phiàno a bha thu?”

“Cha b’ann,” ars ise. Dh’èirich i bho t-seata air an robh i ’na suidhe agus thubhairt i.

“An d’fhuair thu iasg an-diugh?” Agus mar a b’àbhaist bha e air iasg a ghlacadh.

“A bheil thu cinnteach gu bheil an taigh seo a’ còrdadh riut?” ars esan. “Dh’fhaodadh sinn tilleadh a Ghlaschu ma tha thu ’g iarraidh.” Ach bha i droch-nàdurrach anns a’ bhad, ag ràdh, “Chan eil iarrtas sam bith agam a dhol air ais a Ghlaschu.” Agus cha dubhairt e an còrr mu dheidhinn.

A h-uile latha a bha e aig a’ chreagaich bha i bruidhinn ri Mairead agus ag innse sgeulachdan dhi. “An latha bha seo,” theireadh i, “bha an nighean bheag seo a’ coiseachd troimh choille nuair a chunnaic i am polas seo ann an deise ghorm mu a coinneamh . .”

Agus dh’èisdeadh Mairead rithe gu cùramach, ach nuair a chluinneadh i Murchadh a’ tighinn bha i teiche air falbh.

“Dè fàileadh a th’anns an rùm seo?” arsa Murchadh rithe, agus smaoinich i, “’Se polas a th’ann. Carson nach fhairicheadh e am fàileadh?”

“Boltrach ùr a cheannaich mi,” ars ise. Agus thug e sùil oirre mar nach biodh e ga creidsinn. O, ars ise rithe fhèin, nam biodh an dithis againn — mi fhèin is Mairead — còmhla ri chèile a chaoidh . . . .

[TD 315]

An latha bha seo agus Murchadh air a bhith anns an taigh gun ghuth air fhàgail thubhairt i ris.

“Nach eil a thìd agad a dhol a dh’iasgach.”

“Uill,” ars esan, “thàinig e steach orm gu robh mi gad fhàgail ro thric nad aonar.”

“Isd, amadain,” ars ise, “thalla thusa le do shlat. Tha mise ceart gu leòr far a bheil mi.” Agus rinn e sin, a’ toirt sùil oirre nuair a dh’fhàg e.

“Tha sinn a-nise nar n-aonar,” ars ise ri Mairead. “Tha e àraid gur e dreasa phinc a th’ort, oir ’se pinc an dath a b’àill le mo mhàthair.” An dèidh dhi sgeulachd innse do Mhairead thubhairt i rithe, “An aithne dhut danns?”

’S thòisich an dithis a’ danns, air feadh an rùm. “Tha mi ’n dòchas,” ars ise, “nach fhàg thu mi tuilleadh.” Agus bha eagal oirre gun tilleadh Murchadh, oir gach turas a bha e tilleadh bha Màiread a’ fàgail.

Bha Murchadh math air a bhith glacadh dhaoine is èisg ach cha do ghlac e Mairead fhathast Bha e nàdurrach gu leòr a-nise gum biodh Mairead còmhla rithe mar gum b’ann leatha fhèin a bha i. Ach am b’ urrann dhi a cumail mar phrìosanach anns an taigh mhòr ud?

Le làmh Mhairead ’na làimh fhèin bha i falbh air feadh an taighe, ’s i a’ sealltainn na rumannan dhi. “Seo an rùm agad fhèin,” ars ise rithe,’s i a’ fosgladh aon de na dorsan. Bha a cridhe gus briseadh air eagal nach còrdadh an rùm rithe.

Thàinig an smaoin a-steach oirre, “Nan èireadh rudeigin do Mhurchadh,” ach chaisg i an smaoin anns a’ bhad mar gum biodh eagal oirre gu ruigeadh i inntinn Mhairead.

An latha bha seo thòisich i ag argamaid rithe, “Nach do dh’innis mi dhut nach robh còir agad am bùrn ud a chur air an làr?” Agus bha i fiadhaich airson mionaid ach chaill i a fearg ’s rug i air Mairead ’na gàirdeanan ’s thòisich i slìobadh a fuilt.

Ach cha b’fhada a-nis gus an tilleadh Murchadh agus gus am fàgadh Mairead. A h-uile turas a bha i fàgail bha eagal oirre nach fhaiceadh i i tuilleadh.

Nuair a thàinig Murchadh dhachaigh le gad èisg mar a b’àbhaist dha thubhairt e, “Dè am bùrn a tha sin air an làr?”

“O dhòirt mi e nuair a bha mi nighe nan soithichean,” fhreagair i.

Thug e sùil oirre ach cha dubhairt e an còrr airson mionaid. Am polas ud leis an iasg marbh ’na làimh!

Chaidh e null far an robh i agus thubhairt e, “Tha mi gad fhàgail nad aonar ro thric. Rinn mi an aon rud ann an Glaschu.”

Thug i sùil ghaolach air agus thubhairt i.

“Chunna mi an nighean bheag ud an-diugh fhèin,” ars ise, “agus làithean eile cuideachd.”

“Cò ris a tha i coltach?” ars esan.

“Tha dreasa bheag phinc oirre,” ars ise. “Agus ’se ise a dhòirt am

[TD 316]

bùrn air an làr. Thubhairt mi rithe nach robh còir aice sin a dhèanamh.”

“Bha thu ceart,” arsa Murchadh. “Bha thu ceart gu leòr.”

Thug i sùil air le iongnadh. “Dè thubhairt thu,” ars ise

“Thubhairt mi riut gu robh thu ceart gu leòr,” fhreagair e. An an ceann ùine dh’fhaighnich i, “A bheil thu creidsinn gu bheil an nighean seo ann.”

“Ma tha thu ga coimhead tha i ann,” arsa Murchadh. Nach e bha coimhead sgìth is aosd, am polas ud a bha gun sgìos!

Am polas ud nach robh a’ fàgail càil gun a rannsachadh!

Shuidh iad a-muigh anns a’ ghrèin air cathraichean agus ise ag èisdeachd ach an cluinneadh i am piàno. Bha sàmhachd air feadh an domhain.

“A-màireach,” ars ise, feumaidh tu ionnsachadh iasgach dhomh.”

“Ceart gu leòr,” ars esan. Bha e air a làmhan a nighe bhon fhuil. Anns a’ mhionaid ud fhèin chuala iad am piàno a’ cluich. Sheall i ris.

“A bheil thu tighinn?” ars ise.

“Tha,” ars esan. Chaidh iad a-steach don rùm. Bha Mairead ’na suidhe aig a’ phiàno. Rinn i gàire riutha ’s thòisich i ri cluich.

[Sanas]

[TD 321]

LAITHEAN M’OIGE
le Dòmhnall R. Moireasdan

Bidh mo smuaintean a’ dol tric gu na làithean anns am bu bheag mo chùram, làithean m’òige. Làithean na bu shaor, shaoirsneil a bha mi, mar a tha ma dh’fhaoite fìor mu gach aon neach. Bithidh mi toirt sùil fhathast air sgeir neo badan anns a’ chladach far am bithinn a’ cur seann chliabh ghiomach airson portain ann ’s mi ’na mo bhalach sgoile; àit’ eile far am bithinn a’ seòladh long le cuid aodaich de dh’anart geal, a shrac mi, neo a gheibhinn a-staigh san taigh. Cha b’e mise ’nam aonar a bha leum ann an subhachas na h-òìge, gu beothail ann an cleasachd, ann an dealbhadh gu cluiche, ’s ann a bhith samhlachadh a-mach an fhìor fhear bàta ’s an iasgair le m’aon chliabh.


An Sgoil

Saoilidh mi gu bheil cuimhn’ agam air a’ chiad latha a chaidh mi dhan sgoil co-dhiù an uiread seo gun do shuidh mi cuide ri co-aoisean eile air suidheachan beag fada ìseal anns an t-seòmar sgoile, dà sheòmar mas math mo chuimhne bh’anns an taigh-sgoile an uair ud, aon seòmar mòr farsaing agus aon eile a bha na bu lugha. Le suidheachain fada gu h-àraidh anns an t-seòmar mhòr, air an robh na sgoileirean mhòr a’ suidhe.

Nise chan eil mòran cuimhn’ agam eadar mi dhol dhan sgoil agus faighinn gu clas “<eng>Mary had a little lamb<gai>” mar a theireadh na nuadh

[TD 322]

[Dealbh]
Soitheach-seòlaidh, <eng>Eye of the Wind<gai>, ri taobh bàta Scalpach <eng>Isle of Tiree<gai>, ris a’ chidhe tha am beul-a-muigh na h-acarsaid a tuath (Samhradh 1981). Chaidh an soitheach-seòlaidh a-null a dh’Àstràilia an dèidh sin.

ghillean neo na nuadh nigheanan. B’e seo a’ chiad leabhar tha mi ’n dùil tha cuimhn’ agam fhaighinn, an leabhar anns an robh an duan cloinne ‘<eng>Mary had a little lamb<gai>’. ’Se aon mhaighstir sgoile agus dà bhana-mhaighstir sgoile a bha dhar ionnsadhadh anns an sgoil an toiseach nuair a chaidh mise innte.


Aitichean Fàsail

Chì mi fhathast mar an ceudna àitichean mar calachan, caraichean air am biodhte sailleadh èisg, tha an diugh air a dhol bàn, glas gun chlag ùird ri chluinntinn an siud, far a b’àbhaist meadhrachas de chaochladh sheòrsachan a bhith measgadh le gàire, is gean oibreach ann an ùpraid an obair làitheil air an eilean nuair a bha obair a sgadain a’ dol ann am feabhas gu soirbheachail cothromach òrdail, agus an t-eilean fo bhuaidh obair iasgaich is chlòitean is chroitean mar chòs dheillein le sreann gu leòr is piseach.

Ach mo chreach dh’fhalbh sin o timcheall a’ bhliadhna 1930, neo na 1930-an, is thàinig car eile ann an adhairc an daimh.

Chì mi tobhtaichean falamh mar fhianais air an là ud. Seòlaichean, stòir a thuit as a chèile fo mheuran na dùilean is siantan is gailleann an iochdmhor;

[TD 323]

Toileachas Inntinn

Bu thoileachas inntinn do neach a bhith beò anns an là ud, their mi ’n diugh; na h-igheanan a’ deanamh bothagan a dèidh àm sgoile, le briachain a’ cruthachadh a-mach cumadh is snasalachd an dreasair ann an seòmar dachaigh, eadar a’ phreis bheag is mòran ghrigleidean eile a’ cur ri comharrachadh obair is ionadan tàimh nan làithean a b’aithne dhaibh-san. ’S na gillean a’ cur an gleachd am buadhan fhèin ann an seadh obair nam fear air bòrd na luinge, a’ dol le pìos lìn gun chladach ’s dha chuir ris an roc, air a bhiathadh uaireannan. Gun a seo ach beagan air smuaintean na h-òige a’ dol gu gnìomh.


Cèilidh

Bha ’n cèilidh a dh’fheumar cuimhneachadh air a’ dol, nuair a bhiodh daoine òga a’ tadhail cha mhòr a h-uile oidhche ann an taighean, ann an taighean àraidh: taigh Cairistìona Mòire air aon dhe na taighean sin. An t-seann chailleach chòir uasal a bha siud, a bha fuireach ’na h-aonar air am biodh na gillean a bha sinn ann a’ dol a chèilidh. Sinn an siud air an oidhche gheamhraidh ag èisdeachd ris na fir, na gillean bu shine ’g innseadh naidheachdan a’ sloinneadh, ’s a chailleach fhèin a’ cur a-staigh facal an dràsda ’s a-rithist ’s a’ ceartachadh na cuideachd.


Sochraichean

Ann a-measg gach eòlas dh’fheumadh a’ chlann fhaighinn ’na mo linn-sa, dh’fheumadh iad eòlas fhaighinn air na Sgriobtairean Naomha, eòlas spioradail bhon Eaglais. Mar sin bha sgoil shàbaid cuideachd air an eilean, air a cumail anns an eaglais, anns an taigh-leughaidh anns an tìm a bha taigh leughaidh an àird, ’s a chiad cheist as leabhar nan ceist air a chur air an fheadhainn a b’òige: ‘Ciod is crìoch àraid don duine,’ agus a bharrachd air a sin earrainnean as a’ Bhìoball, sailm is na sgriobtairean a-mhàin. Bha coinneamhan is searmonan air a frithealadh le sean is òg anns an aon nòs.


Atharraichean

Mar a bha na bliadhnaichean a’ tighinn air adhart, bha atharraichean a’ tighinn, faodaidh gum b’ann mall anns a’ chiad sheirm, ach an sin na bu luaithe air adhart gu atharraichean an latha ’n diugh, sin a thaobh dòigh beò-shlaint, dòigh ionnsachaidh, dòigh eòlais, fòghlam dòigh sgoile, dòigh na h-òige, dòighean eadar-dhealaichte ann an iomadh seagh. Mar aon eisimpleir an t-eallach bh’air a ghiùlain air an druim nis air a ghiùlain ann an carbaid.

Chaidh na croìtean, na fearainn a bha uaireigin air an oibreachadh gach ploc dhiubh a leigeil seachad, an crodh, a’ bhò bhainne. Bainne na canasdairean, bainne na ‘<eng>cartons<gai>’ mar a chluinneas sinn anns an linn seo. Tha Ghàidhlig a’ call a grèim. Tha cròilean na sgoile air tuiteam gu

[TD 324]

[Dealbh]
An taigh-sgoile ann an Scalpaigh (1982).

cleachdadh is labhairt na Beurla. Obh obh, mar a thuirt seann duine le na ciabhagan tana. “Cha b’ann mar seo a bha a bhalaich ri mo chiad chuimhn’-sa”. ’S chan ann le ra-spars co-dhiù bu mhiann leam sin a ràdha. On latha anns am b’urrainn dhomh ‘cat’ a litreachadh gu’n seo, ged a bha tomhais dhen a’ Bheurla air a faighinn leinn anns an sgoil bha barrachd grèim againn air a’ Ghàidhlig ann am bitheantas gu bhith dha labhairt nar measg fhèin ’s a-measg na b’urrainn a bruidhinn a-muigh. Bha là eil’ air an eilean ’s b’e sgoil Ghàidhlig a theirte ri sgoil bh’air an eilean, ach ’se tha seo sgeul eile.

- - - - - Dh’fhalbh an dè ’s tha nis am màireach ann.

[TD 337]

MUR B’E
le Eilidh Watt

Mur b’e gun dàinig e an inntinn Thormoid gun robh suaip làidir aig an duine seo ris fhèin dòcha nach robh e air an dàrna sùil a thoirt air. Bha Tormod a’ fàgail Ghlaschu ’na shuidhe anns a’ bhus a bha ions deiseil gus falbh chun an iar-thuath, is e car gruamach chionns nach robh iarraidh mhòr aig air a thuras. Bha e air obair a chall, air airgead a chosg, is a bhean a’ maoidheadh nach rachadh ise a dh’fhuireach ann an Lagnahamhainn no ann an àite eile tuath air Peairt. B’e sin a’ chrìoch a chuir an èiginn an cuimhne Thormoid gun dh’fhàg a sheanair croit a bha fàs bho chionn bhliadhnaichean, is bha e nis a’ siubhal air an dòigh a bu shaoire gus cuairt a ghabhail chun an iar-thuath is an dòchas gum faiceadh e nì a thogadh dòchas.

“Na bitheadh sùil agad ri brath bhuam air son greiseig,” thuirt e ri Lecsa. “Mas e Laghahamhainn do lag,” ars ise, “cha bhi iarraidh agam air.” Ach nuair mhothaich i mar leòn i e lean i oirre. “Ach chan eil mi ag ràdh nach còrdadh e ris a’ chlann is far am bi thusa is a’ chlann is eudar dhòmhsa a bhith.”

B’ann air a’ mhisneachd meadh-bhlàth seo a bha Tormod a’ beachdachadh nuair a thug e ’n aire don duine a thàinig gu cabhagach seachad air an uinneig ris an robh e ’na shuidhe. Cha robh am bus ach letheach làn is bha ’n t-àite suidhe ri thaobh gun duin’ ann. Sheas an duine mionaid a’ dèanamh gnothach ris an draibhear is nuair a choisich e suas an trannsa thug Tormod sùil eile suas air, is dòcha na b’aoidheile na bha e ’m beachd oir sheas an duine ti taobh an t-suidheachain fhalaimh, chuir e a’ cheis-làimhe suas air an t-seilf os an cionn, leag e e fhèin ri taobh Thormoid is am bus a cheana a’ gluasad air falbh. Rinn e snodha gàire mar gun robh e glè thoilichte leis fhèin is thuirt e, “Rinn mi an gnothach air.”

Ged bhrathadh fonn a chainnt àit’-àraich chan fhòghnadh sin don duine ghasda seo is cha b’fhada gus an do thuig Tormod gum b’e Ted Rothach a b’ainm da; gum b’ann as Ontario a thàinig e an ceartuair; gum b’ann as a’ Ghaidhealtachd a dh’fhalbh a chuideachd; gun dh’fhàg brathair a sheanar, a chaidh gu Afraca-a-Deas beagan airgid ri bhith air a roinn

[TD 338]

a-measg sliochd a dhithis bhràithrean, gum b’e fhèin an t-aon ogha a bh’aig aon bràthair: gun robh ceathrar oghaichean aig a’ bhràthair eile, dithis ghillean is dithis nighean, gun robh na fir air taigheachas dhaibh pèin anns an àite anns an d’rugadh iad, na h-ighnean pòsda mu dheas.

Dh’èisd Tormod ri aithris a bha a’ togail aire bho a dhraghan fhèin is thug e ’m barrachd aire dha nuair a dh’innis Ted nach robh esan a’ gabhail sgillinn de na dh’fhàg bràthair a sheanar chionns gur tric a chual e mun bhochdainn a ruaig a chuideachd as an dùthaich is bha còrr is na dh’fhòghnadh aigesan, oir, ged bha e pòsda cha robh teaghlach aige.

“Mur eil thu ag iarraidh do chuid den dìleab carson a thàinig thu as Ontario? Carson a tha thu dol gu Baghnafiasgain, àite air nach cuala mi iomradh gus an-diugh ged tha mi eòlach sa’ Ghaidhealtachd?” Cha robh Tormod a’ tuigsinn duine a bha a’ cur cùl ri airgead air an robh còir aige is aig an aon àm a’ siubhal air an dòigh a bu shaoire a b’aithne dha.

“Cha dàinig mi nall a dh’aon ghnothach idir,” arsa Ted. “Thug gnothach eile mi nall. Dh’fhàg mi an ‘<eng>secretary<gai>’ agam a’ cagnadh a corragan le mì-fhoighidinn ann an Glaschu.” Thug e sùil air fhiaradh air Tormod a bha air a thogail gu mòr chionns gun robh Ted am beachd gun robh aithne aige air saoghal nam fear mòra. Bha plìon air aodann gach fear. “Ach gheall mi do dh’Fhearchar is do dh’Iain Rothach, is e sin oghaichean bràthair mo sheanar, gun rachainn gan tadhal is gun sealladh iad na seann làraichean domh. Ged nach bi mi shuas ach an dà oidhche is math leam an t-eòlas sin fhèin a chur air mo chàirdean, mo luchd dàimh. Fhuair mi cuireadh blàth bhon dithis aca. Ged nach fhaca sinn a chèile tha mi ’m beachd gun tig sinn a-rèir a chèile is gheall Fearchar a bhith gam fheitheamh aig Bun-da-Loch, a làmh sìnte gu h-aoidheil thugam nuair a theàrnas mi gu talamh air an do choisich mo shinnsear is àite air an tric an d’rinn mo sheanair luaidh.”

Bha Ted cho aon-fhillte, cho toilichte leis fhèin is le shuidheachadh is nach b’urrainn is nach tàladh e duine thuige is mar sin, mun d’ ràinig iad a’ Chrìonlaraich bha Tormod a’ fosgladh inntinn fhèin ri Ted. Anns a’ chiad àite bha e dèanamh gnè de rèiteach air a bheachdan ach air chùl sin chuimhnich e air iomadh fear a fhuair cuideachadh bho charaid air taobh thall a’ chuain is a shoirbhich ’na luib.

Dh’èisd Ted ris an eachdraidh is bha Tormod gu dòchasach gus an duirt Ted aig ceann na sgeòile, mar gun robh e a’ toirt breithneachadh air cùisean: “Tha e mar seo, ged bhitheamaid a’ gearain air na mnathan, agus tha sinn glè thoilichte fuasgladh fhaotainn bhuapa air son greiseag; cha mhair sin ach greiseag fhèin. Tionndaichidh sinn riutha a-rithist. Airson cion obrach, tha iad thall againne mar an seo, mòran dhaoine dìomhain.”

Mar gun cuireadh staid Thormoid is a bhriathran caran de ghruaimean air Ted shìolaidh an còmhradh gus nach robh facal eadorra. Bha Tormod a’ coimhead a-mach air an uinneig ach an-dràsda is a-rithist chitheadh e faileas an aodainn aig Ted ann an glainne na h-uinneige is ar leis gu robh plìon

[TD 339]

ghàire air an aodann sin is e toirt corra shealladh fon t-sùil air fhèin.

Ann an ùine bhig dh’fhairich Tormod a bhith toirt putag dha gus aire a thogail is nuair a thionndaich e chuir Ted ceist air: Nach duirt thu gu robh thu a’ siubhal far an togradh tu fad na seachdain?

“Thuirt mi sin,” dh’aontaich Tormod.

“Nach bi sùil aig neach ri brath bhuat?”

“’Se sin is dùil leam,” fhreagair Tormod.

“Seadh mata, de mu dheidhinn thu m’àite-sa ghabhail is thu dhol gu Baghnafiasgain a choimhead air Fearchar Rothach?”

“Dè bu chiall dha sin? Chan aithne dha mi.”

“Chan aithne dìreach. Is e sin cnag na cùise. Eisd rium mionaid. Thug mi leam a-nall an ‘<eng>secretary<gai>’. Is ann mar sin a tha mi ga h-ainmeachadh ach tha mi ann an dàimh nas tinne na sin air Liuis.” Chaog e na sùilean a’ coimhead air Tormod feuch an robh e a’ tuigsinn. “Nis chan eil mis’ gu bhith bhos ach seachdain agus is bochd leam dà oidhche a bhith dhìth orm is Liuis a’ cagnadh a meòirean as m’aonais ann an Glaschu. Ach gabh thusa m’àite. Mar a thuirt thu chan aithne dhaibh thu ni motha chan aithne dhaibh mise. Gabh m’àite is pàidhidh mi gu pailt thu.”

Mhothaich Tormod do phasg notaichean ’na làimh. Bha mealladh annta.

“Cha ghabhadh duine mise air son Canèidianach beartach,” thuirt e ach a’ cuimhneachadh air cho math is a chuireadh e am fonn Ameireaganach air a theangaidh le bhith a’ coimhead air cus telebhisean. Ach nuair a thuirt e, “Ach dè theirinn-sa riutha?” bha fios aig Ted gun robh an latha leis.

“Chan eil agad ach ceistcan a chur, a h-uile nì a mholadh, is ni thu cho math is ged be Ted Rothach a bh’aca.”

Ràinig iad an Gearasdan far an deach iad a ghabhail grèim cabhagach chionns gu robh Ted am beachd tilleadh as a sin gu Glaschu. Thug Ted a-mach litrichean, “Seo,” ars esan, “faodaidh tu sin a leughadh is bithidh tu cho fiosrach is a tha mi fhìn. Seo dhut, tha mi ’n dòchas, fiach do shaothrach, is bithidh Fearchar a’ feitheamh riut.” Thug e sùil air uaireadair is leum e gu chasan, thug e fàsgadh cridheil air làimh air Tormod is bha e gu sùnndach a-mach an doras.

Air a shocair thog Tormod am pasgan litrichean is eile is rinn e air a’ bhus. Leugh e na litrichean is phaisg e gach nì seachad agus ged bha a smuaintean bun-os-cionn bha gnè de thoileachas ann a bhith dol air leithid de thuras. Cha robh faireachadh aige air mar bha tìd’ a’ ruith is e dealbh ciamar a ghiùlanadh e e fhèin is mun dàinig a thuigse thuige dh’èigh an draibhear far a ghuala, “Seo Bun-dà-Loch. Nach robh fear am beachd fàgail an seo.”

Dh’èirich Tormod a’ toirt leis a threallaich, is rinn e air an doras. Chrom e cheann is troimhn uinneig chitheadh e na bha a’ feitheamh. Rinn e snodha gàire nuair chuimhnich e mar chanadh muinntir Ghlaschu

[TD 340]

nach bitheadh sgeul air polasman nuair bha feum air chionns gu robh iad a’ falach anns na cùiltean air eagal gun cuirte dragh orra. Bha dithis an seo dhiubh. Bha fear is a chùl ri càr is e a’ coimhead mun cuairt mar nach robh dad a’ cur dragh air ach a bhith meas na h-aimsir. Bha trì striopan air a mhuilcheann-sa ach cha robh striop idir air muilicheann a’ bhalaich throm a bha air a shocair a’ toirt suathadh air uinneig a’ chàr.

Nuair a theàrnaich Tormod b’ann air son Fearchar a bha sùil aige. Bha fear an sin gu dearbh aig an robh suaip ri Ted. Cha robh e àrd ach bha e garbh is a’ coimhead na bu ghairbhe chionns gun robh seacaid ghoirid de chlò ruighinn air, is an t-aon phutan a dhùnadh innte, dùinte mu mheadhan ged bha coilear na lèine fosgailt aig amhaich. Bha ad den aon chlò air, ad a chumadh an t-uisge gun sileadh air amhaich no air aodann, is fon aid seo bha aodann leathann dearg mar gun robh e air at le feirg. Bha na sùilean glasa fuar. Cha robh aoidh air an aodann seo. Ged chitheadh e Tormod gu soilleir nuair a ghluais am bus cha do ghluais e bho taobh a’ chàr ris an robh e ’na sheasamh.

Cha robh dol as aig Tormod a-nis is, a’ cur fiamh gàire air aodann, chuir e a’ chèis ’na làimh chlì is a’ sìneadh a làimhe rinn e air Fearchar.

“Nach tu Fearchar Rothach?” arsa Tormod a’ cuimhneachadh air fonn bruidhne Ted.

“Is mi Fearchar Rothach,” fhreagair am fear eile ach gun ghluasad ’na choinneamh. Ag àrdachadh a ghutha chuir e fhèin ceist: “An tusa Ted Rothach.”

“Is mi,” thuirt Tormod is na bu dàna a-nis. “Is mi Ted Rothach is tha do litrichean agam ga dhearbhadh.”

Thionndaich Fearchar bhuaidhe, ach gun ghluasad, thuirt e ris na polasmain, “Seo agaibh Ted Rothach.”

Ghabh na polasmain ceum mall na bu tinne agus thuirt fear nan striopan gu còmhraideach, “Is e Dòmhnallach a th’annam fhìn.”

Ged bha ’m balach eile trom ’na bhodhaig ghluais e gu sàmhach, sùbailte, is bha e aig uilinn Thormoid ged nach duirt e guth.

“Chuir thu ’n oidhche raoir seachad ann an Glaschu, nach do chuir?” Bha guth an Dòmhnallaich ciùin.

“Chuir,” dh’aidich Tormod is an t-iongnadh air fiamh a ghàire a dhubhadh far aodainn.

“Am bitheadh tu cho math is gun tigeadh tu còmhla rinn gu stèisean a’ phoileis anns a’ chàr? Dìreach ceist no dhà rim freagairt.”

“Ach carson?” thuirt Tormod ach cuimhn aige gu robh duine sgoinneil ri thaobh. Choimhid e bho aodann gu aodann is lean e air, “Cha d’rinn mise cron sam bith.”

Thug an Dòmhnallach sùil gheur air mun duirt e, “Chan eilear a’ cur murt as do leth fhathast ach fhuaireas marbh am boireannach a chunnacas còmhla riut anns an taigh-òsda far an do chuir sibh seachad an oidhche. Bu mhath leinn ceist no dhà a chur riut.”

[TD 341]

Fhliuch Tormod a bhilean is thug e sùil air Fearchar a bha ’na sheasamh mar gun fhreumhaich a chasan anns an talamh. Cha robh cobhar an sin da.

Eadar an dà phoileasman, mar eadar dà charaid dhlùth, choisich Tormod chun a’ chàr is shuidh e ’na chùl is fear nan striopan ri thaobh.

Troimh uinneig chùil a’ chàir thug e sùil air ais far an robh Fearchar gan amharc le sùilean as-creideach. Thilg e smugaid mun do sreap e gu slaodach don chàr far na shuidh e crom air a’ chuibheil.

Ghlan Tormod a sgornan is gu teagamhach thuirt e, “Dòcha nach creid thu mi . . . . .”

“Is iomadh sgeul neònach a chluinneas ar leithid-ne,” ars an Dòmhnallach.

[Sanasan]

[TD 342]

CALL PEARSANTACHD AN DUINE
le Ernesto Sabato

Eadar-theangachadh de earrainn den leabhar ‘<eng>El Escritor y Sus Fantasmas<gai>’
eadar-theangaichte le Fearghas MacFhionnlaigh

Rè an ama a rannsaich mi na saidheansan fisico-matamataiceach ghabh mi ùidh air leth anns a’ phearsa dhubhfhaclach* Leonardo, oir b’e mo bheachd fhèin gun do nochd arms an t-sàr-ghin seo, le dà-sheaghachas neònach, briseadh-cridhe sin an duine a chuireas roimhe siubhal às an dorchadas chun an t-solais, à saoghal oidhcheach nan aislingean gu domhan nam beachd-smuaintean soilleir, à feallsanachd-inntinn gu nàdur-fheallsanachd. B’ann an lùib a dhràma-san a thàinig mi gu rannsachadh bun-stèidhean saidheans deimhneach na h-Eadailte, agus mar seo fhuair mi a-mach gur ann aig àm nam bun-stèidhean seo a nochd an clas malairteach anns na bailtean mòra: dh’ èirich an t-airgead is an reusan còmhla leis an aon spionnadh. is iad a’ leagail nam bunaitean air an togteadh ri tìde an saoghal àirmheachail a tha an dràsda a’ tuiteam am broinn a chèile fa chomhair ar sùilean.

Air feadh nam bliannachan a ghabh mi còmhnaidh anns an t-saoghal mhatamataiceach bha mi ann an raon-bualaidh a thogailean inntinneil as ion-mholta: teoiric na dàimheachd, teoiric nan cuantum; ag ionnsachadh air a’ cheann thall gun robh na togailean seo a cheart cho ionmholta ’s a bha iad beachdail, agus gun fheum sam bith ann a bhith a’ fuasgladh nan imcheistean bitheil as doimhne. Mar sin thàinig e thugam gum bu chòir dhan duine tionndadh ris an t-seòrsa nitheileachd sin a bha ri fhaotainn ann an dòigh eisimpleirich anns an ealain. Cha ruigear a leas a ràdh nach robh mi a’ leigeil orm idir gun d’ amais mi air iuchair ceist mhòr ar linn: bha mi a’ fulang ’nam fheòil fhèin dèinead an t-saoghail dhì-phearsanaichte bheachdail sin a thug an saidheans nuadh gu cinneas, agus aig a bheil anns an dearbh shaidheans sin a shamhail as fheàrr (ach cuideachd a shamhail as mealltaiche).

Bha an dol air aghaidh pearsanta seo cheana aig tighinn gu ceann nuair a fhuair mi mi fhìn ag obair ann an Obair-lann Curie. Air tilleadh dhomh dhan Airgintin thionnsgain mi seòrsa de chunntas dhem fhiosrachaidhean spioradail a sgrìobhadh, agus dh’ fhoillsich mi an 1945 e fon tiodal <eng>Uno y el Universo<gai> (Neach is an Domhan); leabhrachan air am bi mi a’ saoilsinn


* Faic am Faclair Goirid aig an deireadh.

[TD 343]

an dràsda le ìoronas caoin, oir bheir mi fa-near na mhaireas fhathast ’nam mhothachadh dhen domhan a bha mi airson àicheadh. Ach on is iad na brìoghan a ghluaiseas fon mhothachadh as taisbeanaiche, aig a’ cheart àm a sgrìobh mi na h-aistidhean car seachranach a bha seo, thòisich am fìor ar-a-mach ann an nobhail fon tiodal <eng>La Fuente Muda<gai> (Am Fuaran Balbh). Co-dhiù, dh’ fhuirich an t-uirsgeul seo neo-iomlan agus cha do chuir mi a-mach ach caibideil no dhà iomadh blianna as dèidh sin: ach thigeadh a shìol fo bhlàth ann an <eng>El Tunel<gai> (An Tunail) agus air a’ cheann thall ann an <eng>Sobre Heroes y Tumbas<gai> (Mu Laoich is Tuaman). Gidheadh chùm mo bheò-ghlacaidhean san leth a-staigh orra a’ toirt ionnsaighean air a’ mhothachadh air raon nas soilleire cuideachd, agus chuireadh seo an cèill gu h-àraidh ann an <eng>Hombres y Engranajes<gai> (Daoine is Gèaraichean). Rinn mi oidhirp san aiste seo airson a’ chiad uair mìneachadh a thoirt air dràma an duine a nì spàirn san domhan bheachdail, agus cuideachd air dè as ciall dhan ealain mar ar-a-mach is mar chur an cèill. Bha seo, a-rithist fhathast, na oidhirp air ceistean a bha a’ cur dragh orm a mhìneachadh dhomh fhèin; oidhirp air mo ruathar fhèin air an t-saidheans a rannsachadh, agus mu dheireadh thall, air mo theicheadh no mo threigsinn gu ruige Mòr-roinn (dhoilleir theagmhach) litreachas na nobhaile. Ag ath-leughadh an dràsda an leabhair seo, a dhiùlt mi a ath-dheasachadh as dèidh an dara eagrain is mi a’ creidsinn gu robh e ro neo-fhoirfe, tha mi dhen bheachd gu bheil rud beag dhen fhìrinn ann agus mòran a tha a’ cur ris an fhìrinn: is dòcha an cois an aomaidh sin nach gabh slànachadh ’nam nàdur a bhitheas gam thoirt mòran nas fhaide na rachainn nan robh mi gam chumail fhèin ri beachd-smuaintean loma fìor-ghlan. A-nis ma-ta tha mi a’ cur romham na bha ceart agam san aiste ud a theasairginn, se sin am bun-bheachd gur e ar-a-mach an duine an aghaidh domhain às-tharraingte a th’ ann an ealain an là-an-diugh. A’ rùsgadh dhith ge be dè bha iomarcach, tha mi ga foillseachadh a-nis anns an t-seòrsa diagram no map a tha seo, air am bi mi an uairsin a’ dèanamh sreatha de atharrachaidhean.

* * * * *

Is urrainnear iomadh seagh a chur air an fhacal romansachas, cuid dhiubh a bhitheas a’ cur an aghaidh a chèile cha mhòr. Ach anns an aiste seo bheir sinn a bhun-chiall dha, oir ’se sin a’ chiall as doimhne agus as farsainge. Mar fhreumh dha tha am facal <eng>romance<gai>, ainm na nobhaile ud anns am molar na mòr-uaislean a chaidh a leagail leis an t-sìobhaltachd mharsantail.

Bhon taobh seo se a’ chiad ar-a-mach an aghaidh aigne feumachail an reusain, an airgid agus an inneil a th’ anns an “romansachas”; ’se a th’ ann ach frìth-ghluasad choluadair ghràisgeil thàireil; seòrsa de dhìomhaireachas saoghalta a sheasas còirichean an tòcaidh, a’ chreidimh, an fhantasaidh. Mar seo, bho a fhreumhan fhèin, ’se cur an cèill gun choimeas an spioraid romansaich a th’ anns an nobhail; agus chan eil e a’

[TD 344]

cur ris an fhìrinn, bunaitean agus cur-an-cèill as beathaile ceannairc duine an là-an-diugh a lorg ann. Mur bi an t-iongantas a nochdas daonnan fìor-ghlan sann a-chionn, a bharrachd air seo, gun deach aig an nobhail air a fhèin a riochdachadh fo bhuadhan cliùiteach inntinn an eascaraid (Balzac, Zola), oir cha ghabh e dèanamh, sabaid an aghaidh namhad chumhachdaich rag-mhuinealaich gun a bhith air a’ cheann thall a’ fàs coltach ris; gus an do cheadaich buaidh an spioraid nuaidh dha fhaighinn cuidhteas an eich Thraoidheanaich sin, a-chum mòr-theisteanas air a’ chor dhaonna ann an gàbhadh deireannach na sìobhaltachd teicneolaich a liubhairt mu dheireadh thall. Sann air an adhbhar seo, agus a dh’ aindeoin na tha beagan aistearan is fheallsanach a’ creidsinn, gu bheil nobhail an fhicheadaimh linn fada bho chrìonadh, agus gu dearbh gur e seo an linn as toraiche, as iomadh-fhillte, as doimhne agus as tar-dhìreadhaile ann an eachdraidh uile an uirsgeoil.

Thug an t-Ath-bheothachadh gu cinneas trì frith-chosamhlachdan: ’se sin gluasad an duine aonair is thàinig am meall-dhèanamh ’na chois; gluasad nàdurrach is thàinig an t-inneal ’na chois; daonnaireachd is thàinig di-dhaonnachadh ’na chois.

Agus chaidh an cùrsa ud a adhartachadh le dà chumhachd fhiùghantach dhi-mhoralta: an t-airgead is an reusan. Le an cobhair-san cheannsaich an duine a’ chumhachd shaoghalta, ach (agus seo againn freumh na frith-chosamhlachd trì-fhillte sin) b’e cosgas a’ cheannsachaidh an as-tharraingeachd: bhon luamhan gu ruige an logartaim, bhon uinge-òir gu ruige a’ bhanca-rèitich, chan eil ann an eachdraidh chinntinn na h-uachdranachd thar an domhan ach eachdraidh aon chuis-bheachd as dèidh a chèile, agus gach tè dhiubh nas aibhseiche na an tè roimpe. ’Se dà aghaidh na h-aon fìrinne is i rùisgte de chàilean nitheil a th’ anns an eaconamaidh ùr is an t-saidheans dheimhneach, agus ’se an rud as eagalaiche gu bheil rudeigin am broinn an duine a thaobhas gu ìre ri saoghal-nan-iongantais mhatamataicich seo; ach chan e an duine nitheil a tha seo ach am meal-dhuine, an creutair neònach ud a ghleidheas fhathast a dhreach daonna, ach ’se an fhìrinn nach eil ann ach roth fiaclach ann an innealradh fuamhaireil gun urrainn.

’Se seo breugnachadh mu dheireadh an leth-dhè sin a ghlaodh air-letheachas ann an solas-maidne an Ath-bheothachaidh; cha bu ruith ach leum leis a’ chreutair seo gu nithean a cheannsachadh: bha e aineolach gu robh esan fhèin air a thionndadh ’na nì.

Bha imfhios aig spioradan geur-chuiseach coltach ri Dostoiebhsci, Kierkegaard is Nietzsche gu robh bròn-chluich a choreigin a’ ginideachadh am meadhan na soirbhe-dùile coitchinn, ach bha an t-Innealradh Mòr cheana fada ro chumhachdach gu stad a chur air. Air chor is nar là fhèin tha an gnàth-dhuine a’ faireachdainn gur ann an saoghal do-thuigsinn a tha e a’ còmhnaidh; tha e an dà chuid aineolach air cuspairean an t-saoghail seo agus air a riaghladh le a Mhanaidsearan do-fhaicsinneach neo-thruacanta. Nas fheàrr na duine sam bith eile, chuir Franz Kafka an cèill am breisleach

[TD 345]

is an so-leòntachd seo a tha aig duine an là-an-diugh agus e air beulaibh domhain chruaidh dhuibh-fhaclaich.

Chan eil mi a’ cur romham na dh’ adhbharaich dùsgadh an duine meadhan-aoisich man dara linn deug a rannsachadh. ’Se a tha a’ gabhail m’ ùidhe an seo ach ciamar a dh’ èirich suidheachadh as-tharraingte ar là fhèin às an dùsgadh ud gu saoghal air an taobh a-muigh fo smachd an airgid is an reusain a thaisbeanadh. B’e obair a’ chreidimh Chrìosdail còmhla ri spiorad dàna an t-saoghail ridireil a bh’ anns a’ chiad Chogadh-croise, an sàr Chogadh-croise; b’e gnìomh romansach a bh’ ann is e gun smuain sam bith air prothaid. Ach b’e sgeul iomadh-lùbach a bh’ innte agus bha e an dàn dhan arm uasal a bha seo aiseirigh mharsantail na h-Eòrpa a fhrithealadh gu buileach glan, cha mhòr: cha deach an Tuam Naomh no Baile Chonstantain a ghleidheadh, ach chaidh na rathaidean chun na h-Airde an Ear ath-fhosgladh, chaidh an sògh is an saidhbhreas a adhartachadh, chaidh cumhachan an t-suaimhneis is a’ bheachd-smuaineachaidh shaoghalta a chruthachadh. B’ ann mar seo a thòisich cumhachd nam bailtean mòra Eadailteach agus a’ chlas ùir. Rè an dara is an treas linn deug bhuadhaich an clas sin air gach taobh. Thàinig a leithid de chruth-atharrachaidhean an luib a chuid ghleacan is èirigh agus gu bheil buaidh aca oirnn fhathast. ’Si an fhìrinn nach eil anns a’ ghàbhadh againne ach <eng>reductio ad absurdum<gai> brùchdadh na h-inntinn marsantail ud.

* * * * *

Air dùsgadh dha bhon t-suain fhada mheadhan-aoisich, lorg an duine as ùr an saoghal a bha air a thaobh a-muigh: bha a bhun-bheachd a-thaobh na fìrinne an ìmpis atharrachadh gu bunasach. Lorg an luchd-ealain às ùr teamaichean an fhearainn is na bodhaige daonna. Agus le ath-lorg na luime bha buaidh acasan an dà chuid air an spiorad ùr nàdur-ghràdhach agus air claonadh co-ionnanachail a’ chlas ùir; oir, coltach ris a’ bhàs fhèin, ’se rud sluagh-fhlaitheach a th’ anns an luime.

’Se prìomh-sheasamh an duine air beulaibh an nàduir an gràdh neo-chealgach, mar a chithear anns an Naomh Frangan. Ach thug Max Scheler an aire gur iad dà sheasamh càirdeach an gràdh is an ceannsachadh, agus an lùib a’ ghaoil neo-phàirteil phan-diadhaich ud dh’ èirich gu math luath sannt a’ cheannsachaidh a nochdas gu soilleir ann an duine an là-an-diugh. ’Sann bhon t-sannt seo a rugadh an saidheans deimhneach, nach e tuilleadh dìreach eòlas meòmhrachail ach inneal air a chruthachadh leis a’ chlas ùr fheumachail los an saoghal a chur fo cheannas. Seasamh ladarna a tha seo a chuireas crìoch air an ùghdarras dhiadhaireach, a leigeas ma sgaoil an fheallsanachd agus a chuireas an saidheans an aghaidh an leabhair naoimh.

Air a’ cheann thall thilg an duine dì-eaglaiste — <eng>animal instrumentificum<gai> — an t-inneal an aghaidh an nàduir a chum a chìosnachadh. Ach


[TD 346]

[Sanasan]

[TD 347]

aig deireadh an là ceannsachaidh an t-inneal a chruithear.

* * * * *

B’e bunait an t-saoghail fhiùdalaich am fearann, agus cho-fhreagair sin ri choluadair neo-ghluasadach caomhnach. ’Se bunait saoghal an là-an-diugh am baile, agus coluadair brìoghmhor saor ’na lùib, oir sann leis an airgead is leis an reusan (dà chumhachd a tha fìor luaineach mì-fhoisneach) a tha am baile ga riaghladh.

Uime sin san dearbh dòigh is gur h-e saoghal càileachdail a bh’ anns an fhear fhiùdalach, ’se saoghal àirmheachail a th’ anns an fhear againne. Aig an àm ud cha robh an tìm gu diofar, oir b’ ann bho thaobh na sìorraidheachd a bha iad beò, a’ leantail cùrsa nàdurra an dùsgaidh is a’ chadail, an acrais is an ithidh, a’ ghaoil is cinneas na cloinne: buille-cuisle na sìorraidheachd. Cha bu mhò a bha an fharsaingeachd gu diofar — b’ ann a-mach air ceart-inbhe spioradail a bha na dealbhan naomha is cha b’ ann air astar no ceart-fhradharc.

Ach nuair a bhrùchdas an inntinn fheumachail, àirmhichear a h-uile rud. Ann an coluadar far am meudaichear na ducatan le dol seachad na h-ùine, far ’is i an t-òr an ùine’, cha ghabhadh e seachnadh gun rachadh an ùine a thomhais, is gun rachadh a tomhais gu faiceallach: bhon cheathramh linn deug bhris na h-uaireadairean meicniceach a-steach air an Roinn-Eòrpa agus thòisich an tìm air a dhol ’na nì as-tharraingte obsaigeach, a ghabhadh roinn gu h-àireamhail. Agus b’ fheudar dhuinn ruigsinn air nobhail an là-an-diugh mus rachadh an seann tìm bhitheil a theasraigeadh dhan duine.

Chaidh an fharsaingeachd a thomhais cuideachd. Ma luchdaich companaidh bàta le badhar luachmhor cha b’ urrainn dha muinghinn a chur ann an tarrainnean neo-chùramach an t-saoghail sin a bha air a sgeadachadh le grìobhan is seirenich: b’e cairtean-iùil a bha a dhìth is cha b’e bruadaraichean. Nan robh aig luchd nan gunnaichean mòra ionnsaigh a thoirt air baile daingnichte, bha e riatanach gun toimhseadh am matamataic gu pongail dhoibh uilinn a’ thilgidh. An t-innleadair a thog canalan is damaichean, beairtean snìomhaidh is fighidh, pumpaichean dha na mèinnean; an saor-luinge, fear-malairt an airgid, bha am matamataic feumail dhaibh uile. On a b’e fear-ceàirde is air uairibh innleadair a bh’ ann am fear-ealain na h-aimsire sin, cha ghabhadh e seachnadh gun toireadh e dha a chuid ealaine a chùraman is a lorgan teicneolach. B’e Piero della Francesca, tionnsgalair a’ gheoimeatrais thuairisgeulaich, a thug an ceart-fhradharc a-steach dhan pheantadh.

B’ann mar seo cuideachd a nochd an coi-rèir. An cois na malairte leis an Aird an Ear chaidh an rathad a rèiteachadh airson tilleadh bheachd-smuaintean Phiotagarais, agus mheal an dìomhaireachas àireamh-eòlach ‘pòsadh-air-sgàth-na-sprèidhe’ le dìomhaireachas nam bonn floirinneach. Chan eil dad ann a thaisbeanas spiorad an ama ud nas fheàrr na obair Luca Pacioli, far an tachair sinn air gach uile nì bho smuaintean fàidheanta a

[TD 348]

thaobh choi-rèirean na bodhaige daonna an cunntasachd an dà-chlàrachaidh.

* * * * *

Seo againn, ma-tà, an duine ùr-nosach. Tha eòlas aige air na cumhachdan a bhitheas a’ riaghladh an t-saoghail, comas aige iad a chur gu a sheirbhis fhèin: is a dia na talmhainn e. Agus mar bhuill-airm dha tha an t-òr is an tuigse, mar mhodh dha an Riaghailt-àireimh, mar fhìrinn dha fìrinn an t-saoghail obsaigich. Chan eil ùidh aig na h-innleadairean a tha seo air a’ Chiad Adhbhar: ghabh eòlas teicneolach àite na feallsanachd-inntinn, ghabh èifeachdachd is pongalachd àite a’ chùraim chràbhaich. Agus sann ri a h-uile àird a shìneas a’ mhèinn seo: sa’ chiad dol a-mach cuiridh e fo cheannsal an sgoil-mhara, an ailtireachd agus an gnìomhachas; le airm-theine nì e ionnsaigh air ealain a’ chogaidh, a di-luachachadh sleagh is claidheamh an ridire: air gaisgeachd phearsanta an duine uasail ri marcachd leanaidh èifeachdachd an airm amhaisg; agus mu dheireadh thall theid e a-steach dhan phoileataics le Machiavelli, innleadair ud cumhachd na stàìte. Theid bun-bheachd aig nach bi meas air onair, no coireachan na fala, no dualchas a stèidheachadh. Is e an cumhachd an t-iodhal mòr, agus cha ghabh uachdranachd an duine bacadh an dòigh sam bith. Chrom an t-innleadair Leonardo os cionn cliabh fosgailte marbhain, is e a’ sireadh rùin-dìomhair na beatha, ciamar a bha an uidheam iongantach sin ag obair agus sgrìobh e ’na leabhar-latha: <eng>Voglio far miracoli!<gai>

Le lorg Ameireagaidh dh’ iath co-aontachadh a’ chalpa is an t-saidheains an saoghal air fad an glacaibh. Le tuaineal a’ sìor fhàs, airson math no olc, chaidh am planaid a iompachadh an ceann ceithir linntean gu bun-bheachd ùr an t-saoghail. Cha b’ ann a dh’ aindeoin as-tharraingeachd ach mar thoradh air. ’Se cruthachadh dhaoine gun mhac-meanmainn a’ bheachd-smuain gu bheil an cumhachd ceangailte ris an neart fhisiceach is ri stuth. Air an sonsan dheth, tha cuaille nas èifeachdaiche na logartam, uinge òir nas luachmhoire na nota-banca; nuair is i an fhìrinn gun do chinn ìmpire an duine dha-rìreadh nuair a thòisich na h-Eadailtich fhad-cheannach air logartaman a chur an àite nan cuaillean, is notaichean-banca an àite nan uingichean. Meudaichidh lagh saidheantach uachdranachd gu tuilleadh fhactaran a dh’ iath an glacaibh, ach cha ghabh a ghinearalachadh gun fhàs nas beachdaile, oir caillear an nitheileachd còmhla ris an nì shònraichte: tha teoiric Einstein nas cumhachdaiche na an tè aig Newton a-chionns gu bheil ceannas nas farsainge aice, ach air a’ cheart adhbhar sin tha i nas beachdaile; a-thaobh rannsachaidhean Newton faodar fhathast naidheachdan mu ùbhlan aithris, an fhìrinn ann no às; a-thaobh obair Einstein chan urrainn dhan mhòr-shluagh smid a ràdh, oir tha a chuid gheodataics ro fhad air falbh bho an imfhiosan làitheil corporra. San dearbh dhòigh, tha cumhachd fada fada nas motha aig stoc-bhrocair a bheachdaicheas air cruithneachd nach fhac e riamh na tha aig tuathanach a bhitheas ga àiteachadh, agus comas aige aithneachadh san dorchadas dìreach air fhàileadh.

[TD 349]

Air an làimh eile, cha bu chòir dhuinn iongnadh a ghabhail gu bheil an calpachas ceangailte ris a’ chuis-bheachd, oir cha b’ ann on ghnìomhachas a chaidh a bhreith ach on mhalairt: cha b’ ann on fhear-ceàirde, a tha gnàth-chùrsach nitheil, ach on cheannaiche ionnsaigheach, a tha mac-meanmach fiùghantach. Nì an gnìomhachas nithean, fhads a shuaipeas a’ mhalairt iad; agus anns an t-suaipeadh seo tha againn toiseach tòiseachaidh na h-as-tharraingeachd; aithneachar seo sa’ bhad le call nam feartan nitheil. ’Se gnìomhachd gu math as-tharraingte a tha a’ tachairt nuair a mhalairticheas duine caora airson poca flùir, a’ fàgail às a’ chùis na h-aimbeartan corporra a thug a’ mhalairt sin air; ’se cnag na cùise gur h-ann taing dha ghnìomh bheachdail a ghabhas a dèanamh, dha sheòrsa de cho-ionnanas matamataiceach; agus chan ann a dh’ aindeoin nan eadar-dhealaichean eadar an dà nì a rachas an suaipeadh ach mar thoradh orra, oir ’se fìor amadan a shuaipeadh poca flùir airson tè’ile den aon sheòrsa. Agus tha e coltach, faodar a chantainn san dol seachad, gur h-ann air sàilleabh na gluasadachd èigeanaich as dèidh an Sgapaidh a nochd buailteachd an t-sluaigh Eabhraich do chùisean-beachd (tha tuilleadh mhatamataicearan aca na ealantairean), agus an t-aomadh dàimheach dhan mhalairt.

* * * * *

Fa chomhair beairteas neo-chrìochnach an t-saoghail stuthaich, thagh luchd-stèidheachaidh an t-saidheains dheimhnich na buadhan a ghabhadh tomhas: an tomad, an cudthrom, an cumadh, an suidheachadh, an luas. Mar seo ràinig iad air an làn-bharail gur h-ann an “comharraidhean matamataiceach a tha an nàdur sgrìobhte”. Ach ’se an rud nach robh ann an nàdur a bha sgrìobhte ann an comharraidhean matamataiceach ach . . . structair matamataiceach an nàduir. Fìrinn fhollaiseach a cheart cho geur-chuiseach ri bhith ag ràdh gu bheil comharraidhean cnàmhach aig cnàimhneach an duine. Uime sin cha b’e an nàdur saidhbhir a chuir na saidheantairean ladarna seo an cèill ’nan cuid fhoirmlean, ach gann fhaileas Piotagarasach. Agus is ionnan na theagasg iad dhuinn san dòigh seo a thaobh an fhìor shaoghail agus na dh’ ionnsaicheadh fear-turais mu Phairios ma sgrùd e mapa is leabhar a fòn.

Lorgar freumh na saoibh-cèille seo anns an fhìrinn gur h-ann leis an àireamh a tha ar sìobhaltachd ga togail is ga smachdachadh, a’ creidsinn mu dheireadh thall nach eil dad fìor ach na ghabhas tomhas, agus sin againn mealladh as cealgaiche ar ceud-fathan. Innsidh am bàrd dhuinn:

Tha an deothan ag ùrachadh na liosa
is mìle cùbhraidheachd a’ tairgse dhan mhothachas;
tha na craobhan a’ luasgadh
le starbhanaich shèimh
a chuireas an dearmad an t-òr ’s an t-slat-rìoghail.

Ach sann fo sprochd a bhitheas an anailis shaidheantach gar cur: coltach

[TD 350]

ri daoine a rachas a-steach dhan phrìosan, theid na mothachaidhean iompachadh ’nan àireamhan: chan eil ann an uaine nan craobh ach bann an speactraim shoillsich is e air a thomhas ann an aonadan Armstrong; theid an starbhanaich shèimh a ghlacadh le miocrofonan is a bhriseadh suas ann an sreath de thonnan fìorghlan is gach tonn le àireamh àraichte de thriobhualaidhean; a thaobh dearmad an òir is na slaite-rìoghail, fanaidh siod air taobh a-muigh uachdranachd laghail an t-saidheains a-chionns gur h-ann ri saoghal luachan air a bheil an saidheans aineolach a bhitheas e a’ buntainn. Ma tha fear-gheoimeatrais ann a dhiùltas teoirim Phiotagarais, is e dhen bheachd gur h-e nì claon grànnda th’ ann, tha e nas coltaiche gun teid a dhruideadh suas ann an taigh-chaoich na a leigeil a-steach do chòmhdhail mhatamataicearan. Tha e a cheart cho gòrach nuair a their duine “tha fìor earbsa agam à prionnsabal gleidheadh an lùiths”; is iomadh saidheantair a rinn abairt dhen t-seòrsa ud, do bhrìgh gur h-ann mar bhith daonna aon-fhillte le a chuid fhèin de fhaireachdainnean is de dhìoghrasan a bhitheas e a’ mìneachadh an t-saidheains, is chan ann mar fhear cumhang cruaidh an t-saidheains.

A thaobh leudachadh-a-mach an t-saidheains obraichidh an duine aonair leis a’ mheasgachadh seo de smuaintean fìor-ghlan, de thòcaidhean is de chlaon-bhàighean a chomharraicheas a-mach a chor talmhaidh: spreagar a rannsachaidhean le tlachd, le feòrachas, le glòir-mhiann, seòlar e le roi-bheachdan modhannach agus aesteataiceach, le rag-mhuinealas no leis a’ ghaol mhòrchuiseach ud air fhèin a rachas am bitheantas fo riochd a’ Ghaoil dhan Chinne-daonna. Ach cha bhi gin dhe nan dubhailcean daonna seo, a bhuineas dhan dòigh-obrach, a’ tabhairt air falbh bhon t-saidheans chrìochnaichte. Chaidh Bruno a losgadh a-chionns gun do chuir e dheth gu h-àrd-mholach às leth neo-chrìochnachd an domhain, agus ged a ghabhadh e creidsinn gur h-ann mar dhìomhaireach no mar bhàrd a dh’fhulaing e an cràdh, bhitheadh e doirbh dhàsan a chreidsinn gur h-ann mar shaidheantair a bha e a’ fulang, oir nam b’ ann mar sin a bha e bhitheadh e air bàsachadh air sgàth abairt às àite. ’Sann ri Eachdraidh nan Geur-leanmhaìnn is ri Eachdraidh an t-Saidheains a tha a bhàs a’ buntainn: chan ann ris an t-Saidheans fhèin.

San dòigh seo chaidh saoghal nan craobh is nam blàth, saoghal gaoireil a’ chinne-dhaonna, a iompachadh ’na dhomhan reòidhte shineasoidean, litrichean Greugach is tuinn coltachd. Agus rud na bu mhiosa buileach, ’se deireadh an sgeòil a bha siod. Diùltaidh fear-saidheains seasmhach sam bith beachdan a thoirt seachad air na dh’ fhaodas tachairt air taobh thall an structair mhatamataicich, air neo iompachar e ’na dhiadhach, no ’na fheallsanach no ’na bhàrd. Tha an saidheans teann fada bho na nithean as prìseile dhuinn: na tòcaidhean, dèineadan na maise no a’ cheartais, na h-iomagainean fa chomhair na h-aonaranachd no a’ bhàis. Mur a robh fìrinn sam bith ann idir ach fìrinn an domhain shaidheantaich, chan e fearann na h-aisling a-mhàin a bhitheadh meallach ach fearann an dùisgidh

[TD 351]

cuideachd, no co-dhiù ge be dè anns an fhearann ud a bha gar togail.

* * * * *

Air feadh an ochdamh is an naodhamh linn deug sgaoileadh, mu dheireadh thall, saobh-chràbhadh an t-saidheains, nì a tha annasach dha-rìreadh ma chumas sinn nar cuimhne mèinn an t-saidheains: a leithid de rud ris an t-saobh-chràbhadh bho nì nach bu chòir a bhith saobh-chràbhach. Ach bha e do-sheachanta. Bha an saidheans air iompachadh ’na dhraoidheachd ùr, agus mar a bu lugha a thuig an gnàth-dhuine e ’sann a bu mhotha a thòisich e air creidsinn ann. ’Sann à fàs a’ chomais theicneolaich a dh’ èirich gnàth-theagasg an Adhartais Choitchinn Neo-chrìochnaich, an teagasg mu <eng>bigger and better<gai>. Theicheadh an dorchadas fa chomhair an t-solais shaidheantaich. B’ ann rè an naodhamh linn deug a thàinig an dìoghras gu ceann: air an dara taobh an dealan is an t-inneal-smùide, air an taobh eile an teagasg aig Darwin a bha a’ daingeachadh air sgàla chosmaich teagasg an Adhartais. Bha dùil ann, a-rèisd, gum bitheadh beatha bharraichte aig an Duine ri Teachd, agus cho math ri tuilleadh soillseachaidh gach meadair ceàrnach, bheireadh na h-Innleachdan Ura barrantas de chinne-daonna nas fallaine, nas bòidhche agus nas beusaile. Thagair Comte, an duine a thionnsgail am facal altruchas (<eng>altruism<gai>), gum fàsadh cogaidhean nas ainmige, agus gun tugadh an gnìomhachas sìth is sonas dha na h-uile. Agus bheachdaich an t-innleadair Spencer air riaghailt anns an rachadh, tren Mhean-fhàs, na prionnsabalan as coileanta a ruigsinn, is i a’ tòiseachadh leis an neul (<eng>nebula<gai>) thùsach.

Thog na Stàitean Aonaichte, agus seo ’na thoradh slàn de mheudachadh a’ Chalabhanachais chalpaich, bhon neo-ni bailtean a ghiùlain comharradh soillleir an tomaid is an t-saidheains, eadhon gu ruige àireamhan a thoirt dha na sràidean. ’Se tìr a’ mhill-dhèanaimh, a bha gu bhith an seo, a’ mhill-dhibhearsain is a’ mhill-mhuirt; eadhon gu ruige na còmhlanan romansach Sicilianach a thionndadh ’nam buidheannan-gnothaich chalpach a’ bhàis. Daoine a ghabhas còmhnaidh am broinn “innealan dhan bheatha” (an sàr-bheachd neo-chealgach ud aig Le Corbusier), ann am bailtean fo cheannsachadh an tiùba eleactronaich, a thionnsgaileas an saibeirneataic, no beò-eòlas nan robotan mar gum bitheadh. Agus an dràsda chan iad dathan is bolaidhean a-mhàin a bhitheas air an tomhas ach faireachdainnean is dìoghrasan, agus nuair a theid an clàrachadh cuirear gu seirbhis a’ Ghnìomhachais is na Malairt iad: cumhachd an duine, an gaol dhan chloinn, an carthannas is an <eng>sex<gai>, air an tomhas eadar 0 is 10 taing dhan staitistic, bheir iad comas do theicneolaich na reice Sanasan na h-Eifeachd as Motha a dheasachadh.

Tionndaidhear na meadhanan ’nan crìochan. Iompachar an t-uaireadair, a thàinig am bith a chum cabhair a thoirt dhan duine ùr-nòsach seo, ’na inneal-cràidh ris. Roimhe, nuair a bha an t-acras air ghabh e comhairle uaireadair feuch dè an uair a bha e; a-nis gabhaidh e comhairle uaireadair

[TD 352]

feuch a bheil an t-acras air.

Bha luchd-teoiric an Adhartais air a bhith dhen bheachd gun rachadh an cinne-daonna air aghaidh bhon Doilleireachd an t-Solais, bhon Aineolas chun an Eòlais. Ach cha robh an fhìrinn cho sìmplidh sin, agus ma ràinig an cinne-daonna mar chòmhlan air an fhàisneachd ud, cha do ràinig an duine air leth. Leis a’ cheart tomhas a dhlùthaich an saidheans ris an uile-choitcheannas dh’ fhalbh e chun an h-as-tharraingeachd, daonnan mar seo a’ gluasad air falbh bhon duine air leth agus imfhiosan làitheil. Chaidh a chànan a chruthachadh fo spreagadh easbhaidhean as doimhne; chuir e ainmean air a bhuill-acainn is a chuid àirneis, thug e iomradh air fhaireachdainnean is a laigean, chomharraich a tuiteamasan a bheatha agus an taisdeal a dh’ ionnsaigh a’ bhàis. Ach mar as motha a chaidh an saidheans air adhart a dh’ ionnsaigh neo-chrìochnachd a’ mhòir-shaoghail is neo-chrìochnachd a’ bhig-shaoghail, sann as neo-fhreagarraiche a dh’ fhàs na faclan a bha seo airson nan nithean ùra dìomhair. Mar seo leig an reusan, motair an t-saidheains, ma sgaoil creidimh ùr eu-cèillidh, oir cha robh e an comas a’ ghnàth-dhuine mòr shiubhal stàiteil balbh nan samhlaichean beachdail a thuisginn, agus un àite na tuigse chur e am meas. Agus nochd feitiseachas (<eng>fetishism<gai>) na draoidheachd ùir. Oir sann leis a rùn-phàirtich a bhitheadh cuideachd an cumhachd, agus mar as do-thuigsinne a bha an cumhachd sann as eagalaiche a bha e: bho cho-ionnasan as an rathad bithidh am fìor-eòlaiche a’ teàrnadh chun nam ball-airm as uabhasaiche. Agus theid truaghan bochd na sràide fo smachd a’ mhiotais ùir, a’ tilleadh dhan aineolas as dèidh cèilidhe bige a dhèanamh air Linn an t-Soillseachaidh; an linn ud nuair a bha comas aig na bana-mharcasan air an nàdur-fheallsanachd a dhèanamh. A-nis is iad sàr-eòlaichean dubhfhaclach a bhitheas ga dèanamh, agus iad air an cuartachadh le feansaichean uèire gathaich, le uidheam-caithrise agus le armailtean luchd-brathaidh. Tha e air tilleadh gu aineolas ùr, ach aineolas a tha fada nas doimhne is nas farsainge, oir chan e claon-chlò saidheains Arastotail a th’ ann ach claon-chlò eòlasan aonaichte a leithid de dhaoine mar Einstein, Husserl is Freud. Agus mar as mòrchuisiche tùr an eòlais, agus mar as eagalaiche an cumhachd a rachas a dhìonadh ann, sann as suaraiche a rachas an gnàth-dhuineachan, sann as teagmhaiche aonaranachd, sann as doilleire a dhàn anns a’ mhòr-shìobhaltachd theicneolaich.

Mar seo sa’ cheart dòigh a thig faileas matamataiceach na fìrinne an cois an t-saidheains, thig coluadair de dhaoine-nithean (’se sin daoine dì-phearsanaichte) an cois a’ chalpachais. Agus sa cheart dòigh agus a mheasas an saidheans air a’ cheann thall nach eil anns na càilean ‘dàrnach’ ach meallaidhean, bho thaobh na h-Os-stàite iompachar feartan air leth ’nam buadhan gun stà: ’se a tha dhìth ach daoine co-mhalairteach, pàirtean-a-chòrr innealraidh. Agus air a’ chuid as fheàrr, o nach gabh na

[TD 353]

feartan ‘maoth-inntinneach’ a tha seo an cumail fodha, theid an toirt gu bun-tomhas: theid miannan aon-shealbhachadh (<eng>collectivized<gai>), theid dùchas is roghainn nan nithean meall-dèante. Tha e an urra ris an naidheachdas, an rèidio, an taigh-dhealbh agus an teilebhisean seo a thoirt gu buil. Agus air fàgail dhaibh na taighean-gnìomhachais is na h-oifigean, far am bi iad am braighdeanas an inneil no na h-àireimhe, theid daoine a-steach do rioghachd nam meallaidhean a chaidh a chruthachadh le innealan eile a shaothrachadh aislingean.

Seo againn ma-tà crìoch na sìobhaltacnd ath-bheothaichte, sìobhaltachd cho cumhachdach is gun do chuir e mu dheireadh thall an aon chruth air an dà fhear-còmhraig: an calpachas air an dara taobh agus air an taobh eile meall-cho-mhaoineas a chrìochnaich le bhith a’ coimhead coltach ri eascaraid. Tha an t-inneal is an saidheans, a thilg an duine gu h-àrdanach an aghaidh an t-saoghail a chum a cheannsachaidh, air an tionndadh an dràsda ’na aghaidh fhèin, ga cheannsachadh mar aon chuspair eile: bho bhith ’na shubsaig chaidh iompachadh na obsaig, bho spiorad gu rud. Thog an saidheans is an t-inneal orra gu Olumpas matamataiceach, a’ fàgail ’na aonar is air a thrèigsinn an duine a thug beatha dhaibh. Trì-cheàrnagan is stàilinn, logartaman is dealan, sineasoidean is lùths dadamach, chaidh iad còmhla air a’ cheann thall ’nam Beart Mhòr, agus gun daoine ach ’nam pàirtean doilleir eu-comasach ’na broinn.

Gus an do bhris a-mach an cogadh, agus fadachd aig an duine-nì ris cha mhòr, oir bha e an dùil gun tigeadh fuasgladh bho a ghnàth-chùrsa ’na lùib, agus e gun fhiosda dha nach robh as a’ chogadh seo ach eachtradh meicniceil eile. Bhon taigh-ghnìomhachais far am bi e a’ cur an gnìomh an aon ghluasaid ionnanaich, no bho oifig bhiurocrataich gun urrainn far am bi e a’ làimhseachadh chòmhlachaidhean àireamhaichte, no bho chùl obair-lainn far am bi e a’ cur seachad a bheatha mar urra mhàlda Khafkanaich is e a’ tomhas chlàr-ghlainne speactrografach agus a’ càrnadh suas mhìltean de àireamhan coma, theid an duine-nì a cho-cheangal fo àireamh ri sguadron, ri chompanaidh, ri rèiseamaid, ri dhibhisean agus ri arm, agus iadsan uile cuideachd fo àireamhan. Agus anns an arm seo caraichidh na Ceannardan, is iad a cheart cho neo-fhaicsinneach ri Luchd-cùirte deuchainn Khafka, na pìosachan ann an geama oillteil tàileisg, agus mapaichean matamataiceach, lorganan-raoin is rilìfean aer-fhotagrafach a’ cuideachadh leotha. Air a sheòladh le rèidio-teilefonan theid an duine-nì air adhart gu suidheachaidhean a bhitheas air an comharrachadh a-mach le samhlaichean ailgeabrach is àireamhan. Agus nuair a chuirear às dha le slige gun urrainn bho artailearaidh nach bi e a’ faicinn, air nach bi e eòlach, agus ris nach bi fuath aige, theid adhlacadh ann an cladh geoimeatrach. Suidhichear fear dhiubh ann an tuam samhlachail air an cuirear mar ainm brìgheil Tuam an t-Saighdeir Neo-aithnichte.

’Se sin ri ràdh: Tuam an Duine-Nì.

Chan fhosgail an eachdraidh suas ann an dòigh sreathach idir ach mar

[TD 354]

thoradh air cumhachdan neo-chòrdail, air ceart-aghaidhean a thilgeas cach-a-chèile air ais fhads a bhitheas iad aig an aon àm a’ torachadh cach-a-chèile. Thuirt mi mar thà gun do ghin an t-Ath-bheothachadh trì frith-chosamhlachdan, oir an cois air-letheachais thàinig am meall-dhuine, an cois nàdurrachais thàinig an t-inneal, is an cois an daonnachaidh thàinig an di-dhaonnachadh. Ach a bharrachd air na torraidhean neo-chòrdail sin, thàinig cuideachd ’na chois neartachadh nan cumhachdan ud a dh’ èireadh air a’ cheann thall an aghaidh a’ choluadair bheachdail.

Chan b’ ann à neo-ni a dh’ èirich na cumhachdan sin idir: a’ mhalairt air fad, oir is iad na dearbh chumhachdan a leig ma sgaoil an t-Ath-bheothachadh fhèin. Chaidh an claoidheadh gu ìre leis an t-saoghal a ghin iad, rinn iad spàirn ’na aghaidh, chaidh am bàthadh a-rèir coltais is chaidh iad à fianais, agus mu dheireadh thall thill iad leis an t-sitheadh as motha bho na ceàrnaidhean doilleir ris an robh iad air an lùghdachadh.

Mar seo nuair a theirear gu sealadach gur i obair di-eaglaisidh a th’ anns an Ath-bheothachadh chan eil sin ri àicheadh dìomhaireachais Shavonarola no Mhìcheil-Aingeil, ach a chaochladh. Cha bhi teagasg a’ cur an cèill aimsire ann an dòigh aon-chiallaich ach ann an dòigh dhà-sheaghaich, eadhon chonnspaidich. Lean spiorad pàganta an Ath-bheothachaidh air spiorad cràbhach nan Linntean Meadhanach, ach air gabhail dha a riochdan as fhaid’-a-mach dhùisg e frith-ghluasad dìomhaireach ann an daoine mar Shavonarola. Thàinig luchd-ealain coltach ri Mìcheal-Aingeil is Botticelli fo bhuaidh an fhrith-ghluasaid, uime sin, fada bho phàgantachd na h-aimsire àicheadh b’ iadsan a toradh.

Air a’ cheart dòigh chan eil e fìor a ràdh gur e tilleadh dhan t-seann saoghal a th’ anns an linn seo. Cha till an eachdraidh a-chaoidh. ’Se a th’ ann ach tilleadh gu feartan àraidh an spioraid sheann-saoghlaich gus an ìre agus gur e spiorad cathaireil a bh’ ann, ’se sin toradh cultur a’ bhaile mhòir, no sìobhaltachd. Ach bha cathairean an Ath-bheothachaidh glè eadar-dhealaichte bho na cathairean Greug-Laideannach, agus bu leòr làthaireachd na Crìosdalachd fhèin a dhèanamh diofair bhunaidich eatorra. An gabh e dèanamh dha-rìreadh am “fìorachas” aig Donatello a choimeas ri fìorachas deilbheir phàganaich?

Bheirear fa-near cudrom a’ chreidimh eadhon anns a’ ghnìomh ud as fhaide air falbh bhuaithe a-rèir coltais (air sàilleabh a nàdurrachd). Is treòireach an cùrsa seo do “luchd na h-ath-ìomhaighe” (“<eng>reflejistas<gai>”), oir nochdaidh a dhaoileactaic casta dè cho baoghalta is a tha e a bhith a’ saoilsinn gur urrainn do chur-ri-chèile mòr an spioraid a bhith ’na ath-ìomhaigh shìmplidh dhe thachartasan eaconomach no clasach. Agus co-dhiù ’se eiseimpleir e a nochdas nach e cruthachadh buileach glan bùirdeasachd feumachail a th’ anns an t-saidheans dheimhneach, mar a bhitheadh neach a’ co-dhùnadh bhon sgeuma aon-fhillte a tha sinn air grad-tharrainn gus a seo. Faodaidh an daoileactaic casta seo feum a dhèanamh dhuinn fhathast nuair a mheasas sinn gu dè an càirdeas a tha

[TD 355]

eadar an ealain agus an saoghal a tha co-aimsireil rithe.

Air feadh nan Linntean Meadhanach bha an Eaglais comharraichte le “teamaichean” a’ ghnath-theagaisg agus na h-as-tarraingeachd, fhads a bha a’ bhùirdeasachd nuadh-ghinte air an làimh eile comharraichte a-rèir coltais le teamaichean na saorsa agus an fhìorachais. Eadar na pearsachan-eaglaise agus na bùirdeasaich bha na daonnairean air an suidheachadh. Theid an daonnaireachd, is i cho nàdurrach beò seach tiormachd nan sgoilearach, ’na co-chòmhragaiche leis a’ bhuirdeasachd: crathaidh a pàganachas bunaitean na h-Eaglaise, tha i iom-chuartachail, a’ cuideachadh le èirigh a’ chlas ùir. Anns na daoine seo theid a’ Chrìosdalachd an riochd do-aithneachail, oir bithidh iad a’ buileachadh an aon luach air na sgrìobhaidhean seann-saoghlach agus air na Sgriobtaran le chèile; leis an dà chreud seo taobh ri taobh cha ghabh e seachnadh gun lean neo-shuim air a’ chùis agus mu dheireadh thall ionnsaigh air a’ mhoraltachd Chrìosdail is air bun-teagasgan na h-Eaglaise. Ach sa’ cheart mhòmaid a nì an daonnaireachd acadamh dhen t-seann-saoghal, sa’ mhòmaid a nì i cur-seachad cùirteil sgleòthail dhe a creud, bithidh i air fàs caomhnach: chan eil teicneolaich mar Leonardo, an duine as fheàrr a riochdaicheas an spioraid nuadh, ach a’ coimhead coltach ri mealltairean bho thaobh nan daoine uasal sin a chaitheas an aimsir ri deasbaireachd san Acadamh, nan rag-fhoghlamaichean sin a tha air an cùlaibh a thionndadh ri cànan a’ mhòir-shluaigh feuch an teid aca cànan marbh a ath-thogail. Anns an dòigh seo trèigidh an daonnaireachd na teamaichean bùirdeasach: bhon t-saorsa theid iad thairis gu rag-teagasg an t-seann saoghail, bhon iom-chuartachadh theid iad thairis gus am frith-ghluasad.

Bho thaobh a’ bhùirdeasaich, sann mar fhiorach a dh’ èirich e, gun sùim a bhith aige ach anns na bha fon t-sròin aige, agus gun earbsa aige à cuis-bheachd de sheòrsa sam bith. Ach chan iad luamhanan is rothan a ni an saidheans nuadh: ’s fheudar do nithean a bhith air an ceangal ri chèile ann an sgeuma reusanta bheachdail. An aghaidh na shaoileadh neach, ’si an Eaglais a bheir an sgeuma seo. Sann bhon bhùirdeasachd a thig taobh teicneolach feumachail an t-saidheains, agus ’sann bhon sgoilearachas a thig a thaobh teoiriceach, ’se sin beachd-smuain reusantachd an Domhain (beachd-smuain a tha ’na daor-èigeantas ma tha saidheans sam bith gu bhith ann idir). Mar seo, is gann a ruigeas a’ bhùirdeasachd inbhe an t-saidheains nuair a bhitheas i ag uchd-mhacachadh teama na h-as-tharraingeachd, ach riaraichidh i i ’na dòigh fhèin, a’ co-cheangal rithe an eòlais fheumachail, a’ snìomhadh a-steach dhi cumhachdan saoghalta an inneil is na malairte; agus thig i, tre mheadhan na h-àireimhe, gu ruige teama na maise is a’ choi-rèir, nì a bha ’na bhuadh aig an daonnaireachd. Agus mar seo, leis an rìoghachadh dhiombuan Phiotagoraich a tha seo, cluinnidh sinn an earrann mu dheireadh de sgor-ciùil casta, anns am bi na teamaichean tùsail uile a’ tighinn am fianais, ach iad air an cur troimh-a-chèile is air an eadar-fhighe anns a leithid de

[TD 356]

dhòigh is nach eil a furasda dealachadh a dhèanamh eadar Platon is Arastotail, eadar cùraman ion-fheuma is cùraman feallsanachail, eadar an tiormachd Sgoilearach is an t-imfhios nitheil.

Agus a bharrachd air seo: nithear an dol-air-aghaidh nas dorra mar thoradh air dà inntinn a bhith ann aig an aon àm: an tè chlasaiceach is an tè romansach, no Apollonach is Dhionusasach.

An lùib an Ath-bheothachaidh bhris dìoghras ùr iorghaileach a-steach air an Aird an Iar. Tha an sitheadh Dionusasach seo a’ soilleireachadh dùbailteachd chruithear mòra, dùbailteachd a tha, mar ann an Leonardo is Mìcheal-Aingeil, tiamhaidh is nearòiseach. Is connspoidichean iad air sgàth chumhachdan a tha an aghaidh a chèile; ni iad siùdan eadar an draoidheachd is an saidheans, eadar am miann an t-òrdugh nàdurrach a bhriseadh agus an creidimh (saidheansail) nach coisinnear an cumhachd gun a bhith a’ tabhairt a’ mheas dhan òrdugh ud. Thuirt Leonardo ann an gnath-fhàcal “Cha bhris an nàdur a-chaoidh a laghan”, ach ann am fear dhe a thaoman demiurgach thog e an iolach “Tha mi airson mìorbhailean a dhèanamh!”

Sann anns na tìrean Tiutonach a tha an sgaradh as doimhne eadar na tha sìorraidh is na tha neo-mhaireann oir b’e dùthaich sheann-saoghlach a bh’ anns an Eadailt agus cha robh an eileamaid phàganach ach ’na laighe fo na tobhtaichean. Mar seo ’se am brùchdadh Gotach an cumhachd eile a chuireas troimhe-a-chèile teachd an làthair an t-saoghail nodha, agus a ni nas dràmadaiche bun-strì ar sìobhaltachd, a’ treòrachadh an toiseach dhan ar-a-mach Phròsdanach agus an uairsin dhan ar-a-mach romansach bhitheil.


FACLAIR GOIRID

A
ailtireachd — <eng>architecture<gai>
air-letheachas — <eng>individuality<gai>
àirmheachail — <eng>quantitative<gai>
altrachas — <eng>altruism<eng>
amhasg — <eng>mercenary<gai>
aonad-sealbhaich — <eng>collectivize<gai>
as-tharraingte — <eng>abstract(ed)<gai>
atharrachaidhean — <eng>variations<gai>
ath-ìomhaigh — <eng>reflection<gai>

B
banca rèitich — <eng>clearing bank<gai>
beachdail — <eng>abstract<gai>
beachd-smuain — <eng>idea<gai>
beò-ghlacadh — <eng>obsession<gai>
beò-eòlas — <eng>physiology<gai>
bitheil — <eng>existential<gai>
breisleach — <eng>confusion<gai>
brìogh — <eng>energy<gai>
bròn-chluich — <eng>tragedy<gai>
bùirdeasachd — <eng>bourgeoisie<gai>

[TD 357]

C
càileachdail — <eng>qualitative<gai>
cairt-iùilichean — <eng>cartographers<gai>
calpachas — <eng>capitalism<gai>
caomhnach — <eng>conservative<gai>
ceart-aghaidhean — <eng>opposites<gai>
ceart fhradharc — <eng>perspective<gai>
claonadh co-ionnanachail — <eng>egalitarian streak<gai>
claon-chlò — <eng>negative (photographic)<gai>
co-chòmhragaiche — <eng>ally<gai>
co-ionnanas — <eng>equation<gai>
coi-rèir — <eng>proportion<gai>
coluadair — <eng>society<gai>
co-mhalairteach — <eng>inter-changeable<gai>
co-mhaoineas — <eng>communism<gai>
còmhlachaidhean — <eng>files<gai>
cuaille — <eng>club<gai>
cunntasachd an dà-chlàrachaidh — <eng>double-entry accountancy<gai>

D
daoileactaic — <eng>dialectic<gai>
daonnaireachd — <eng>humanism<gai>
dà-sheaghachas — <eng>ambiguity<gai>
dealbh-tìre — <eng>landscape<gai>
deilbhear — <eng>sculptor<gai>
di-dhaonnachadh — <eng>dehumanization<gai>
dìoghras — <eng>passion<gai>
dìomhaireachas — <eng>mysticism<gai>
di-mhoralta — <eng>amoral<gai>
dubhfhaclach — <eng>enigmatic<gai>
duine-nì — <eng>man-thing (depersonalized man)<gai>

E
eagran — <eng>edition<gai>

F
fàidheanta — <eng>mystical<gai>
feallsanachd-inntinn — <eng>metaphysics<gai>
feitiseachas — <eng>fetishism<gai>
feumachail — <eng>utilitarian<gai>
fìorachas — <eng>realism<gai>
fìor-eòlaiche — <eng>specialist<gai>
fiùdalach — <eng>feudal<gai>
foirmlean — <eng>formulas<gai>
frith-chosamhlachd — <eng>paradox<gai>
frith-ghluasad — <eng>reaction<gai>

G
gaoireil — <eng>thrilling<gai>
gèaraichean — <eng>gears<gai>
geoimeatras tuairsgeulach — <eng>descriptive geometry<gai>
gleidheadh an lùths — <eng>conservation of energy<gai>
gnàth-chùrsach — <eng>routine<gai>
gnàth-dhuine — <eng>man-in-the-street<gai>
gnàth-theagasg — <eng>dogma<gai>
grìobh — <eng>griffin<gai>

I
imfhios — <eng>intuition<gai>
innealradh — <eng>machinery<gai>
iom-chuartachail — <eng>revolutionary<gai>
ion-fheuma — <eng>practical<gai>
ìoronas — <eng>irony<gai>

L
logartam — <eng>logarithm<gai>
lorganan-raoin — <eng>range-finders<gai>
luamhan — <eng>lever<gai>
luime — <eng>nudity<gai>

M
malairteach — <eng>mercantile<gai>
meall-dhèanamh — <eng>mass production<gai>
meall-dhuine — <eng>mass-man<gai>
meicniceach — <eng>mechanical<gai>
meòmhrachail — <eng>contemplative<gai>
miotas — <eng>myth<gai>
modhannach — <eng>ethical<gai>
mothachadh — <eng>consciousness<gai>

N
nàdur-fheallsanachd — <eng>physics<gai>
nearòiseach — <eng>neurotic<gai>
neo-phàirteil — <eng>neutral<gai>
nitheil — <eng>concrete (not abstract)<gai>

O
obsaig — <eng>object<gai>

P
Pairios — <eng>Paris<gai>
pan-dhiadhachd — <eng>pantheism<gai>

[TD 358]

R
rag-fhoghlamaiche — <eng>pedant<gai>
riaghailt-àireimh — <eng>calculus<gai>
rilif — <eng>relief (map)<gai>
romansachas — <eng>romanticism<gai>
rùn-phàirtich — <eng>initiates<gai>

S
saidheans deimhneach — <eng>positive science<gai>
saibeirneataic — <eng>cybernetics<gai>
saobh-chiall — <eng>fallacy<gai>
sàr-bheachd — <eng>ideal<gai>
sàr-ghin — <eng>genius<gai>
seireneach — <eng>siren<gai>
sgleòthail — <eng>affected<gai>
sgoilearachas — <eng>scholasticism<gai>
sineasoidean — <eng>sinusoids<gai>
sluagh-fhlaitheach — <eng>democratic<gai>
sògh — <eng>luxury<gai>
soirbh-dhùil — <eng>optimism<gai>

T
tar-dhìreadhail — <eng>transcendent<gai>
teoiric na dàimhealachd — <eng>theory of relativity<gai>
tionnsgalair — <eng>inventor<gai>
tòcadh — <eng>emotion<gai>
togail — <eng>construction<gai>
tomad — <eng>quantity<gai>
Traoidheanach — <eng>Trojan<gai>
trì-cheàrnag — <eng>triangle<gai>
triobhualaidhean — <eng>vibrations<gai>

U
uilinn a’ thilgidh — <eng>angle of trajectory<gai>
uinge òir — <eng>gold ingot<gai>

[Sanas]

[TD 362]

AM MEANGLAN GORM
le Ceiteag NicGhriogair

Chuir Mairi biadh Aonghais dhan àmhainn, thilg i a h-apran air cùl sèithir ’s dh’fhalbh i suas an staidhir. Dh’fhosgail i doras a’ phreas-aodaich ’s ruith i a làmh air bad is bad de na bha crochta ann. Eideadh de gach dath ach saoil dè b’fheàrr a fhreagradh a turas?

Gorm? Bha e ro dhorcha, ro dhubhach. Cha toireadh sin togail sam bith do Ghranaidh air leabaidh tinneis. Uaine, ma tha? Chrath Màiri a ceann. Laigh a meur air dreas craobhach. Thog i mach e ’s chùm i rithe fhèin e air beulaibh an sgàthain. B’e seo an dearbh fhear a chòrdadh ri Granaidh Ghrannd. Craobhach, soilleir, sùnndach. Bhiodh e ’na dheagh chomharra gu robh am meanglan gorm fhathast.

Chuir Màiri oirre an dreas craobhach ’s mhaisich i a h-aodann aig an sgàthan. Chuir i a falt fada bàn suas le cìrean ann an cruth tarrainneach gus gun coimheadadh i cho tlachdmhor ’s a b’urrainn i aig taobh leapa Granaidh. Dhiùlt i gu tur aideachadh gur dòcha gu robh Granaidh a-nis seachad air ùidh a ghabhail na coltas ’s ’na còmhdach. Cha b’ann le teagamh a chuimte am meanglan gorm.

Fhad’s a bha i a’ deisealachadh airson a dhol dhan ospadal smaoinich Màiri air a’ mheanglan ghorm. ’Sann aig Granaidh Ghrannd fhèin a chual i ’m facal uair is uair “Ma chumas mi meanglan gorm ’nam chridhe thig an t-eun ceilearach.” ’Sann aig na Sìonaich, thuirt Granaidh, a bha am facal an toiseach ’s bha ise a’ creidsinn nach robh daoine air an t-saoghal cho glic ris na Sìonaich.

Cha robh suidheachadh fon ghrèin co-dhiù nach robh facal aig Granaidh ga fhreagairt ’s mur a biodh facal bitheanta air sgeul cha bhiodh i fhèin fada a’ dèanamh suas ràdh eirmseach. Bha Màiri ag obair an ospadal nan seann daoine far an robh Granaidh o chionn dà bhliadhna, ’s bhiodh fealla-dhà eadar i fhèin ’s an luchd-eiridinn eile mu na geur-fhaclan aig a’ chaillich a bha cho measail aca uile. ’Se corra latha rachadh seachad gun rud annasach no èibhinn a thachairt san ospadal agus ’se a’ chiad rud a chanadh cuideigin. “Saoil dè bhios aig Granaidh ri ràdh!”

’Se boireannach iongantach a bha ’n Granaidh Ghrannd. Sa’ chiad dol-a-mach cho fad ’s a b’fhiosrach duine cha robh i ’na seanmhair idir. Ach mar as minig a thuirt Màiri ri a companaich, bha i cho coltach ri

[TD 363]

seanmhair. Cailleachag bheag mheata le falt mìn mar an canach ’s e ann am figheachain ’nan dual mu ceann. Sùilean gorm-ghlas a dh’fhàsadh mear le spòrs agus blàth le co-fhaireachdainn. Nàdur tuigseach, foighidneach ’s aghaidh chòir a lasadh le gàire mar bhoillsgeadh grèine air saoghal gruamach.

San dara àite ’s dòcha gu saoileadh gu leòr nach robh mòran adhbhair-gàire aig a’ bhoireannach a bha siud. Ach cha bhiodh an sin ach feadhainn nach cuala guth riamh air a’ mheanglan ghorm. Cha robh duine beò aig Granaidh Ghrannd a bhuineadh dhi ach Peigi, a h-inghean. Ach càite robh Peigi o chual a màthair bhuaipe mu dheireadh? Bha i air dìochuimhneachadh o thàinig i dhan ospadal cia mheud bliadhna bh’ann.

Nuair a bha i aig an taigh rachadh i chun na drathrach an-dràsda ’s a-rithist a chùnntais nam parsailean ’s bhiodh fhios aice cia mheud Nollaig a dh’fhalbh Peigi. Bha tiodhlac beag air a chur seachad aice a h-uile bliadhna a dh’fheitheamh air Peigi nan tigeadh i dhachaigh — peann, sgàthan, leabhar, badan aodaich ’s cìrean airson an fhuilt fhada bhàin.

’S ged nach tàinig Peigi dhachaigh fhathast chaidh aig Granaidh air a bhith daonnan aoigheil, sùnndach. Cha tug i riamh suas dòchas gun tigeadh an latha a laigheadh an t-eun ceilearach air a’ mheanglan ghorm a chùm i ’na cridhe.

A bharrachd air sin bha i cho daingeann sa’ chreideas ’s gun toireadh i air càch creidsinn san aon dùil — gu h-àraid Màiri Ach nuair a bheireadh Màiri iomradh ri Aonghas mun mheanglan ’s iomadh argamaid a bhiodh aca. Cha robh Aonghas a’ toirt gèill do mheanglan gorm. Dh’fhalbh Peigi o chionn fada ’s nam biodh i dol a thilleadh bha i air thighinn roimhe seo. Cha robh an còrr air ach sin. Bha h-uile rud an saoghal Aonghais dubh no geal. Cha robh dathan eile eatorra idir.

Bha Màiri air lathaichean dheth nuair a fhuair i naidheachd gun do bhuail fiabhras aithghearr Granaidh ’s gu robh muinntir an ospadail gu lèir fo iomagain mu deidhinn. Cha do chaomhain duine aca gach aire ’s coibhneas a bha ’nan comas. Ach dè bu mhotha dhèanadh feum do Ghranaidh na Peigi fhaicinn nan robh rathad air sin a thachairt. Cha robh duine a’ creidsinn gun gabhadh Peigi lorg an cabhaig ach co-dhiù chuireadh brath a-mach ann am pàipearan naidheachd ’s air an rèidio fiach an tigeadh Peigi chun an ospadail.

Bha a-nis trì latha on uair sin ach dubh no dath chan fhacas de Pheigi. ’S chan ann na b’ fheàrr a bha Granaidh a’ dol. ’Se sin a thug air Màiri cur roimhpe nach biodh Granaidh an-diugh gun duine thadhladh oirre gus a h-inntinn a thogail.

Nuair a chaidh Màiri a-staigh dhan ospadal ’se Mairead a’ chiad nurs a thachair rithe ’s dh’fhaighnich i sa’ mhionaid, “Ciamar a tha Granaidh?”

Chrath Màiread a ceann. “A’ sìor dhol sìos, tha eagal orm. Uaireannan chan eil i toirt for oirnn.”

[TD 364]

“’S an tàinig guth o Pheigi?”

Thug Mairead sùil oirre. “An robh dùil agad gun tigeadh?”

Chaidh Màiri a-staigh gu cùl nan cùirteinean far an robh Granaidh ’na sìneadh. A’ coimhead air a’ chreutair bhreòite san leabaidh shaoil le Màiri gu robh i air seargadh on chunnaic i i. Bha a sùilean dùinte ’s fiamh ùr air tighinn air a h-aodann mar gum biodh comharra air caochladh bu mhotha nach robh fad air falbh.

Chrom Màiri os a cionn ’s rug i air an làimh bhig mheanbh ach cha do shnaoidh Granaidh. Shuidh Màiri greis ri taobh na leapa gus an do dh’fhairich i Granaidh a’ dèanamh gluasad beag. Thuirt i h-ainm air a socair. Dh’fhosgail na sùilean gorm-ghlas is laigh iad briobach air Màiri gun aithne mus do dhùin iad a-rithist.

Thug Màiri greis air staireachd. Thog i ’n dealbh a bh’air a’ bhòrd. Dealbh Peigi a bha ri taobh na leapa on latha thàinig Granaidh Ghrannd dhan ospadal. Peigi ’na h-òige. Nighean bhrèagh. Bha i cuimhneachadh cuideigin do Mhàiri. Dreas craobhach oirre ’s falt fada bàn sìos mu guaillean.

Bha Màiri a’ dùr-choimhead air an dealbh nuair a thàinig Màiread a shealltainn air Granaidh. Gun diog shìn i ’n dealbh do Mhairead ’s sheall i sìos air an dreas chraobhach a bh’oirre fhèin. Chaidh a làmh gu a ceann leis an fhalt bhàn ga chumail suas le cìrean. Sheall Màiri is Mairead air a chèile ’s bha an aon smaoin ’nan inntinn. Thug Màiri na cìrean às a ceann ’s leig i leis an fhalt fhada bhàn tuiteam sìos mu guaillean. Chlaon Mairead a ceann ’s thill Màiri gu taobh na leapa.

Nuair a dh’fhosgail a’ chailleach a sùilean a-rithist ghluais Màiri ach cha tuirt i diog. Lean na sùilean troma gorm-ghlas an gluasad gus an do laigh iad air an tè bha ri taobh na leapa. Nighean le dreas craobhach agus falt fada bàn sìos mu guaillean.

Ann an tiotan thàinig lasadh san sùilean gorm-ghlas nach fhacas unnta o chionn trì latha. Dhealaich na bilean tana le fiamh gàire. Bha sìth is sonas sa’ mhonmhor fhann a thuirt “Peigi”. Shlìob Màiri an làmh bheag mheanbh air uachdar a’ chuibhrige. Le osna shaorsnail dhùin Granaidh Ghrannd a sùilean ann an cadal sèimh.

Nuair a thionndaidh Màiri air falbh bha Mairead ga coimhead.

“Tha i ’na cadal a-rithist” thuirt i.

“Tha” fhreagair Màiri” ’s ged nach dùisgeadh i tuilleadh tha fios againn gu bheil i nis toilichte.

Dh’fhalbh Màiri dhachaigh le ceum sùnndach ’s bha Aonghas roimhpe a’ feitheamh naidheachd.

“Tha mi cinnteach nach do dh’aithnich i thu” ars esan.

“O ’si dh’aithnich!” arsa Màiri.

“Ach cha tàinig Peigi, ged tha. Nach tuirt mi riut!”

“Cha tàinig” thuirt Màiri gu ciùin. “Cha tàinig Peigi idir. Ach thàinig an t-eun ceilearach.”

[TD 383]

AN SGEILP LEABHRAICHEAN

<eng>Crowdie and Cream<gai>, le Finlay J. Macdonald (Macdonald and Co. 1982. £6.95)

Bu mhòr am beud nach do sgrìobh Fionnlagh an leabhar seo ann an Gàidhlig, oir bha e air a bhith na b’fheàrr buileach an uair sin. Ach tha e fìor mhath mar a tha e, làn de mhothachadh fìnealta agus làn dibhearsain, agus gu leòr dhen fhìrinn ann ged a chuir e a mhac-meanmain a dh’obair nuair nach fòghnadh a’ chuimhne.

’Sann mu a òige fhèin agus òige baile Scarastaidh a tha an leabhar. Chuireadh am baile air bhonn le Bòrd an Aiteachais roimh 1930, agus chì sinn iad a’ togail an taighean, a’ togail beagan stoc, a’ dol don sgoil, a’ pòsadh ’s a’ breith cloinne ’s a’ bàsachadh. Chì sinn dà sheòrsa bean-teagaisg, is Calum am Posta, is balaich bheaga is caileagan a’ strì ris an t-saoghal a thuigse, is pàrantan le iomnaidh orra mun teachd-an-tìr. Tha gach nì mar gum biodh e air bualadh air sùil ’s air eanchainn a’ bhalaich bhig, ged a chì sinn an dràsda ’s a-rithist beachdan inbhich a’ beantainn ris na dealbhan sin, agus uaireannan mac-meanmain an inbhich a’ lìonadh bheàrn ann an cuimhne a’ bhalaich.

Tha iomadach iomradh annasach ann, mar eisimpleir air an sgoil, agus air an dithis bhean-teagaisg a bh’aige, tè chruaidh is tè chòir, agus tha cùnntas aige a tha fìor phrìseal air rèiteach a bh’ann mus deach e don sgoil. Tha breith an laoigh air a thoirt mu choinneamh ar sùilean, is chì sinn na boireannaich a’ tional a’ chrotail, is an gearradaireachd, sìmplidh ’s ga bheil i, a’ tighinn beò nar cluasan. Tha dealbh gu math slàn ga dhèanamh air a’ bhaile, ’s air a’ bhalach a bha a’ gabhail ealla ris, agus tha sin air a mheasgachadh le corra bheachd air an t-saoghal mhòr, agus

[TD 384]

corra shùil air mar a dh’atharraich na h-eileanan bhon uair sin.

Agus air fheadh gu lèir tha fealla-dhà, mar a shùilicheadh sinn bho Fhionnlagh. Tha e a’ taghadh rudan cumanta is sìmplidh agus a’ sealltainn mar a tha iad air am fighe ann am mothachadh ’s ann an eòlas duine, agus tha seo ga dhèanamh ann an dòigh a tha cho rèidh furasda ’s gur gann bheir thu ’n aire don ealain a th’air an cùl.

Leabhar eireachdail, agus is math as fhiach e a leughadh.

Ruaraidh MacThòmais


<eng>Story and Song from Loch Ness-side<gai>, le Alasdair MacDhòmhnaill (Comann Gàidhlig Inbhir Nis. 1982. £4.50)

Chaidh an leabhar aig Alasdair MacDhòmhnaill (Gleannach) a chur an clò an toiseach ann an 1914, agus tha e a-nis air a chlo-bhualadh às ùr, le dìleab a dh’fhàg an nighean aige, Màiri. Chaochail Gleannach ann an 1928. Bhuineadh e do Ghleann Moireasdan agus ’sa cuideachd a sgrìobh Còinneach is Coille. Anns an deasachadh ùr seo tha Mgr Aonghas MacCoinnich air eadar-theangachadh Beurla a dhèanamh den Ghàidhlig (beagan sgeulachdan is mòran òran 7c) a tha anns an leabhar.

Is math an leabhar a bhith ri fhaotainn t-rithist. Ged a tha pàirt den sgrìobhadh, mu dhòighean is beachdan is beul-aithris Muinntir Ghlinn Moireasdain, car sean-fhasanta, tha iomadach rud prìseil anns an leabhar, gu h-àraidh na dàin is na h-òrain a chuala Gleannach ann an taigh-chèilidh nuair a bha e òg. Mar eisimpleir, tha lethbhreac an seo de na h-òrain ‘A Mhòr a ghaoil’, ‘Tha mo bhreacan dubh fo dhìle’, ‘Gur a tu mo bhean chomain’, ‘Bràigh Rùsgaich’ agus mòran eile, a thuilleadh air òrain a chaidh a dhèanamh anns a’ ghleann, agus tha na fuinn aig mòran de na h-òrain air an toirt am follais cuideachd.

Gheibhear an leabhar bho Uisdean Baran, <eng>Ness-side, Dores Road<gai>, Inbhir Nis.

R.McT.

[Sanas]
