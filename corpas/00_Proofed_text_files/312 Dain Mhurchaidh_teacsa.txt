[TD 1]

DAIN MHURCHAIDH

[Dealbh]

MURCHADH MACPHARLAIN
BARD MHEALABOIST

Na h-Orain clàrte le Brian Duxbury
An ceòl deasaichte le Alasdair Barr
Na dealbhan le Seumas MacAmhlaigh

Foillsichte an 1986 leis
A’ CHOMANN GHAIDHEALACH, ROINN NAN EILEAN SIAR
91 Sraid Chrombail, Steòrnabhagh, Leòdhas
Clò-bhuailte le Essprint Ltd, Steòrnabhagh
Chuidich an Comann Leabhraichean am Foillsichear le cosgaisean an leabhair seo
©Na còraichean uile glèidhte
ISBN 0 906620 03 1


[TD 2]

[Bàn]


[TD 3]

Roimh-Radh

Chan fheumadh neach a bhith glè fhada an cuideachd Mhurchaidh MhicPhàrlain, Bàrd Mhealaboist, airson eòlas a chur air. Agus, san là a th’ ann, chuireadh e iongantas ort a bhith a’ faicinn ’s a’ cluinntinn duine a bha a’ riochdachadh gnè dualchais mun cuala tu gu tric ach air nach robh mothachadh agad a-riamh. Ach a dh’ aindeoin sin bha an inntinn aige co-thoinnte, daonnan an sàs anns na nithean sin a dh’ fhalbh ’s nach till, agus aig a’ cheart àm ga cur fhèin an sàs ann an ceistean cudthromach ar beatha. Bha iomlanachd shònraichte ’na làthaireachd, agus tha na h-òrain aige againn mar theisteanas air sin.

B’ann an 1901 a rugadh Murchadh MacPhàrlain ann am Mealabost Leòdhais, aig toiseach linne anns am biodh e ’na fhianais air iomadh caochladh, ’s a shùil air saoghal. Cha b’ e dìmeas ach èiginn a ghluais e thar chuain gu Canada ’s gu na Stàitean maille ri mòran eile ’s e ’na dhuine òg, agus fhuair e fiosrachadh, gu sònraichte air prèiridhean Chanada, nach robh iteagan nan eun an sin buileach cho bòidheach ann an sealladh na b’ fhaisge. Bha an inntinn ’s a’ chuimhne ga thàladh dhachaigh. “Chan eil cèilidh air a’ phrèiridh,” ars esan, ’s ann an 1932 thill e gu bhith am measg a dhaoine fhèin.

Seachd bliadhna an dèidh sin, thuit an dìle à sgòthan dubha a’ chogaidh; bha Mhurchadh am measg na feadhnach sin a fhreagair gairm an dleasdanais — ’s fhuair sinn òrain ra linn. Cha robh e fhèin ’s an cogadh a’ tighinn air a chèile idir.

’S e rud inntinneach a tha ann a bhith ag èisdeachd ri bàrd ag aithris ’s a’ seinn a chuid obrach fhèin, agus bu lìonmhor na cruinneachaidhean ’s na cèilidhean aig na rinn Murchadh MacPhàrlain dìreach sin.

’S cha b’ olc an sgeulaiche e na bu mhotha, ’s bha e a cheart cho taitneach a bhith ag èisdeachd ri na bha aige ri ràdh mu na h-òrain, agus sin air a liubhairt ann an Gàidhlig ghlan air a sgeadachadh aig amannan le annasan cainnte. Bha e suas ann am bliadhnachan mus d’ fhuair e cliù mar bhàrd, ged bha a dhualchas a-riamh dlùth do a chridhe.


[TD 4]

B’ann san t-Samhain 1982 a dhùin an t-eug na geimhlean a chuir spiorad na bàrdachd ’na tosd. Ach mairidh toradh an spioraid sin buan tro na h-òrain agus tron cheòl. Agus ’s e adhbhar an leabhair seo blasad a thoirt seachad air an dìleab a dh’ fhàg e, gu sònraichte gus am bi an òigridh mothachail air cuibhreann co-dhiù de obair Bàrd Mhealaboist. ’S tha sinn an dòchas gun toir an teip ciùil a tha an cois an leabhair fanear boillsgeadh de cò ris a bha e coltach a bhith an co-chomann a’ bhàird. Ach cha bhi ann ach boillsgeadh, oir bha làthaireachd air leth aige.

Dh’ fhàg Murchadh MacPhàrlain na sgrìobhaidhean aige ann an cùram Roinn nan Eilean Siar den Chomann Ghàidhealach. Bha e fhèin ’na Iar Cheann-suidhe Urramach air a’ Chomann, ’s tha e ’na thlachd mòr dhuinn a’ chuibhreann seo den obair aige a thoirt am follais às ùr. Dhaibhsan a tha eòlach oirre, tha sinn an dòchas gun dùisg i ùidh ’nan inntinnean.

Tha Roinn nan Eilean Siar den Chomann a’ thoirt taing don fheadhainn a chuidich ann an ullachadh an leabhair — Alasdair Barr airson an ceòl a sgrìobhadh, Seumas MacAmhlaigh airson nan dealbh, Brian Duxbury airson nan òran air an teip, Donaidh MacIll’ Eathain agus Ceit Anna NicCoinnich a ghabh rianachd a’ ghnothaich os làimh.

Ach air a’ cheann thall feumar taing a thoirt dhàsan a thug an cead dhuinn bho thùs, ’s e sin am bàrd fhèin. ’S ged nach eil e ann an-diugh airson toradh na saothrach fhaicinn, tha sinn an dòchas gun cuir seo ris a’ bhiothbhuantachd a bhios aige ’nar measg.

Dòmhnall Iain MacIomhair,
Ceann-suidhe,
An Comann Gàidhealach.
1986


[TD 5]

Clarr Innsidh

Màl na Mara, Taobh Duilleig 6
Mi le M’Uilinn air Mo Ghlùin, 8
Oran Cladaich, 10
Socair Ort, a Dhòmhnaill, Seall, 12
Chaidh Mo Mhurchadh gu Muir, 14
Thug Iad a Thung Thu, 16
Biodh an Seisean, Biodh a’ Chlèir, 18
Naoi Ceud Deug ’s a Ceithir Deug, 20
O Thig mi gad Iarraidh, 24
Tobair, Tobair, Sìolaidh, 26
An Deis Odhar, 30
Chorra-Ghritheach Dhonn, 32
’S Fhada Leam an Oidhche Gheamhraidh, 34


[TD 6]

Màl na Mara

An seo tha am bàrd a’ coimeas tèarainteachd an fhir a tha a’ toirt a chosnaidh às an fhearann ri cunnartan an fhir a bheir a chosnadh às a’ chuan. Tha e a’ faicinn na mara a’ dleasadh màil ann an riochd beatha luchd-gràidh nan Eilean mar thoradh air cuibhreann de bheòshlaint a bhuileachadh orra.

[Ceòl]


[TD 7]

Màl na Mara

A’ ghaoth ged a chual’ thu,
Bhean treabhaiche na buaile,
Do chaidil thu gu suaimhneach
’S air d’ chluasaig do chèile.

Sèisd
Bhean treabhaiche na buaile,
Chan eil na maoir cho cruaidh ort,
Ni mò tha ’m màl, mo thruaighe,
Cho cruaidh ’s a tha e oirnne.

An t-òr buidhe buailte,
Dhiùltadh maoir a’ chuain e
Mar mhàl cha ghabhadh uainne
Ach fuil luachmhor ar n-òigfhear.

Sèisd

Mac bheir bhon mhàthair,
On phiuthar bheir bràthair,
An athair bho phàisdean,
’S fear-gràidh on an òighe.

Sèisd

A’ ghaoth nuair nì h-èirigh,
Mo shùil ri bun speur bidh,
Sealltainn gu geur ach
Eil m’eudail air fàire.

Sèisd

Ged ’s dìonach an iùbhrach,
Crann, seòl, is buill ùr’ oirr’,
Chan fhaod am fear-stiùiridh
Bhith dùbhlanach dàna.

Sèisd


[TD 8]

Mi le M’Uilinn air Mo Ghlùin

Nuair bha ’m bàrd thall thairis thill e car greis ann an 1929. Bha seann sheòladair aige ’na nàbaidh, seòladair bata-siùil, ’s bha e còrr is ceithir fichead bliadhna — bha mòran sgeulachdan aige. Bha e ag innse don bhàrd gum biodh na caileagan an Cluaidh ’s am bailtean eile a’ leigeil beannachd le an leannanan agus gum biodh iad a’ seinn dhuan don leannanan ’s na bàtaichean a’ gluasad air falbh. B’e seo a ghluais am bàrd airson an t-òran seo a dhèanamh.

[Ceòl]


[TD 9]

Mi le M’Uilinn air Mo Ghlùin

Mi le m’uilinn air mo ghlùin,
’S muladach mi dèanamh dàin;
Shil mo shùil nuair chaidh siùil
Ri crainn ùra chaol’ àrd’;
Rìgh, ’s mo rùn-sa ’nam bàrr.

Dearcam fhathast air mo ghaol
Coiseachd air slat chaol fo sheòl;
Shil mo shùil nuair chaidh siùil
Ri crainn ùra chaol’ àrd;
Rìgh, ’s mo rùn-sa ’nam bàrr.

I mar eilid nuair nì ghaoth
Cagair rabhaidh chur ’na cluais;
Shil mo shùil nuair chaidh siùil
Ri crainn ùra chaol’ àrd’;
Rìgh, ’s mo rùn-sa ’nam bàrr.

Gheall e, “Pillidh mise, ghràidh,
Buidhe nuair ni fàs an t-eòrn;”
Shil mo shùil nuair chaidh siùil
Ri crainn ùra chaol’ àrd’;
Rìgh, ’s mo rùn-sa ’nam bàrr.

Sìod’ a Sìonaidh dhomh gu gùn
Ghealladh le mo rùn ’s brèid-phòsd’;
Shil mo shùil nuair chaidh siùil
Ri crainn ùra chaol’ àrd’;
Rìgh, ’s mo rùn-sa ’nam bàrr.

’S cìrean sheud-làn ’s failean chluas
Ghealladh le mo luaidh ’s fàinn’ òir;
Shil mo shùil nuair chaidh siùil
Ri crainn ùra chaol’ àrd’;
Rìgh, ’s mo rùn-sa ’nam bàrr

Bidh mi guidhe air mo ghlùin,
Guidhe dhut muir ciùin ’s siùil làn’;
Shil mo shùil nuair chaidh siùil
Ri crainn ùra chaol’ àrd’;
Rìgh, ’s mo rùn-sa ’nam bàrr.

Aisig fallain, a Ghaoth Tuath,
Dhachaigh dhomh mo luaidh slàn;
Shil mo shùil nuair chaidh siùil
Ri crainn ùra chaol’ àrd’;
Rìgh, ’s mo rùn-sa ’nam bàrr.


[TD 10]

Oran Cladaich

An seo tha am bàrd a’ cuimhneachadh air nuair bha e ’na bhalach ’s a bhiodh e a’ buain feamainne air a’ chladach le corran. Bha e fhèin den bheachd gum buineadh e don ghinealach mu dheireadh ann am Mealabost a bha ga buain leis a’ chorran. Bha feamainn dhubh agus feamainn dhearg ann — an tè dhubh ga gearradh leis a’ chorran, ’s bha a’ mhuir a’ briseadh na tè deirge nuair bha i ga cur air tìr. Bhatar a’ sireadh na feamainne airson todhar don talamh, ’s bha am bàrd ag iarraidh cleachadh a’ chorrain a chumail air chuimhne.

[Ceòl]

Oran Cladaich

Thugainn dhan tràigh — 
Tha bàrr a’ bhraga ris,
Langaisgeir Mhòr
Is Langaisgeir Bheag tha ris.

Sèisd
Ho-ro hil ir-ic hil ir-ic hiu ro
’S dìridh dhan tiùrr mo dhùn math feamad mi.
Ho-ro hil ir-ic hil ir-ic hiu ro


[TD 11]

Oran Cladaich

MacRath is MacAnndaidh —
Seall, siud seachad iad;
’S Clann Mhurchaidh mhic Anndrais
Chrom dhan chladach iad.

Sèisd

Mur tèidear dhan tràigh
Bidh bàn iad, m’ fheannagan;
Thugam mo ghràpa,
Thugam mo bheannag thoir;

Sèisd

Thugam mo chliabh,
O thugam mo dhronnag,
’S mo dhà bhròig mhòir
’S mo chòta dronnaige.

Sèisd

Greas, geàrr, buain, geàrr,
Sàth, sàth do chorran innt’,
’S e ’n fheamainn ni ’m bàrr,
’S e ’m bàrr nì ’n t-aran dhuinn.

Sèisd

O inneir an àigh,
’M buntàta cinnidh leat;
’N sin sùgradh don t-sùil
’M bàrr-gùg air m’ imir-sa

Sèisd

Mo choirc agus m’ eòrna
Bòidheach cinnidh leat;
Sùist, suathadh is criathar,
Griais dhuinn min nì dheth.

Sèisd

Greas, greasaibh ga dìreadh,
Muir chan fhuirich ruibh;
Seo reothairt ’IllBhrìghde —
An tìde builichibh.

Sèisd

[Dealbh]


[TD 12]

Socair Ort, a Dhòmhnaill, Seall

Bha eòlas aig a’ bhàrd air Iomhar MacCoinnich a bhuineadh do Bhràigh na h-Aoighe, ’s bha e air a ghluasad gu mòr nuair thàinig naidheachd a bhàis. Chaidh Iomhar a leòn aig Cambrai san Fhraing ann an Cogadh a’ Cheusair, agus b’e sin a thug bàs dha. Tha am bàrd a’ deasachadh an òrain mar gum bitheadh an saighdear fhèin a’ labhairt nam briathran anns na mionaidean deireannach, ’s am bàs a’ dlùthachadh air.

[Ceòl]

Socair Ort, a Dhòmhnaill, Seall

Socair ort, a Dhòmhnaill, seall!
Fhuair iad mi mu dheireadh thall.
Socair! fuirich! thig a-nall!
Leag iad mi ’s chan fhaigh mi ’n àird.

Sèisd
Rìgh, chan fhad uam ceann mo lò,
Air mo shùil tha ’g iathadh ceò;
’S fhada, ’s fhad’ uam Aoigh nam beò —
Oirre ta Clann Leòid ’nan suain.
’S fhada, ’s fhad’ uam Aoigh nam bò.

Abair gun deach mo dhroch leòn,
’S mura coinnich sinn nas mò
Tuilleadh ann an tìr nam beò,
Coinnichidh an tìr as fheàrr.

Sèisd


[TD 13]

Socair Ort, a Dhòmhnaill, Seall

Mura toir iad thu gu làr,
Is gum pill thu gu luchd gràidh,
Dìochuimhn’ na dèan air mo mhàth’ir
Am bail’ àillidh Bhràigh na h-Aoigh.

Greas, cuir thuic’ den chuailean dual,
Ged a bhios e oirre cruaidh;
Their i, “Thàr mi seo bhon uaigh,
M’ àilleagan, ach cà’il an còrr?”

Sèisd

Slàn gu bràth le Bràigh na h-Aoigh,
Oir chan fhaicear leam thu chaoidh;
’S fhad’ an oisean seo san Fhraing
Bho Aoigh uaine nam bò.

Sèisd

Aoigh mo chridh’, O Aoigh mo ghràidh,
Far a bheil mo shìnnsir càirt’,
Far eil aig na tuinn buan-ghàir,
Mireagach air sàil a cheil’.

Rìgh, chan fhad uam ceann mo lò.

Nuair a thig thu sìth on stoirm,
Seadh, ’s a thèid an rola ghairm,
’S iomadh fear nach freagair ainm —
Albainn, thuit sinn air do sgàth.

Sèisd

[Dealbh]


[TD 14]

Chaidh Mo Mhurchadh gu Muir

’S e òran gaoil a tha seo. Bha Murchadh ’na bhuachaille ’s bha e fhèin agus Màiri, a leannan, air an àirigh. Chaidh gach nì gu math leotha gu aon latha nuair chaidh Murchadh gu baile Steòrnabhaigh. An sin bha e ag òl ’s cha robh Murchadh tuilleadh mar bha e. A dh’aindeoin nan gealladh a thug e do Mhàiri, a rèir coltais cha robh an còrr de ghuth aige oirre. Anns an òran, tha Màiri ag innse mar thachair, ’s i ag ràdh aig an deireadh gu bheil a fàinne “air nigheanan nan òsdairean.”

[Ceòl]

Chaidh Mo Mhurchadh gu Muir

Chaidh mo Mhurchadh gu muir,
Nis tha tìm le bròig luaidh’ oirre;
Cha b’ ionnan sin ’s nuair
A bha e ’na bhuachaille
Agus mis’ air an àirigh —
Bu chas aotrom gun chuaran i.

Sèisd
O b’ fheàrr leam gun d’ fhuirich
Mo ghràdh ri na caoraich,
O b’ àill leam le chuilean e
’M mullach an aonaich.


[TD 15]

Chaidh Mo Mhurchadh gu Muir

Dh’ aithnichinn fhead ri chuid chon
Anns a’ bheinn ’s e ri cruaidh-thrusadh,
’S bu choma leam cuin
A bhiodh bleoghann no buarach ann,
Sinn an lagan fraoich fàsail
’S gun a-màireach ’na uallach oirnn.

Sèisd

Shèid a’ chaoin-osag dheas
Braon is blàths air na h-òg-lusan,
’S còisir bhinn bha ’s gach preas
’S allt is eas co-sheinn còmhla ruinn;
’S sheinn Murchadh is Màiri
Ann am pàrras an òg-ghaoil ac’.

Sèisd

Ach aon latha gun deach
Mo Mhurchadh gu Steòrnabhagh,
’S gu drama gun d’ rach
Mar is tric le na h-òg-fhearaibh,
’S a-màireach thuirt, “Mhàiri,
Tha, ghràidh, dol a sheòladh mi.”

O b’ fheàrr leam gun d’ fhuirich
Mo ghràdh ri na caoraich.

Ghuidh mi ’s impidh air chuir
’G ràdh, “Fuirich ’s gheibh beòshlaint sinn,
Agus seachain am muir” —
Ach ’s ann ghlac e mi ’s phòg e mi,
’G ràdh, “An àrd-bheinn ’s an t-àrd-chuan,
’S cheist, a ghràidh, orm cò aca.”

O b’fheàrr leam gun d’ fhuirich
Mo ghràdh ri na caoraich.

’S tha e nochd ann an nead
Ard aognaidh na ròcaise,
’S aig’ a ghaoith a ta fead
Caol cruaidh air na ròpanan;
B’fheàrr am bata ’s an cù
Air na stùcannan ’s ceò orra.

O b’fheàrr leam gun d’ fhuirich
Mo ghràdh ri na caoraich.

Gheall e ulaidh dom chist’
Chur air gach ceann-bhòids’ thugam;
Nis tha gheallanan brist’
’S tha mo chiste gun tròcair innt’;
’S ann tha m’fhàinne ’s mo shìoda
’N-diugh air nigheanan nan òsdairean.

O b’fheàrr lean gun d’fhuirich
Mo ghràdh ri na caoraich,
Le a chuilean air uilinn
Air mullach an aonaich.


[TD 16]

Thug Iad A Thung Thu

Seo òran anns a bheil am bàrd ag ionndrain gille a bha a’ fuireach an ath dhoras. Dh’fhàg e am baile ’s chaidh e a dh’fhuireach a Thunga air taobh eile a’ bhàigh. Tha am bàrd a’ guidhe gach soirbheachadh dhà, agus a’ gabhail cothrom air ionnsaigh a thoirt air cogadh ann a bhith ag ràdh gu bheil e an dòchas nach agair an Stàit gu feum e a dhol a shabaid.

[Ceòl]


[TD 17]

Thug Iad A Thung Thu

Gu dè ged dh’èireadh a’ ghrian,
Gu dè ged a ghoireadh na h-eòin?
Ceòl pìoba no fìdhle cha dèan
Gean aignidh dhomh dhùsgadh dham dheòin.

Sèisd
Thug iad a Thung a’ bhradain ’s a’ mhurain thu,
Thug iad a-null a dh’fhuireach, a lurain, thu;
A-null air an fhadhail mo bhalachan bàn chaidh,
A-null air an fhadhail mo bhalachan bàn chaidh.

Gu dè ged a chinneadh mo bhàrr,
Lìonmhor ged dh’fhàsadh mo bhuar?
Cha lìon is cha bhlàthaich siud d’àit
As d’ eugmhais tha fàs falamh fuar.

Sèisd

Gur binne gu mòr leam do ghàir
Na’n ceòl thig o chlàrsaich nan teud,
Na’n uiseag air moch mhadainn Mhàigh,
Na chuthag ’s gug-gug aic’ air gheug.

Sèisd

Gur cùbhraidh na anail nan ròs
No seòbhrach nan còs ’s i fo dhriùchd,
No tùiseanan tùisear den òr,
Leam faoilt agus neo-chiont do ghnùis.

Sèisd

Biodh ainglean a’ fair’ ort nad shuain
’S do bhruadar gun bhruaillean, a ghràidh;
Builicht’ ort gu robh’n gliocas o shuas
’S gach subhailc ni ’n saoghal nas fheàrr.

Sèisd

Chaoidh do cholainn na agradh an Stàit
Gu bhith leatha ’s na blàiribh ri spòrs,
Mar nach biodh annad, a ghràidh,
Ach tàileasg len cluichear air bòrd.

O sguiribh, luchd eanchainnean geur’
Dheilbh lèir-sgrios a dh’oidhche ’s a lò;
Ur n-eagnaidheachd cuiribh gu feum
Is fàgaibh mo bhalachan-sa beò.

Sèisd


[TD 18]

Biodh an Seisean, Biodh a’ Chlèir

Tha seo mar gum b’i caileag a bha ga sgrìobhadh, ’s am facal rebel a’ comharrachadh na h-aimhreit a bha ann an eaglais na sgìre aig an àm. Ach ’s e tha am bàrd ag ràdh nach cuireadh aimhreit den t-seòrsa sin stad air adhartas a’ ghaoil eadar gille is caileag, eadar gum bu reubaltach e no nach b’e. Stèidhichte air na tha am bàrd ag ràdh san òran, bhiodh e dualach gun deach a sgrìobhadh mu chòig bliadhna fichead air ais.

[Ceòl]


[TD 19]

Biodh an Seisean, Biodh a’ Chlèir

’S coma, ’s coma, ’s coma leam
Rebel às no rebel ann,
’S e mo cheist an gille donn.

Sèisd
Biodh an seisean, biodh a’ chlèir
Biodh an sionadh thar a cheil’ —
Cha chuir siud no nì fon ghrèin
Eadar mi ’s mo Chailean fèin.
Cha chuir siud no nì fon ghrèin
Eadar mi ’s mo Chailean fèin.

Gur e rebel e gu shàil,
’S chan eil samhail fear mo ghràidh
Ri dol idir sìos am Bràigh.

Sèisd

Ged robh’n eaglais air a roinn,
Tuiteam ann an gaol bidh’n cloinn
Mar a bha o linn gu linn.

Sèisd

Ged robh’n eaglais dol ma sgaoil,
Cupid is a shaighdean gaoil.
Mar a bha o thùs an t-saogh’il.

Sèisd

Mur b’e ceòl is gràdh is gaol,
Dheidheadh an saoghal seo fa sgaoil;
Sinn’ an tùr, ach siud an t-aol.

Sèisd

Gur e rebel e gu shàil,
’S chan eil sàmhail fear mo ghràidh
Ri dol idir sìos am Bràigh.

Sèisd


[TD 20]

Naoi Ceud Deug ’s a Ceithir Deug

Nuair bha am bàrd san sgoil, b’aithne dhà na balaich mu dheireadh à baile Mhealaboist a chaidh don Mhailisidh. Bha cuimhne aige orra sna taighean-cèilidh gan tomhais fhèin ach an robh iad àrd gu leòr, ’s ma bha, a-mach leotha! Bha cuid dhiubh nach robh càil ach a-mach às an sgoil.

Bha am bàrd fhèin air a shlighe don sgoil aon mhadainn, ’s nuair ràinig e Aignis, am baile a b’fhaisge, bha fear an sin is uchd air a’ gheata, ’s e a’ gal — bha an treas naidheachd bàis air balaich a’ Mhailisidh air tighinn an là sin.

B’e “Grionaidh” far-ainm an fhir mun tàinig an naidheachd. ’S bha cuimhne aig Murchadh MacPhàrlain a bhith a’ cluiche rud ris an abradh iad “marcachd bhreacan-uaisle” — b’e sin an fheadhainn òga air guailnean nan gillean a b’aosda, ’s iad a’ feuchainn ach cò a leagadh a chèile. Bhiodh Murchadh air guailnean a’ Ghrionaidh, ’s b’e gun thuit an Grionaidh ’na ghille òg san Fhraing a bhrosnaich e a chum an t-òran seo a dheasachadh. Tha an t-òran mu chailin ’s mu ghille, agus ise a’ bruidhinn, agus fillte san òran smuaintean mu sgrios cogaidh. Tha e air a ràdh gur e seo an t-òran a b’fheàrr leis a’ bhàrd fhèin de na rinn e a-riamh.

[Ceòl]


[TD 21]

Naoi Ceud Deug ’s a Ceithir Deug

Nuair bhiodh òganaich cruinn
Dhèanta grìosach bhuntàt’,
“Siùdaibh-seasaibh”, siud chluinnt’,
“Ach am faic sinn eil àird
A’ mhailisidh nis oirnn —
’S gu Fort Dheòrs’ thèid ma tha,
A’ mhailisidh an rìgh.”

Dh’fhalbh mo ghràdh-sa Dimàirt
Do mhailisidh Fort Dheòrs’,
Fèileadh-beag ’s seacaid-bhàn
Air bidh ’n àit pheitein-mhòir
’S briogais thartainn ghlan gheàird
Air an àit na tè chlò
Am mailisidh an rìgh.

“Cha bhi uat mi ach ràith,”
Thuirt e ’n sgàth bhlàth na cruaich —
“Bidh mi còmh’ riut, a ghràidh,
Mun tig càch as a’ Bhruaich;
’S dòch’ gu feuch mi mo làmh
Ann an gàrraidhean Chluaidh
Ma bhios rigears ’gan dìth.”

Sheòl i, Sìle nan stuagth,
’S mòran sluaigh innt’ air bòrd,
Cuid gu iasgach na Bruaich
’S cuid gu Sealtainn nan òb;
’S cuid a’ falbh mar mo luaidh,
A’ chiad uair a Fort Dheòrs’
A mhailisidh an rìgh.


[TD 22]

Naoi Ceud Deug ’s a Ceithir Deug

Fhuair mi dhealbh an cèis dhùint’
’S chroch sa chùlaist le uaill
Agus litir ag inns’,
“Tha gach nì dhomh cho nuadh.
Moch gar dùsgadh bidh phìob
Nuair is fìor-throm ar suain
Am mailisidh an rìgh.”

[Dealbh]

“On tha ’n cosnadh car gann,”
Thuirt e rium, “dhomh is fheàrr
Ghallaibh dhol nuair bhios m’àm
Anns a’ champa seo ’n àird
Agus gabhail aig na Goill
’Na mo chuibhlear am bàt’ —
Seadh, ma ghabhas iad mì.”

Naoi ceud deug ’s ceithir deug,
Tigh’nn fo dhias nuair bha ’n èorn,
Caismeachd airm chualas cian:
Geilt is fiamh chuir e oirnn.
Teachd tha stoirm, dhubh e ghrian,
Mar bheul oidhch’ rinn tràth-nòin,
Dh’fhuadaich ’s dh’fhògair ar sìth.


[TD 23]

Naoi Ceud Deug ’s a Ceithir Deug

Bhris an stoirm, ’s an tuil dhòirt
’S air an Eòrpa rinn tigh’nn;
Tuil fhuil dhearg nam fear òg —
Seadh, fir òg nan ciabh mìn.
Thraoigh is thràigh chun an fhèoir
Fuil an cuislean ’s an crìdh’;
Dh’fhuaraich, reòdh ’s chaill a clì.

Cuig a-riamh ghabh mo ghràdh
Tasdan eàrlais an rìgh?
’S gann gun bhris fo làn-bhlàth,
Bha sa bhlàr ’na thosd sìnt’.
Air a bhuaidh ’s daor a phàigh
Le fuil bhlàth dhearg a chrìdh’;
Daor thu, bhuaidh, daor do phrìs.

Thuit blàth-bhraon air an raon
’S nigh aog-aodann nan òg;
Shèid a’ chaomh-osag chaoin
Orr’ is thiormaich is phòg,
’S i ri osnaich os cinn
Oigfhir ghrinn an fhuilt òir;
O mhailisidh mo chrìdh’!

Colla, Fionnlagh is Dòmh’ll,
Ruairidh òg is Iain Bàn,
Aonghas, Uisdean ’s Niall Mòr —
Chorr cha shloinn mi am dhàn:
’N-dè ’nam balachain san dròbh —
’N-diugh gun deò anns a’ bhlàr;
O mhailisidh mo chrìdh’!

Chaidh na geòidh tarsainn tuath,
Thug na geòidh mach an àil;
Thill iad deas mar is dual
Ard le ’n àil air an sàil;
Ach cha till e, mo luaidh,
Ach ’nam bhruadar a-mhàin —
O mhailisidh mo chrìdh’.


[TD 24]

O Thig mi gad Iarraidh

Tha an t-òran seo ag innse sgeulachd mu shuirighiche beartach a tha a’ sireadh caileige aig nach eil mòran maoin. Tha an t-òran ann an riochd còmhraidh eadar ise agus esan, ’s ise a’ diùltadh a chuid iarrtais ’s a chuid beartais, oir ’s fheàrr leatha am buachaille bochd air a bheil gaol aice. ’S ann còmhla ris-san-a-mhàin a thèid sonas a bhuileachadh oirre.

[Ceòl]


[TD 25]

O Thig mi gad Iarraidh

ESAN:

O thig mi gad iarraidh,
Gad iarraidh, gad iarraidh,
O thig mi gad iarraidh,
Mo nighean donn bhòidheach;
Is bheir mi gu luath thu
A chùirt nam ban uasal
Le sìoda mu d’uachdar,
Ma shiùbh’leas tu còmh’ rium.

ISE:

Ged thig thu gam iarraidh
Le bliadhnach eich liath-ghlas,
Le cruidhean is dìollaid
Is srian air dhan òr ghlan,
Chan fhàgainn mo bhuachaill’,
No’n àirigh tha’n uachdar
A’ ghlinne ta shuas ud,
Air caisteal nan seòmar.

ESAN:

O thig leam ’s cha lìonar
A chaoidh tuilleadh cliabh ort,
Is seirbheisich dèanaidh
Dhut d’ iarraidh is d’ òrdugh;
Ad ionnsaigh do bhiadh bheir,
’S do chup’ le fìon lìonaidh
Fìon Frainge nam fìon-liosan
Grianach, ’s gu leòr dheth.

ISE:

Na bi ga mo bhuaireadh
Le feòil-phoit nan uaibhreach,
Cha chinnt sonas buan iad
Ged fhuair mi uat còir orr’;
A’ bhrù ged a shàsaich,
An cridhe dheidheadh bàs e
Dhìth a’ bhuachaille bhàin sin
A ghràdhaicheadh òg leam.

ESAN:

Rèisd còmh’ rium car mìos thig
’S gu seall mi dhut crìochaibh
Nan oighreachdan brèagha
Air a bheil mi ’nam oighre;
Thuirt d’athair ’s do mhàthair
Gur fheàirrde do shlàinte
An t-àite seo fhàgail —
Seadh, ’s ràith thoirt mum pill thu.

ISE:

Ged bheir thu mi, òigfhir,
Bheinn gheal na Roinn-Eòrpa,
’G ràdh, “Seall na tha fòdh’nne,
Gur leams’ e, mo ghruagach,
Ach ’s leats’ e a-màireach
Ma bheir thu do làmh dhomh,”
Gun diùltainn, ag ràdhtainn,
“Dhomh ’m bàs no mo bhuachaill’.”


[TD 26]

Tobair, Tobair Sìolaidh

Nuair bhiodh aimsir theth ann san t-samhradh, uaireannan bhiodh na tobraichean a’ tiormachadh tron latha. Ach bhiodh beagan uisge annta a-rithist sa mhadainn às aonais teas na grèine rè na h-oidhche. Anns a’ mhadainn, matà, bhiodh còmh-stri ann eadar cuid de mhuinntir a’ bhaile ach cò a’ chiad neach a bhiodh aig an tobair airson beagan uisge fhaotainn. Uaireannan bhiodhte a’ cur muga air màs tioram na tobrach agus ag ràdh, “Tobair, tobair, sìolaidh, tha nighean an Rìgh ri ’g iarraidh deoch.” Bha seo ma b’fhìor airson gu lìonadh an tobair na bu luaithe agus gu sìolaidheadh i an t-uisge.

[Ceòl]


[TD 26]

Tobair, Tobair, Sìolaidh

[Ceòl]

Le mo chearcall ’s mo chuman,
Thug mi’n turas bu dìomhain
Dhan an tobair ’n diugh moch-thràth
’S neach eile air a dèabhadh.

Sèisd
Tobair, tobair, sìolaidh,
Tobair, tobair, sìolaidh,
Tha nighean an Rìgh ri ’g iarraidh deoch,
Deoch rìoghail dhi ’na h-ìotadh,
’S na èireadh sàl od ìochdar.


[TD 28]

Tobair, Tobair, Sìolaidh

B’e seo a’ bhun-obair,
Feitheamh tobair ’s gun drùgh innt’
’S mo bhuntàta gun phriogadh
’S mo mhòine gun rùghadh.

Sèisd

Thig, a dhìle, fo mhadainn,
Thig, a dhìle, fo oidhche;
Cuir le fìor uisg’ air flad i,
Mo thobair, ’s bheir dhuinn uisg’.

Sèisd

Tha mo shnìomh agus m’ fhighe,
Tha mo nighe gun dhèanamh;
’S mi seo ’na mo shuidhe
Nuair dh’fhaodainn bhith gnìomhach.

Tha mo chrodh gun am bleoghan,
’S tha togta mo mhìasan,
Agus m’ uachdar sa mhuidhe
’S mo ghruidheam gun dèanamh.

Sèisd

Tha na fir am Beinn Chailein
A’ bearradh nan caorach,
Agus agams’ ’n-diugh fhathast
Ri dhol dhan an tràigh mhaorach.

Sèisd


[TD 29]

Tobair, Tobair, Sìolaidh

Dh’fhàg mi bhò anns na claisean
’S goididh fochann air fàth i;
Dh’fhàg mi cas-ghoil a’ phrais air —
’S mòr m’ eagal gun tràigh i.

Dh’fhàg mo chagairean lurach
Sa chreathaill ’na shuain mi;
Chan urrainn mi fuireach
Nas fhaide riut, fhuarain.

Sèisd

[Dealbh]


[TD 30]

An Deis Odhar

Cha robh am bàrd ’s an t-saighdearachd a’ tighinn air a chèile idir. Bha e fhèin air tighinn gu ìre nuair chaidh e don chogadh, agus bha e a-riamh a’ cumail a-mach nach robh duais nan Gàidheal ach suarach nuair dheidheadh iad a chogadh don rìoghachd. ’S bha e a’ cumail a-mach cuideachd, ged a bha Hitler mar a bha e, gu robh e math da shluagh fhèin; bha seo a’ dèanamh a’ chogaidh na bu mhì-thaitniche buileach don bhàrd. Thuirt e aon uair nach do chuir cogadh càil a-riamh ceart ach gun chuir e ceàrr gu leòr a bha ceart.

An Deis Odhar

Hitler gheall e Lebensraum
Dha shluagh ma gheibh e bhuaidh;
Cha b’ ionnan sin ’s na Hitlearan
A bhris spiorad mo shluaigh;
Na Hitlearan breun Breatannach
A mhurt mo thìr mu thuath
Gu Lebensraum do chaoraich,
Is na daoine sgiùrs’ thar chuan.


[TD 31]

An Deis Odhar

’N deis odhar gur e prìosan i
Dhomh fhìn on chaidh i orm,
Oir ’s dìblidh’ na cù cìobair mi
On thug iad mi dhan Arm.
’Se ’n clò a b’ àill leam fhìn na i —
Dhomh fhìn mo dhrògaid ghorm,
’S bheir mise deis’ an rìgh dhut oirr’
Is prìs gu toirt air falbh.

Dhomh thug iad gunna ’s bèigeileid —
Cha b’e mis’ orr’ a dh’iarr;
’S e bata trom gu sprèidh shireadh
Air slèibhtean an taoibh siar
A b’àill leam is cù rèidh shiùbhladh,
Cù sprèidhe gu mo mhiann,
’S cha bhitheadh an sàirdseant-mèidsear
Ga mo cheusadh le droch bheul.

Abharsac gun d’fhuair mi uap’,
’S o nach robh aon gu leor,
Tè bheag chaidh air mo chruachainnean
’S air mo dhruim tè mhòr;
Crios chuir iad thar mo ghuaillean dhomh
Làn pheilear caol gu leòn
’S a bhriseadh cridhe màthar
Ann an àiteigin le bròn.

’N druim nam b’e mhàin a shàraich iad,
Cha ghearaininn bhith sgìth,
Ach ’s e thuirt iad, “Tràighidh sinn
Gach boinne gràidh od chrìdh”,
Is lìonaidh sinn le nàimhdeas e
’S nì saighdear thu nach clì
’S an uair sin cha bhi sgàig ort
Ro fhuil bràthar anns an t-strì.”

O cuig a rinn mo mhàthair dhomh
Na h-àithntean chur an cèill,
Ag ràdh, “’M brìgh, a ghràidh, is e
Bhith gràdhachadh a chèil’.”
Ach ’s e a thuirt an sàirdseant,
“A MhicPhàrlain, ciod am feum
A nì dhut gràdh san <eng>‘charge’<gai>
’N aghaidh nàmh le bhiodaig ghèir?”

“Cha duine nis ach àireamh thu,
MhicPhàrlain seadh, nas mò.
Is leinn thu,” thuirt an Stàite rium,
’S deis odhar thug iad dhòmhs’.
O shaorsa! Slàn an dràsda leat,
’S ma thàras mis’ às beò
San Royal òlaidh slàint’ ort mi
Nuair choinnicheas sinn sa chlò.


[TD 32]

Chorra-Ghritheach Dhonn

Seo òran mu fhear a’ bhaile mhòir a tha seachd sgìth de ùpraid ’s de ghleadhraich a’ bhaile. Tha e a’ faicinn gu bheil sìth anns an aonranachas a tha aig a’ chorra-ghrithich ’na h-ionad tàimhe fhèin, agus ’s e sin a tha esan a’ sireadh.

[Ceòl]


[TD 33]

Chorra-Ghritheach Dhonn

Sèisd
Chorra-ghritheach dhonn,
’Na do shuidh air tom —
O, trì buille-bacain
Is d’earball às do chionn;
O, trì buille-bacain
Is d’earball às do chionn.

’S e àm na gealaich,
Siud àm na beannachd
Dhut fhèin ’s dhomh fhìn;
Bidh lòin nan sgeirean
Gu brèagha soilleir,
Gu siorraidh bidh.

Sèisd

’S e àm na gealaich,
Siud àm na beannachd
Dhut fhèin ’s dhomh fhìn;
Gheibh mise gealladh
Is pògan meala
O ghràidh mo chrìdh’.

Sèisd

Ach maoin no mainnir
No pòg na h-ainnir
Chan e mo dhìth,
No ceòl no aighear,
Ach càit am faighear
Leam fois is sìth.

Sèisd

Ri bùth ’s ri baile,
Ri ùpraid ’s boile
Cùl cuiridh mi;
’S riut thig mi maille,
A shìth a’ ghlinne
Snàmhaidh mo chrìdh’.

Sèisd


[TD 34]

’S Fhada Leam an Oidhche Gheamhraidh

’S tric a chualas an t-òran seo ga sheinn agus ’s dòcha gur ann air a tha cliù a’ bhàird mar òranaiche stèidhichte. Tha an t-òran ga sgrìobhadh agus am bàrd ann an Canada, ’s e a’ toirt fanear fad na h-oidhche gheamhraidh an sin an taca ris a’ chur-seachad a bhiodh aca aig an taigh ann an Leòdhas. Tha e ’na choigreach ann an tìr chèin agus cleachdaidhean a dhùthcha fhèin a’ tighinn fanear dhà.

[Ceòl]

’S Fhada Leam an Oidhche Gheamhraidh

Sèisd
Faili, faili, faili hò ro
Faili, faili, faili hò ro
Faili, faili, faili hò ro —
’S cian nan cian on dh’fhàg mi Leòdhas.

’S fhada leam an oidhche gheamhraidh —
’S fhada, ’s fhada, ’s fhada leam i,
Is chan fhaic ach prèiridh lom mi;
Cha chluinn tonn a’ tigh’nn gu tràigh mi.

Sèisd

An àm don fheasgar bhith ri ciaradh,
’S tric a bhios mo chridhe cianail,
Cuimhneachadh g’ eil cian nan cian uam
Far ’m bu mhiann leam dhol a chèilidh.


[TD 35]

’S Fhada Leam an Oidhche Gheamhraidh

Chan ann a thalla mhòir nan cùirtear
Ach don bhothan-thughaidh shùgrach,
Teine mònach air an ùrlar
’S luchd mo rùin-sa cruinn a’ cèilidh.

Sèisd

Bhiodh na bodaich rianail dòigheil
Nam biodh bunag chrèathadh ’s ceò ac’,
Gillean ’s iad a’ snìomh nan snòta
Air glùin-rùisgte, siud an dòigh orr’.

[Dealbh]


[TD 36]

’S Fhada Leam an Oidhche Gheamhraidh

Taingeil riaraicht’ air oir stùil bhit’
’G èisdeachd nam fear liath ri tùirn-luaidh,
Tighinn o iasgach Inbhir Uig iad
Sracadh nan siùil ura còmh-stri.

Sèisd

Bhiodh seann shaighdear nan ceud cruaidh-chath
Leis a’ chlobha air a ghualainn,
Dealbh dhuinn mar a thug a’ bhuaidh air
Mic nam fuar-bheann, luchd an fhèilidh.

Bhiodh seann sheòladair ’s air stòl e
’G innse na seachd cuain gun d’ sheòl e,
’S nuair a thòisicheadh ri sgeòil e,
Gillean òga dheidheadh ga èisdeachd.

Ach sgap an comann, sgaoil na fiùrain,
’S tha gach sgeulaiche ’s an ùir air
Chunnaic mise cridheil, sùrdail —
O, mo dhùrachd bhith gan èisdeachd.

Ach càite, càite nochd an tèid mi?
Chan eil cèilidh air a’ phrèiridh,
’S O, chan fhaic mi’n àm dhomh èirigh
’N àirde ’g èirigh ceò na mònach.

Sèisd
