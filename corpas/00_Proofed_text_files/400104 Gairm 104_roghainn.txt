[TD 301]

A’ GHAIDHLIG: NA THA ROMHAINN A DHEANAMH

Poileasaidh an S.N.P.

(Ghabhadh ris a’ phoileasaidh seo leis a’ Chòmhdhail Nàiseanta aig an S.N.P. anns a’ Mhàigh, 1978. Feumaidh i thighinn air beulaibh na Comhairle Gnìomhaich fhathast, ach tha cead againn a toirt am follais an seo an dràsda.)


1. Beagan Eachdraidh

Tha eachdraidh fhada de shìobhaltachd aig Albainn. Ann a bhith a’ cur an cèill ás ùr fìor ghnè na h-Albann tha sinn cuimhneach air an eachdraidh sin.

Bha cànanan Ceilteach air am bruidhinn an Albainn fada mun cualas cainnt Theutonach anns an dùthaich. Bha cànan de’n aon fhreumh ri Cuimris air a bruidhinn thall ’s a-bhos, gu h-àraidh an seann rìoghachdan Ghododdin, Shrath Chluaidh agus Rheged, am meadhon ’s an ceann-a-deas Albainn, ach na b’fharsainge na sin cuideachd, mar a nochdas ainmean-àite, agus bha cainnt nan Cruithneach, a bha air a bruidhinn am meadhon, an ear-thuath ’s an taobh-a-tuath na dùthcha, glè chàirdeach, co-dhiù a thaobh cuid dhith. Tha e coltach gun tàinig a’ Ghàidhlig an seo cho tràth ris an 3mh linn A.D., agus bha i air a bonntachadh gu math san taobh-an-iar roimh chrìoch na 5mh linn, nuair a stèidhicheadh rìoghachd Ghàidhlig Dhail-riada. Eadar an còigeamh linn ’s an dara linn deug sgaoil a’ Ghàidhlig cha mhòr air feadh Alba gu lèir, ach nach do bhuin i ro mhòr ri Lodainn ’s ri Eileanan Arcaibh is Shealtainn. Bho linn Choinnich Mhic Ailpein chun an dara linn deug b’i a’ Ghàidhlig prìomh chainnt na cùirte rìoghail, agus fada roimh linn Choinnich Mhic Ailpein ’se ard-chainnt a bh’innte, ceangailte ann an inntinnean dhaoine ris an Eaglais Chrìosdail an Albainn.

Bha luchd-àiteachaidh Beurla air tighinn a dh’Albainn bho’n t-siathamh linn, ach bha an aonamh linn deug ’s an dara linn deug ann mus do dh’fhàs buaidh Anglianach (agus cuideachd Anglia-Normanach) glè làidir, le fàs nam bailtean marsantachd agus mu


[TD 302]

dheireadh thall le iompachadh na cùirte rìoghail gu fasanan deasach. ’Sann a’ sìor fhàs làidir a bhiodh a’ bhuaidh seo, ged a bha i air a h-atharrachadh gu mòr leis an tradisean Ghaidhealach cuideachd. Ach lean a’ Ghàidhlig mar chainnt na mòr-chuid de Albainn troimh na Linntean Meadhonail, agus dh’fhuirich i beò ann an àiteachan mar Siorrachd Air, a’ Ghall-Ghaidhealtachd, Siorrachd Dhun Breatainn agus Siorrachd Forfar chun na seachdamh linn deug ’s nas fhaide, agus an Siorrachd Obar Dheadhain, ’s am Muireabh ’s an Siorrachd Narainn chun na linn seo fhèin. ’Si a’ Ghàidhlig a’ chainnt as tràithe ’s as fhaide bha air a cleachdadh ann an Albainn, oir bha i air a bruidhinn roimh stèidheachadh Dhail-riada agus tha i beò fhathast, agus tha mar sin àite sònraichte aice ann an cridhe sluagh na h-Albann.


2. Staid na Gàidhlig an-diugh

Tha àireamh luchd-bruidhinn na Gàidhlig glè bheag a-nis. Aig Sluagh-àireamh 1971 bha dìreach beagan na bu lugha na 90,000 ann. ’Sann anns na h-Eileanan Siar, san Eilean Sgitheanach, an Ile ’s air an oirthir eadar Loch Abar ’s Am Parbh as dùmhail a tha iad. Ach tha luchd-àiteachaidh dùchasach is Gàidhlig aca air tir-mòr an Earra Ghaidheal, an Siorrachd Pheairt, agus air an taobh-an-ear de shiorrachdan Inbhir Nis, Rois is Chataibh. Agus tha luchd-Gàidhlig a’ fuireach, uaireannan gu lìonmhor, an iomadh baile-mòr is baile air feadh Albainn. Bha mu 12,000 an Glaschu an 1971. A thuilleadh air a sin, tha ùidh air dùsgadh gu mòr ann an Gàidhlig anns na dha no trì deicheadan a chaidh seachad, agus ’sann a’ fàs a tha an ùidh sin fhathast. Tha fianais againn air deagh-ghean a-measg an t-sluaigh, agus uaill anns an t-seann chànan Albannach seo.

Tha eachdraidh-sgrìobhaidh agus foghlum ceangailte ris a’ Ghàidhlig o chionn fhada, a’ dol air ais gus an àm nuair a bha i ga cleachdadh ann an sgoiltean ’s am mainistirean na h-Eaglaise. Ged a chailleadh ’s a mhilleadh mòran làmh-sgrìobhainnean, theid againn fhathast air pàirt de’n eachdraidh sin a chur ri chèile. Cha tàinig briseadh gu tur innte a-riamh, a dh’aindeoin sàrachaidh anns an t-seachdamh linn deug agus an dèidh Bliadhna Theàrlaich. Anns an fhicheadamh linn tha pàirt de na structairean air tàrmachadh timcheall air a’ Ghàidhlig a dh’fheumas a bhith fuaighte ri cànan ann an saoghal an là-an-diugh.

Tha grunn math de bhun-stèidhichean culturach agus inntleachdail aig a’ Ghàidhlig: comuinn sgoileireachd, Am Mòd, meadhonan foillseachaidh, structairean foghluim, cothrom an craobh-sgaoileadh,


[TD 303]

àite anns na h-Eaglaisean. Tha litreachas beothail aice a choisinn cliù air feadh an t-saoghail. Anns an dùthaich a tha ri ùr-thogail an Albainn bidh iarrtas làidir ann, agus dleasdanas, togail air na stèidhichean sean agus ùr sin, gus àite suidhichte a thoirt do’n Ghàidhlig ann am beatha na dùthcha.


3. Poileasaidh Cànain is Cainnte (An Coitcheannas)

Bheir Alba còirichean agus sochairean a bhios fialaidh agus sìobhalta do na beag-bhuidheannan cànanach agus culturach a tha aice. Tha dùil againn gum biodh brosnachadh air a thoirt do bheag-bhuidhinn shuidhichte na dòighean culturach aice fhèin a ghleidheil ’s a thoirt air adhart. Air an àireamh sin bhiodh na h-Iùdhaich, na h-Eadailtich, na Pòlaich, na Pakistànaich, na h-Innseanaich, na Sikhichean agus na Sìnich. Ach tha sinn a’ cumail a-mach gu bheil e ceart gum biodh còirichean eachdraidheil agus sònraichte aig na cànanan a tha dualach do’n dùthaich, agus is iad sin, ann an òrdugh eachdraidheil, Gàidhlig, Inglis/Albais, agus Beurla. Tha sinn a’ tuigsinn gu bheil a’ Bheurla air inbhe prìomh chànain oifigeil a bhuannachd anns an dùthaich, ach air sgàth ceartais agus eachdraidh tha sinn a’ moladh gum biodh a’ Ghàidhlig, an Albais agus a’ Bheurla, ’nan triùir, air gabhail riutha mar chànanan oifigeil na h-Alba. Tha còir gum biodh seo ’na chloich-oisinn air ar poileasaidh cànain is cainnte. An uair sin bu chòir na cànanan sin a chur gu feum oifigeil ann an dòigh reusanta a dh’obraicheas gu cothromach, agus gabhar os làimh Gàidhlig agus Albais a thoirt air adhart, oir rinneadh dearmad orra ann an seagh oifigeil, agus uaireannan dh’fhuiling iad geur-leanmhainn. Chan eil guth air foireigneadh ùisneachadh, agus chan eil e nar beachd tilleadh gu staid romansach anns am biodh Alba tur-Albaiseach no tur-Ghàidhlig. Ann a bhith a’ toirt Albais agus Gàidhlig air adhart, bu chòir àiteachan a shònrachadh dhaibh, m.e. ann an deas-ghnàth agus ann an litreachas oifigeil agus ann am fianaisean follaiseach de gach seòrsa.

Anns a’ chòrr de’n tuairisg poileasaidh seo bidh ar n-ùidh ann an dòighean fa-leth anns an gabh a’ Ghàidhlig a cur gu feum, air taobh-staigh a’ mhòr-chonteacs sin.

Bhiodh Roinn na Gàidhlig, no na Roinnean Gàidhlig, air an sònrachadh le cruaidh-fhiosrachadh, leithid an fhiosrachaidh a gheibhear ann am fianaisean an t-Sluaigh-àireimh. Bhiodh cothrom aig sgìreachdan no buidheannan stadas Gàidhlig no stadas neo-Ghàidhlig a thaghadh.


[TD 304]

4. Gàidhlig san Riaghaltas agus an Gnothaichean Follaiseach

(a) Tha e air a mholadh gum biodh àite siombalach aig a’ Ghàidhlig anns a’ Phàrlamaid Albannaich: bu chòir a cur gu feum, mar eisimpleir, ann an deas-ghnàth fosgladh an t-seisein aig a’ Phàrlamaid.

(b) Tha e air a mholadh gum bi leagan oifigeil Gàidhlig air a’ Bhonn-stèidh agus/no air Bile nan Còirichean.

(c) Bu chòir ainm oifigeil Gàidhlig a bhith air Ministrealachd sam bith aig a bheil buntanas a dh’aon ghnothaich ris a’ Ghàidhlig no ri cùisean Roinn na Gàidhlig.

(d) Bu chòir Rùnaireachd Ghàidhlig a stèidheachadh, mar phàirt de’n fho-structair Phàrlamaideach, gus dèiligeadh ri Gàidhlig ann an gnothaichean Riaghaltais. (Tha seo mar thà air gabhail ris leis an S.N.P.)

(e) Bu chòir leagan Gàidhlig a bhith ri fhaotainn de Bhilichean agus de Riaghailtean a tha a’ dèiligeadh ri gnothaichean Gàidhlig no Gaidhealach, agus bu chòir an cur an tairgse dhaoine gu follaiseach.

(f) Feumaidh Fear-gleidhidh Reidistear nan Sasine, Fear-gleidhidh Reidistear Poblach na h-Albann, agus Reidistear nan Ainmean Gnothaich gabhail ri pàipearan reidistridh ann an Gàidhlig.

(g) Bu chòir deagh shreath de dhuilleachanan, formaichean, postairean agus sanasan oifigeil a bhith air an cur ri chèile ann an leaganan Gàidhlig agus/no leaganan dà-chainnteach.

Mar eisimpleir tha iad seo a leanas:

(i) Pàipearan 7c a tha a’ buntainn ri croiteireachd, planaigeadh, Nàdar-ghleidheadh, iasgachd (eadar dhuilleachanan, shanasan, formaichean subsadaidh is eile).

(ii) Cead TV, cead stiùiridh, cead chàraichean, sanasan-ràtaichean, òrdughan-puist, òrdughan-airgid, stampaichean cèin-chead.

(iii) Cuid de phàipearan is eile a’ buntainn ri foghlum is ri ealdhan.

(h) Bu chòir na h-uiread de Ghàidhlig a chleachadh ann an clo-bhualadh ’s ann am bualadh notaichean-airgid agus bhonn-airgid.

(i) Bu chòir Gàidhlig a chur gu feum an coitcheannas ann an sanasan ’s ann a soighnichean follaiseach, m.e. soighnichean anns a’ Phàrlamaid, agus air togalaichean leis an Riaghaltas ’s le buidheannan poblach (Oifisean Puist, Meadhonan Obrach, Oifisean Bith-beò-gheall, Oifisean Riaghaltais Ionadail, sgoiltean) ann an Roinn na Gàidhlig.


[TD 305]

(j) Ann an Roinn na Gàidhlig, bu chòir tùs-chothrom a thoirt do’n Ghàidhlig air gach soighne rathaid is ainm-àite poblach. Mar as trice fòghnaidh an t-ainm-àite Gàidhlig; far a bheil soighnichean dà-chainnteach air an cleachdadh bu chòir a’ Ghàidhlig a chur air thùs. Bu chòir taghadh de ainmean-àite Gàidhlig a chleachdadh air feadh Alba, air sgàth na h-ùidh a tha aig daoine annta a thaobh eachdraidh is siombail. Bu chòir na h-uiread de dh’fheum a dhèanamh de’n Ghàidhlig ann an còmhdhail phoblaich (bus, trèana, bàta, soitheach-adhair), eadar chomharraidhean sgrìobhte, litreachas agus còmhradh follaiseach (an rud mu dheireadh aig lamraigean-adhair gu h-àraidh).

(k) Ma dh’fhuiricheas Alba anns an CEE (Co-chomunn Eaconomach Eòrpach) bu chòir inbhe a bhith aig a’ Ghàidhlig coltach ri inbhe Gaeilge na h-Eireann, m.e. ann an obair a’ Cho-chomuinn.


5. Gàidhlig ann am Foghlum

Tha iomadach sealladh air a’ chuspair seo. Feumaidh sinn eadar-sgaradh a dhèanamh eadar an duine aig a bheil Gàidhlig o dhùchas agus an duine a dh’ionnsaich i; eadar staid na Gàidhlig mar chuspair is mar mheadhon-teagaisg; eadar Foghlum mu’n Ghàidhlig agus a’ Ghàidhlig mar chànan anns na sgoiltean ’s na Colaisdean; agus tha feum gum biodh rannsachadh air a dhèanamh air dè seòrsa meadhonan a th’ann airson Gàidhlig ionnsachadh roimh ’n sgoil, anns an sgoil, agus an dèidh aois na sgoile. Chan eil sinn a’ dol ro mhean anns na ceistean sin an seo, ach a’ comharrachadh anns an fharsaingeachd far an iarrte leasachadh a dhèanamh.

(a) Bu chòir a’ Ghàidhlig a neartachadh fhathast anns na sgoiltean an Roinn na Gàidhlig, le bhith a’ sgaoileadh ’s a’ leasachadh obair na h-Ionnsaigh Dà-chainntich anns na h-Eileanan Siar, a’ toirt àite fada nas motha do ionnsachadh leughadh is sgrìobhadh Gàidhlig aig tùs na sgoile, agus a’ cur air stèidh ás ùr àite na Gàidhlig anns an Ard-sgoil.

(b) Bu chòir leasachadh is toirt air adhart na cùrsa Gàidhlige a bhith fo na h-aon riaghailtean ri prìomh chuspairean eile, agus bu chòir airgead sònraichte a chur air leth gu leabhraichean is taicean eile a thoirt gu buil.

(c) Bu chòir Gàidhlig agus/no Foghlum mu’n Ghàidhlig a chur an tairsge ann an sgoiltean air feadh Albainn, agus sreath de sgoiltean air an comharrachadh, anns a’ chiad àite, gus seo a thoirt gu buil. Dh’fhaoidte na h-uiread de Fhoghlum mu’n Ghàidhlig a thoirt a-steach a dh’obair nam Bun-sgoiltean, nam biodh na leabhraichean ’s na taicean iomchuidh ann, agus nan cuirte cùrsaichean air dòigh do


[TD 306]

luchd-teagaisg tha an sàs mar thà. Dh’fhaodadh Gàidhlig a bhith air a tairgse ann an taghadh de Ard-sgoiltean, agus dh’fheumte luchd-siubhail gu teagasg anns na bailtean mòra.

(d) Bu chòir Leabharlann Nàiseanta Gàidhlig a stèidheachadh ann an Roinn na Gàidhlig.

(e) Tha feum air taghadh nas fosgailte, a thaobh chànanan san Ard-sgoil, gus nach fheumadh luchd-sgoile an dara cuid Fraingeis no Gàidhlig a thaghadh leatha fhèin.

(f) Bu chòir barrachd de Chomhairlichean Gàidhlig a chur an sàs an obair nan sgoiltean, agus barrachd de luchd-sgrùdaidh Gàidhlig (HMI).

(g) Bu chòir a’ Ghàidhlig a neartachadh ann an Colaisdean Leasachaidh-Foghluim, Colaisdean an Fhoghluim agus anns na h-Oilthighean, m.e. le Gàidhlig is Foghlum mu’n Cheilteachas a chur an tairgse, abair an Oilthighean Chill Rìmhinn is Shruighlea, an Colaisdean Foghluim Obar Dheadhain is Taigh Mhuireibh, agus anns na Colaisdean Leasachaidh-Foghluim. Bu chòir cùrsaichean Gàidhlig a thairgse cuideachd anns an Oilthigh Fhosgailte.

(h) Tha tuilleadh taice a dhìth airson obair-sgoileireachd ann an Gàidhlig, gu h-àraidh do Sgoil Eòlais na h-Alba, Faclair Eachdraidheil na Gàidhlig, rannsachadh mu ainmean-àite, obair air leasachadh-cainnte ’s cànain, agus rannsachadh de ghnè comunn-chànanach.

(i) Bu chòir Bun-aitreabh a stèidheachadh a chum obair a leasachadh ’s a cho-òrdanachadh ann an teagasg na Gàidhlig do inbhich. Leanadh na Comuinn shaor-thoileach, m.e. An Comunn Gaidhealach is Dionnasg Gàidhlig na h-Albann, ris an obair seo cuideachd, iad fhèin is na foillsichearan Gàidhlig.

(j) Bu chòir àireamh Cholaisdean Gàidhlig a stèidheachadh, gu h-àraidh anns na h-àiteachan as Gaidhealaiche, gu cùrsaichean goirid teann ann an Gàidhlig a chur air adhart, agus bu chòir gum biodh cothrom aig cloinn-sgoile Albannach a dhol thuca. Bu chòir Ard-sgoil nan Daoine a stèidheachadh, gu h-àraidh anns na h-Eileanan Siar, gu tàladh ùidh na h-òigridh, sgoileireach agus neo-sgoileireach, ann an dualchas na Gàidhlig (an litreachas, an eachdraidh, agus an ceòl, a thuilleadh air cainnt).

(k) Bu chòir gun gabhadh fo-roinn do Roinn an Fhoghluim gnothaich àraidh ri cùisean Gàidhlig ann am foghlum, m.e. leasachadh chùrsaichean, is àite na Gàidhlig ann am foghlum na dùthcha, a’ toirt a-steach foghlum roimh-sgoileach agus iar-sgoileach 7c.


[TD 307]

6. Gàidhlig anns an Riaghladh Ionadail, san t-Seirbheis Shìobhalta, agus anns na Cùirtean

(a) Bu chòir do’n Riaghaltas am brosnachadh as motha a thoirt do na riaghaltasan ionadail a tha a’ toirt stadas àrd do’n Ghàidhlig ’nan obair (mar a tha Comhairle nan Eilean a’ dèanamh an dràsda, agus a dh’fhaodadh Roinn na Gaidhealtachd agus is dòcha riaghaltasan sgìreachail a dhèanamh ri tìde). Bu chòir gun gabhadh am brosnachadh seo a nochdadh tre thaice ri ràtaichean agus an dòighean eile.

(b) Bu chòir Gàidhlig a bhith air a tairgse mar chuspair ann an deuchainnean na Seirbheis Sìobhalta. Bu chòir gum biodh eòlas air a’ Ghàidhlig do-sheachanta ann an obraichean àraidh anns an t-Seirbheis Shìobhalta, ann an roinnean an Fhoghluim, na Slàinte, a’ Bhith-beò-gheall, na h-Obrach Shòisealta, na Coimhearsnachd, agus ann an Seirbheis nan Clàrcaichean Siorraidh, agus sin a’ toirt a-steach dreuchdan manaistearachd far a bheilear a’ tighinn aghaidh-ri-aghaidh ri sluagh na Gàidhlig.

Bithidh feum air uidheamachadh sònraichte ann an Gàidhlig aig na Seirbhisich Shìobhalta ann an roinn an eadar-theangachaidh anns an Riaghaltas, agus ann an roinn sam bith aig a bheil gnothaich sònraichte ri cùisean Gàidhlig. Bu chòir ullachadh a dhèanamh gu luchd-obrach de’n t-seòrsa sin oileanachadh ann an dòigh iomchaidh.

(c) Tha e ceart gum biodh còir aig luchd tagraidh, agus aig fianaisean, Gàidhlig a chleachdadh, co-dhiù ann an Roinn na Gàidhlig, agus nam b’fheudar ann an Albainn air fad. Bu chòir goireasan iomchaidh (m.e. eadar-theangairean) a bhith ri’m faotainn.

Bu chòir aire shònraichte a thoirt do luchd-Gàidhlig mar bhuill de Bheinge an t-Siorraidh, Cùirt an Fhearainn, Coimisean nan Croitearan, agus buidheannan leth-bhreithneachail eile, agus ann an taghadh luchd-aithris air Rannsaichidhean Poblach.

(d) Bu chòir gum biodh àireamh laghail de luchd-bruidhinn na Gàidhlig air Bùird a tha a’ dèiligeadh ris na Roinnean Gàidhlig, gus an teid ùghdarrasan an taghadh an àite nam Bòrd sin.


7. Gàidhlig ann an Gnothaich is ann am Marsantachd

Bhiodh e coltach gu fàsadh luach na Gàidhlig na bu mhotha, ann an sanasan-reic ’s ann am marsantachd, aon uair ’s gu faigh Alba a saorsa. Bu chòir brosnachadh a thoirt do a leithid. Dh’fhaoidte


[TD 308]

barrachd Gàidhlig a chleachdadh ’nan sanasan le buidheannan ceangailte ri Riaghaltas Nàiseanta agus Ionadail, co-dhiù ann an Roinn na Gàidhlig. Dh’fhaodadh meur de’n Rùnaireachd Ghàidhlig comhairle a thoirt seachad, agus a’ Ghàidhlig sgrìobhte ullachadh airson shanasan-reic agus bhileagan. Dh’fhaoidte bileagadh dà-chainnteach a chur gu mòr am meud, airson bathar ás a’ Ghàidhealtachd, ach cuideachd airson bathar á Albainn air fad, gu h-àraidh leis mar a tha bileagadh ioma-chainnteach a’ dol am meud anns a’ Mhargadh Choitcheann.


8. Gàidhlig ann an obair Ealdhain, Phàipearan is Rèidio/TV

(a) Bu chòir cuideachadh bho’n Riaghaltas a thoirt do na h-ealdhainean Gàidhlig, tre mheadhonan a tha am bith mar thà, agus tre fheadhainn ùra mar a chithear iomchuidh.

(b) Bu chòir gu leanadh ’s gu meudaicheadh obair a’ Chomuinn Leabhraichean, mar a tha i an dràsda (a’ brosnachadh ’s a’ cuideachadh clo-bhualadh ann an Gàidhlig, a’ brosnachadh sgrìobhadh ann an Gàidhlig air leudachadh chuspair is stoighle, a’ nochdadh ’s a’ reic leabhraichean Gàidhlig, agus a’ cur leughadh follaiseach air adhart agus cuideachd ann an dòighean ùra, m.e. a’ cur air adhart coinnichidhean eadar-nàiseanta agus eadar-theangachadh ás a’ Ghàidhlig agus do’n a’ Ghàidhlig.

(c) Bu chòir obair a’ Chomuinn Ghaidhealaich a chuideachadh, far a bheil i a’ brosnachadh ealdhainean Gàidhlig, gu h-àraidh ann a bhith a’ cur air adhart Mòdan ionadail agus nàiseanta, agus bu chòir taobhan eile de’n obair sin a leasachadh.

(d) Bu chòir airgead Riaghaltais a chur an sàs gu dràma Ghàidhlig a chur an tairgse dhaoine, gu h-àraidh an Roinn na Gàidhlig ach cuideachd far a bheil sluagh mòr Gàidhlig ann an àiteachan mar Glaschu.

(e) Bu mhath gum biodh brosnachadh air a thoirt do dh’obair Ghàidhlig ann am filmichean ’s ann am video, an toiseach is dòcha le dùblachadh, ach cuideachd le filmichean goirid (cuspairean agus mu ghnothaichean aimsireil), air casaet-video is dòcha. Bu mhath tabhartasan is iasadan a thoirt do stiùirearan Gàidhlig.

(f) Tha cruaidh fheum air barrachd tìde airson rèidio is TV an Gàidhlig. Bu chòir gum biodh clais-rèidio ann an Gàidhlig, ri fhaotainn air feadh Alba gu lèir, agus grunn uairean-a-thìde air TV gach seachdain. Bu chòir seo a chur an sàs gun dragh mòr sam bith a chur


[TD 309]

air prògraman ann am Beurla. Bu chòir rèidio ionadail Gàidhlig agus TV Ghàidhlig ann an Roinn na Gàidhlig an toirt air adhart.

(g) The e glè dheatamach gum biodh pàipear-naidheachd seachdaineil air a stèidheachadh, le cuideachadh airgid bho’n Riaghaltas, tre bhuidheann gun cheangal ri pàirtidh poiliticeach.

(h) Tha feum air brosnachadh a dh’aon ghnothaich airson ceòl Gàidhlig. Dh’fhaoidte seo a dhèanamh ann an grùnn dhòighean m.e. (i) comasan foghluim is rannsachaidh an sgoiltean, an colaisdean, an oilthighean, (ii) gach seòrsa ciùil a chur an tairgse dhaoine m.e. seann-nòs, pop, ceòl-ealdhain leithid òran-mòr, (iii) brosnachadh airson ceòl ùr a chruthachadh (òrain, rian-ciùil, cluich an còmhlanan, làn-obraichean ciùil sgrìobhte), (iv) reacòrdadh is foillseachadh, (v) brosnachadh do cheòl-pìoba.


10. Leasachadh Cainnte is Cànain

Mus tig grùnn de na poileasaidhean shuas gu ìre, feumar obair-leasachaidh a dhèanamh air cainnt is air cànan. Tha cuid de mhodhan ùisneachaidh Gàidhlig a b’fheudar an leasachadh a dh’aon ghnothaich m.e. cànan gu gnothaich cuid de choimitidhean an Riaghaltais Ionadail Roinn na Gàidhlig a thoirt air adhart, no cànan a bhiodh iomchaidh airson leaganan Gàidhlig air bilichean is riaghailtean àraidh, no air formaichean is sanasan. Cuideachd tha e ri iarraidh gum biodh roinnean de fhaclaireachd na Gàidhlig air an leasachadh fhathast, m.e. ann an cuid de na saidheansan.

Tha e nar beachd gun deidheadh Roinn Eadar-theangachaidh a stèidheachadh, mar phàirt de’n Rùnaireachd Ghàidhlig. Bu chòir Ionnsaigh gheàrr-aimsireach a stèidheachadh, ’s i ceangailte ri tè de na Roinnean Ceilteach anns na h-Oilthighean, gu faclaireachd is modh (no reidistear) Gàidhlig a shuidheachadh airson roinnean àraidh de ghnothaich an Riaghaltais, agus cuideachd is dòcha airson saidheansan àraidh. Dh’fhaoidte roinn de’n aon seòrsa, gu faclaireachd is reidistear a shuidheachadh airson gnothaich an Riaghaltais Ionadail, a stèidheachadh anns na h-Eileanan Siar. ’Se roinnean comhairleachaidh a bhiodh annta le chèile, agus dh’fhoillsicheadh iad an rùintean bho àm gu àm.

Bu chòir smaoineachadh air a’ cheann thall mu Acadamaidh Ghàidhlig a chur air bhonn, gus smachd a chumail air dèanamh agus èifeachdachadh faclan ùra Gàidhlig, agus gu sùil a thoirt bho àm gu àm air rudan mar litreachadh is ùisneachadh na Gàidhlig.


[TD 310]

11. Toirt gu buil

’Sann ann an seagh poiliticeach a bheir Riaghaltas gu buil na rudan a tha air am moladh an seo shuas, agus feumar sealltainn ri ciamar agus cuin a ghabhas gach nì a thoirt gu buil. Nar beachd-ne bhiodh pàirt de na chaidh a mholadh furasda a thoirt gu buil, m.e. 4 (a), (b), (c), (d), (f), (h), 6 (a), (c), (d), 9 (a), (b) (c) (d). Bhiodh rudan eile ann a ghabhadh barrachd ùine is beachdachadh nas miona, agus tha rudan ann nach toirear gu buil ach ann an sreath riaghailteach. Feumar mar sin Rùnaireachd Ghàidhlig a stèidheachadh ’s a chur a dh’obair mus gabh 4 (e), (g), (i), (j) agus (k) an toirt gu buil gun trioblaid, agus dh’fheumte na tha air a mholadh an 10 a ghabhail os làimh cuide ri stèidheachadh na Rùnaireachd. Dh’fhaoidte tòiseachadh air pàirt de na tha air a mholadh a thaobh foghluim gun dàil, m.e. 5 (a), (b), (e), (f) agus (h), ach tha pàirt eile an sin a dh’iarradh mion-ullachadh roimh làimh, agus cha b’urrainnear na tha air a mholadh a thaobh na Seirbheis Sìobhalta ann an 6 (b) a thoirt gu buil anns a’ mhionaid. Dh’fheumadh 8 (e), (f), (g) agus (h) mòran a bharrachd de mhion-phlanaigeadh. ’Se tha nar beachd prògram a bheireadh co-dhiù deich bliadhna, agus mar sin bhiodh a’ chosgais ri giùlan air feadh àm de’n t-seòrsa sin.

Tha na tha ga mholadh a’ beantainn ri beatha an Riaghaltais agus na dùthcha aig iomadh puing, agus thathar a’' feuchainn, gun chosgais a bhiodh ás a rathad, ’s gun cus dragh a chur air rudan eile anns a bheil ùidh aig daoine, ri rudan mì-chothromach a cheartachadh ann am beatha na dùthcha (a thaobh cànain is cainnt).

Tha sinn an dòchas gun còrd so-dhèantachd agus ceartas na tha ga mholadh ris na h-Albannaich anns a’ chumantas.

Tha sinn a’ faicinn gun gabh na rudan sin a thoirt gu buil, tre atharrachadh air na tha ga dhèanamh mar thà (m.e. ann am Foghlum agus a thaobh nan Ealdhan), tre ùr-mhodhan agus tre mhean-fhàs. Tha e riaghailteach dùil a bhith againn gur h-ann le co-òrdanachadh a bheirear prògram de’n t-seòrsa seo air adhart. Mar sin, ged a bhiodh dùil againn gum biodh daoine fiosraichte a thaobh Gàidhlig ann an Roinn an Fhoghluim, agus ann an Roinnean Riaghaltais eile, tha dùil againn gum biodh aon duine ann, anns an Riaghaltas, a ghabhadh ùidh mhòr ann an co-òrdanachadh ghnothaichean Gàidhlig, agus bhitheadh an Rùnaireachd Ghàidhlig fo a chùram.


[TD 311]

(Bha na leanas air a’ Bhuidhinn Poileasaidh a chuir na tha shuas ri chèile:

Ruaraidh MacThòmais (Fear-cathrach)
Murchadh Fearghastan
Iain MacAonghais
Fearghas MacFhionnlaigh
Iain MacLeòid
Ruairidh MacLeòid)


[TD 312]

BLIADHNA AN T-SNEACHDA MHOIR
le Cairistìona Dick

Innsidh mise dhuibh an stòraidh tha seo dìreach mar a chuala mi fhèin i agus mar a thuirt Màiri Margarait, “mas breug bhuam i, is breug ugam i:” Thachair an naidheachd a tha mi dol a dh’innse dhuibh aig àm an t-Sneachda Mhòir. Chan eil cuimhn’ agams’ air an t-Sneachda Mhòr seo idir ach tha h-uile rud annasach a thachair as a sgìr againne o’n uairsin air a chunntais o bhliadhna an t-Sneachda Mhòir.

An diugh, tha càr aig a h-uile tigh as a’ bhaile ach aig an àm air a bheil mi a’ sgrìobhadh cha robh ach dà char ann — càr an dotair agus càr muinntir an Taigh Mhòir. Agus tha e colach gun robh an sneachda bha seo cho domhainn is cho cruaidh is nach deanadh tu a-mach eadhon làrach a rathaid. Cha robh an dà chàr ach a ruith thall ’s a-bhos air mullach an t-sneachda mar a thogradh iad an stiùireadh, bha gach cnoc is slochd uile air an aon chòmhnard.

Co-dhiù bha rud eile as a sgìr a bha annasach cuideachd agus is e sin ball dhe’n <eng>Red Cross<gai>. Bha an <eng>Red Cross<gai> uabhasach, uabhasach làidir ann a sheo aig an àm. ’Se Lettidh an Taigh Mhòir a thòisich e airson a bhith fighe stocainnean agus sgarfaichean dha na saighdearan aig àm a’ chogaidh; agus a bhith ag ionnsachadh dha na boireannaich ciamar a ghlanadh iad lotan is mar a chuireadh iad duine ’na shìneadh nuair a rachadh e an laigse agus mar a bha còir agad an coilear is an taidh aige fhuasgladh. Bha boireannaich a’ bhaile air fad a’ dol gu coinneamhan an <eng>Red Cross<gai> a h-uile seachdain agus bhiodh te ma seach aca cur oirre coilear is taidh agus a’ dol a’ laigse os gu faigheadh càch a bhi ’g ionnsachadh a cur ’na sìneadh agus an coilear ’s an taidh fhuasgladh. Dh’fhiach iad ri toirt air feadhainn dhe na bodaich a dhol ann ach cha ghabhadh iadsan gnothach ris a-muigh na mach. Cha bhiodh coilear is taidh orra ann ach a’ dol dha’n t-Searmon agus cha robh sian a dhùil aca bhi dol ann a laigse co-dhiù. Agus nam faigheadh iadsan buille air Hitler ’s fhada on a bha’n cogadh air a bhith seachad.


[TD 313]

Bha an cogadh seachad mu dheireadh, agus thill na saighdearan dhachaidh, ach cha do chuir sin stad air an <eng>Red Cross<gai>. Bha a Lettidh ag ràdh gun robh e cho math dhaibh cumail air coinneachadh a h-uile seachdain os gum biodh iad deiseil airson an ath chogadh. Bha iad uabhasach ma chogadh, an Colonel agus a Lettidh as an Taigh Mhòr, agus an còmhnaidh a’ falbh a Dhun-Eideann gu dìnneir na Rèisemeid agus gu dannsaichean as a’ Chaisteal. Bha fir a’ bhaile ag ràdh gun robh làn chead aig na boireannaich a bhith gan cluichd fhèin aig a <eng>Red Cross<gai> ma bha e còrdadh riutha ach gu robh iadsan glè chinnteach nach robh iad a’ falbh gu cogadh gu bràth tuilleadh.

Agus mar sin lean na boireannaich air a dhol dha’n <eng>Red Cross<gai> a h-uile seachdain. Chan e gun do dh’innis iad dha’n Lettidh cho caochlaideach ’s a bha na fir. Bha e mòr leotha. Bha i fhèin cho laghach an creutair agus is dòcha gun gabhadh i don’ e. Co-dhiù bha iad a-neist cho sgileil ma cheangal bhandaitean is fuasgladh choileirean agus gur ann a thòisich an Lettidh air fiadhachadh Choigreach gu na coinneamhan aca a dh’ionnsachadh dha na boireannaich ciamar a dheanadh iad sgonaichean is aran-coirc is a leithid — rudan a bha iad air a bhi deanamh on ruigeadh iad air a’ bhòrd le bhith seasamh air furm. Agus thainig tè aon oidhche shealltainn dhaibh mar a dheanadh iad rugaichean á seann stocainnean. Mar nach robh rugaichean briagha ùr am pailteas aca agus co aige bha ùine a bhith deanamh rugaichean co-dhiù agus an Telebhisean air ùr thighinn dha’n sgìr. Ach bha e glè laghach a bhith coinneachadh ri na nàbaidhean a h-uile seachdain.

Bhiodh iad cuideachd a’ deanamh <eng>Coffee Evenings<gai> agus <eng>Whist Drives<gai> agus a’ cruinneachadh airgid air feadh nan taighean. ’Sann a bha cuid ag ràdh gu robh iad ag iarraidh cus, ach co-dhiù, tha sibh a’ tuigsinn gun robh an <eng>Red Cross<gai> gu math làidir as an sgìr. Cha robh ach aon rud gan dìth agus ’se sin cothrom na sgilean a bha iad air ionnsachadh a chur gu feum.

Uill ma tha, thainig an Sneachda Mòr agus fhuair iad an cothrom — seòrsa dheth co dhiù. Bha seann bhanntrach, Curstaidh Ruadh, a fuireach leatha fhèin ann an taigh beag seasgair pìos mòr shuas as a’ ghleann, agus bha an Sneachda Mòr air a bhith ’na laighe fad tri seachdainean nuair a thainig e staigh air muinntir na Sgìre nach fhacas sealladh air Curstaidh on thòisich e. Dh’fheumte dhol far an robh i gun dàil, an creutair. Agus có b’fheàrr gus sin a dheanamh na an <eng>Red Cross<gai>. Chuir an Lettidh fios air na boireannaich iad a chruinneachadh aig an sgoil aig a leithid seo a dh’uair agus iad a thoirt na fir


[TD 314]

leotha. Thigeadh an Colonel cuideachd. ’Se fhèin a thainig, agus beathach eich aige agus chuireadh plangaidean is bandaitean is ròpan is lainntearan is spaidean ’s gach seòrsa goireas air muin an eich gun fhios dè staid as an faigheadh iad Curstaidh. Mach a ghabh iad, a’ cothachadh an aghaidh an t-sneachda, gach anam as a’ bhaile aig an robh cothrom gluasad. Agus nuair a bha iad air pìos math dhe’n rathad a shiubhal, thòisich iad ri èigheach ’s ri feadaireachd ach freagairt cha robh ann, na sgeul air an taigh. Bha iad a’ tòiseachadh ri dòchas a chall gum biodh a’ bhanntrach bhochd beò co-dhiù. Gu fortanach, bha flasc no dhà aig feadhainn agus bhatar gan cur timcheall air a’ chuideachd agus bha seo a’ cumail an cridhe riutha. ’Sann a thòisich cuid aca ri gabhail òrain agus cuid eil’ aca ri crathadh an cinn. Ochan, Ochan.

“Seallaibh, seallaibh,” dh’èigh fear dhe na gillean beaga, “an stob dubh tha siud os cionn an t-sneachda. Saoil an e <eng>submarine<gai> a th’ann? Bheil na Gearmailtich air tighinn?”

“Tha e ceart. Tha rudeigin ann gun teagamh. ’Se simileir an taighe th’ann is tha an còrr dheth fo’n t-sneachda. Mo chreach, mo chreach.”

Uill dh’fhalbh a h-uile duine ’na ruith cho math ’s a rachadh aige agus na bòtanan a’ dol fodha as an t-sneachda. Ràinig iad a simileir agus sheas iad cruinn timcheall air. Dé bu chòir dhaibh a dheanamh? Tòiseachadh ri cladhach.

“Fuirichibh mionaid. Eighidh sinn sìos a simileir.”

“A Churstaidh, a bheil sibh ann a sin? ’Se <eng>Red Cross<gai> tha seo.”

Thainig am freagairt air ais gu làidir cruaidh a-nuas a simileir, “Ma tha, faodaidh sibhse dìreach tilleadh an taobh an tàinig sibh. Chan eil mìos o bha sibh ann a sheo roimhe a’ cruinneachadh ur cuid airgid. Aon sgillinn ruadh eile chan eil sibh a’ dol a dh’fhaighinn bhuamsa am puille seo!”


[TD 315]

FALACH-FEAD
le Ruaraidh MacIain

Chual’ e an clag a’ bualadh. Gliongartaich thineach, fad as. Troimh na meòirean fraocha bha an sgoil, togalach glas ann am meadhon a’ mhonaidh. Mar dhaingneachd olc a chitheath duine ann an aisling.

Bha e ’na laighe air cùlaibh toman fraoich, gille beag mu shia bliadhna a dh’aois. Bha neochiontachd agus eagal a’ strì ri chéile ’na aodann.

“An trais,” smaoinich e, “an trais, an trais, an trais.” Bha clachan faisg air. Thog e té dhiubh ’na làimh. Bha na deòir ag éirigh ’na shùilean.

“Nam bithinn làidir,” thuirt e ris fhéin, “nam bithinn làidir mharbhainn e.” Agus bha e a’ smaoineachadh mar a shadadh e na clachan air, mar a dh’fhàisgeadh e ás amhaich a’ bheatha shuarach mu dheireadh.

O thòisich e ann an Sgoil nan Leac bha Raibeart air a bhith a’ muigheadh air ’s ga bhualadh. Bha an sgoil ann am meadhon a’ mhonaidh dà mhìle a dh’astar o’n bhaile agus a h-uile latha bha aige ri coiseachd na mìltean fada dhan sgoil còmhla ri Raibeart. Bha Raibeart dusan bliadhna a dh’aois, gille caran tiugh le sùilean seòlta. Cha robh dad ann a b’fheàrr leis na bhith a’ tarraing ás Iain ’s a’ dèanamh a bheatha cho mì-shona ’s a b’urrainn dha.

An diugh bha e ris na cuilbheartan àbhaisteach. Aig a’ chead bheag thuirt e ris a’ chlann agus iad cruinn, “Cluichidh sinn falach-fead. O! tha fhios ’am dé a nì sinn,” ars an cealgair, “faodaidh Iain a dhol a dh’fhalach pìos o’n sgoil agus nuair a bhuaileas an clag fuirichidh e falaichte anns an fhraoch.” Cha tuirt a’ chlann eile guth. Bha eagal acasan roimhe cuideachd.

Choimhead Iain air an aodann ghrànda sgallaiseach, ach cha tàinig smid ás. B’e Raibeart an gille bu mhotha bh’anns an sgoil agus bha eagal aig a h-uile duine roimhe. Dé b’urrainn dhàsan a dhèanamh.

A-nis bha e ’na laighe anns an fhraoch. Chaidh na mionaidean


[TD 316]

seachad, gach té dhiubh mar bhliadhna. Fuath agus eagal, eagal agus fuath. Bha an dithis ud ga thacadh.

Bha an rathad falamh, agus an raon-chluich. Cha robh càil ri fhaicinn ach an sgoil, fuar agus lom. Shocraich boinne uisge i fhéin air a shròin. Shil i sìos còmhla ris na deòir. Bha an t-adhar a’ fàs na bu duirche.

Mar bheathach ceithir-chasach thòisich e a’ sniagadh chun na sgoile. Mu dheireadh, ràinig e am balla bha timcheall oirre. Stad e. Bha eagal air a dhol na b’fhaide.

Bha e ’na shuidhe fo’n bhalla nuair a chual’ e na guthan. Thàinig iad na b’fhaisge. Leig e air gu robh e ’na chadal.

“Dùisg! dùisg!” ars an tidsear ann an guth iomagaineach.

Leig Iain air gu robh e a’ dùsgadh ás cadal. Bha an tidsear agus an duine aice uabhasach còir ris . . . uabhasach còir. . . .

Leig i leis dealbhan a dhèanamh airson an còrr de’n fheasgar. Cha tuirt a’ chlann eile guth.

Agus bha seòrsa de ghàire air aodann Raibeart shlìogach.


[TD 319]

NAIDHEACHDAN HEARACH
Bho Dhòmhnall R. Moireasdan

(1) Each a’ Cheàird

Biodh na ceàrdairean o chionn àireamh bhliadhnaichean a’ cumail eich gu bhith slaodadh nan cairtean dhaibh o àite gu àite. Bha ’n ceàrd a bha seo a’ reic each a bh’aige. Thàinig neach a choimhead air an each gu a cheannach, ’s thuirt e ris a’ cheàrd gum bu toigh leis gluasad an eich fhaicinn an toiseach mam b’urrainn dha dad a ràdh a thaobh a cheannach.

“Dé tha thu ciallachadh le gluasad an eich?”, ars an ceàrd.

“Tha”, ars am fear eile, “Cuir mar siud e, thoir a-nall pìos mar seo e a-nise, iarr air a dhol suas am bruthach ud, iarr a dhol a-null pìos eile, cuir ’na stad e, thoir air imeachd a-rithist, iarr a-nall e.”

“Dé eile tha thu ’g iarraidh, a dhuine?” ars an ceàrd, “Cha bruidhinn e!”


(2) J. D. Williams

Bha Dòmhnall am Post a bh’ann an Geàrraidh Mhurchaidh sna Hearadh a’ faighneachd do Shasannach latha ’s e air tachairt ris, <eng>“Where do you come from?” “From England. Manchester.” “Do you know a friend of mine in Manchester?” “I don’t know,”<gai> ars an Sasannach, <eng>“Who is he?”<gai>. “J. D. Williams”, arsa Dòmhnall.


(3) Dà eun a’ seinn

Bha Eóghainn Hearach a’ dol a phòsadh. An oidhche chaidh e air tòir na h-ighinne a bha e dol a phòsadh, thuirt a mhàthair-céile ris gum bu toigh leatha e, mar mhac céile. Thuirt Eóghainn gu robh dà eun anns a’ choille, gu robh fear aca a’ seinn “’S toigh leam thu, ’s toigh leam thu”, ’s gu robh am fear eile a’ seinn “Dearbh e, dearbh e.”


(4) Ri Todhar

Nochd boireannach a-stigh do bhùtha anns na Hearadh o chionn dà bhliadhna air ais, ’s dh’iarr i air a’ cheannaiche siabann, fùdar


[TD 320]

airson nigheadaireachd, siabann aodainn is siabann bog.

“Chan eil.” ars ise, “inneal agamsa, beairt mar a tha aca an diugh gu bhith nigheadaireachd no glanadh, chan eil mise cuimseachadh an dràsda air dé a theirear ris an rud a th’ann, a th’aca gu bhith dol mun cuairt ’s an t-aodach ’na bhroinn: “<eng>wishing mas-sin<gai>.”

Bha ’m boireannach lachdainn odhar anns a’ chraiceann.

Air dhi a bhith cur dhith ma na rudan ùra a bh’air tighinn mar a bha “<eng>wishing mas-sin<gai>” thuirt an sin an ceannaiche anns an fhalbh a bh’aice ás a’ bhùtha rithe.

“Nach teid sibh, a bhoireannaich, ri todhar.”


[TD 325]

CO-CHOMUNN NIS
le Dòmhnall Moireasdan

[Dealbh]
An t-inneal buanna

Nuair a chuala am fear-deasachaidh gu robh mi dol cuairt a Nis as t-samhradh, dh’iarr e orm tadhal air Anna NicDhòmhnaill, a tha os cionn obair Van Leer an sin, agus rudeigin a sgrìobhadh do Ghairm mu ’n cho-chomunn a thathas a’ stéidheachadh anns an sgìre. Gu mì-fhortanach, bha Anna i fhéin air chuairt aig an àm (anns na Stàitean Aonaichte) agus le sin chan fhaca mi idir i; ach chaidh mi chéilidh air Dief Seidsligh — Sasannach Gàidhealach a tha teagasg an Sgoil Lìonail — agus chuir esan air mo dhòigh mi, agus ’sann dha thigeadh. Bha facal agam cuideachd ri Iain MacIomhair á Sgeadharstaigh, a bha ’na chabhaig a’ tarraing na mònach mus fhalbhadh e a chur seachad a làithean-saora air àirighean Chàrlabhaigh.


[TD 326]

Ann a bhith beachdachadh air Co-chomunn Nis, dh’fheumamaid a bhith mothachail air a’ bhrosnachadh air leth a fhuair an sluagh bho obair Van Leer agus bho sgeimichean-obrach an Riaghaltais. Na dìochuimhnicheamaid a bharrachd am math a tha Comhairle nan Eilean a’ dèanamh ann a bhith toirt obair do dhaoine: tha móran á Nis ag obair an Steòrnabhagh agus ’nan dachaidhean fhéin gach oidhche.

Bha agus tha na Nisich eòlach gu leòr air a bhith ag obair an cuideachd a chéile, ach ’sann bho chionn dà bhliadhna a thòisich iad a’ smaoineachadh air co-chomunn a chur air bhonn. ’Se lusan a chur agus marcaid-ghlasraich a bhith aca a’ chiad oidhirp a bha san amharc; ’s bha bruidhinn cuideachd air craicinn a chruadhachadh. Ach a’ bhliadhna an earraich a chaidh, chùm Bòrd Leasachaidh na Gàidhealtachd coinneamhan an Steòrnabhagh aig na bhruidhinn feadhainn á Eirinn mu na co-chomuinn ioma-ghnéitheach a tha aca san dùthaich sin; agus dh’fhosgail seo sùilean nan Niseach cho farsaing ’s gun sgrìobh iad chun a’ Bhùird le beachdan ùra.

Chuidich am Bòrd iad gu inneal-buanna a cheannach; agus ged nach do gheàrr e arbhar an uiridh, rinn e frasadh a bha mìorbhaileach, agus bhathas a’ béileadh an fhodair aig an aon àm. Faire, faire, am bualadh leis an t-sùist agus an suathadh air a bheil cuimhn’ againn! Thug an t-inneal ùr uiread de thogail dha na croitearan ’s gun chuir iad am bliadhna uiread eile de shìol corca ’s a chuir iad an uiridh. Chuir feadhainn eòrna cuideachd; ’s tha dòchas nach eil an seo ach toiseach tòiseachaidh. Có aige tha fios nach bi iad fhathast a’ togail chruidh ’s a’ cumail bainne riutha fhéin ’s ris a’ chòrr de ’n eilean?

Tha seo a-nis an dàrna bliadhna aig an sgeime-obrach ann an lios na sgoile an Cros. Chaidh mìltean phlanndraisgean a reic an sin an uiridh — fiach còrr air ceud not. Tha an talamh air leth torach, ’s tha ann dheth na chumadh baile Steòrnabhaigh ann an glasraich bho cheann gu ceann de ’n bhliadhna. Tha cóig no sia de sheòrsachan càil ann am bliadhna, agus rudan eile air nach eileas cho eòlach. Cha robh fiù ’s maro nach fhaca mi ann an aon de na taighean-plasdaig; agus bhathas a’ togail taigh ùr airson tuilleadh àite do lusan fo dhìon.

Thugadh ceum mór air adhart toiseach na bliadhna-sa fhéin le cothrom a thoirt do dhaoine airgead a chur an sàs. ’Se fichead not an neach a chaidh iarraidh an toiseach, ged bha cuid ag ràdh gu robh sin ro-bheag. Thug feadhainn seachad barrachd, ach an déidh sin cha bhi aca ach aon bhòt, gus nach fhaigh duine sam bith làmh-an-


[TD 327]

[Dealbh]
Iain MacIomhair, Fear-cathrach a’ Chomuinn-stiùiridh

[Dealbh]
Jef Sedgley, Rùnaire a’ Chomuinn-stiùiridh


[TD 328]

uachdair. Gus nach bi daoine feitheamh gun phàigheadh gus am faic iad a bheil an rud a’ dol a dh’ obrachadh, tha dùil prìs na h-earrainne a dhùblachadh an ceann shia mìosan bho théid an co-chomunn a stéidheachadh (sin cho fada ’s a bheir am Bòrd not air an not). Tha am Banca Rìoghail a’ gabhail an airgid bho na daoine, agus tha seo ’na chuideachadh mòr. Nuair a bhios cùisean air dòigh, théid cuireadh a thoirt do Nisich a tha air falbh bho ’n taigh earrannan a cheannach.

Tha dùil gun tig cóig mìle deug not a-steach, agus tha Bòrd Leasachaidh na Gàidhealtachd air gealltainn a’ cheart uiread a chur ris. A-mach air a sin, tha am Bòrd a’ tairgsinn nan iasadan agus nan tiodhlaicean àbhaiseach (suas gu trì fichead ’s a deich anns a’ cheud). Chan e sin a-mhàin ach pàighidh e manaidsear gu h-iomlan a’ chiad trì bliadhna agus am pàirt airson dà bhliadhna eile. Ma tha an co-chomunn a’ dol a dh’obrachadh, bu chòir dha bhith air a chasan mu ’n àm sin. Théid prothaid sam bith a bhios ann a chur gu feum a’ cho-chomuinn; ’s le sin cha leig duine leas sùil a bhith aige ri riabh a’ chiad ghreis.

Mus bi seo an clò, tha dùil gum bi comadaidh air chois agus gum bi sanas anns na pàipearan airson manaidseir. An uairsin théid na h-oidhirpean air an robhas a’ beachdachadh a chur chun a’ Bhùird an òrdugh taghte, agus théid gach aon a sgrùdadh gu mion mus téid airgead a chur a-mach air a son — rud nach tachair, chanainn, roimh dheireadh na bliadhna.

Seo sia oidhirpean leis a bheil am Bòrd riaraichte air a’ chiad sealladh:

(1) Lios-lus le marcaid-ghlasraich. Gabhaidh an co-chomunn sgeime-obrach Sgoil Chrois os làimh air cheann sreatha.

(2) Gnothaichean-fearainn de gach seòrsa. A-mach air an inneal-bhuanna, tha innealan-cura agus stealladairean aca mar tha; ach bidh feum air rudan mar innealan-tiormachaidh cuideachd.

(3) Todhar-Gallda air prìs reusanta. Rinneadh gu math le seo am bliadhna, ’s thathas an dòchas gun dèanar nas fheàrr an athbhliadhna.

(4) Bùth air chuibhleachan a reiceas iasg ’s buntàta-slisneach, cho math ri tea is cofaidh ’s na deochan eile bhitear ag iarraidh far am bi sluagh cruinn aig maidsichean is dannsan. ’S nach biodh i math aig faingean, ’s teàrr is morghan a-nis air ròidean na mòintich?

(5) Bùth-shaorsainneachd anns an dèanteadh dorsan, geatachan,


[TD 329]

barachan, tréileirean is àirneis — ach cha do ghabhadh idir ri cisteachan-laighe!

(6) Garaids. Bhiodh seo glé fheumail, ach bhiodh i cosgail a ruith. Mar tha fìor a-thaobh gach oidhirp eile, dh’fheumadh an sluagh làn-fheum a dhèanamh dhith.

A-thuilleadh orra sin, thathas a’ beachdachadh air bùth-bhéiceireachd, bùth-bhorbaireachd agus bùth-ceimist.

Tha aon rud cinnteach: tha e fhathast fada ro-thràth breith a thoirt air a’ ghnothaich. Le sin saoilidh mi nach biodh e ceart aig an ìre-sa guth a thoirt air cnapan-starra. Gheibh an duine bhios fada beò deireadh gach sgeòil an asgaidh.

Chaidh an co-chomunn a bhaisteadh fhads a bha mi aig an tigh. ’Se an t-ainm a chaidh dha ’n leabhar CO-CHOMUNN NIS <eng>LIMITED<gai>; agus bhon tha na Nisich an diugh dà-chànanach, mar tha Gàidheil eile, ’s dòcha gum bi iad riaraichte gu leòr le sop ás gach seid. Co-dhiù tha sinne an dòchas gun soirbhich leotha.

[Dealbh]
Na taighean-plasdaig


[TD 342]

AISEAG NAN CEARDANAN
Le Cailein T. MacCoinnich

“Socair socair ort, ’ille — tha gnothaich beag agam riut.”

Rinn Iain spéireadh fo anail, ach stad e ’n t-each ’s chrom e ás a’ chairt. Bha leth dhùil aige gu rachadh aige air liùgadh seachadh air a’ champ gun tachairt air duine dha na gillean dìreach, ach mar a rinn a mac-mallachd, có bha dha ghrianaireachd fhéin ri taobh a’ rothaid ach Pàra Dubh, cabag ghoirid de phìob ’na phluic ’s a bhonaid air a sgrogadh a-nuas air aon taobh dha bhathais. Bha e ann a sin, ri aghaidh gréine ’s ri cùl gaoithe, mar nach robh dad fo’n ghréin a’ cur dragh air; ’s ma bha gnothaich aige ri duine eile cha robh móran colais gur e gnothaich cabhaig a bh’ann.

Bha fhios aig Iain glé mhath gun tainig iad gu baile anmoch a feasgar roimhe sin. Eadar sgalaich chon, sgiamhail chloinne, sitrich each agus spéireadh na fear a’ cur suas nan teantachan, bha e soilleir do mhuinntir a’ bhaile uile gu robh an camp samhraidh aig na ceàrdanan air tighinn chon a’ Gheàrraidh. Gun ghuth a thoirt air na teineachan a bha boillsgeadh ’s a cur suas smùid deataich fad na h-oidhche.

Cha do rinn Iain sogan sa bith riutha; cha tainig iad riamh a rathad o bu chuimhne leis, nach d’fhuair e e fhéin ann an crois air choireiginn ’na lùib. An turas seo, nuair a fhuair e fathann gu robh iad air ghluasad, ’s cho faisg air ri Ceann na Crìche, chuir e roimhe a bhean a thoirt air falbh seachdain go piuthar san Oban, na gu mac a bhràthar an Glaschu. Ach an gluaiseadh Anna? ’S ise fhéin nach dèanadh sin. “Theid sinn a Ghlaschu deireadh an fhoghair, ’s cha teid gu sin”, ’s aig a sin stad plànaichean Iain faighinn air falbh o’n tigh fhad’s a bhiodh na gillean breaca air a’ Gheàrraidh. Cha robh air ach fuireach cuidhteas iad cho fad ’s a ghabhadh sin dèanamh.

Ach gu mì-fhortanach nach ann a thainig air a dhol a dh’iarraidh cairt mhònadh dìreach an ath mhadainn an deidh dhoibh campachadh. An aon stall a h-uile bliadhna, mar nach biodh ploc fearainn sa’


[TD 343]

sgìreachd ach a lianag a bha ’n cois a rothaid gu na puill-mhònadh aig Iain. Deiseil dha na ceàrdanan, chan eil teagamh ann, ach ’na thrioblaid do Iain an iomadh dòigh — o dhéilig Freasdal cho an-iochdmhor ri Iob, cha d’fhuair duine eile riamh feuchainn ris cho goirt ’s a fhuair Iain fo làmh neothruasail an fhortain. Sin a chanadh e fhéin co-dhiù, ’s faodaidh uairean nach robh e fada ceàrr.

“Seadh ma thà, ’s dé tha bhuait an dràsda? Ach cuimhnich a Phàra chòir, chan eil each, aiseal, cù, bucaid, mias na poit-sheòmair a dhìth ormsa ’n diugh.” Thug e togail bheag dha nach robh colas dad ri reic, air ceithir chasan na ann am bascaid, an cois Phàra Dhuibh. “Poitean-seòmair, an tubhairt thu ’ille? Chan ann dha reic a tha sinn a-nis idir ach dhan ceannach — bheil gin agaibh dhiubh? Tha sinn a’ toirt sia notaichean an té oirre, ochd ma tha flùraichean orra.”

Thainig stad beag air Iain, ’s theann e tachais a chinn, mar nach robh e cinnteach an ann a’ tarraing a choise bha an ceàrd.

Ach cha robh fiù an gàire air aodann Phàra. “O, tha na poitean-mùin air fàs fasanta, fasanta, ’ille. Chan ann fo’n leabaidh idir, na airson gleidheadh maistir-luaidh, ach air na dreasairean a’ Sasainn ’s an Ameireaga. Dìtheanan aca annta, ’s uairean eile a’ deanamh puinns annta; O, tha féill mhór, mhór orra”.

“Puinns! An drabhas! Ach dé dh’iarradh tu air Sasannaich ’s Ameireaganaich. Dh’fhóghnadh dhan . . . dhan . . . mhuic fhéin biathadh ás a leithid.” Cha mhór nach tubhairt e “dhan cheàrd fhéin”, ach mar a rinn a freasdal chuir e casg air fhéin ’na àm.

Mhothaich Iain gu robh an t-each a’ fàs caran mì-fhoiseil, a’ luasgadh o chois gu cois, ’s a’ tulgadh na cartach air ais ’s air adhart. “Ach an gnothaich so a bh’agad rium . . . tha latha ruith, ’s feumaidh mise faighinn a’ luib a’ bhuntàta nuair a gheibh mi luchd mònadh seo dhachaidh. ’S gann a chì mi na barran le sgeallan ’s fliodh.” Shìn Pàra Dubh a chasan uaithe, thug e tarraing math air a phìob, ’s dh’amais e smugaid air cuiseag a bha aon deich troighean air falbh; laigh an urchair air cìrean a’ bhuaghallain, cho cuimseach ’s ged a bhiodh gunna air a cùl.

“An tà, mur eil thu ceart — cha mhór nach do dhìochuimhnich mi an gnothaich a thug a-nuas mi. Gnothaich cabhagach cuideachd, ’ille. Tha dùil againn ri leasachadh teaghlaich sa’ champ, eadar seo ’s feasgar — bean Dhodaidh eil thu tuigsinn. ’Sann a’ coimhead airson cuideiginn a bheireadh brath chon na <eng>nurse<gai> a bha mi — tha Marsaili gun fheum leis an t-siataic eil thu faicinn.”

Bha Iain a’ tuigsinn ceart gu leòr. Na robh Marsaili Mhór air an fhonn


[TD 344]

àbhaisteach, cha robh feum air bean-ghlùine na bann-eiridinn ann; cha robh t-éile san dùthaich a shuathadh ri Marsaili nuair a thigeadh e gu lìbhrigeadh chloinne. ’S bha i cheart cho foghainteach a làimhseachadh mairt na làire a’ toirt àlaich dhan t-saoghal.

Chrath Iain a cheann. Eòlach ’s ga robh e air dòighean annasach a uchd-siubhail, ’s air cho coma-có-dhiù ’s a bha iad mu ghnothaichean aimsireil na beatha seo, chuir e uabhas air gu suidheadh aon aca dha ghrianaireach fhéin feuch an tigeadh duine a rathad a lorgadh bean-ghlùine dha, ’s té dhan teaghlach ri saothair-chloinne. Cha robh e comhlionadh an t-seann fhocail Ghàidhlig — dé seo bh’ann a rithisd — ‘Chan eil ach dà rud a chuireas cabhag air a’ Ghaidheal; crois-tàra agus turas air tòir bean-ghlùine. Rinn e air a’ chairt cho luath ’s a bh’aige. Ma bha chùis cho beag diù aig Pàra, cha robh i sin aig Iain.

Ach cha robh gnothaich ullamh aige sin.

“Socair ort, a bhalaich. Tha rud beag eile ann a tha mi son bruidhean air.” Rinn Iain osna. Bha cùisean a’ coimhead ro fharasda, ged a bha fhios aige glé mhath nach b’fhada gum biodh a naidheachd mun cuairt a’ bhaile gur e bha trusadh bean-ghlùine dhan bhana-cheard. Stad e ’s a làmh air srian an eich. “Dé ’n còrr a bha fainear do mhac an dólais?

“Tha mi tuigsinn gur ann agad a tha ’m bàta ’s motha tha sa’ bhaile — ’s einnsean oirre cuideachd?”

Bha sin fìor. Cha robh croiteir san àite aig nach robh bàta de sheòrsa air choireiginn, on gheòlaidh-bhig aig Murchadh a Rubha chon a sgoth ochd-troighe-diag aig Iain. Ach ciamar a bha fhios aig Pàra Dubh air a seo, na dé idir an ùidh a bh’aige ann a’ muir na obair bhàtaichean? Chan fhac e ceàrd riamh a rachadh na b’fhaisge na dà fhad sgadain air a’ mhuir, mur a toireadh an dearg éiginn air. Cha robh e fada an duathar.

“Tha mi fhìn ’s Iòseph air a bhi beachdachadh o chionn bhliadhnaichean a dhol a-nùll a Bhorosaidh le deannan each ’s treallaich de bhathar eile — tha grunnan math dhaoine air an eilean ’s tha mi tuigsinn gu bheil corra bheathach math eich air tighinn a-nall ás. Dé mu’n aiseag a thoirt dhuinn? Pàighidh sinn thu air a shon, a bhalaich; m’fhacal-sa dhuit, ’ille, nach caill thu dad air.”

Pàigheadh! Cha b’urrainn Iain a chuimhneachadh gun do phàigh e riamh dha, an dòigh sa bith, a dhol a lùib nan ceàrdanan. Cha tug iad riamh dad ’na rathad ach crois ’s am breamas. ’S fhada on a chual e a’ seann tòimhseachan mu aiseag nan ceàrdanan, ’s cha b’e sin an


[TD 345]

tòimhseachan farasda; cha robh iarrtas idir aige dhol a sàs ’na leithid eile. Leum e dhan chairt.

“O, chì sinn mu dheidhinn sin; tha sgoth ’s droch fheum aice air a tearradh. Tha i air tìr o dheireadh an fhoghair-sa chaidh, ’s tha mise làn chreidsinn gu bheil i cho aodaineach ris a’ chriathar — ach chì sinn.” Bha e coma ach faighinn cuidhteas Pàra Dubh. Eadar gliogadaich na h-acfhuinn, sitrich an eich, ’s dìosgan na rothan, chaill e monmhar ’s an cnàmhan a bh’aig a cheàrd ris fhéin, ’s rinn e ás cho luath ’s a cheadaicheadh luchd is slochdan a rothad dha.

Thug Iain am brath do Mhagaidh Bheag a’ bhann-eiridinn, ’s tharraing e gun feitheamh faic an d’fhalbh na nach do dh’fhalbh i chobhair air an té a bha ga h-asaid. Cho dòcha gu robh bean Dhodaidh cheart cho math ás a h-aonais, co-dhiù; mar a robh e cur uallach air Pàra Dubh, carson a chuireadh e esan troimhe chéile.

Mar a chanadh a facal, thuisleadh bean Dhodaidh air leanabh mic — bha naoidhean air a bhreith fada mun do ràinig Magaidh. Cha robh Magaidh chòir air an fheadhainn bu sgiobalta i fhéin. Aon rud a bha Iain taingeil air a shon, cha tug i guth gur esan a thainig ga sireadh an àm na h-éiginn; faodaidh nach robh i son móran a radha mu màirnealachd fhéin. Co-dhiù, seo aon turas a thàrr Iain ás o theangannan geur a’ bhaile, ’s bha e sona.

Airson greiseag. Mu thrì latha an deidh a’ choinneamh a bh’aige ri Pàra Dubh, có chunnaic e tighinn tarsainn a’ mhachair, far a robh e trang a’ cabadh a’ bhuntàta ach Pàra Dubh agus Iòseph mór, ’s colas gnothaich orra. Cha robh sùnnd na sùrd mór sa bith air Iain. Bha feasgar blàth mùchaidh, barran a’ bhuntàta fliuch le dealt ’s a’ drùdhadh air osannan na briogais aige, ’s a’ mheanachuileag ag éirigh ’na sgaothan ás measg a’ bharra.

“Seadh, ’illean, ’s dé tha fainear dhuibh an diugh?” Ged a chuir e cheisd bha deagh amharus aige dé bha iad an tòir air. Cha do dhìochuimhnich e idir an tarraing a thug Pàra Dubh air cuairt a-nùll a Bhorosaidh, ’s chuir a roimhe, cia bith có bheireadh an t-aiseag dhoibh, nach deanadh esan e. An turas seo ’se Iòseph Mór a bha ’na fhear-labhairt, a rèir cholais; cha robh Pàdraig ach mar gum biodh ’na fhear-comhailteachaidh aige.

“Tha sinn air a bhi shìos aig a’ bhàgh a’ toirt sùil air an eithear agad a bhalaich; nì i chùis taghta, fhad’s a cheanglar na h-eich suas gu math ris an toiseach aice ’s na h-earbaill aca cuidhteas a’ scriubha. Bheireadh i leatha searrach ’na broinn gun dragh.”

Dìreach mar sin. Cha robh foighneachd na fasdadh, baraganachadh


[TD 346]

na “le ur cead” ann. Bha na seòid air an inntinn a dheanamh suas. Rinn Iain aon oidhirp fann air an cur dheth.

“’S cinnteach ma sheall sibh air a sgoth gu faca sibh gu bheil i air dèabhadh gu h-olc ris a’ ghréin. Chì sibh a latha troimh na fliuch-bhùird aice. Feumaidh am bàta sin dà chòta mhath tearradh ’s seachdain san uisge mun earb duine a bheatha innte.”

Thilg Iòseph smugaid. “Dèabhadh! Beagan sgorraidh a rinn an tiormach oirre — spuaiceadh math a shiabann anns na sgoltaidhean ’s cha tig drùdhadh a-steach air a clàr. Chan eil an t-asdar ach goirid co-dhiù.”

Dh’fhaodadh Iain a chur ’na chuimhne ged nach robh Caolas Bhorosaidh ach gann mìle a leud, gu robh e cóig aitheamh diag a dhoimhne ’na theis meadhon, ’s gu robh e cho farasda duine bhàthadh dusan slat o’n chladach, ’s a bha e dusan mìle o thìr. Ach thuig e nach robh argumaid gu feum na stà.

“Trì puinnd ’s a deich, ’ille, airson ar toirt a-null, ’s not eile aison ar toirt air ais — ma reiceas sinn na h-eich.”

Thainig e steach air Iain nach bu dhroch chleas iad fhéin ’s an cuid each a chur a-null ’s a fàgail a sin. Ach bha dithis ga fàgail a-bhos, Tómas agus Dodaidh (fear ùr ’sa champ air nach robh eòlas aig Iain idir a-mach air ainm a chluinntinn); ’se bhiodh ann rud eile na faigheadh e null iad uile ’s gun tigeadh aon chóig-là-diag de dhroch shìde chumadh thall a sin iad air port. Dé theireadh (na dheanadh) muinntir Bhorosaidh, cha tainig sin riamh a-stigh air: bha e coma ach a bhi cuidhteas clann an dólais, ’s dé bu fhreagarraiche na prìosan sàile air a son. Thug e aon oidhirp eile. “Trì notaichean gach rathad, agus sgillin nas saoire na sin chan urrainn mise duine na brùid a thoirt thar a’ chaolais.”

A-nis chan eil dad as fheàrr leis a’ cheàrd na beagan barganachadh; chaitheadh e latha samhraidh ris, fhad’s a mhaireadh tombaca agus smugaidean. Tha barrachd dhan Aràbianach ann na th’ann dhan Eiphiteach.

Ma bha Iain a’ smaoineachadh gun cuireadh e dheth iad le prìs thar na còrach a chur air an aiseag, bha e air a mhór mhealladh. Ma rinn e dad idir, ’se leigeil fhaicinn gun deanadh e an t-aiseag. Bha chiad bhuille aig a’ cheàrd.

“Cóig notaichean eadar falbh is tilleadh, a bhalaich, ’s tha thu còrr is pàighte aige sin. Bidh sinn aig a’ chladach leis na h-eich oidhche Luain mu shia uairean.” Chuir e smugaid air a bhois ’s bhuail e i gu faramach air a’ bhois eile. Bha bargan seulaichte. Gun fiù “feasgar


[TD 347]

math”, thionndaidh an dithis air falbh, ’s dh’fhàg iad Iain gun smid a-measg barran a’ bhuntàta. Ghabh iad tarsainn na raoin shnèap aige, ’s troimh theis meadhon an iomaire eòrna aig Calum, mar gum biodh iad air druim a rothaid-mhóir.

Sheas Iain far a’ robh e car greis gan coimhead, ’s corra fhacal mì-ghnàthaichte ’g éirigh gu bhilean. Ach ro mhath bha fhios aige nach robh spéireadh na grìosad gu feum. Bi’n ceàrd ’na cheàrd ’s chan atharraich duine eile e. Le osna beag thog e an tobha — ’s a sin stad e ’s leig e ás e. Bha e an trom smuain airson mionaid na dhà, mar gum buaileadh smuain neònach air choireiginn e. An sin chàraich e làmhan air a chruachanan agus theann e ri lasganaich; bha e cho math gu robh Pàdraig ’s Iòseph ro fhad air falbh airson a chluinntinn, air neo cha bhiodh teagamh aca nach e dhol air chuthaich a rinn e.

San dorchnachadh, an deidh dha crìoch a chur air cabadh an iomaire bhuntàta, chunnacas Iain shìos mu’n phort, trang a’ calcadh a’ bhàta siabann, teàrr is luideagan. A reir cholais, bha gnothaich fainear dha. ’S mun deach e chadal, ged a bha i teannadh dlùth air a’ mheadhon-oidhche ’s air an t-sàbaid, ruith e air na coimhearsnaich a’ fastadh sgioba a chuireadh a’ sgoth air bhog còmhla ris tràth madainn Diluain. Cha chuireadh e sholus air a ghnothaich dhan a luchd-ceasnachaidh, ach gu robh e dol a thoirt cuairt gu Bodhannan na Riofa air cùl Bhorosaidh, feuch an tainig a’ rionnach a-stigh. Cha robh Iain còir ainmeil mar iasgair na mar mharaiche, ach mar a robh, bha fhios aig a h-uile duine gum buaileadh nòiseanan annasach e uairean (mar a bha’n turas a cheannaich e an aiseal) ’s cha tubhairt duine guth.

Ro ochd uairean sa’ mhadainn Di-Luain bha “Am Fulmair” air bhog aca, steall beag sàil a’ spùtadh a-steach a sud ’s a seo troimh bòrdaibh, ach deas airson bhòidse ghoirid cho fad ’s a chumaisde an taoman a’ dol. Mu sheachd uairean feasgar (cuin a chùm ceàrd riamh ri uair) thainig a’ ghràisg a-nuas chon a laimhrig; Pàra Dubh, Iòseph, Marsaili Mhór (cha robh sgial air an t-siataig) bean Thómais, triùir chloinne, dà each, cù agus dùn de threallaich a bha dùil aca reic ri muinntir Bhorosaidh. Chuir Iain suas facal beag buidheachais nach robh a’ searrach ’nan cois. Bha gu leòr iad fhéin am broinn bàta sa bith, ’s dà chlosdar eich slaoda ri cliathaichean. Ach a dh’aindeoin gach trioblaid a bha’n cois an aisig, cha robh gruaman air Iain. Ma mhothaich na ceàrdanan gu robh fiamha bheag ghàire air aodann, cha do leig iad orra. Faodaidh gu robh iad ro thrang a stódhadh a’ bhathair air bòrd.


[TD 348]

“Tha i car beag robach, nach eil?” dh’fhoighneachd Pàra Dubh ’s iad leitheach slighe null. Mhothaich Iain gu robh greim bàis aig gach aon aca air raingeas a’ bhàta. Ma tha an ceàrd bragail, tapaidh air tìr, chan eil ann ach an gealtair air muir.

“Od, chan eil. Soirbheas beag laghach on iar-dheas. Gann gu bheil i tomadh na fliuch-bhòrd. Chan eil cur-na-mara air duin’ agaibh?”

Bha chlann ’s droch dhath orra ceart gu leòr, ’s cha robh Marsaili na Iòseph cho goileamach ris an àbhaist. Bha muir a’ feuchainn riutha. Ach cha robh Iain buileach fìrinneach nuair a thuirt e nach robh ann ach oiteag bheag laghach o’n iar-dheas. O mhadainn bha i ’beothachadh, beag air bheag, ’s bha sgal cholach air a’ ghaoith mu’n àm a bha iad a’ meadhon a’ chaolais — rud a chòrd glan ris na plànaichean aig Iain. Chan e gun cuireadh na bh’ann a ghaoith suas na sìos. “Am Fulmair”, eadhoin leis a luchd a bh’innte ’s an dà bheathach eich a bha croichte ri guaillean, ach cha robh sradadh sàil a thigeadh a-steach thairis air a beul nach robh fàgail nan ceàrdan na b’ an-fhoiseile. Shaoil le Iain gu robh an t-àm a-nis abaich an guim aige chur gu buil.

An toiseach, bha e dol a ghabhail mar leisgeil gu robh rudeiginn ceàrr air an einnsean, airson a luchd aige chur air tìr air ceann a tuath Borosaidh, an ceann a b’fhaide air falbh o’n “bhaile” — na co-dhiù an t-àite ris an canadh an ceithir fichead anam a bh’air an eilean “am baile”. Ach shàbhail an t-sìde a leisgeul dha; bha ghaoth, a dh’aindeoin einnsean, gan toirt na b’fhaide ’s na b’fhaide mach sa’ chaolas agus tuath air an acarsaid — Bàgh a’ Bhaile, mar a chanadh iad.

“Tha mi ceart coma càite teid sinn air tìr, cho fad ’s a gheibh mi mo bhonn air talamh tròcair”, arsa Marsaili. Bha i fhéin ’s a chlann a-nis air tòiseachadh a’ biathadh nan cudaigean, agus is fhada on chuir na fir seachad na pìoban. Cha tig tombaca dubh ’s cur-na-mara ri chéile idir.

“Na biodh uallach oirbh. Bheir mi steach a Lùib an Dórain i, ’s bidh sibh tioram tèarainnte air an tràigh ann an cairteal na h-uarach eile. Tha lianag bheag laghach os cionn na tràghad far a faod sibh an teanta chur suas ’s tha dh’ fhiodh-cladaich air a’ mhol a sin na chumas ruibh fad seachdain ged a dh’fhuiricheadh sibh ann. Chan eil am baile ach beagan is mìle tarsainn guallain Cnoc a’ Gheòidh”. Chomharraich e mach an cnoc dhoibh. Port sa bith ann a stoirm, mar a their a sean-fhacal Beurla. Bha na ceàrdanan tuilleadh is taingeil an cas fhaighinn air tìr.

Cho luath ’s fhuair Iain cuidhteas iad, chuir e sròn a bhàta gu muir,


[TD 349]

’s rinn e dìreach air Bàgh a’ Bhaile an cuinnlean na gaoithe. Cha do shaoil ‘Am Fulmair’ dad dheth, gu h-àraidh ’s i air na h-eich a chur dhi. Bha fhios aig Iain nach gluaiseadh na ceàrdanan gu madainn. Cheangail e ’m bàta ris a laimhrig, rinn e cinnteach gu robh am pasgan beag notaichean a thog e ’sa phost-oifis sa’ mhadainn sàbhailte am pòcaid-achlais a sheacaid, ’s thog e air suas chon a’ bhaile.

A nis ged nach eil Borosaidh ach beag, ’s a shluagh tearc, tha airgead san àite. Leis mar a chaidh prìsean chruidh, chaorach, ’s ghiomach suas o chionn beagan bhliadhnaichean air ais, thainig beairteas nach bu bheag a-steach air cruiteirean-iasgairean an eilein. Tighean mór ùra, leis gach goireas — cha robh guth tuilleadh air na “tighean-beaga” shìos an oisean a’ ghàrraidh, na bhi ruith gu cùl bàthcha an àm éiginn. Bha Iain a’ guidhe nach do thilgeadh dhan t-sitig rudan eile bha ruith an cois an ama anns nach robh uisge agus seòmraichean-ionnlaid am broinn gach tighe.

Cha d’fhuair e briseadh-dùil idir. Ruith e air gach tigh a bha san àite — deich tighean fichead — ann an trì uairean a thìde, rud nach do rinn a’ ministeir riamh air a chuairt bhliadhnail dhan eilean. Gun teagamh bha cóig na sia a thighean nach robh leithid a shoitheach aca o chionn iomadh bliadhna, ach air a làimh eile, fhuair e trì o Mhàiri a’ Phuirt, dhà o Sheòras Beag a Lòin agus ceithir o Mhór Eóghainn na h-Aibhne, móran dhiubh air an òradh gu sgiamhach le flùran de gach dath is tuar air a bheil àireamh na cùnntas. Uile gu léir, chruinnich e dà dhusan gu leth dhiubh.

O, bha ceisdean ga foighneachd ach bha freagairt aig Iain dha gach aon dhiubh. Chuala an t-seann fheadhainn mu’n tigh-iongnaidh an Dun Eideann a bha toirt not a soitheach seachad, ’s bha iad sàsaichte leis a not. An tighean eile, ’sann a-null gu clann a pheathar anns na Stàitean a bha iad a’ dol — daoine annasach a bha sna h-Ameireaganaich. An tigh na dhà, far a robh amharas aige gum biodh teagamh aca sna reusain sin, rinn e suas naidheachd annasach mu dhotairean ann a Roinn na Slàinte bha deanamh sgrùdadh air galairean-fuail anns na làithean a dh’fhalbh. A rèir cholais lorgadh móran o’n phoit. O, shnìomhadh Iain sgialachd cho math ri seanachaidh a bha riamh air Ghaidhealtachd.

Bha i anmoch nuair a thìll e leis a luchd annasach, ach chunnaic duine na dithis e ag èaladh air ais ’s air adhart eadar am port ’s a’ bhàthach, le pocannan a bha e làimhseachadh cho cùramach ’s ged a bhiodh iad làn uighean. Beagan lathaichean an deidh sin, thòisich na


[TD 350]

cisteachan tì gan cur air falbh gu mac a bhràthar an Glaschu, gach bocsa air a cheangal suas gu faicealach ’s tiocaid mhór air cliathach is mullach gach fir ag radha “Le Mór Fhaiceal”. Thug Iain taing dhan t-sealbh nach do lorg luchd-trusaidh na seann-annas far na Galldachd Eilean Bhorosaidh fhathast. Có aige bha fhios nach faod gu robh móran de ghnothaichean luachmhor eile san eilean a’ feitheamh ri ’n cruinneachadh le duine tuigseach, adhartach mar a bha e fhéin. Eil thu faicinn, an deidh dha na ceàrdanan fhàgail, feasgar Disathairne, anuair a bhuail còmhradh Phàra Dhuibh air ais thuige, chaidh e dhachaidh ’s chaith e còrr is uair a thìde ruith air leabhar a dh’fhàg Ceiteag, nighean a pheathar a-stigh a samhradh roimhe sin — leabhar air an robh an tiodal “<eng>Antiques<gai>”, ach fear air nach tug Iain sùil riamh gu seo fhéin.

Seann chuibhlichean snìomh, crannachain fhiodha, frioghain-chàise, casan-crom, stùil-eadraidh, croinn-treabhaidh, clàir-fhuinne — a dhuine! dé luach airgid a dh’fhaodadh a bhi ’na laighe air feadh àthan, shabhail, bhàthchana ’s chlòsaidean-tighe thall ’s a-bhos. Ged a bha làmhan Iain a’ sàs anns na dleasdanais làitheil feadh na lathaichean a lean, bha smuain ’s a mhacmeanmna a’ snàmh ann an aislingean àghmhor a’ bheartais a ghabhadh tional ás an treallaich a thilg daoine dha na cùiltean. Sin cho mór ’s gun do dhìochuimhnich e na ceàrdanan.

Ach thainig e thuige fhéin gu math clis madainn Dihaoine, ’s e fhéin, Calum agus Eóghainn aig a’ cheàrdaich a’ feitheamh ris a’ phosta tighinn a-nuas; cha robh latha nach deanamh an diùlnach sin a chiad stad aig a’ cheàrdaich le litrichean an àite ’s naidheachdan an t-saoghail. Ach an àite phuist, có a nochd a-nuas a rathad agus sguaid an uilc orra ach Tòmas an ceàrd, bean Phàdraig, trì choin agus dithis chloinne. Rinn iad dìreach air Iain.

“A Mhic an Fhir Mhóir dé rinn thu ris na daoine againn a dh’fhalbh còmhla riut Diluain-sa chaidh, ’s nach fhacas am beò na ’m marbh o’n uair-sin? Tha sinn a’ dol dìreach far a bheil am poilis.” ’S e Tòmas a labhair, ach bha sùilean chàich uile air Iain truagh, coin is clann cho math ri càch, mar gum b’ e an dearg mhortair a bh’ann.

“Socair, socair oirbh, a chuideachd”, ars esan ’s e togail a làmhan, “cha do rinn mise ach an toirt a-null a Bhorosaidh, ’s mar eil cabhaig orra tilleadh, ’s cinnteach gur e’s aobhar dha sin gu bheil iad a’ deanamh deagh mhalairt thall san eilean. Biodh foighidinn agaibh.”

“Foighidinn!” Thug bean Phàra Dhuibh tarraing air a’ phìob agus shrad i smugaid cho cruaidh, cuimseach ’s a dheanadh fear sa bith.


[TD 351]

“Bha iad gu bhi air ais a seo madainn D ciadain — a bhòin-de — air a’ char a b’fhaide. Nach do bharganaich iad riut an toirt air ais?”

Sgròb Iain a cheann. “An tà . . . an tà. . . .” Bhuail e thuige, eadar an iolathruis a bha orra faighinn gu tìr, ’s na sceamaichean iongantach a bha ruith ’na cheann fhéin, nach deach dad a radha mu cheann-latha airson tilleadh.

“An do chuir iad fóna na post-càrd idir?” dh’fhoighneachd Eóghainn, duine teth, bragail — fhad’s nach robh Iòseph Mór na Pàra Dubh a làthair.

Chuir Calum facal socair a-steach. “Nach fhaod gun do ghabh iad a’ chruit aig Peigi an Tàilleir — chuala mi gu robh i ga leigeil dhi ’s a’ dol a dh’fhuireach còmhla ri piuthar a Cheann na Crìche.”

Bha Iain cho trang a’ deanamh dealbh do Sheòras, am poilis, a’ tighinn a-nuas a dheanamh réite eadar e fhéin ’s na ceàrdanan, rud a bhiodh ’na thrioblaid ’s faodaidh ’na chosgais do Sheòras bochd, ’s gur gann a chual e dé bha choimhearsnaich ag radha. Rinn e suas inntinn gun dàil.

“Chan eil aobhar sa bith a dhol chon na h-ìre sin; theid mise null cho luath ’s a thig am post, ’s ma tha iad deiseil gu tilleadh bheir mi nall iad. Mur eil, bheir mi thugaibh brath cìamar tha cùisean a’ dol dhoibh. An dean sin a’ chùis?” Thug e sùil air Tòmas ’s air bean Phàra Dhuibh.

Sheall Tòmas air Beitidh — a rèir cholais ’s ann oirrse bha bhriogais. “Nì, ach a mhic a leithid seo, cur car na cleas anns a’ ghnothaich ’s bi fhios aig d’asnaichean air. Bi seo roimh mheadhon latha leis na daoine againne na brath uapa, air neo bidh fear nam putan aig do thòin mu seall thu thugad na bhuat. Cuimhnich sin ’ille.” Thilg i smugaid ’s thionndaidh i air a sàil.

“Chan eil fhiosam air an t-saoghal ciamar a tha thu daonnan a’ dol a’ lùib nam bleigeardan ud, Iain. ’Se na breaban a bheirinn-sa dhoibh mun cuirinn a-null air Caolas Bhorosaidh iad — sin, na clach a chur mu’n amhaich letheach-slighe null.” Chrath Eóghainn a cheann.

“Rud eile dheth,” arsa Calum, colach ri fear de luchd na comhfhurtachd a thainig a chòmhnadh le Iob, “chan e na beannachdan a gheibh thu o shluagh Bhorasaidh, ma tha ghràisg ud a’ goid mhònadh, a’ stampadh fochainn, ’s a beigeireachd mhine, siùcair, ime, ’s bainne o dhorus gu dorus o Dhiluain-sa chaidh”. Chitheadh Calum daonnan an taobh dorcha dha na h-uile rud.

Ach bha fhios aig Calum air na ceàrdanan — ’s air sluagh Bhorosaidh cuideachd. ’S leth na truaighe, bha fhios aig Iain nach robh aig a


[TD 352]

nàbaidh ach an dul fhìrinn. Dh’fhàg e beannachd cabhagach aig an dithis eile, gun fheitheamh na b’fhaide ris a’ phosta, ’s rinn e sìos air a laimhrig.

Chaidh e suas an cladach pìos math leis a’ bhàta mun do chuir e sròn an taobh a bha an t-eilean — gu math a-mach á fianuis Bàgh a’ Bhaile. Na faigheadh e na ceàrdanan far an eilein gun choinneachadh ri duine de mhuinntir an àite, ’se b’fheàrr gu mór. Bha cùisean ceart gu leòr cho fad ’s nach do thòisich Pàra Dubh a’ lorg a bhathair a sgrìob Iain cho buileach far an eilein, ’s a’ tairsginn a shia na sheachd uiread air a shon. Chanaisde nach deach duine riamh ’am muilichinn Borosdach, ’s cha robh iarraidh sa bith aig Iain an cliù a chosnadh gur esan a chiad fhear a rinn e. Daoine borb, crosda bh’annta nuair a dh’éireadh i shuas orra, ’s cha robh sin ainneamh. Ach dé dh’iarradh tù air na h-eileanaich!

Mar a rinn am freasdal, bha an “treubh” uile aig camp nuair a dh’ èalaidh e steach a Lùib an Dórain, a “Fulmair” a’ siubhal cho socair ’s gur gann a chluinnte fuaim an einnsean aice. Bha h-uile colas gu robh iad air a sgillin mu dheireadh a thoirt á muinntir Bhorosaidh, a chùl air na h-eich ’s an cù a reic. Ma thug Pàra Dubh tarraing air rud ris an can an Fhìrinn, “soithichean eas-urram”, ri duine san eilean, cha do leig e air; ’s ma bha dùil aig Iain ri spéireadh is mallachadh airson a fàgail air port, bha e air a mhór mhealladh. Cha do choinnich e ach sùrd is sogan.

“Sìde eireachdail, ’ille. Aite campa cho àluinn ’s a chunna mi riamh. A dhuine, tha’n t-airgead aca seo mar na sligean bàirnich.” ’Sann a shaoileadh Iain gu robh rudeiginn a chianalas an guth Iòseph a’ fàgail an eilein. Gun teagamh ’sann ainneamh a chitheadh duine àite cho bòidheach ri ceann a tuath Bhorosaidh — b’e ’n call nach robh a luchd-aìtich a rèir.

Fhuair e null iad gun tulgadh sa’ bhàta na dad a cholas tinneas-mara. Cha robh aig a’ chloinn ach, “Cuin a tha sinn a’ tilleadh?” Cha robh móran aig Pàra Dubh ri radha, ach an dòigh sa robh e cur suas tùis an tombaca ’s ag amas na smugaid air a’ chop a bha ruith o’n “scriubha”, dh’aithnicheadh tu gun do chòrd an turas gu math ’s gu ro mhath ris.

Shìn Iain air ais not dhan fharadh dhoibh. “Am bonn-sealbh ’illean”, ars e fhéin, ’se smaoineachadh air na chuir Pàra Dubh ’na rathad. Rinn na ceàrdanan an imrich far a’ Gheàrraidh tràth madainn Diluain; ach feasgar na Sàbaid mun d’fhalbh iad, có nochd a-nuas gu tigh Iain ach Pàra Dubh agus parsail cruinn cnapach aige fo achlais. Cha tigeadh e steach idir.


[TD 353]

“Tha cabhag oirnn ’ille ’s sinn a’ togail rithe màireach, ach bha mi airson préiseant beag fhàgail agad airson do dhìcheall gar n-aiseag a-null dhan eilean. Chan eil ann ach té bheag gheal a thog mi shìos an Ceann na Crìche, ach cum i airson greis, ’s faodaidh gu faigh thu cóig na sia a notaichean oirre latheiginn.” Shìn e cròg mhór dhubh gu Iain, thionndaidh e air a bhonn, ’s rinn e air ais chon a’ champ. A sin stad e, ’s thill e air ais.

“Eil fhios agad ’ille, rud a bha eagalach fhéin neònach, an donas gin dhiubh bha ri faotainn thall ann am Borosaidh ged a bheirinn deich notaichean an té orra.” Chrath e cheann mar nach b’urrainn e chùis a thuigsinn, ’s thog e air a-rithisd.

Dìreach sin, smuainich Iain. Bha thu gan tional ceart gu leòr ’s cha leigeadh an tàmailt le muinntir Borosaidh aideachadh gun deach duine dubh na geal ’na muilchinn. Rinn e lasgan beag leis fhéin, agus cho luath sin chaidh clos air. Chuimhnich e nach robh gann deich latha ann gu am Féill an t-Samhraidh. Rinn e dealbh do mhuinntir Bhorosaidh a’ tighinn a-nall ’nan dròbh mar a b’àbhaist, a’ gabhail té mhór aig deireadh a latha, ’s a’ deanamh rudan a chuir Seòras air an toir, ’s chan ann aon uair.

Saoile dé dhèanadh iad am bliadhna nuair a bhlàthaicheadh orra, ’s a chailleadh làmh na tuigse ’s a reusain a gréim air a stiúir? Cha tug an ceud gu leth nota thainig thuige o mhac a bhràthar, an ceann latha na dhà, togail mhór sa bith dha. Gu h-àraidh nuair a chuir Anna a fiaclan an creig nach gluaiseadh i o thigh fad seachdain na féille; “Tha ùine gu leòr againn airson a chosg eadar seo agus toiseach a’ gheamhraidh.”

Latha roimh’n fhéill, bha e tighinn a-nuas seachad air a’ Gheàrraidh le luchd mònadh. Ged a bha stall campachaidh nan ceàrdanan sàmhach, fàs, falamh, stad Iain tiotan mu choinneamh a’ coimhead air na comharran a dh’fhàg iad ás an déidh. Làraich theineachan, cuartagan bàna san fheur far an robh na teantaichean, càirn-chlach ’s bothagan a thog a’ chlann, ceuman-chas a rinn iad chon nam blàr mònadh na chon na tom choineanach air a’ mhachair — cha b’urrainn teagamh a bhi aig duine có chuir suas am pàilliunan a seo.

Chrath Iain a dhorn ris a stall fhalamh mar gum biodh e toirt a sheachd mallach air an àite ’s na bha air chuairt ann. Na robh thu air cùl cnuic nuair a ghluais an t-each air falbh, chluinneadh tu e bruidhinn ris fhéin:

“A chlann na duibheadh, cha tainig dad na ur cois riamh ach am breamas. Ma rinn mise sgillin na dhà profaid ri linn cluas a thoirt dha


[TD 354]

do ghoileam a Phàra chòir, chan eil dad as cinntiche nach e chrois a leanas e air a cheann mu dheireadh.” Bha spiorad trom, trom ’s e smaoineachadh air a latha mhàireach.


[TD 377]

[Dealbh]
An Sgeilp Leabhraichean

Có ghoid am Bogha-froise? Fearghas MathFhionnlaigh
Roinn nan Cànan Ceilteach, Oilthigh Glaschu, 1978. £1.50.

Bha Ruaraidh agus a phiuthair Màiri a-muigh a’ cluich aon latha nuair a chunnaic iad bogha-froise mór brèagha. Bha eun a’ cuairteachadh a’ bhogha-froise agus anns a h-uile cuairt a chuireadh e chailleadh an raonabogh aon de dhathan. Mu dheireadh cha robh air fhàgail mu thimcheall na cloinne ach saoghal grànda glas.

Ach càit an deachaidh an t-eun? Chaidh troimh eas, no leum-uisge, a bha pìos bhuapa. Lean a’ chlann an t-eun chun an eas agus nach ann a fhuair iad dorus-uisge a-stigh do shaoghal mìorbhaileach eile. Gu mì-chneasda dhùin dorus mór cloiche air an cùlaibh. Bha iad a-nis glaist anns an Eilthir. Tha an còrr de’n leabhar ùidheil, thlachdmhor, seo a’ cur an céill na cunnartan, na mìorbhailean agus na h-uabhasan a bha bagairt air a’ chlann anns an Eilthir.

Ann an leabhar cloinne mar seo, leabhar a bhitheas freagarrach do chlann anns na tràth-dheugan, agus beagan nas òige dh’fhaoidte, thar leam nach fhaod e a bhith trom no doirbh a leughadh, agus gu feum e ùidh an leughadair a thàladh o thoiseach gu deireadh.

Tha an leabhar seo air leth inntinneach agus soirbh a leughadh cuideachd ach ann an aon seadh beag — ’se sin gu bheil na facail, ’s dòcha, uaireannan caran doirbh airson cloinne. Ach bheir mi tarraing air a’ phuinc sin a-rithist.

Taobh a-mach an duilgheadais bhig sin chan eil agam ach moladh dhan leabhar. Tha buadhan eile gu mór a’ dèanamh so-leasachadh air duilghead cainnte sam bith a tha ri fhaighinn ann, agus, co-dhiù, chan eil a’ chainnt ach duilich an siod ’s an seo. De na buadhan chomharraichinn mac-meanmna, sgiobaltachd, sgil ann a bhith deachadh còmhraidh agus cothrom cubhaidh eadar còmhradh is aithris an ùghdair.

De mhac-meanmna tha co-dhiù dà sheòrsa ann, frith-mheanmna


[TD 378]

[Sanas]


[TD 379]

(<eng>fancy<gai>) agus prìomh mheanmna (<eng>imagination<gai>). Tha a’ chiad seòrsa a’ cruthachadh iongantasan, a tha gu tric do-chreidsinn, a-mach á eanchainn an ùghdair, agus an dàrna seòrsa mar sholus a’ toirt sealladh ùr dhuinn air an t-saoghal no air beatha mac an duine.

Mar tha freagarrach dha leabhar cloinne ’se frith-mheanmna th’anns an fhear seo agus chan eil a’ mheanmna a’ tighinn geàrr air leabhar Beurla sam bith ann an dealbh no ann an annas. Seo blasad dhi:

“Dh’éirich am Minotaur ’na sheasamh agus ghabh e ceum a dh’ionnsaigh a’ bhalaich. Bha cuinneanan Ruaraidh lìonte le fhàile theth ainmhidheach. Chuimhnich e gu h-obann air a’ chlaidheimh ’s ghabh e gréim air . . . ach leig e tuiteam leis . . . Dhùin Ruaraidh a rosgan a’ feitheamh.”

Fo ’n a’ cheann mac meanmna bha còir facal a chantainn mu na deilbh, té fa chomhar gach caibideil. Tha iad leis an ùghdar fhéin agus ’s math gu dearbh a chaidh e riutha. Tha mi tuigsinn gur e tidsear ‘<eng>art<gai>’ a th’ann am MacFhionnlaigh. Mas e tha ealain na dreuchd aige follaiseach anns gach dealbh, còmhla ri mac-meanmna tharraingeach.

Dh’ainmich mi sgiobaltachd agus còmhradh mar chuid de bhuadhan an leabhair. Tha gach caibideil goirid agus a’ déiligeadh ri aon tachartas. Mar eisimpleir, ’se ceann na ciad caibideil ‘Eun Neònach’ agus an dàrna caibideil ‘An Dorus-uisge’. Chan eil còmhradh ann nach eil a’ cuideachadh le adhartas na sgeòla agus chan fhàs an leughadair sgìth idir ie cus aithris. Anns an leabhar air fad tha MacFhionnlaigh a’ cumail cothrom air leth taitneach eadar còmhradh is aithris gun fear seach fear a’ faighinn làmh an uachdar. Seo eisimpleir de’n chòmhradh o dheireadh na dàrna caibideil:

“. . . Bha a’ charragh anabarrach aosda le cóinneach a’ fàs oirre, coltrach ri na leacan móra aig Tursachan Chalanais.

‘A Ruaraidh, thuirt Màiri agus a guth air chrith, Tha an Dorus-uisge dùinte! Dé nì sinn a-nis?’

‘Cha bhi sinn a’ pilltinn ás eugmhais a’ bhogha-froise! fhreagair Ruaraidh; ach bha a ghuth na bu dàine na chridhe. ‘Fuirichidh sinn gus am faigh sinn e!’

Thionndaidh an dithis chloinne, is choisich iad a dh’ionnsaigh dùthaich nao-aithnichte.”

Thig mi air ais a-nis gu beachdachadh air cainnt an leabhair. Tha duilgheadasan fa chomhair sgrìobhaiche Gàidhlig sam bith ann a bhith a’ cruthachadh cainnt a bhitheas freagarrach dhan chuspair agus dhan ghnè sgrìobhaidh ris a bheil e. Ma dh’ùisnicheas e Gàidhlig sean-


[TD 380]

[Sanasan]


[TD 381]

fhasanta dh’fhaoidte gun can cuid nach eil a’ Ghàaidhlig nàdurrach gu leòr. Ma dh’ùisnicheas a cainnt an t-sluaigh canaidh feadhainn gu bheil a’ Ghàidhlig lapach. Tha cainnt a’ Bhìobuill glé fhreagarrach anns an eaglais agus airson feallsanachd agus diadhachd, ach tha àitichean anns nach eil i idir freagarrach ma tha facail eile ann a tha ùghdar, agus leughadair, a’ faireachdainn a tha nas nàdurraiche.

Sin cuid de na duilgheadasan gun guth a radha mu bhuaidh na Beurla (a bheil saoghal ann anns am faigh neach cuidhteas sin?) agus am feum a tha air facail ùra.

Tha e soilleir gu feum ùghdar Gàidhlig a tha sgrìobhadh nobhal, no sgeulachd, feuchainn ri co-chothrom fhaighinn eadar iomadh seòrsa Gàidhlig — facail ùra, Gàidhlig an latha ’n dé (mas fhéudar dha) cainnt an t-sluaigh ’s mar sin air adhart. Anns an leabhar seo tha MacFhionnlaigh le sgil ainneamh a’ cruthachadh cainnt, a tha, cha mhór, uile gu léir freagarrach airson nobhal cloinne. Mar anns a’ bhàrdachd aige tha a’ chainnt air a lìomhadh gu a purpais.

Thuirt mi cha mhór. Air mo shon-sa b’fheàrr leam facail shimplidh air fad ann an leabhar cloinne ma tha facal sìmplidh ri làimh. Chan eil an còmhradh doirbh idir ach an aithris uaireannan. (Ach feumaidh mi aideachadh, mar as motha a leughas mi an leabhar, gur ann nas neo-chinntiche tha mi gur e cearb a th’anns na facail neo-chumanta, oir tha an leughadair air a ghiùlan air muir-làn na sgeòla gun cus dragh air mu na tonnan beaga do-thuigte). Rud eile a thug mi an aire dha ’se facail mar ‘pilltinn’ agus ‘fa dheòidh’ far am b’fheàrr leam fhìn ‘tilleadh’ agus ‘mu dheireadh’, ach a rithist ’se claonadh pearsanta tha sin.

Ach tha na mion-ghearain sin a’ deanamh tàrmas air leabhar ion-mholta. Mholainn òg agus sean a leughadh. Agus ged nach tug mi guth air caractaran coinnichidh tu ann Spòg, am broc còir, bruidhneach, agus Carl, prionnsa calma an Eilthir.

Maoilios Caimbeul

[Sanas]
