[TD 1]

DORCHA TRO GHLAINNE

CLO-BHUALAIDHEAN GAIRM — Leabhar 24


[TD 2]

[Blank]


[TD 3]

DORCHA TRO GHLAINNE

taghadh
de sgeulachdan-goirid

deasaichte le
Domhnall-Iain MacLeòid

GAIRM
Glaschu
1970


[TD 4]

Air fhoillseachadh an 1970 le
GAIRM
29 Waterloo Street, Glaschu, C.2
Clò-bhuailte le
<eng>A. Learmonth & Son<gai>
9 Sràid an Rìgh
Struighlea

Thug an Comunn Leabhraichean Gàidhlig cuideachadh do’n Chlò-bhualadair gus an leabhar so a chur an clò


[TD 5]

Ro-radh

Anns an leabhar so tha trì deug de na sgeulachdan-goirid as fheàrr anns a’ Ghàidhlig. Ma shaoileas duine gu bheil feadhainn ann nas fheàrr na iad, tha co-dhiù ceithir leisgealan ann airson so. (a) Chan eil annta so ach roghainn aon duine. (b) Chaidh cuid dhiubh a thaghadh airson caochladh dhòighean-sgrìobhaidh a shealltainn don fhear a th’airson feuchainn air sgeulachd e fhéin. (c) Tha cuspair àraidh a’ ruith air feadh an leabhair—mothachadh an duine a’ fàs, air a chumadh, is a’ crionadh—agus b’eudar naidheachdan fhàgail ás nach robh freagairt air a so. (d) Chaidh sgeulachdan eile, cleas Criochan Farsainn aig Cailean Mac Coinnich, fhàgail ás airson gu bheil iad an Rosg nan Eilean (1966) no an Oirthir Tìm (1969), dà leabhar a bhios aig daoine leis an toil an sgeul-ghoirid mu thràth.

Airson an leabhar a dheunamh feumail son tidseadh, tha cunntas fada aig an toiseach air an sgeulachd, agus notaichean is trì seann sgeulachdan-ghoirid aig an deireadh.

Tha car no dhà ann an litreachadh an leabhair a bhios na annas, ach cha deach an t-atharrachadh a bu lugha dheunamh ma bha amharas gu robh e bointinn ri dòigh-sgrìobhaidh an sgeulaiche. Mar sin, gheibhear”de,” “dhe” no “dha” son an aon rud; “anns an,” “san,” agus “sa”; agus gheibhear barrachd air aon dòigh air còmhradh a chomharrachadh a-mach.

Tha mi a’ toirt taing do na sgrìobhaichean agus Gairm, am B.B.C. is Comunn na h-Oigridh Phortrìgh (An Cabairneach) airson cead na sgeulachdan a chur an clò a-rithist. Se am Profeasair Ruaraidh MacThómais a bhrosnaich mi an toiseach gus an cruinneachadh so a dheunamh.


[TD 6]

[Blank]


[TD 7]

NA SGEULACHDAN

Feòil a’ Gheamhraidh
Iain Moireach											22

Falach Fead
Màrtainn Dòmhnallach									26

An Còmhradh
Iain Mac a’ Ghobhainn									33

Raonaid
Criosaidh Dick										36

An Dealachadh
Iain Moireach											41

Air Beulaibh an t-Sluaigh
Fionnlagh I MacDhòmhnaill									46

Bean a’ Mhinisteir
Ruaraidh MacThómais									58

An Roghainn
Coinneach Fionnlasdan									66

Iomhar Mór
An Cabairneach										73

A’ Phrosbaig
Rarlon Seixias											80

An Duine Ur
Rob Shirley											86

Bha e Dona Leis
Am Bàrd Bochd										97

Granny anns a’ Chornair
Iain Mac a’ Ghobhainn									103

APPENDIX											128


[TD 8]

[Blank]


[TD 9]

AN SGEULACHD-GHOIRID

Thòisich an duine air innse naidheachdan cho luath s a fhuair e cothrom cuimhne is labhairt—an fhìrinn an toiseach, tha mi creidsinn, agus an uairsin, airson an tìde a chur seachad no airson solus a chur air ceist, mic-samhail bhreugach air na sgeulachdan fìrinneach. Bha alt sònraichte aig na seann Eiphitich is Innseanaich air cruth is loinn a chur air an sgeòil, agus cha robh na seann Eireannaich is Lochlannaich fada air dheireadh; ach sann ri linn a’ chlò-bhualaidh a thòisich an sgeulachd an toiseach air gabhail dreach an là an-diugh. Se <eng>“novels”<gai>—rudan annasach—an t-ainm a thug a’ Bheurla do na sgeulachdan ùra aig Cervantes, Defoe is Richardson—sgeulachdan fada mu an latha fhéin is a bheag no mhór annta de rannsachadh air inntinn an duine agus air dòigh-beatha an t-sluaigh. Bha so anns an t-17amh is san 18amh linn. Anns an 19amh linn, mar thoradh aig gu robh nise foghlum leughaidh aig na h-uidhir, thòisich tòrr de phaipeirean is ràitheachain ri tighinn a follais air feadh na Roinn Eòrpa. An toiseach, bhithist a’ cur nobhalan an clò nam bloighean annta so, ach cha robh fada gus an do thòisich sgrìobhaichean air sgeulachdan a bha goirid gu leòr airson toilltinn gu h-iomlan an aon iris. Se dìreach nobhalan goirid a bh’anns a chiad fheadhainn dhiubh so, ach, leis na beag is beag, thainig dòigh-sgrìobhaidh ùr a follais a bha na bu fhreagarraiche don sgeulachd-ghoirid na dòigh-sgrìobhaidh an nobhal: bha genre ùr air a bhreith.

Ach, ged a dh’fhaodar bruidheann fhathast air an sgeulachd-ghoirid mar an aon genre, cha robh i ach glé òg nuair a thòisich daoine ga sgrìobhadh ann an dà dhòigh a tha glé eadar-dhealaichte.


[TD 10]

Sgrìobh Edgar Allan Poe ann an 1842 gur h-e a bu chòir a bhith aig an sgrìobhaiche anns an amharc ach buaidh àraidh fhaighinn air an leughadair—eagal, no truas, no ioghnadh a chur air. Mar sin, a réir Poe, dh’fheumadh fear na sgeòil-ghoirid a bhith gu h-àraidh faiceallach mu thoiseach is deireadh an sgeòil agus naidheachd (no <eng>plot<gai>) tharraingeach a bhith aige. Se sgeulachdan den t-seòrsa so a th’anns na <eng>Tales of Mystery and Imagination<gai> aig Poe fhéin. Ach, cha robh ùidh mhór sam bith aig an Ruiseanach, Anton Checkhov anns an naidheachd mar naidheachd: se bha dhìth airsan ach dealbh rannsachail a dheunamh air “mòmaid shònraichte” am beatha duine (no dhaoine). Bha e airson an sgeulachd innse a leithid a dhòigh s gun soillsicheadh e inntinn no faireachdainn nan daoine a chruthaich e. Sann dhan aon ghnè ri sgeulachdan Poe a tha a chuid mhór de na th’ann mu pholasmain, speur-shiubhal is diamhaireachd. Se Iomhar Mór té de na th’anns an leabhar so dhiubh. Se <eng>Dubliners<gai> aig Seumas Joyce na sgeulachdan den t-seòrsa eile air an eòlaiche sinn, tha mi creidsinn; se Feòil a’ Gheamhraidh té dhiubh so.

Ach, ged nach téid duine ás àicheadh, shaoilinn, gum boin Joyce do dh’aon àird agus Poe do théile, cha duirt sin idir nach eil ùidh aig an dara fear ann am plot agus aig an fhear eile anns an inntinn, agus cha duirt e a bharrachd nach eil iomadach sgrìobhaiche agus eadhoin iomadach sgeulachd—ann mu nach urrainn dhuinn idir a bhith cho cinnteach so. Co-dhiù, chan eil an t-eadarsgaradh so idir a’ freagairt na ceist mhór—dé néat a th’anns an sgeulachd-ghoirid, ciamar a tha i eadardhealaichte ri dòighean-sgrìobhaidh eile?

Tha iomadach duine air feuchainn ris a’ cheist so a fhreagairt, agus chan eile dòchas agamsa gum bi m’oidhirp-sa càil nas coimhlionta na càch. Ach tha aon rud ann a dh’fhaodar a ràdh le cinnt sa chiad dol-a-mach, agus se sin gu bheil sgeulachdan ann nach dleas an t-ainm “sgeulachd-ghoirid” ged a tha iad,


[TD 11]

sdòcha, goirid gu leòr. Sgeulachdan mu na sìthichean. Eachdraidh air tubaist no eile. Aithris air gearradaireachd cainnte. Agus mar sin. Se aon dhifeir a tha eadar iad so is an sgeulachd-ghoirid nach eil mòran fanear dhan t-seann sgeulaiche ach rud a chuala no chunnaic e innse cho tlachdmhor s a ghabhas, agus gu bheil aire an sgeuladair ùr air smaoin air choireigin a shoillseachadh no air faireachdainn a dhùsgadh. Tha ceann-uidhe aig an sgeul-ghoirid an taobh a-muigh dhi fhéin, mar gum beadh.

Se an t-eadardhealachadh mór eile a th’eadar an dà sheòrsa sgeòil gur e beul-aithris a tha san dara té is gur ann sgrìobht a’ leabhar as trice a gheibhear an téile (no sdòcha air a bruidheann air an radio—ach se glé fhaisg air an aon rud a tha so). Tha gineal mór aig an eadardhealachadh so. Tha luchd-éisdeachd na seann sgeulachd, mar as trice, eòlach gu leòr mu thràth air cuspair an sgeòil ach tha ùidh aca ann an snas teangaidh an fhir-innse agus tha am fear-innse fhéin—s fhios aige air a so agus e cuideachd son an oidhche fhada geamhraidh a chur seachad—a’ gréiseadh s a’ brèaghachadh na naidheachd, a’ cur bodhaig fhaclan eirmseach air na cnàmhan, a’ sìor thoirt ruith ás an t-seann chonnadh. Seadh, a’ deunamh dhealbhan brèagha is a’ sniomh cainnte ann an dòigh nach eil ga thoirt móran nas fhaisg air deireadh na naidheachd, ach a tha dibhearsanach. Agus cuideachd feumaidh e bhith sìor chur an cuimhne a luchd-éisdeachd na tha air tachairt mu thràth. Tha fear na sgeòil-ghoirid, air an laimh eile, a’ cumail smachd teann air a chainnt: tha e ’g ùisigeadh fhaclan chan ann airson snas-bhrat fhighe thairis air an sgeul ach airson an sgeul innse trompa. Feumaidh an leughadair faicinn cho luath s a ghabhas tro na faclan chon na brìgh a th’air an cùl. Co-dhiù, faodaidh an leughadair sùil a thoirt air ais ma thig dichuimhn air agus mar sin cha leig an sgrìobhaiche a leas ach rud innse dha aon uair.

Ged a tha iomadh sgeulachd-ghoirid glé fhada, chan eil gin aca ach dìreach fhéin cho fada s a dh’fheumas i bhith agus, co-dhiù,


[TD 12]

tha iad air fad goirid taca ris am màthair-adhbhar, an nobhal. Se an giorrad so a bu mhotha buaidh air dòigh-sgriobhaidh sònraichte na sgeulachd-ghoirid.

Far an deun fear an nobhal dealbh mhionaideach air beatha is coimhearsnachd—phearsanta is laimhseachail—muinntir a nobhal, chan eil ùine aig fear na sgeulachd-ghoirid ach innse na tha dlùth-bhointinn ris an naidheachd no ris a’ mhòmait shònraichte air a bheil e deunamh dealbh. Ach cha duirt sin idir nach fheum e saoghal nas fharsainne a chruthachadh na mhacmeanmna fhéin—feumaidh faireachdainn is beachdan is eachdraidh a bhith aig muinntir an sgeòil air nach eil e deunamh iomradh idir; mura bi sin aca, cha bhi aige ach dealbhan paipeir an àite creutairean le fuil is feòil a’ mhac-meanmna orra, agus cha bhi aige ach cosamhlachd an àite sgeulachd-ghoirid.

As an t-saoghal so a chruthaicheas e airson a sgeòil—saoghal a tha ùr ach stéidhichte air na tha e faicinn mun cuairt air a h-uile latha—tha an sgrìobhaiche a’ taghadh na pongan as cudthromaiche le sùil a tha coltach ri sùil a’ bhàird. Tha uairean a dh’aithnicheas tu fearg, can, ann an duine tha ga cleith air rudan beaga na chòmhradh s na choltas ged is dòcha nach urrainn dhut innse, glé thric, dé néat na rudan a th’ann a shin: tha an sgeulaiche nas fheàrr air a so na tha an duine cumanta agus tha an sgil eile-sa aige cuideachd gun urrainn dha na rudan sin a tharraing gar n-aire anns an dòigh leth-mhothachail alms an fheàrr an drùidh iad oirnn.

Sann aig an ám a bha an sgeulachd-ghoirid a’ tighinn dhan t-saoghal an toiseach, a thòisich dealbhadairean a’ bruidheann air <eng>impressionism<gai> agus a’ peantadh a réir na feallsanachd so: tha am facal a cheart cho freagarrach son na dòigh-sgrìobhaidh as cumanta a gheibhear anns an sgeulachd-ghoirid. Tha an sgeulaiche ag innse na thachair chan ann mar a ghléidheas cuimhne mharbh camara no teip e ach mar a chunnaic no dh’fhairich cuideigin e.


[TD 13]

Glé thric se an duine so fear den fheadhainn mu bheil an sgeul: chan e a bhios ag innse an sgeòil, mar as trice, ach sann tro shùilean a tha an t-ùdar ga h-innse. Se ’n duine so, man duirt Henry James, <eng>“sentient center”<gai> an sgeòil. Ann am Feòil a’ Gheamhraidh, tha aire an ùghdair—is, mar sin, aire an leughadair—an còmhnaidh a’ tilleadh gu sùilean na caorach, dìreach airson gun ann marsin a tha am balach mu bheil an naidheachd. Tha sinn a’ faireachdainn dhuinn fhéin na thachair don bhalach a’ lath ud.

Tha an sgeulachd-ghoirid mu letheach slighe eadar an t-seann naidheachd agus bàrdachd, no eadar an t-seann nobhal agus bàrdachd. Se <eng>impressionism<gai> dòigh a’ bhàird cuideachd. Anns na dhà, tha an dòigh-sgrìobhaidh so a’ siolachadh shamhlaidhean. Nuair a tha Tormod (Falach Fead) a’ spioladh nan duilleag, tha so a’ sealltainn cho anfhoiseil s a tha e ach tha e cuideachd na shamhla air mar a tha ’inntinn òg a’ dol a sàs an cleachdaidhean is beachdan is faireachdainn chàich. Cuideachd tha an dà chuid an sgeulachd is bàrdachd a’ deunamh cleachdadh de bhith bruthadh fhaclan is bheachdan is dhealbhan cho teann ri chéile s gun ruith iad, mu dheireadh, na chéile an dòigh a tha mì-chneasda don chiad leughaidh ach a tha, ma bheachdaicheas sinn nas fhaid air, coltach ris an dòigh sa bheil ar n-inntinn ag obair gu nàdurra (ma leigeas sinn leatha). “Chan fhaca Abraham an latha riamh cho brèagha s cho gorm. Ma bha smaoin air inntinn an adhair, cha robh e ga shealltainn.”—so dealbh Iain Mac a’ Ghobhainn (a’ sgeulachd nach eil sa leabhar so) air Abraham a’ falbh a dh’iobart a mhac: tha e lorg comharra, ge bire cá ás an tig e—ás an adhar no ás inntinn fhéin; tha dà chiall an fhacal “adhar” (= “athar”) a’ cur an tuilleadh soluis air a’ bhreislich as a bheil inntinn an t-seann duine. Dh’ fhaoidte sgrùdadh a dheunamh air a liuthad ciall a th’aig na facail so a bhiodh a cheart cho toinnte ris an sgrùdadh aig Uilleam Empson air bàrdachd san leabhar <eng>Seven Types of Ambiguity.<gai> Chan eil faclan an sgeuladair an comhnaidh


[TD 14]

cho làn brìgh so, ach, ma tha feum idir ann, bidh iad nas fhaisg air na tha briathran còmhraidh.

Mu choinneimh <eng>impressionism,<gai> tha <eng>expressionism.<gai> A so, an àite bhith treòireachadh nàduir, thathas ga gharg-atharrachadh airson teagasg no brosnachadh. Chìthear an dòigh-sgrìobhaidh so anns an sgeulachd An Duine Ur sa leabhar so agus ann an cosamhlachdan a’ Bhìobuill.

<eng>Impressionism<gai> is <eng>expressionism. Plot<gai> is beachd. Tha iomadh dòigh air an sgeulachd-ghoirid a sgrìobhadh. Agus tha iomadh cuspair aice cuideachd. Ach, os cinn a h-uile rud, tha so fior mun sgeul-ghoirid gur ann san duine a tha ùidh aice s nach ann am beachd (ged a dh’fhaodas an leughadair a bhith mothachail air beachd as deidh laimhe). Chìthear sin sa chruinneachadh so. Tha am balach a’ tighinn gu mhothachadh mu na tha tachairt mun cuairt air. A’ fàs mothachail air a chomhaoisean agus air an sgaradh a th’eadar è is iad. Anam na h-òige ga mhùchadh aig “aois is gliocas.” Raonaid a’ cur eòlas air a’ ghaol. Is téile, tron ghaol, ag ionnsachadh foighidinn, a’ cruaidh-chosnadh inbhe boireannaich. Bean bhòidheach a’ mhinisteir a’ roghnachadh fuireach na nighinn—ach tha an saoghal cruaidh air a leithid. Agus a’ mhór-chuid a’ gabhail umpa fhéin uallaichean an t-saoghail. A’ deunamh roghainn—s a’ gabhail an aithreachais. Gan call fhéin am feirg. A’ fulag an aonranais. A’ strì son saoghal as fheàrr. Is, an uairsin, an aois. Am bodach a ghléidh cridhe an òganaich ’na chuis fanaid. Agus Granny, ris nach robh a saoghal ciùin, air gliocas ionnsachadh—gliocas a dh’fhàg làidir i ach a dh’fhàg cuideachd i cruaidh na cridhe.

Se driodfhortain annasach a bhiodh aig na seann sgeulaichean. Ach a-mhàin Iomhar Mór. agus An Duine Ur, chan eil anns na sgeulachdan so ach rud a dh’fhaodadh tachairt do dhuine sam bith: chan e an tachartas fhéin a tha cunntais ach mar a tha am fear-


[TD 15]

sgrìobhaidh air a sgrùdadh: mar as cumanta an tachartas sann as fheumaile an sgrùdadh.

Chan eil eachdraidh na sgeulachd-ghoirid anns a’ Ghàidhlig uamhasach eadardhealaichte ri h-eachdraidh an cànanan eile—ach nach eil i air a bhith cho làidir no cho pailt, aig ám sam bith. An-dràsda s a-rithist, dheadh i á sealladh, ach, nuair a thogadh i ceann a-rithist, bhiodh piseach mór air a thighinn oirre. Se bu choireach ris a so gum bi sgrìobhaichean na Gàidhlig uaireannan ag ùisigeadh staran na Beurla gu adhartas nuair a ruitheas staran an dualchais fhéin a-mach: tha Checkhov is Joyce nan sìnteagan a cheart cho goireasach dhan Ghaidheal ri Gille nan Cochall Chraiceann is Long Mhór nan Eilthireach.

Chaidh litreachas math dha rireabh a sgrìobhadh anns a’ Ghàidhlig san 18amh linn. Ach cha robh nobhal, no dealbh-chluich, no sgeulachd ann (ach cuimhne air sgeulachdan a bh’ann o linntean). Càil ach bàrdachd. Bha so mar so airson nach sgrìobhadh móran sam bith a’ Ghàidhlig; bha sgoiltean ann ceart gu leòr ach bha a’ Ghàidhlig air a toirmeasg annta. Ach, mu thoiseach an 19amh linn, chaidh cùisean na b’fhearr. Chaidh Comunn nan Sgoilean Gàidhlig a chur air chois an Dunéideann an 1812 agus lean comuinn eile dhan t-seòrsa air sàilean an fhir so; chuir Ard-Sheanadh Eaglais na h-Alba sgoiltean eile air chois; agus thòisich, mu dheireadh, fiù ’s an t-seann S.P.C.K. fhéin air a’ Ghàidhlig. An toiseach cha robh móran de stuth leughaidh ann ach am Bìobull fhéin; ach thainig e. Eadar 1829 is 1843 chuir an t-Urr. Tormod MacLeòid (“Caraid nan Gaidheal”) trì ràitheachain air chois airson gu faigheadh an leughadair Gàidhlig na chànan fhéin a h-uile seòrsa rud a bha ri fhaighinn sa Bheurla; cha do mhair am fear a b’fheàrr a rinn de na ràitheachain so ach 3 bliadhna, ach bha féill orra agus rinn iad feum mhór. Bha iomradh annta an Gàidhlig air a h-uile seòrsa rud, eadar an soisgeul is murt nam baile mór: agus còmhraidhean is sgeulachdan cuideachd. Bhiodh


[TD 16]

seann sgeulachdan ann o ám gu ám ach bhiodh e fhéin a’ cur feadhainn ri chéile cuideachd. Naidheachdan mu bhàis, mar bàs “Màiri a’ Ghlinne”: bha iad so airson daoine iompachadh. Feadhainn eile mar Long Mhór nan Eilthireach a bha cuideachd nam meadhon-teagasg. Agus beul-aithris, air a chumadh as ùr. Cha robh na sgeulachdan ach má laimh—bha cus tiamhaidheachd is cus searmonachadh annta—ach bu thoiseach tòiseachaidh iad co-dhiù. Bha a’ Ghàidhlig aig MacLeòid anabarrach trom, mar Gàidhlig a’ Bhìobuill: tha daoine air a bhith sgrìobhaidh san dòigh so gu chionn treise (sdòcha gu bheil feadhainn ris fhathast).

As deidh 1843, chaidh an gnothaich glé bhàn airson faisg air leth-cheùd bliadhna, ach a-mhàin gun do chuireadh an clò an 1860 is 1862 an cruinneachadh ainmeil de sheann sgeulachdan a rinn Iain Og Ile—<eng>Popular West Highland Tales.<gai> Tha leabhraichean den t-seòrsa so air a bhith tighinn a-mach on uairsin chon an là an-diugh. Cha do bhrosnaich na <eng>West Highland Tales<gai> an sgeulachd-ghoirid Ghàidhlig chon na h-ìre a rinn sgeulachdan nam bràithrean Grimm ann an 1812-15 air feadh na Roinn Eòrpa, ach rinn iad daoine na bu chleachdte ri bhith leughadh naidheachdan Gàidhlig á leabhar.

Nuair a thòisich na Gaidheil a’ tighinn a Ghlaschu nan sruth an dara leth na 19amh linn, chuir iad air chois sa bhaile mhór comuinn airson companas is dion dhaibh féin. Bha céilidhean aig na comuinn so a bha cho coltach ri céilidhean na seann Ghaidhealtachd s a leigeadh an suidheachadh ùr leotha. Thainig a’ bhàrdachd beò farasda gu leòr sa bhaile mhór, ach bha iarraidh cuideachd air rud a ghabhadh àite nan naidheachdan is iàrns a bhiodh aig na bodaich mun teine: cha b’fhada gun do thòisich daoine—luchd chéilidhean mar Henry Whyte, bàird mar Iain MacPhaidein, sgrìobhaichean mar Iain MacCarmaig—a’ cur ri chéile leabhraichean de sgeulachdan (uaireannan bhiodh bàrdachd nam measg). Bhiodh daoine léughadh ás na leabhraichean so aig


[TD 17]

céilidhean, ach bhithist cuideachd gan leughadh mun teine; bha iad coltach an dòighean ri leabhraichean-ràithe Caraid nan Gaidheal, ach bha annas annta cuideachd. Sgrìobh Calum MacPhàrlain an 1909 mun “sgeulachd” agus mhol e Iain MacCarmaig gum be a b’fheàrr oirre. Chan e gu bheil na sgeulachdan so uamhasach ùr. Naidheachdan spòrsail mu rudan mì-choltach a thachair, ma b’fhior, do dhaoine mar “Eachann a’ Phaca,” “Am Muilleir Crotach” is eile. Agus driodfhortain—rudan a dh’éirich do Ghaidheil thall thairis agus eachdraidh air na linntean borb a dh’fhalbh. Bha na sgeulaichean—gu h-àraidh MacCarmaig—a’ deunamh na h-uidhir de liomhadh air na sgeulachdan so, bha beagan de dhreach an leabhair air tòiseachdainn ri nochdadh orra. Se “Oiteagan on Iar” (1908) aig Iain MacCarmaig tha mi creidsinn as fheàrr de na leabhraichean so: gheibhear e sa chuid mhór de leabhar-lannan. Chìthear aig deireadh an leabhair so té de na sgeulachdan aig Caraid nan Gaidheal is aig MacCarmaig.

Thug an t-athnuadhachadh a thainig air litreachas Gàidhlig Eirinn agus an gaol-dùthcha bha dùsgadh an Alba fhéin aig an àm brosnachadh mór do litreachas na Gàidhlig aig toiseach na linne so. Se Ruaraidh Arascainn is Mhàirr, fear de dh’uaislean Alba a dh’ionnsaich a’ Ghàidhlig, am fear-brosnachaidh a bu shunndaiche. Bha e fhéin is buidheann bheag eile airson litreachas na Gàidhlig a thoirt na b’fhaisg air an inbhe aig an robh litreachas na Beurla: inbhe na b’àirde na céilidhean nan comunn ghaidhealach. Chuir e air chois grunnan de phaipeirean-naidheachd is ràitheachain: se Guth na Bliadhna (1904-1924) agus An Sgeulaiche (1909-1911) a bu taiceile dhiubh so. Chuir e ’n clò tòrr de na sgeulachdan aig MacCarmaig agus sgeulachdan den aon sheòrsa o dhaoine eile, agus se bu choireach gun do dh’fheuch MacCarmaig is Aonghas Robasdan air nobhalan: chaidh Dun Aluinn a chur a-mach an 1912 is An t-Ogha Mór aig an Robasdanach an 1913. Sann air/ beul-aithris a tha na nobhalan so iad fhéin stéidhichte—fior sheann


[TD 18]

fhion airson botuill cho ùr; chan eil móran tlachd orra ach dìreach gum bu rud mór gun tainig aca air nochdadh idir. Chaidh nobhal eile a chur an clò an 1923. Sgrìobh Màr fhéin sreath de sgeulachdan son Guth na Bliadhna fon ainm Gniomhannan Iain Mac Raghnaill—seòrsa de Sherlock Holmes Ghàidhlig.

Cha robh an t-adhartas a rinneadh ri linn Ruaraidh Arascainn is Mhàir ro mhór nuair a choimheadas sinn air ais air an-diugh, ach rinn e clach eile san staran. As deidh do Ghuth na Bliadhna a dhol á bith, chaidh a’ chùis gu math bàs a-rithist airson mu 30 bliadhna, ach direach gu robh duine na dhithis—mar Dòmhnall MacLaomainn sa <eng>Life and Work<gai> agus I. N. MacLeòid sa Ghazette—a’ deilbh ás am mac-meanmna daoine is tachartasan airson bias a thoirt dha na cunntaisean a bha iad a’ sgrìobhadh dhan na paipeirean. Bha Seonaid Eachainn aig MacLaomainn is Alasdair Mór aig MacLeòid dìreach mar a bha Eachunn Tirisdeach aig Caraid nan Gaidheal is Sir Roger de Coverly aig Addison. An deidh a’ chogaidh mu dheireadh, chuir comunn na h-òigridh Phortrìgh a-mach An Cabairneach, leabhrachán a th’air nochdadh turus no dhà on uairsin; tha sgeulachdan air a bhith anns a h-uile Cabairneach mu Sheònaid, cailleach a th’air a sniomh ás Seonaid Eachainn Mhic Laomainn, ach a-mhàin gur h-e tha so ach naidheachd, chan e dòigh air essay a dheunamh aotrom. S d’fhiach naidheachdan Seonaid ionnsachadh bhuapa fhathast airson an sgil a bh’aig na sgrìobhaichean òga a bhith sealltainn inntinn na caillich—bha so na bu duilghe thaobh nach e inntinn uile-gu-léir thlachdmhor a th’aice agus gur h-i fhéin a tha ’g innse na naidheachd. Cuideachd, bha na sgeulachdan so chan ann an Gàidhlig throm Caraid nan Gaidheal no an Gàidhlig shnaidhte, liomhte Mhic Laomainn no Mhic Carmaig, ach ann an Gàidhlig shiùbhlach, bheò na cagailte. Sann a so, tha mi smaointeachadh, a chaidh a’ Ghàidhlig so ùisigeadh ann an leabhar an toiseach: tha e cumanta gu leòr an-diugh.

Bidh argamaid ann uaireannan mun t-seòrsa Gàidhlig a th’aig


[TD 19]

sgrìobhaiche: gu bheil aon fhear ro ghann de sheann ghnathsan cainnte, gu bheil cus dhiubh aig fear eile, agus mar sin air adhart. Ach chan eil aon slat-thomhais ann—an cànan sam bith. Tha dòigh-sgrìobhaidh math no dona a réir mar a fhreagras i air cuspair an sgeòil agus an dòigh sa bheil inntinn an sgrìobhaiche ag obair aig an ám. Mar sin, tha Gàidhlig Caraid nan Gaidheal math airson sgeulachdan Caraid nan Gaidheal—tha i nas fheàrr buileach airson a’ Bhìobull (far ás an tàinig i)—agus tha Gàidhlig Iain Mac a’ Ghobhainn math airson sgeulachdan Mhic a’ Ghobhainn.

Sann o dheireadh a’ chogaidh (no, co-dhiù, o mu 1950) chon an là an-diugh a bu mhotha thainig de phiseach air litreachas na Gàidhlig bhon an 18amh linn. Thòisich a’ Ghàidhlig a’ tighinn air ais do na sgoiltean mu 1915—chaidh a cur aisde an 1872—agus tha sinn air a bhith faighinn toradh sin o chionn treise. Cuideachd, o ám a’ chogaidh, tha an Riaghladh air a bhith nas fhialaidhe ri oileanaich agus tha, mar sin, tòrr mór a bharrachd na chleachd de chlann chroiteirean air a bhith dol air adhart anns an fhoghlum.

Thòisich an ràitheachan Gairm an 1952 agus sann mun ám sin cuideachd a thòisich am B.B.C. air cail a b’fhiach de “litreachas” Gàidhlig a chur a-mach. Tha iomadach seòrsa sgeulachd air a thighinn a follais: tha grunn mhath de na dòighean-sgrìobhaidh—co-dhiù an fheadhainn as adhartaiche dhiubh—rim faicinn sa chruinneachadh so. Tha feadhainn dhiubh gu math Gaidhealach (Bha e Dona Leis) agus feadhainn Gallda (An Duine Ur), ach chithear a so cuideachd gu faod an dòigh-sgrìobhaidh as Gallda s as ùire a bhith sònraichte freagarrach son cuspair a tha Gaidhealach is aosda (e.g. Granny anns a’ Chòrnair, a tha sgrìobhte san dòigh a dheilbh Uilleam Faulkner airson <eng>The Sound and the Fury<gai>). Tha sgrùdadh mionaideach air na sgeulachdan anns na notaichean aig deireadh an leabhair so. Cha chreid mi gun teid duine ás àicheadh gu bheil cuid de na sgeulachdan-goirid Gàidhlig


[TD 20]

a chaidh a sgrìobhadh o chionn bhliadhnaichean an dà chuid tlachdmhor is inntinneach. Ach chan eil móran ann dhiubh-sgrìobh Iain Mac a’ Ghobhainn, tha mi creidsinn, barrachd na aonar na sgrìobh a h-uile duine eile còmhla—agus chan eileas a’ deunamh oidhirp gu leòr airson dòighean-sgrìobhaidh ùr a lorg.

An co-dhùnadh, feumar aon cheist eile a fhreagairt—carson, sa latha th’ann, a bhiodh duine ris an sgeulachd-ghoirid idir? O chionn deich bliadhna fichead bha na sgeuladairean a’ cur na ceist so orra fhéin: tha sgeulachdan aig an Amaireaganach, Uilleam Saroyan, anns nach eil e deunamh càil ach ag innse carson nach eil e sgrìobhadh sgeulachd-ghoirid nàdurra. Tha TV agus na dealbhan <eng>(cinema)<gai> ag obair am faisg air an aon dòigh ris an sgeulachd-ghoirid, agus tha iad so nas aotroma air an eanchainn: tha Mcluhan a’ cumail a-mach nach fhada bhios daoine a’ leughadh idir. Tha an sgeulachd air a bhith leum o àite gu àite son cobhair o na h-ionnsaighean so: ag ionnsachadh on TV s na dealbhan, a’ taobhadh ri bàrdachd, a’ dol air an radio, agus ga cur fhéin an riochdan aig nach eil móran coltais ris na ceud sgeulachdan-goirid ud aig Poe is Checkhov—tòrr de na sgeulachdan aig Jorge Luis Borges, am fear-sgrìobhaidh ainmeil á Brasil, se sgrùdaidhean a th’annta air leabhraichean nach eil idir ann ach an inntinn Borges fhein. Ach, ged nach eil i anns an fhasan an-diugh chon na h-ìre a b’àbhaist aon uair—chan eil so cho fior mun Ghàidhlig—chan eil an sgeulachd-ghoirid fhathast marbh; agus cha bu mhath gum bitheadh.

Se so freagairt na ceist. Bidh daoine ris an sgeulachd-ghoirid son gu bheil i deunamh rud feumail ann an dòigh nach deun càil sam bith eile e: tha i soillseachadh beatha an duine—ag innse dhuinn rudan mur gnè fhéin a dh’fhaodas a bhith gu feum dhuinn. Agus tha i deunamh so chan ann le bhith sioladh fìrinn no beachd ás dol-a-mach dhaoine (ga do tharraing air falbh on duine), mar a nì bàrdachd no feallsanachd, ach le bhith a’ cur tachartasan is


[TD 21]

dhaoine fa do chomhair a leithid a dhòigh s gum breithnich thu dhut fhein an fhìrinn no am beachd a tha air inntinn an sgrìobhaiche. Tha na dh’oileanas sinn on sgeulachd mar sin nas fhasa chur gu buil nar dol-a-mach s nar beachdachadh na tha an rud a chuireas bàrd no sgoilear nar sùilean.

Agus tha so aig an sgeulachd-ghoirid a bharrachd air an dealbh-chluich, TV is an cinema—gu bheil i brosnachadh a mhacmeanmna. Cha chreid mi gun can móran, eadhoin san latha th’ann an-diugh, gur e droch rud a tha sin.

Ach, os cionn na rudan sin air fad, tha so—gur e cur-seachad càilear a th’ann a bhith leughadh sgeulachdan-goirid. Tha seansa gun ionnsaich an leughadair rud ùr air choireigin mu dheidhinn fhéin o bhith leughaidh an leabhair so, gu faic e rud beag nas soilleire tron ghlainne—agus se rud math a bhiodh a sin—ach, air mo shon-sa dheth, bidh mi glé thoilichte ma chòrdas e ris.


[TD 22]

FEOIL A’ GHEAMHRAIDH

Iain Moireach

[Not included due to copyright]


[TD 26]

FALACH FEAD

Màrtainn Dòmhnallach

“Aon, a dhà, a trì—Calum Mac-a-Rìgh.”

Bha duanag na cloinn bhig ag èaladh a-nuas troimh shàmhchair nan sràidean gu meadhon a’ bhaile. Cha robh ann fhathast ach beul a’ chomha-thràth ged a bha a’ ghrian air cromadh bho chionn còrr is uair a thìde. Bha na tighean-seinnse dùinte is pàitearan na Sathurna air sgaoileadh. Is gann gu robh duine air an t-sràid a-niste ach fear a bha na shuidhe an uinneig a’ bhùidseir, a chasan sìnte bhuaithe a’ cumail taice ris is e a’ rùrach a phòcan airson maidse a lasadh a’ phìob a bha crochadh air éiginn ri a bhilean. Dh’fhairtlich so air mu dheireadh is stob e a’ phìob na phòca agus lean e air tron t-sràid, smùid aig air òran le guth liotach na daoraich.

Esan, fear no dhà dhe leithid a’ deunamh air dachaidh agus na cailleachan àbhaisteach air tòir ceann-tuaileis a chumadh faobhar rin teanga airson seachdain eile.

Air a’ chnoc shuas bha a’ chlann cruinn aig ceann sràide fo lampa nach robh fhathast ach gann a’ fàgail tuar buidhe air na gnùisean san eadar-sholus. Bha an aimhreit a’ dol air adhart a bha an còmhnaidh an cois taghadh an fhir-lorg mun d’reaghadh iad gam falach a-rithist. Cha robh iad ann ach mu dheichnear, a’ mhór chuid mu ochd bliadhna a dh’aois.

Ach beagan shlatan bhuatha bha fear na sheasamh, na aonar; balach a bu shine na càch. Gun teagamh cha robh e móran na bu mhotha na iad, ach bha e deunta seach iadsan; agus a réir a choltais cha robh e a’ gabhail suim dhen argamaid. Bha e a’


[TD 27]

feitheamh: sdòcha gu robh e ag éisdeachd ri duan na misge a chluinnte thar othail nam balach nuair a bhitheadh e a’ ruigheachd fhìor-àirde.

An teis-meadhon a’ chnap chloinne, na b’àirde na càch, a falt buidhe a’ deàrrsadh, bha nighean is i gu dian ag òrdachadh s a’ càineadh. Mu dheireadh thall fhuair i a cead fhéin, oir sgaoil an cuideachd a shireadh ionadan falaich dhaibh péin. Bha am fear-lorg air tòiseachadh air a dhuanaig aig ceann an tighe a b’fhaisge orra.

“A Thormoid, am faod mise dhol còmhla riut?”

Be giullan beag a bh’ann mu chóig bliadhna a dh’aois is e a’ deunamh air an fhear a bha na aonar, air leth bho chàch.

“Chan fhaod an turus so,” arsa Tormod, “ach an ath thrup, tha mi gealltainn dhut. Air m’onoir.”

Gun feitheamh freagairt ruith e ás deaghaidh na h-ighinn.

“Trobhad,” s e a’ gabhail gréim air a h-uilinn, “s aithne dhomh àite far nach lorgar sinn gad a bhiodh iad gar n-iarraidh gu bràth.”

Ga leth-tarraing rinn e air preasa chraobhan a bha astar beag bhuatha: leig iad iad fhéin nan glag fo na meanglain an sin s an anail an imis an tachdadh aig braisead an ruith.

Chiortlaich i i fhéin air a beul fodha, a’ toirt sùil troimh na geugan a-mach far a robh am fear-lorg a-niste ullamh dhe dhuan s a’ cur ma ghnothach.

Sheall i an sin air Tormod a bha ri taobh, air a bheul fodha cuideachd is a chuideam air uilinn. Cha do mhothaich e dhi air neo cha do leig e air. Glacte na achlais bha bàrr meanglain is na corragan fada caol aige a’ sireadh nan duilleag, gan gearradh nan criomagan beaga is leigeil leotha tuiteam air an fheur air a bheulaibh.

“Càit eil càch?”

“Có?” is e a’ togail a chinn.


[TD 28]

“Thà do chomhaoisean fhéin, Seonaidh is Naoghas s an fheadhainn sin?”

“Chaidh iad dhan Uaimh.” Bha a aire rithist air na duilleagan.

“Dhan Uaimh!”

“Seadh.”

“Bha m’athair san Uaimh uaireigin. Bha e g radha gu robh i dorcha is domhainn. Uamhasach domhainn. Bha ròpannan aca s coinnlean. Thatar ag radha gur h-ann an ceann eile an eilein tha i tighinn an uachdar. Bu thoigh leam a dhol dhan Uaimh. Nach bu thoigh leats?”

“Tha mi coma.”

Cha chuala i e, oir bha an Uaimh air a h-aire a ghlacadh is bha a sùilean soilleir le lasair leth-eagalach.

“San t-seann aimsir bha robair a’ tadhal ann, s a h-uile bàt a bha ri port san loch bha fhios aig orra. S bhiodh e gan creachadh, s a’ murt nan daoine. Se duine mór fiadhaich a bh’ann is bha eagal aca roimhe. A h-uile duine riamh aca, bha eagal orra. O, b’fheàrr leams gu robh an leithid ann an diugh, nach b’eadh?”

“Cha b’eadh.”

Chuir a bhriathran stad air a glòir. Chaochail fiamh a sùilean agus na àite thàinig ioghnadh.

“Carson nach deach thu còmhla riutha?”

Cha tug e géill sam bith dhi, agus bha e fhathast a’ trusadh nan duilleag. Sheall i a-mach troimh na meanglain, gan dealachadh le a bois. Fada air falbh chluinnte gille ag éigheach ach cha robh duine am fianuis.

Thionndaidh i a ceann.

“Bheil thu math air streap?”

“Chan eil fhios am.”

“An téid agad air ròpa streap?”

“Cha do dh’fheuch mi riamh ris.”

“Carson nach deach thu còmhla riutha?”


[TD 29]

Cha d’fhuair i freagairt.

“Bha an t-eagal ort, nach robh? Nach eil? Tha fhios agamsa gu bheil.” Bha i a’ dol na boile a-niste, na faclan a’ sruthadh bhuaipe. Ach chan aithnichte càil air a ghnùis-san.

“Tha è, tha fhios am gu bheil. Tha fiamh ort roimh na creagan—cha leig thu leas a dhol às àicheadh, tha fhios agams gu bheil. Can gu bheil, can gu bheil.”

Be duan a bha aice, a guth ag éirigh s a’ dol air chrith.

“Chan eil.”

“Carson nach deach thu ann, ma tha? Carson? Carson?”

“Cha robh mi airson a dhol ann.”

“Chan eil thus airson rud sam bith a chòrdas ri càch. Dé s toigh leat? Dé?”

“S toigh leam bàrdachd.”

Cha d’rinn e ach a ràdha mar gun canadh duine “Tha latha math ann.” Bha na meòirean fada caola gu dian a’ spioladh nan duilleag ás an céile. Bha am meanglan an ìre bhith lom, is air a bheulaibh bha càrnan beag de chriomagan duilleige is iad uile mu an aon mheudachd.

“Bàrdachd!” is ged a bha magadh na guth cha d’rinn i gàire, mar gum biodh spéis aice don aideachadh so nach bu mhath leatha a thoirt an làthair dhaoine.

Dhealaich i na geugan is choimhead i a-mach eatorra. Bha am fear beag a’ leanail an fhir-lorg anns gach àite, ag éigheach ris, “Chan eil fhios agads far a bheil càch! Tha fhios agams, tha fhios agams! An innis mi dhut?” ach cha robh am fear eile a’ toirt feairt air.

Shocraich i i fhéin air a h-uilinn agus thionndaidh i ga ionnsaigh. S nuair a bhruidhinn i bha i mar gum biodh i airson greim fhaighinn air rudeigin air nach robh i buileach ag amas. Mar gu sìneadh fear a làmh airson coille-bianan, s nuair a dhùint i cha robh càil


[TD 30]

ann. Gun fhios di féin cuideachd bha na guth a bha ag iarraidh mathanais airson a cuid fanaid.

“Tha mo mhàthair-s ag radha gu bheil Niall MacLeòid air fear den fheadhainn a b’fheàrr a bha san eilean riamh.”

“Dh’fheumadh i sin s gur h-ann do Dhùthaich ’ic Leòid a bhuineas i.”

“Chan e sin idir ach… ach dìreach gur e sin a beachd.”

“Chan eil i ro ghlic, mathà.”

Cha robh spionnadh na ghuth ach ged nach robh chaidh i na teine feirge: las a sùilean agus thainig ruthadh fala na gruaidhean s i a’ dion a màthar.

“Tha i nas glice na… na…” is anns an tiotan sin chuimhnich i nach bu bheò a mhàthair.

“…na d’athair-sa co-dhiù,” chriochnaich i.

Cha dubhairt e smid is shìn i rithist air dìdeireachd troimh na meanglain.

Bha cùl a h-amhaich geal soilleir ann an dubhar nan craobhan: seang agus sùbailte mar ghas de fheur ùr mus fàs e crion le teas gréine is mun toir a’ ghaoth a chiad ionnsaigh bhristeach air. Bha na gaoisdeinean goirid bàna òraichte le deàlradh soluis.

Soillse na gealaich, shaoil leis, gus an tug e an aire gu robh ceann dubh air a’ ghealaich s gum b’ann bhon lampa mu dheireadh aig ceann na sràide a bha na gathan a’ tighinn. Amhach. Amhach cho geal ri… Ach thachd a’ facal e. Amhach! No muineal: air neo, son a’ chuid sin dheth, <eng>neck.<gai> Nach bu leibideach do dhaoine faclan den t-seòrsa a chleachdadh ri àilleig cho bòidheach, is mhothaich e rithist da h-amhaich is mar a bha i ag éirigh bho guaillean, glan is ùr, agus lì òir a’ dannsa gu h-aotrom oirre.

Ach geal gun teagamh. Geal mar… Theab e radha “mar fhaoileig” ach bha de léirsinn aige a thuigeadh gum b’ann gorm a tha ’n fhaoileag s nach ann geal. Agus chuimhnich e air a bhith a’ tarraing dhealbhan san sgoil is a liuthad uair s a bhiodh am


[TD 31]

maighstir ga bhacadh air sgàth na faoileagan gorma. Is a dhainnean sin bha fhios aig gu robh an fhaoileag gorm.

Geal! Gilead a’… Ach gilead dé, ge tà? Nas gile na… Gile. Be sud facal ris an canadh tu facal. Bhlais e ris féin a rithist e. Gile. Beithir a’ lasadh nan iarmailtean le faobhar sgeine nach mair ach tiotan. Nach mair tiotan idir. Ach faobhar a tha maol a-niste, air a thruailleadh an làthach a’ chaithcheannais aig bàird do nach b’aithne facal a chur ri gniomh.

Gile. Amhach geal… mar amhaich eala. Ach b’i a’ Bheurla a bha a’ brùchdadh air a smuain a-niste… <eng>swan-necked.<gai> Agus smaoinich e air amhaich na h-eala: neo-ar-thaing bòidheach is caol is seang ach fada is crom cuideachd, gu siorraidh a’ cur ceist… Agus leis a’ smuain sin rinn e lasgan gàire nach b’urrainn dha buileach a chleith.

Thog e na duilleagan na dhà làimh is leig e leotha sruthadh eadar a mheòirean. Nuair a sheall e oirre-se bha blàths na shùil is na chridhe.

Dh’fhairich i a ghàire a’ plosgartaich na sgòrnan mar bhulbhag uisge a’ cniadachadh nan clacha beaga an tanalach na h-aibhne.

“Carson a tha thu gàireachdraich?”

“Chan eil fhios am.”

Thog i criomag duilleige far a guala is dh’fhàisg i eadar a corrag s a h-òrdag i.

“Tha mise dol dhachaidh.”

“Carson?”

Mun d’fhuair i cothrom freagairt dh’éirich toirm na deasbaid air taobh thall nan craobhan far a robh a’ chlann air a dhol troimhe chéile, iad a’ càineadh s ag aimhreit.

“Tha mi falbh. Oidhche mhath.”

Cha tug e freagairt di ach shlaod e e fhéin air a chasan mar gum biodh e sgìth. Bha iad cruinn nan cuid casaid ach chunnaic am fear beag e.


[TD 32]

“Tha mise dol a dh’fhalach còmhla riuts an trup so, a Thormoid,” is e a’ ruith ga ionnsaigh.

“Chan eil. Tha mise dol dachaidh.”

Stad an giullan.

“Ach gheall thu, Thormoid, gheall thu.” Cha robh na deòir fad air chùlaibh na facal.

“Feumaidh mi an t-suipeir a dheunamh a-nochd. Faodaidh tu tighinn cuide rium an ath-oidhch.”

Sheas am fear beag far a robh e mionaid is thill e nuairsin na dheannruith far a robh càch. Bha a’ fear-lorg mu thràth is a cheann crom ri balla a’ gabhail a dhuain.

“A Sheonaidh, fan riumsa; fuirich, a Sheonaidh. A Sheonaidh.”

Bha fonn na daoraich a’ direadh a’ chnuic a-niste.

Thog Tormod air na choinneimh.


[TD 33]

AN COMHRADH

Iain Mac a’ Ghobhainn

Tha mi toilicht gun tainig thu. Chan e mo choire-sa nach robh thu so roimhe, ach leis an fhìrinn innse se Tormod fhéin bu choireach...

Pian? Bha e cho geal aig an deireadh. Sia bliadhna deug cuideachd. (Sin an aois a bha e. An e bliadhna th’aig ort fhéin?). Ach tha sinn ann an laimh Dhé. Nach eil cuimhn agam an latha a ghoid sibh an silidh air a’ chaillich, s a ruith sibh? S an oidhch a chroch sibh an radan bhon ròpa am meadhon an tighe? Tha cuimhn agam air.

Cha robh Tormod airson a chluinntinn idir aig an deireadh. Ach bha am ministear a-stigh gun sgur. O cha robh e furasd. Bhiodh e na laighe an sud, cho geal, s am ministear a’ feuchainn ri innse dha cho dona s a bha e. Cha chreideadh e e an toiseach. No cha do smaoinich e air. Ach dh’innis sinn dha e. Dia! Dh’fheumadh e smaoineachadh air Dia is teine ifrinn.

Ministear math cuideachd, chan e ur ministearan maide. Cha robh càil air aire Thormoid an toiseach ach gàireachdainn. Cha robh e tuigsinn cho faisg s a bha e air a’ bhàs. S dh’innseadh e gach nì a rinn e, s e na shuidhe anns a’ leabaidh—an oidhche bha sibh a’ gnogadh air na dorsan s an oidhche a leig sibh each Mhurchaidh saor s e a’ ruith s a’ ruith; s mu dheidhinn na sgoile cuideachd. Am prìne s an luch! Bha e cur eagal orm, na nithean sin. Ach esan—cha robh ann ach fealla-dhà dhàsan.

Ach bha am ministear dìleas. Uaireannan chanadh e riumsa: “Chan urrainn sinn càil a dheunamh. Togaidh e am Bìobull ach


[TD 34]

leagaidh e e an ath-mhionaid s e a’ sealltainn rium. Sann a shaoileadh duine gur e nàmhaid a th’annam dha, an àite...”

Ach se ministear math a bh’ann. Latha an déidh latha thigeadh e.

Tha cuimhn agam aon oidhche. Chuala mi Tormod a’ sgreuchail s chaidh mi steach. Bha aodann na bu ghile na b’àbhaist. Dh’éigh e orm s ruith mi null far an robh e. Chuir e a cheann air mo bhroilleach, is fhalt fliuch le fallas. Bha am ministear na shuidhe air a’ chathair s a bhata na laimh.

“Dé tha ceàrr”? thubhairt mi ri Tormod. “Dé tha cearr?”

“Tha e g radh,” chuala mi e a’ rànail, “tha e g radh gu bheil mi...”

“Seadh, a ghràidh?”

“Gu bheil mi...
...dol a...
bhàsachadh!”

“Tha sinn uile dol a bhàsachadh,” ars am ministear. Cha dubhairt mi smid. Dé b’urrainn dhomh a ràdh, s mo làmh a’ ruith tro fhalt. Dé b’urrainn dhomh a ràdh? Nach e ’n fhìrinn a bh’aig a’ mhinistear? Ach air mo shon-sa...

“Bu chòir dhuinn ùrnaigh a dheunamh,” ars am ministear, s lùb sinn ar glùinean.

Bhon oidhche sin—taing do Dhia—thòisich e a’ leughadh a’ Bhìobuill mar gum biodh e air eagal a ghabhail. Ach aig ámannan bhiodh e a’ sealltainn riumsa mar nach robh e a’ tuigsinn rudeigin. Dh’éigheadh e orm ach aig a’ cheart ám...

Agus, a thaobh a’ mhinistear, bhiodh Tormod ga iarraidh-san cuideachd na bu trice na bha e gam iarraidh fhìn mar gum biodh fhios aig a’ mhinistear air rùn-diomhair... Is sguir e dh’innse na sgeulachdan ud. Cha robh e a’ gàireachdainn a-nis idir. Bha e na bu shàmhaiche na chleachd e. O bha e an laimh Dhé, bha sin soilleir gu leòr. Chuir am ministear fhéin umhail air.


[TD 35]

“Tha e cho math,” bha e g ràdh, “cho ciùin, tha a bheatha a’ fosgladh dha.” Airson uairean de thìde air cheann bhiodh e sealltainn suas ri mullach an tigh gun ghluasad.

An oidhche bhàsaich e bha e cho sàmhach. Cha mhór gu robh e bruidhinn idir a-nis ach ga mo leantainn le shùilean air feadh an tighe mar gum biodh e g iarraidh rudeigin. Dh’fhaighnich sinn dha aon latha an robh e airson gin de chompanaich fhaicinn ach cha robh. Co-dhiù, cha do fhreagair e sinn. Aig ámannan nuair a bhiodh a’ ghrian ann chuireadh e a làmh air a’ bhalla anns a’ bhlàths.

Bha e a’ leughadh a’ Bhìobuill dìreach mus do bhàsaich e. Se am Bìobull an aon leabhar a bha mi toirt dha. Thuit am Bìobull ás a làmhan chun an làir. Chaidh mi null ga thogail a’ smaoineachadh gur ann air tuiteam na chadal a bha e ach cha b’ann, sann a bha e marbh. Be latha teth a bh’ann s tharraing mi na cùirtearan.

Tha cuimhn agam gu robh an làr fon Bhìobull blàth leis a’ ghréin. Ach bha am Bìobull fhéin fuar nuair a thog mi e, cho fuar s gun chuir e gairisinn orm, mar gu suathadh duine ann an iarrann a tha trom le deigh.


[TD 36]

RAONAID

Criosaidh Dick

Bha Raonaid na seasamh aig a’ bhòrd ag iarnaigeadh is a h-inntinn a’ ruith air rudan eile—no g innse na fìrinn air aon rud agus air aon neach. Bha na sgoileirean a’ tighinn dhachaidh a’ latha sin airson làithean-saora an t-samhraidh. Saoil am biodh cùisean eadar i fhéin is Ruairidh Alasdair Aonghais cho inntinneach s a bha iad aig a’ Chàisg. No ’m biodh téile air tighinn eatorra. Gheall i fhéin is Ruairidh sgrìobhadh gu chéile nuair a dh’fhalbh e ach cha tainig bhuaithe ach an aon sgrìobag agus ged a fhreagair ise i gu luath cha d’fhuair freagairt fhathast. Gun teagamh chunnaic i e nuair a bha i air an t-slighe Ghlaschu. Thainig e chun an Station ann an Inbhir-Nis ga faicinn fhads a bha an trèan na stad greiseag ann a sin ach cha robh e leis fhéin. Bha Mórag bheag Dhòmhnaill Uilleim còmhla ris. Mas fhior gun robh ise cho feumach air a faicinn cuideachd! Huh! Bha, cho feumach nach biodh ùine aig an dithis eile còmhla. Bha nòisean a tòineadh aice do Ruairidh. Robh Mórag bheag a’ smaoineachadh gu robh ise, Raonaid, dall. Nach robh i faicinn na sùilean a bha i deunamh ri Ruairidh. Is mar a bha i tòiseachadh ri bruidhinn air gnothaichean mun sgoil a h-uile cothrom a gheibheadh i agus Raonaid a’ feuchainn ri bruidhinn ri Ruairidh mu dé bha dol aig an tigh.

Bha Raonaid air a’ sgoil fhàgail a’ bhliadhna roimhe sin gus greiseag a chur seachad aig an tigh mus tòisicheadh i ri nursadh. Agus ged a bha i titheach gu leòr air cluinntinn mun fheadhainn a b’aithne dhi s mu na tidsearan sann a shaoileadh tu air Mórag


[TD 37]

nach robh gnothach aicese riutha s gur ann a bha so eadar i fhéin is Ruairidh. Agus a-nis seall thusa ’n ùine a bha Ruairidh aig Mórag dhi fhéin. Sann a bha seòrsa de dh’aithreachas air Raonaid nach do thill i bliadhn eile dhan sgoil. Agus gus dragh ceart a chur oirre bha i air litir fhaighinn o Mhórag bheag an latha sin fhéin mas fhìor a radha gun tigeadh i nall a choimhead oirre a cheud <eng>weekend<gai> aig an tigh ach bha litir làn de Ruairidh. Ruairidh sud, s Ruairidh so, Ruairidh aig na <eng>Sports,<gai> Ruairidh aig danns na sgoileadh, Ruairidh anns a’ chlass-room. Agus thuigeadh tu ge be air bith càit am biodh Ruairidh bhiodh Mórag!

Chan e mhàin gu robh Ruairidh aice dhi fhéin fad na bliadhna as an sgoil ach bha iad a’ fuireach as an aon bhaile cuideachd—ochd mìle air falbh. Carson ma bha Raonaid na caraid cho mór aice nach do dh’iarr i oirre dhol a-null ’n àit ise bhith tighinn a-nall a chiad chothrom? Agus bha P.S. as a’ litir cuideachd.

“Tha mi air fios fhaighinn gu bheil mi faighinn a-stigh dhan <eng>University.<gai> Tha Ruairidh e fhéin a’ dol ann. An robh fhios agad?” S math bha fios aice nach robh. Có bha dol ga innse dhi? Robh Mórag a’ smuaineachadh gun robh <eng>University<gai> a’ sgrìobhadh gu Raonaid a dh’innse dhi có bha iad a’ taghadh is có nach robh!

“Raonaid a ghaoil,” chual i màthair ag éigheach ás an sgularaidh,” tha crodh a’ nochdadh agus tha banachagan a’ cheann shios seachad a sin. S fheàrr dhut falbh. Criochnaichidh mi fhéin an t-iarnaigeadh.”

Tharraing Raonaid oirre na Wellingtons agus thug i peil is siuga mach ás a’ phreasa. Bha feasgar brèagha ann. Bhiodh feadhainn dhe na sgoileirean as a’ gheàrraidh a-nochd. S cinnteach gu faigheadh i naidheachd air Ruairidh.

Ach nuair a thill Raonaid on eadradh cha robh i ach mar a bha i roimhe. Bha gu leòr aig na sgoileirean ri radha gun


[TD 38]

teagamh ach cha robh air Ruairidh a bharrachd air càch. Agus gu dearbh cha robh ise dol a dh’fhaighneachd dad mu dheidhinn. Bha na sgoileirean co-dhiù cho feumach iad fhéin air naidheachdan a’ bhaile fhaotainn. Có bh’aig Murchadh an-dràsda; d’fhuair Seonaidh Alasdair a <eng>licence<gai> air ais; cuin a bha dannsa gu bhith ann; cuin a bha <eng>football;<gai> robh guth air banais; ’l fhios có leis a bha bàbaidh aig Seonag Eachainn; nach e bha smodaig a’ loidsear a bha tigh Eóghainn; robh dad a dh’fheum as na saighdearan a bh’aig na rocaidean???

Chuir so beagan de thilleadh ann a Raonaid. Bha na saighdearan feumail gun teagamh. S dòcha nach robh i fhéin air a bhith cho dìleas do Ruairidh s a dh’fhaodadh i. Uill, dh’fheumadh tu dannsa còmhla ri cuideigin. S ged a thigeadh fear dhachaidh leat an-dràsd s a-rithist, dé choire bha sin?

Chuir Raonaid am bainne air suidheachadh agus dh’fhàg i am peil air an t-sinc gus an deunadh i e nuair a bhiodh i deunamh na soithichean.

Shuidh an teaghlach aig am biadh agus bha bhruidhinn a’ dol, a-null s a-nall. Cha robh cabhag air an fheadhainn òga ann. Cha robh dannsa na <eng>football<gai> an àite agus on a bha na h-oidhcheannan cho soilleir cha bhiodh an òigridh a’ cruinneachadh aig a’ Phost-oifis airson greis mhath fhathast. Cha robh Raonaid uamhasach titheach air a dhol ann a-nochd co-dhiù.

Sgioblaich i fhéin s a màthair am bòrd agus thòisich iad air na soithichean. Shuidh a h-athair aig an teine s chaidh na gillean suas a’ staidhre a sheabhtadh. Thainig Dòmhnall Mór air chéilidh agus bha dranndail aige fhéin s aig a h-athair an cois an teine. Bha ’màthair a’ dol a chéilidh air bean Eóghainn. O uill, bha e cho math dhìse dhol a thadhal aig Peigi Ruadh. Bha e cho math a dhol chun a’ Phost-oifis còmhla ri càch. Bha Peigi air dreasaichean fhaighinn air <eng>approval>gai> s bha i airson a faicinn co-dhiù.


[TD 39]

Bha i butaigeadh air falbh gun seabhtadh idir ach smaoinich i nuairsin gun cuireadh i oirre sgiort eile agus geansaidh liath. Chìr i ceann aig a’ sgàthan as a’ chidsean. Cha b’fhiach dhi phùdar a chur oirre ann.

“Tha mise falbh,” thuirt a màthair. “Feuch nach bi sibhse anmoch gun tighinn dhachaidh a-nochd.”

“Fuirichibh riumsa,” thuirt Raonaid ri màthair, “agus coisichidh mi sios an rathad còmhla ribh.”

Bha Peigi Ruadh ann a deagh thrim nuair a rainig Raonaid agus thug iad greiseag a’ coimhead air na dreasaichean.

Bha deagh sguad aig a’ Phost-oifis nuair a rainig iad. Bha na nigheanan cruinn mun chiosc agus feadhainn dhe na gillean nan seasamh is cas air gach taobh dhen rothair. Bha gurc beag no dhà a’ gabhail ceò a-stigh as a’ chiosc is grunnd aca a’ ruideanachd air a’ rathad mhór le a seacaidean mun ceann.

Bha Mairead dìreach a’ ràdh gur e deagh oidhche choigreach a bh’ann nuair a nochd dà rothair aig na tobhtaichean agus nuair a thainig iad na b’fhaisge cha mhór nach do leum cridhe Raonaid a-mach ás a beul. Choimhead i feuch an do dh’aithnich duine de chàch dad oirre ach bha iad uileag a’ faicinn feuch am faithnicheadh iad na coigrich. Dh’fhaodadh ise bhith air innse dhaibh có bh’ann oir dh’aithnich i Ruairidh cho luath s a nochd e. Chan e gun do dh’aithnich i buileach idir e ach bha fios is cinnt aice có bh’ann. Stad iad a-measg nan gillean eile ach thog e a cheann airson mionaid agus choimhead e oirre. Ghlac a sùilean airson tiotan.

“Dé chuir sibhse air an astar so a-nochd?” thuirt fear dhe na gillean.

“Bha sinn a’ smaoineachadh s dòcha gum biodh sibh ri <eng>football,”<gai> fhreagair Ruairidh.


[TD 40]

“A’ mhic an diabhail s tu tha breugach. Thainig sibh ás deaghaidh bhoireannach.” So on ghurc bheag, mac a’ mhisionaraidh.

Ach bha Raonaid coma. Cha mhór dìreach nach robh a cridhe a’ seinn le toileachas. Bha e toirt a diol dhi gun leigeil fhaicinn do chàch gun robh diù sam bith aicese dhe na coigrich.

Se oidhche àlainn a bh’ann.


[TD 41]

AN DEALACHADH

Iain Moireach

[Not included due to copyright]


[TD 46]

AIR BEULAIBH AN T-SLUAIGH

Fionnlagh I. MacDhòmhnaill

Cho falachaidh s a b’urrainn dhi, shocraich Seonag i fhéin air an t-suidheachan. Cha robh an searmon ach air tòiseachadh, ach, a dhainnean sin, bha i a’ teannadh ri cruas an fhiodha fhaireachdainn tron chluasaig. Ciamar air an t-saoghal a bha ’n còrr den choimhthional aig nach robh cluasagan idir?

Droch rud a bh’ann tòiseachadh air smaoineachadh air cruas an t-suidheachain cho tràth sud. Bha fios aice mura faigheadh i ás a h-inntinn e gum fairicheadh i an searmon eadhon na b’fhaide na b’àbhaist. Ach b’ann aice fhéin a bha fios nach be sud an aon rud a bha cur dragh oirre. Cha robh i gu math. Bha ’n òrrais ud oirre a-rithist. Bha ’n là bruthainneach co-dhiù, agus fàileidhean na h-eaglaise ga tacadh—an clò agus am fallus agus an camphor, agus an samh fuaraidh a bha bhar nan seann bhìobull.

“...agus Sàbaid an déidh Sàbaid thig sibh a thigh an Tighearna s nì sibh éisdeachd s théid sibh dhachaidh. S dé an uairsin? Dé bheir sibh leibh? Seadh, dé bheir sibh leibh? An toir sibh leibh facal an Tighearna nur cridheachan? No an leig sibh dhìbh e aig an dorus ud a-muigh mar a chuireas sibh dhìbh na deiseachan Sàbaid an uair a théid sibh dhachaidh...”

Chuala Seonag faclan a h-athar a’ tighinn s a’ falbh. Earrainn bheag an sud s an so. Uaireannan an guth ás a’ chùbaid. Uaireannan am mac-talla a’ tighinn bho chùl na h-eaglaise.


[TD 47]

Bu bheag oirre riamh suidheachan a’ mhinisteir. Eadhon an uair a bha a màthair beò s a bhiodh iad nan suidhe còmhla, bhiodh Seonag mì-chomhartail, a’ faireachadh gun robh iad leotha fhéin air beulaibh an t-sluaigh, agus a’ faireachadh sùilean a’ choimhthional air cùl a h-amhach gus an tigeadh tachais ann. Ach bha i na b’aonaranaiche buileach bhon a chaochail a màthair agus a bha i air a fàgail ann an suidheachan a’ mhinisteir leatha fhéin. S bha gràin a beatha aice air an t-searmonachadh ùr ris an robh a h-athair riamh bho chaidh e gu coinneamhan an Amaireaganaich. Cha robh guth air na seann searmoin chiùine, chomhartail a b’àbhaist cridheachan a bhlàthachadh; cha robh ann a-nise ach an t-iompachadh, an t-iompachadh. Agus an éigheach.

“...an e nàire a tha oirbh tighinn gu bòrd an Tighearna? An e? An e eagal a tha oirbh seasamh air beulaibh an t-sluaigh agus a radha ‘Is tu mo Dhia, agus is mise do sheirbhiseach’? An ann a’ feitheamh ris a-màireach a tha thu? Chan eil a-màireach air a ghealltainn...”

Bha amharas aice nach robh a h-athair cho math air an t-seòrsa teagaisg so s a bha an t-Amaireaganach, agus thàinig rudhadh na busan an uair a thainig a-steach oirre gura dòcha gum biodh feadhainn anns a’ choimhthional a’ fanaid air. Gum biodh iad ag ràdh ri chéile a-rithist,” Tha ’n Granndach air a dhol bhuaithe!” no “E fhéin s a shearmonachadh Amaireaganach!” no cha mhór nach cluinneadh i bean Iain a’ Chnuic ag ràdha, “Huh! Cha chòir fion ùr a chur ann an seann chraicinn.” Bha bean Iain a’ Chnuic cho geur.

Saoil có bha san éisdeachd co-dhiù? B’fheàrr leatha gum b’urrainn dhi tionndadh feuch am faiceadh i, ach cha deunadh math do nighean a’ mhinisteir a nochdadh nach robh i ag éisdeachd ris an t-searmon. Saoil an robh Pàdraig Ruadh trì suidheachain air a cùlaibh? Saoil an robh ròineagan air cùl a còta?


[TD 48]

Aon uair s gun do chuimhnich i air Pàdraig Ruadh sguir i a dh’éisdeachd buileach glan, agus cha do mhothaich i tuilleadh gu robh an suidheachan cruaidh fòidhpe. Dà mhios eile s bhiodh Pàdraig ullamh anns an Oilthigh—a-mach na dhotair—agus cho luath s a bhiodh e ullamh phòsadh iad. Bha fios aig a h-uile duine anns a’ bhaile air sin, agus bha am baile toilichte. Cha robh ach corra dhuine a theireadh gum bu chòir do Phàdraig beagan de na chosg athair air a phàidheadh air ais mum pòsadh e. Cha chanadh athair Phàdraig fhéin sin. Bha meas aige air Seonaig, s bha e toilichte gun d’fhuair a mhac té cho snog.

Ma thug an Granndach sùil rathad Seonaig as a’ chùbaid is ann a dheunadh e toileachadh gu robh a h-aire cho math air an t-searmon. Bha a sùilean air aodann, agus cha chreideadh e, nan robh duine air a ràdha ris, nach robh i eadhon ga fhaicinn no a’ cluinntinn guth a bha e ag ràdha.

Bha i a’ cuimhneachadh air Sàbaid eile an uair a choinnich i fhéin agus Pàdraig Ruadh an déidh na seirbhis fheasgair.

Bha esan aig an tigh airson saor-làithean na Càisge, agus bha ise na bu toilichte na bha i riamh fhaicinn, oir, bho dh’fhalbh e aig an Nollaig bha i air a màthair a chall. As aonais a màthar, agus as aonais Phàdraig, bha na trì miosan ud trom oirre. Bha i leatha fhéin anns a’ mhansa, là ’n déidh la gun aice ach am mulad a bha na cridhe. Bha a h-athair mar dhuine bharr a chéille, a’ riasladh s a’ lorg aobhair nach robh ri lorg airson na buille obann a thainig air.

Uair an déidh uair theireadh e ri Seonaig gu robh e dol a leigeil dheth na ministrealachd—gu robh rudeigin ceàrr ann fhéin an uair nach fhaigheadh e an sòlas a bu lugha anns an t-soisgeul a shearmonaich e fad a làithean. Ciamar a shùilicheadh e comhartachd a thoirt do chàch an uair nach lorgadh e comhartachd dha fhéin? Agus, an uairsin, chaidh e air gnothaich eaglais a Ghlaschu agus thachair e ris an Amaireaganach. Thill e le lasadh ùr na


[TD 49]

shùilean, agus lasair ùr na chuid shearmoinean. Ach cha be an aon duine a bh’ann. Cha bè an t-athair air an robh feum aig Seonaig, oir bha saoghal mór eatorras iad.

Ach, air an fheasgar Shàbaid ud, bho chionn còrr is dà mhios, thaom blàths as ùr mu chridhe Seonaig an uair a dh’fhàg i an eaglais agus a làmh gu socharach ann an làmh Phàdraig. Cho luath s a fhuair iad á sealladh a’ choimhthional, chuir esan a ghàirdean mu a meadhon agus choisich iad air an socair sios ri bruaich a’ chladaich.

Bha gealach mhór na Càisge a’ liomhadh na mara, agus ged a bha gearradh anns a’ ghaoith cha do mhothaich aon seach aon aca don fhuachd. Cha dubhairt iad móran ri chéile fhads a bha iad a’ deunamh na coiseachd. Cha robh esan cinnteach dé bu chòir dha a ràdha mu bhàs a màthar; cha robh ise ag iarraidh bruidhne ann s e ri taobh. Chaidh iad sios tron mhuran, agus an uair a rainig iad beul a’ chladaich, os cionn na Geodha Móire, shuidh iad ann am fasgadh tuim.

Cha robh saoghal a’ bointinn riutha ach an saoghal fhéin. Os an cionn, bha na rionnagan beaga a’ priobadh ris na rionnagan móra mar gum biodh fios aca dé bha dol. An-dràsda s a-rithist, bheireadh a’ ghaoth earraich ochan anns a’ mhuran, ach gann gun cluinneadh eadhon feadhainn a bhiodh ag éisdeachd e os cionn dùrdail na mara anns a’ Gheodhaidh.

Bha Pàdraig fhathast s gun e cinnteach dé a chanadh e, a’ tilgeil bìdeagan shligean thar na bruaiche. Aon uair, s e a’ sìneadh a laimhe a-mach gu criomag eile a thogail, rug i air làimh air s thuirt i, “A bheil dad ceàrr, a Phàdraig? Am b’fheàrr leat gun a bhith air mo choinneachadh a-nochd idir?”

“O nach isd thu, tha fhios agad glé mhath nach b’fheàrr.”

“Carson nach eil thu ag ràdha guth, mathà?”

“An innis mi dhut?”

“Innsidh.”


[TD 50]

Rug i air muilchinn a sheacaid s tharraing i sios ri taobh e. Chàirich i pòg bheag eadar a dhà shùil.

“Siuthad. Innis a-nise dhomh e.”

Dh’éirich e air uilinn agus shocraich e a ceann air a ghàirdean.

“A Sheonag. Bithidh mi ullamh anns an Oilthigh ann an ceithir miosan. An uair a bhios mi ullamh, feumaidh mi greis a thoirt ann an ospadal, far nach fhaigh mi móran pàidhidh, mus urrainn dhomh a dhol na mo dhotair air mo shiuc fhéin, agus... uill...”

Stad e agus smuaislich i ri ghualainn.

“Seadh?”

“Uill, carson nach pòsamaid—tha mi ciallachadh, am pòs thu mi an uair a bhios mi ullamh anns an Oilthigh?”

Ghluais i na bu teinne ris gus a robh a bus ri a bhus.

“A Phàdraig, a leig thu leas faighneachd?

“Ai, ach se tha mi ciallachadh—am pòs thu mi an uair a bhios mi ullamh anns an Oilthigh, gun fhuireach gus am bi ullamh anns an ospadal idir? Cha bhi móran pàidhidh...”

“Tha mi coma ged nach biodh sgillinn ruadh agad. Pòsaidh mi thu a-màireach ma throgras tu.”

Cha duirt esan an còrr. Agus cha duirt ise.

An uair a chrom e s a phòg e a-rithist i, dh’fhairich i eallach nam miosan ag éirigh dhi, agus, na àite, iarrtas ùr a bha cho sean ris an domhainn fhéin. An uair a dh’fhairich i a làmh air a broilleach cha do rinn i fiù s a putadh air falbh, agus ghéill i mar a ghéill na ceudan roimpe ann am bruaich murain fon ghealaich làin.

Le iarrtas sàsaichte, agus le gach uallach tràghta as a h-ám, dh’fhàg i i fhéin sìnte na ghàirdean. Eadar dhà liunn, air bealach suain s air bruaich dùsgaidh, bha a h-inntinn aig tàmh s aig fois. Bha an cadal air buaidh a thoirt mura be gun do rinn curracag sgread gu h-àrd os cionn na machrach. Agus ge be dé a bha ann


[TD 51]

an guth na curracaig agus i a’ dion a h-àil, thainig gu cluasan Seonaig an aon ghearain a rinn a màthair riamh tacan mun do dh’fhuasgail am bàs i bhon chràdh a léir i. Chlisg Seonag ri gualainn Phàdraig, agus thuirt i gu robh an t-ám ann a dhol dhachaidh.

An là-rna-mhàireach, an uair a thachair i ri Pàdraig ann am bùth Móir Ruaidhe, dh’fhairich i a busan mar gum biodh iad ag at leis an fhuil. Ach an uair a chunnaic i am blàths anns na sùilean aige, agus a thug e fàsgadh beag air a laimh anns an dol seachad, thraoigh an fhuil ás na gruaidhean agus dh’aithnich i nach biodh nàire oirre roimhe gu bràth tuilleadh.

Ach cha robh sin a’ ciallachadh nach robh i na dùisg iomadh oidhche le rud a bha leth ma leth eadar eagal agus aithreachach. Dé nan robh duine air tighinn an rathad? Dé nan robh dad air tachairt? Ise! Nighean a’ mhinisteir! Ge tà, an uair a thòisich na litrichean a’ tighinn uaithe an déidh dha tilleadh don Oilthigh, dh’fhalbh gach eagal agus aithreachas. Nach robh iad a’ dol a phòsadh co-dhiù? Nach robh iad gu bhith còmhla fad a’ chòrr dem beatha?

Agus, a-nise, bha còrr is dà mhios seachad, agus bha e aig an tigh a-rithist. Cha robh aige ach trì làithean am meadhon na ràithe, agus, an uair sin, air ais do Ghlaschu chun an Oilthigh airson nan deuchainnean móra a dheunadh dotair dheth cho cinnteach s a bha Maois na leanabh.

Dh’fhón e a-raoir cho luath s a rainig e, agus thuirt e gum faiceadh e i an déidh na seirbhis mhaidne airson mionaid bheag. Agus, ged nach leigeadh an t-eagal leatha tionndadh, bha fios aice gu robh e nise na shuidhe air a cùlaibh. Bha i an dòchas nach robh ròineagan air cùl a còta.

Mallachd air suidheachan a’ mhinisteir!

“...agus a-nise gu robh Dia nan gràs a’ beannachadh dhuinn an rannsachaidh so air a chuid fhacail. Amen.”


[TD 52]

Dh’fhairich i an coimhthional a’ gluasad. Chuala i a’ chasadaich bheag a’ tòiseachadh, agus chrom i a ceann airson na h-ùrnaigh. Cha robh an ùrnaigh an déidh an t-searmoin ach goirid an còmhnaidh, s cha robh an uairsin ach an salm mu dheireadh s am beannachadh. Cha bhiodh e fada tuilleadh. Sheall i suas air a h-athair an uair a bha ’n ùrnaigh ullamh, agus, car tiotan, chunnaic i trì aodainn air. Dhùin i a sùilean mionaid agus dh’fhalbh iad. Saoil an e an teas anns an eaglais a bha a’ toirt na h-òrrais so oirre?

Rinn i dàil a’ fàgail na h-eaglais an deidh a’ bheannachaidh. Bha i airson gum biodh na b’urrainn den choimhthional air falbh mun tachradh i ri Pàdraig aig an dorus a-muigh.

Fhuair iad facal beag no dhà còmhla mun tàinig a h-athair timcheall ás a’ bhestridh. Dìreach facal a sheulaich gu robh a-nochd s an ath-oidhch aig Pàdraig aig an tigh s gum feumadh e falbh madainn Dì-mairt. Chitheadh e nochd i, agus an ath-oidhch. Agus a h-uile mionaid eile a gheibheadh i air falbh ás a’ mhansa.

Rinn a h-athair gàirdeachas ri Pàdraig mar a b’àbhaist, agus sheas iad nan triùir a’ gàireachdaich s e a’ tarraing asda.

“Uill,” ars esan mu dheireadh, “tha mi cinnteach nach e mo leithid-sa a tha a dhìth oirbh. Agus mar as luaithe a dh’fhàgas mi sibh sann as luaithe a thig Seonag dhachaidh gus mo dhinneir a dheunamh!”

Thionndaidh e air a shàìl.

“Tha coinneamh sheachdain ann an ath-oidhch, a Phàdraig. Bithidh dùil agam d’fhaicinn san éisdeachd. Tha feadhainn a’ tighinn chun a’ mhansa feasgar airson téa, s mar sin cha shùilich mi air Seonaig tighinn a-mach. Tha i sgìth de shearmonachadh a h-athar co-dhiù! Ach thig thu air ais an déidh na coinneimh s gabhaidh tu do shuipeir còmhla ruinn.”

Thug Pàdraig sùil air Seonaig. Ach dé a b’urrainn dha a ràdha?

“O...uh...gun teagamh,” ars esan. “Tapadh leibh.”


[TD 53]

Dh’fhalbh am bodach s thionndaidh Seonag air Pàdraig

“Gu dé air an t-saoghal a tha thu ciallachadh? An aon oidhche bha gu bhith againn còmhla?”

“Hach, a Sheonag, dé a b’urrainn dhomh a ràdha? Tha fios agad gu faod t’athair stad a chur air a h-uile càil a th’ann ma ghabhas e na cheann e. Tha fios agad glé mhath gum b’fhearr leam a bhith còmhla riut fhéin na aig coinneimh fheasgair. Ach...”

Bha e cho mì-thoilichte a’ coimhead s gun tug e gàire oirre.

“Ach coma leat, mathà. Thig thu air ais gu do shuipeir, agus bidh tìde againn a dhol cuairt ma thiormaicheas tu na soithichean còmhla rium. Tha a-nochd againn co-dhiù.”

Bha sin aca. Chaidh iad cuairt còmhla, ach, ged nach duirt aon seach aon guth, cha deach iad taobh na Geodha Móire. Chaidh iad an rathad eile—an rathad sios cùl a’ bhaile—agus, an gàirdeanan a chéile, chuir iad rudan beaga air dòigh mu dheidhinn a’ phòsaidh.

Chaidh Seonag dhachaidh na bu toilichte na bha i bho chionn fhada.

Ach, an uair a dhùisg i anns a’ mhadainn, gann a b’urrainn dhi a ceann a thogail far na cluasaig.

A h-uile turus a dh’éireadh i na suidhe anns an leabaidh bha a’ tòiseachadh oirre le tuainealaich s le tinneas. Mu dheireadh thall, le riasladh, rainig i an seòmar nighe, s cho luath s a rainig, thionndaidh a stamag s thainig i a-mach ann am fuar fhallus. Ann am beagan mhionaidean bha i na b’fheàrr, agus rinn i air a’ chidsean gus bracaist a h-athar a dheasachadh.

Bha i a’ dol mun cuairt ag ullachadh rudan—a’ deunamh na lite s a’ cur air nan uighean—an uair a thuit a sùil air a’ mhiosachan bheag a bha crochte os cionn an dreasair.

Dh’fhairich i fuachd a’ tighinn mu a cridhe, agus crith a’ tighinn na làmhan. Chaidh i a-null chun a’ mhiosachain mar gum biodh i ann an transa, ach bha fios aice nach leigeadh i leas a dhol na


[TD 54]

b’fhaide gus cinnt fhaotainn gu robh a tinneas maidne a’ dol air ais gu oidhche na Geodha Móire.

Cha robh i riamh cho aonarach na beatha s bha i sna mionaidean ud. Bha a cridhe cho marbh s nach tigeadh fiù s deur gu a sùilean. Gun fhios aice dé bha i deunamh, leig i i fhéin sios air a glùinean ri taobh a’ chathair aig ceann a’ bhùird, agus thòisich i air mablaich de dh’ùrnaigh.

Be ceum a h-athar shuas an staidhre a thug gu a casan i, agus ged a dh’fhaighnich e dhith fichead uair an robh dad ceàrr cha do leig i dad oirre. Air an t-saoghal mhór gu léir b’esan am fear mu dheireadh do’m b’urrainn i an rud a bha ceàrr innse. Chan e gu robh duine eile ann. An aon té a thuigeadh, s dòcha, bha i marbh anns a’ chladh.

An uair a dh’fhón Pàdraig aig meadhon latha bha i air tighinn thuice fhéin beagan s cha do dh’aithnich e air a guth gu robh dad ceàrr. Thug a ghuth air a’ fòn a neart air ais thuice. Agus an uair a fhuair i cothrom suidhe agus a smuaintean a rèiteachadh, thug i chreidsinn oirre fhéin nach robh cùisean cho dona. Nach robh i fhéin agus Pàdraig gu bhith pòsda ann an trì miosan co-dhiù? Agus dé ged a thuigeadh daoine an uairsin? Thuigeadh cailleachan a’ bhaile gun teagamh, oir chunntasadh iad gu naodh na bu luaithe na thogadh iad lùb air stocainn, ach bhiodh i fhéin s Pàdraig pòsda, agus, s dòcha, a’ fuireach ann an Glaschu.

Bha aon rud cinnteach. Cha leigeadh i aon fhacal fhéin oirre ri Pàdraig. Cha deunadh math dragh a chur air s deuchainnean móra na dotaireachd roimhe. Cha deunadh math rud air an t-saoghal tighinn eadar e s sin.

Mun tainig Pàdraig gu a shuipeir bha i aig a ciall fhéin. Ach sin rud nach robh esan. Bha rudeigin eadar e fhéin s a h-athair—dh’aithnicheadh i sin leis na sùilean a bhiodh iad a’ toirt air a chéile. Agus bha i mionnaichte ás an uair a dh’éirich a h-athair


[TD 55]

bhon bhòrd shuipearach agus a thuirt e rithe gu robh e dol don leabaidh.

“Tha mi faireachadh rud beag sgìth,” ars esan, “s tha mi cinnteach nach bi feum aig an dithis agaibh air bodach mar a tha mise ann. Fàg na soithichean gu madainn, a Sheonag.”

Cho luath s a dhùin an dorus shuidh i ri taobh Phàdraig air an t-sòfa.

“Gu dé tha ceàrr, a Phàdraig? Gu dé tha eadar thu fhéin is m’athair?” Bha an t-uallach anns a’ ghuth aice.

Chrom e a cheann s cha duirt e guth airson mionaid.

Shìn i thuige agus chàraich i pòg air a bhus.

“Siuthad. Innis a-nise dhomh.”

Mar a rinn s mar a thubhairt i, chuimhnich i air oidhche na Geodha Móire, an uair a thuirt i na dearbh fhacail ris. Thionndaidh e rithe.

“Bha mi aig a’ choinneimh a-nochd, a Sheonag...”

“Tha fios am. Dé ma dheidhinn sin?”

“Searmonachadh d’athar,” ars esan. “Cha chuala mi riamh a leithid. Dh’fhosgail e dorsan dhomh nach robh fiù s fhios am gu robh iad ann. A Sheonag, tha fios agam gun tuig thu so, agus tha mi ’n dòchas gum bi thu toilichte. Chan urrainn dhomh a dhol air adhart leis an dotaireachd. Bha mi a’ bruidheann ri d’athair a-nochd, agus dh’innis mi a h-uile dad dha. Tha mi dol a chur crìch air degree na dotaireachd gun teagamh, ach tha mi an uairsin a’ dol a thilleadh don Oilthigh s a’ dol a-steach airson na ministrealachd. Bithidh trì bliadhna mun urrainn dhuinn pòsadh. Fuirichidh tu rium, a luaidh, nach fhuirich?”

Bha beagan mhionaid mun do shuidhich an rùm e fhéin fa chomhair a sùilean. Trì bliadhna! Bha trì miosan fhéin fada gu leòr nam biodh fios aige...

Dh’fhairich i a ghàirdean a’ dol timcheall oirre, agus dh’fhairich


[TD 56]

i e ga tarraing thuige gus a pògadh. Chual i fad ás a ghuth ag radha—

“A Sheonag, a bheil e cho goirt sin leat? Gu dé a th’ann an trì bliadhna? Cha bhi iad mionaid a’ dol seachad. Agus, smaoinich thusa, bithidh sinn cho toilichte ann am mansa snog dhuinn fhéin am badeigin.”

Phut i air falbh e agus dh’éirich i.

“Leig leam an-dràsda, a Phàdraig. Leig leam. Thainig an naidheachd cho aithghearr. Siuthad—s fheàrr dhut a dhol dhachaidh an-dràsda. Tha mi airson a bhith leam fhéin greiseag. Fón thugam anns a’ mhadainn.”

Rinn e oidhirp eile air a pògadh ach cha do leig i leis.

“Gabh mo leisgeal, a luaidh,” thuirt e aig an dorus. “Bu chòir dhomh bhith air innse dhut air mo shocair, ach bha d’athair airson gun innsinn dhut air ball. Na gabh gu dona e. Chan eil ann ach dàil bheag. Tha gaol agam ort nas motha na bh’agam riamh.”

Shuidh i aig a’ ghriosaich an uair a dh’fhalbh e. Shuidh agus fhìor shuidh. Cha chuala i an gleoc a’ bualadh meadhon oidhche, no uair sa mhadainn, no dà uair. Agus be am fuachd, s an teine air a dhol bàn, a thug thuice fhéin i.

Dh’éirich i air a socair agus chaidh i a-mach gun fiù s a còta a chur oirre.

Thionndaidh a h-eanchainn a casan chun na Geodha Móire agus ghabh i sios tron mhuran agus seachad air an tom aig beul a’ chladaich. Ach, an turus so, bha i leatha fhéin.

Chual i fuaim na mara a’ tighinn thuice agus ga tarraing. Chual i ann guth a h-athar a’ faochnadh Phàdraig gu fianais a thogail, agus bha aonadh diabhlaidh air choireigin eadar i fhéin agus am muir beucach a bha ga tarraing...

Bha a h-inntinn marbh agus a casan dall. Cha do dh’fhairich i a’ ghaoth shaillte air a bilean, no caise na bruaiche fo a bonnan.


[TD 57]

Ach, anns an tiotadh mu dheireadh, rinn a’ churracag bheag a sgread os cionn a nid, mar a rinn i air an oidhch ud eile.

Stad Seonag. Chuir guth na curracaig stad air guth an iompachaidh anns na tonnan, agus chuimhnich i air a màthair nach do roghnaich slighe na h-aithghearrachd as a cràdh fhéin.

Thionndaidh i air falbh bhon Gheodhaidh Mhóir agus chuir i a h-aghaidh air a’ bhaile, agus air a h-athair, agus air na cailleachan. Agus sguir a’ churracag an uair a thuig i gu robh a nead sàbhailte.


[TD 58]

BEAN A’ MHINISTEIR

Ruaraidh MacThómais

Cha robh an uinneag mór, ach an uair a chuireadh tu do shùil, no do shròn, ris an leòsan, chitheadh tu, cha mhór, am baile gu léir. Bha sròn Màiri Bhig ris an leòsan, air a bruthadh a-mach ás a cumadh, is i a’ coimhead an t-saoghail, is i a’ coimhead a’ bhaile. Bha i ceithir bliadhna dh’aois.

Is iomadh rud a chitheadh i a-mach air an uinneig ud. Crodh air teadhair, is iad a’ fàgail buaile de dh’fheur lom mun bhacan. Cù a’ gabhail cuairt na aonar fo oir an rathaid. Bha searrach beag dubh a’ criomadh an fheòir am bonn na lota. Is bha duine an sud s an so a’ priogadh bhuntàta. Chitheadh i tighean sgapte air feadh nan lotaichean, air sliosan nan cnoc a bha a’ cearclachadh a’ bhaile. Bha am Mansa, na chnap mór dubh, làn shimileirean, air leth bho na tighean eile, agus os cionn chàich.

Agus bha iomadach nì ann nach fhaiceadh i, no eadhon nach luthaigte gum faiceadh i. Se sin a bha an inntinn a màthar an uair a stad i a’ coimhead cùl a’ chinn aice, is a sròn brùthte ris an uinneig.

Bithidh iad a’ bruidhinn fhathast anns na tighean céilidh air nuair a thainig Maighstir Iain don sgìre an toiseach leis a’ mhnaoi òig. Bhiodh i gu math na b’òige na bha esan. Cha robh ise ach ochd bliadhna deug—co-dhiù cha robh i buileach air na naodh deug a dhùnadh. Bhiodh esan mu chóig bliadhna deug ar fhichead, is e na dhuine deunta eireachdail. Mar bu trice sann a’ marcachd air muin eich a chìte e a’ dol tron bhaile: cha robh là nan càraichean air a thighinn an uair sin, no fada as a dheidh.


[TD 59]

Cha do chuir muinntir a’ bhaile, anns a’ chumantas, móran eòlais air bean a’ mhinisteir. Cha be idir gu robh i cho socharach, no cho diùid, ach a chionn s nach robh iad ga tuigsinn. Bha i eagalach gu beathaichean, is gu h-àraidh gu coin. Bha cù beag aice fhéin, is bha deilbh chon aice anns gach seòmar anns a’ Mhansa.

An corr uair a thigeadh i air chuairt a-mach air geata a’ Mhansa, chitheadh iad i a’ stad ri coimhead a’ chruidh, no na suidhe ri taobh an rathaid a’ taghadh shìtheanan, is bhiodh i a’ comhradh ris a’ chuilean, is iad an dara h-uair a’ ruith a chéile a-null an rathad, nì a bha na chuis ioghnaidh ann am bean ministeir. Ach cha duirt duine riamh dad na h-aghaidh. Bha tàladh air choireigin na nàdur a bha a’ tarraing a h-uile duine thuice.

Nuair a ghabhadh iad cuairt nan dithis, bhiodh ise air ghàirdean aigesan, is bha sin na annas cuideachd anns a’ bhaile. Is bhiodh i an aon dòigh an uairsin—a’ stad a choimhead bheathaichean, is a thional flùraichean, is cha robh nì a dheunadh i nach stadadh esan ga coimhead, gun chabhag sam bith a chur oirre.

Dh’fhàgadh iomadach facal mun deidhinn anns a’ bhaile, ach cha robh facal ceàrr no mì-choibhneil ann.

Bha searrach aig a’ mhinisteir a bha e a’ togail—nàdur peata—is bhithte ga fhaicinn-san gu math tric a’ dol a dh’iarraidh an t-searraich is ga thoirt gu beulaibh an tighe. Mar bu trice, sann gu té de na h-uinneagan a thigeadh e, is bhiodh ise a’ feitheamh an sin gus cnapan siùcair a thoirt don t-searrach. Shuathadh i a meuran ri sròn a’ bheathaich an uairsin, ga dhiogladh, is dh’fhalbhadh am ministear leis an ceann mionaid no dhà. Chluinnte uaireannan a’ gàireachdainn i—gàir òg, aighearach, gàir nighinn.

Bhiodh iad a’ bruidhinn air a chiad bhliadhna a bha am ministeir anns a’ bhaile, nuair a chaidh iad a bhuain na mònach dha. Chaidh an sgiobadh gu am biadh anns a’ Mhansa, is abair gun d’fhuair iad biadh.


[TD 60]

Ach cha be sin idir e, ach mus do thòisich iad, chaidh ise chun a’ mhinisteir, is e na shuidhe aig ceann a’ bhùird, is chuir i a làmh ma amhaich is thuirt i ris, ann am Beurla, e ghabhail an t-altachadh. Rinn e sin, is dh’fhuirich ise far an robh i, is a làmh air a ghualainn gus an robh e ullamh.

Ghléidh iad an còmhnaidh nan cuimhne cho déidheil s a bha i air coin is air cuileanan. Bhiodh e nàdurrach gun cumadh iad cuimhne air a sin, oir ged a bha muinntir a’ bhaile coibhneil gu leòr ris na coin aca fhéin, cha deunadh iad a’ bheag a chòmhradh riutha mura biodh feum air, is mura biodh leanabh ann, chan fhaicte duine a’ tatadh cuilein, no a’ deunamh peata dheth. Ach an là-sa a bha muinntir a’ bhaile a-stigh aice, rinn bean a’ mhinisteir barrachd bruidhinn ris a’ chuilean na rinn i riuthasan, is bhiodh iad a-riamh a’ còmhradh mu dheidhinn sin.

Bliadhna no mar sin an deidh dhaibh tighinn don bhaile, fhuair ise leanabh, leanabh nighinn, is abair thusa gàirdeachas anns a’ Mhansa, is air a’ mhinistear. Cha robh fhios có bu mhotha bha lionadh a shùla, Màiri a bhean, no Shirley a nighean. Be sud a chiad turus a chualas an t-ainm Shirley anns an sgìre, agus chan eil teagamh nach ann as deidh té de na daoine aicese a chaidh a h-ainmeachadh.

Chaidh Iseabail Chaluim Mhurchaidh don Mhansa air mhuinntireas goirid mun do rugadh Shirley, is dh’fhuirich i còmhla riutha. A réir is mar a bhiodh Iseabail ag ràdh, sann na bu neònaiche a bha bean a’ mhinisteir a’ fàs an deidh dhi an leanabh fhaighinn. Mus robh Shirley bheag dad ach mios de dh’aois, chuireadh a màthair an cuilean na shuidhe air cathair ma choinneimh an leanaibh, is nam faiceadh i Shirley a’ gluasad no a’ carachadh dh’éigheadh i ann am Beurla ris a’ mhinisteir gu robh i a’ toirt an aire don chuilean. Is chanadh am ministear gu robh, is ghàireadh iad nan dithis.


[TD 61]

Ach thainig Iseabail air a’ mhinistear, là eile, is e na sheasamh os cionn leabaidh Shirley, is na deòir na shùilean. Dh’fhaighnich i dheth an robh dad ceàrr, is thuirt esan nach robh: gur h-ann a bha e smaoineachadh gur e rud uamhasach a bhiodh ann pàisde beag den t-seòrsa sin a bhith air a fàgail gun duine shealladh rithe. Cha dubhairt Iseabail an còrr, ach shaoil i gur e rud neònach a thuirt e.

Bha an ùine a’ dol seachad mar sin, is an ceann greise, sguir muinntir a’ bhaile a bhruidhinn air bean a’ mhinisteir. Cha bhiodh iad ga faicinn ach ainneamh co-dhiù, bhon bha an leanabh ga cumail glaiste. Bhiodh iad a’ gabhail naidheachd a’ Mhansa nuair a chitheadh iad Iseabail ach mar a bha an tìde dol air adhart bha na bu lugha aicese ri ràdh is cha bhiodh i fhéin a’ tighinn cho tric a-measg nan daoine.

Chaidh còrr is da bhliadhna seachad mar sin, is thainig samhradh brèagh, tioram. Sann a bha e ro thioram, oir be sud an samhradh a thraogh tobraichean a’ bhaile, is b’eudar a dhol gu ruig Loch an Ois a dh’iarraidh uisge. Thòisich bean a’ Mhinisteir a’ tighinn a-mach ás a’ Mhansa na bu trice, is bhiodh i fhéin is e fhéin a’ gabhail chuairtean. Glé thric sann taobh na mara a rachadh iad, an àite thighinn tron bhaile. Bha na creagan an ìre mhath àrd, is bha lèanag de ghlasaich aig am bàrr, is dh’fhaodadh tu uair a thìde a chur seachad glé dhòigheil nad laighe an sin, a’ coimhead an adhair, is a’ coimhead na mara, is na h-eòin mhara a’ seòladh a-mach s a-steach ás d’fhianuis.

Shuidh iad an là-sa os cionn na mara, gam blianadh fhéin, is an cuilean cuide riutha. Bha an cuilean mar a bhios cuilean sam bith ma gheibh e leis e—glé dhéidheil air a bhith a’ ruith chlachan, no rud sam bith a gheibh e na bheul, is bha bean a’ mhinisteir a’ crathadh a nèipigear ris, is an cuilean a’ feuchainn am faigheadh e greim air. Fhuair e sin mu dheireadh, is ruith e air falbh leis. Leum am ministear an àirde gus breith air, is, leis


[TD 62]

cho crion tioram s a bha a’ ghlasach, dh’fhalbh a chasan bhuaithe, is mus fhaigheadh e greim air dad bha e sios na lèanaig agus leis a’ chreig. Ruith an cuilean as a dheidh, is a-mach leis thar oir na creige.

Bha de chiall aig bean a’ mhinisteir cumail air falbh bhon chreig. Se rubha a bh’ann, gun a’ chreag a bhith ro àrd, is bha e furasda bràigh a thoirt air, is rathad fhaighinn sios chun a’ chladaich. Rinn i sios cho luath s a b’urrainn di, a’ gal s a’ caoineadh mar a bha i a’ ruith, is nuair a rainig i nuas, bha am ministear na laighe air a’ ghainmhich aig beul na mara, is sruth ás gach stiall aodaich a bha air, is an fhuil a’ tighinn á gearradh domhainn ann an cùl a chinn. Thog i mar a b’fheàrr a b’urrainn di e, is thug i air falbh bho bheul na mara e. Shrac i striob den léine ghil a bha oirre fhéin is chuir i ma cheann e, gus stad a chur air an fhuil, is dh’fhalbh i a dh’iarraidh cobhair.

Bha e fortanach. Feumaidh gun do bhuail a cheann ann an oisein den chreig nuair a bha e a’ tuiteam, ach thuit e don mhuir is mar gum beothaicheadh an sàl fuar a-rithis e, fhuair e chun a’ ghainmhich aig ceann a-bhos an rubha, is chaidh e na shiananaich an sin.

Cha robh ise fada gun tilleadh, is dithis leth-ghillean còmhla rithe is thog iad am ministear dhachaidh leotha gu ruige a’ Mhansa.

Nuair a bha iad a’ falbh bharr a’ chladaich thug ise sùil a-null, chun an rubha, is chunnaic i an cuilean bochd na laighe marbh air na creagan aig a’ bhonn. As bith ciamar a thuit e, sheachain e a’ mhuir, is bha e air a phronnadh air na creagan ri beul an Iàin.

Cha robh an gearradh ann an ceann a’ mhinisteir fada a’ slànachadh, is bha e air ais anns a’ chabaid an ceann seachdain no dhà. Ged a bha sluagh a’ bhaile glé fhritheilteach air an eaglais aig a h-uile ám, bha i na bu làine an là sin nan àbhaist. Bha an naidheachd air a dhol troll sgìre, is bha an òigridh gu h-àraidh airson faicinn am ministear a chaidh leis a’ chreig. Is


[TD 63]

ioghantach gur e an t-searmoin a bha dùil aca ris a fhuair iad. Tha e coltach gun do thòisich e ann an dòigh a bha dòigheil gu leòr, ach an ceann ùine ghoirid sann a shìn e air bruidhinn air a mhnaoi fhéin, agus dh’innis e cho leanabail s a bha i na dòighean, mar a bha i a’ gabhail tlachd ann an nithean meirbh agus diomain, mar a bha flùraichean; is mar nach fhuiligeadh i ainmhidh a ghoirteachadh. Agus thuirt e an sin gun do stad an eanchainn aice a’ fàs nuair a bha i ceithir bliadhna deug a dh’aois, agus nach robh comas aice air nithean a thuigsinn a bha a’ glacadh aire dhaoine a bha air tighinn gu inbhe ’nan inntinnean. Is thuirt e gum bu mhór am beud nach robh a h-uile duine mar sin—nach biodh sgeul an uairsin air a’ chuid bu mhotha den olc is den strì s den ghamhlas a bha a’ roinn sluagh an t-saoghail, is gun tigeadh rìoghachd Dhé air an talamh mar a bha i air nèamh. Agus air dhà sin a ràdh, dhùin e am Bìobull, is leag e a cheann air a làmhan, is thòisich e ri gal anns a’ chùbaid.

Chaidh dithis de na h-eildearan suas chun na cùbaid, ach cha b’urrainn dhaibh toirt air sgur. Ach mu dheireadh thug iad air a thighinn a-nuas agus chaidh an dara fear dhiubh an ceann na seirbheis is cho-dhùin e cho luath s a b’urrainn da.

Cha deach Maighstir Iain a-riamh am broinn cùbaid as deidh an latha sin. Cha robh e fada sam bith aig an tigh an uair a chaidh cùisean na bu mhiosa, is b’eudar a thoirt air falbh.

Bha sin an toiseach an fhoghair. An ceann mios no mar sin, thòisich bean a’ mhinisteir air tighinn a-mach ás a’ Mhansa a-rithist, is ghabhadh i cuairt a-null an rathad mar a bhiodh i a’ deunamh o chionn dà bhliadhna no trì, a’ taghadh shìtheanan is a’ bruidhinn ris a’ chrodh a bha ag ionaltradh ann am bonn nan lotaichean, is ma bha each no searrach a bha cho stòlda is gu fuireadh e rithe, bheireadh i cnapan siùcair ás a pòcaid is bheireadh i dhaibh iad, a’ còmhradh riutha fad an t-siubhail, is a’ gàireachdainn uaireannan. Nan coinnicheadh duine rithe, chanadh i ris, anns a’ Bheurla,


[TD 64]

gu robh là math ann, ach cha chanadh i móran sam bith ach sin. Is bha Iseabail anns a’ Mhansa còmhla rithe fad an t-siubhail a’ toirt an aire air Shirley.

Ach cha do lean sin glé fhada. Mus robh gealach bhuidhe an abachaidh slàn, thainig Iseabail aon oidhche na ruith a-mach ás a’ Mhansa, is Shirley bheag aice na gàirdeanan is rinn i air an tigh a b’fhaisge, a dh’innse dhaibh gu robh bean a’ mhinisteir a rian, is chaidh na nàbaidhean a-null leatha air ais a dh’fheuchainn dé a b’urrainn dhaibh a dheunamh. Cha robh nì ann a dheunadh iad, is dh’fhalbhadh leatha air là-rna-mhàireach.

Ma bha daoine aca—aig a’ mhinistear no aig bean a’ mhinisteir—cha chuala muinntir a’ bhaile iomradh a-riamh orra, is cha tainig duine a bhuineadh dhaibh a dh’fhaighneachd airson an leanaibh. Thug Iseabail Chaluim Mhurchaidh dhachaidh i don tigh aca fhéin, is chaidh a togail an sin mar gum buineadh i dhaibh fhéin.

Ach bhiodh e dualtach gun cluinneadh “Shirley a’ Mhinisteir,” mar a theirte rithe fada an deidh sin, beag no mór den t-seanachas agus is ioghantach mur do dh’innis Iseabail beagan air choireigin dhi co-dhiù, ged nach innseadh i an t-iomlan. Dh’fhàs i suas na nighinn bhrèagh, is phòs i fear a mhuinntir an àite, is fhuair i fhéin leanabh. Bha beachd aice air ainm a màthar fhéin co-dhiù, oir se Màiri an t-ainm a thug i air a’ phàisde.

Bha na ràithean is na bliadhnaichean a’ dol seachad. Bha gu leòr anns a’ bhaile aig an robh deagh chuimhne air bean a’ mhinisteir, agus is tric a bheireadh Màiri bheag nan cuimhne i, gu h-àraidh Iseabail Chaluim Mhurchaidh. Cha robh uair a chitheadh i an nighean bheag a-muigh a’ tional fhlùraichean is a’ bruidhinn ris na coin is ris a’ chrodh nach smuainicheadh i air a’ bhoireannach shìmplidh bhlàth-chridheach bu sheanmhair dhi, is thigeadh faileas de dh’iomagain tarsainn air a sùilean, oir bha i a’ creidsinn, mar a bha muinntir a’ bhaile gu léir, gun deidheadh dualchas an aghaidh nan creag is gun tigeadh an nì a bha ’n dàn là no là-eigin.


[TD 65]

Chan eil Màiri bheag fhathast ach òg. Có aig tha fios ciamar a théid dhi. Is ioghantach gu bheil am ministear no a bhean beò an-diugh, agus is ioghantach gun cluinn an té bheag dad mun deidhinn. Chan eil mi ro-chinnteach an tuigeadh i e, ged a chluinneadh. Dh’ fhaodadh nach ann air nithean mar sin a bhios a h-aire.


[TD 66]

AN ROGHAINN

Coinneach Fionnlasdan

Sann an toiseach an fhoghair a bh’ann, agus ged a bha am feasgar brèagh, blàth, agus fir a’ bhaile ag obair san raon, bha Niall na shuidhe ga gharadh fhéin aig taobh an teine agus a làmh fo cheann. Air bòrd aig a làmh dheis bha botull uisge beatha air òl gu leth. Cha robh e ag ràdh guth ach thigeadh cnead bhuaithe an-dràsda s a-rithist. Cha b’annas so idir do mhnaoi bho chionn iomadh latha. Bha e cur dragh oirre, ach gu dé b’urrainn dhi a dheunamh. O chaochail athair agus a fhuair Niall an t-airgead cha robh e aige fhéin idir. Eadhon an deidh dha cur ás don airgead uile cha robh e tric sòbarra. “Cha bu tu Aonghas,” ars ise na cridhe fhéin,” Choimheadadh esan as déidh a thigh s a ghnothaich.”

Air dhith bhith smuaineachadh mar so sheall i air an uinneig, agus có bha dol seachad ach Aonghas. Bhiodh e falbh don raon a dh’obair air an fheur. Mach an dorus bha i as a dheidh. Chuir i a làmh air a ghualainn. Fhuair i neart is misneachd na làthair. Gun sochair sam bith sheall i air le sùil ghràdhach sgìth. “Gu dé bu toigh leat a ràdh?” dh’fheòraich Aonghas. “Feuch an deun thu rudeigin ris an fhear ud,” fhreagair i. “Cha deun e car a-muigh no stigh. Nuair tha daoin eile a’ bhaile air ceann an cuid ghnothaich tha esan na shuidhe stigh ri taobh an teine, a’ leigeil an t-saoghail ma chluasan. Aonghais, feuch an toir thu mach e.”

Bha cridhe Aonghais trom brònach oir dh’aiseag cruth a h-aodainn a mhac-meanmna air ais feadh nam bliadhnaichean. Chuimhnich e nach robh cleamhnas sam bith eadar e fhéin is Niall,


[TD 67]

ach bha iad nam balaich còmhla; is iomadh strì is gleachd a bh’aca. Bha iad tric le chéile, agus is minig a bha Mórag nan cuideachd. Bha na làithean ud sona. Dh’fhàs iad le chéile dìreach falainn mar an giuthas. Bha gach fear na làn-dhuine gun ghath na bhodhaig. Fhuair iad toileachas an cuideachd a chéile gus an tainig gràdh Móraig eatorra. Se bh’inntese caileag bhanail, bhòidheach, lurach, is chan eil teagamh nach robh gràdh mór aig an dithis dhi. Cha robh fios co-dhiù a bhiodh i aig Niall no aig Aonghas. Ach b’eudar dha Aonghas an saoghal a thoirt fo cheann, agus air dha bhi iomadh bliadhna bhon dachaidh, chaochail athair Neill agus dh’fhàg e e deagh thigh is móran airgid aige. Phòs Mórag e goirid an deidh sin.

Chan eil fhios gu dé an tuilleadh smuaintean a thigeadh ri inntinn Aonghais ach rug Mórag air laimh air agus thainig e thuige fhéin. “Chan eil càil idir agam don obair so,” ars esan, “Ach air do shon-sa dheunainn rud sam bith. Ceart gu leòr, bruidhnidh mi ris.”

Lean e Mórag a-steach is rinn e dìreach air Niall aig taobh an teine. Cha do thog Niall a cheann, ach thilg e smuigead don teine. “Gu dé mu dheidhinn an sgadan fheuchainn a-nochd?” dh’fheòraich Aonghas. Thog Niall a cheann is dh’amhairc e air Aonghas le sùilean troma dearga. “Gu dé ’n donas a thug an so thu?” fhreagair e gu liotach gagach. “An e ise thug a-steach thu? Tha a’ chùis air tighinn gu h-àirde mur fhaod duine suidhe na thigh fhéin. Sgadan gu dearbh! Bu cho math leam am puinnsean. Ach ma tha sibh airson mo chur ás an rathad, tha mise coma càit an téid mi. S tu bhiodh toilichte na robh sia troighean de thalamh orm. Ach...” S chuir e smuigead eile san teine.

“Bi aig a’ chladach aig leth-uair an deidh seachd agus ma bhios an oidhche coltach théid sinn a-mach,” fhreagair Aonghais, a’ deunamh air an dorus.


[TD 68]

Se Aonghas a bh’aig a’ chladach an toiseach. Shuidh e air creig ri taobh a’ mhuir lionaidh. Ghabh e beachd air cloich bhig a bha an ìre dhol fodha. Nach b’ioghantach mar a bha cùisean ag oibreachadh. Lion beag is beag thainig am muir seachad oirre. An sud s an so thainig partan a-mach bho chlaich, agus thòisich iad ri spògail am meas na feamann. Bha na faochagan s na gillichean fionn toilichte gun do thill am muir. Dheunadh iad seòrsa de ghluasad nuair bha uisge saillte na mara dol thairis orra. Thigeadh cudaige beag cho dàna air a’ chreig s a dh’fhaodadh e, s nuair shaoileadh neach gu robh e dol a bhualadh na creige, chuireadh e car sgiobalta na earball s rachadh e ás an t-sealladh. Thug Aonghas sùil thar a ghualainn agus chunnaic e Niall am bràighe chladaich. Chuir iad a-mach a’ gheòla is shìn iad na lìn gu bog sàmhach. Ghabh iad ràmh am fear, Aonghas air an tota thoisich. Dh’iomair iad an t-eathar seachad taobh an fhearainn, ach cha robh air an iomradh ach buille ma seach. Cha b’ann air a bha inntinn fear den dithis. Cha bu mhotha na sin a bha sùilean aca airson a’ bhòidhchead a bha timcheall orra.

Measg nan creagan bha feur goirid cruaidh a’ fàs. Ged a bha am monadh mór fosgailte aca sann am beul nan creagan ud a bha cuid dhe na caoraich ag itheadh. Cha robh fada bho chaidh an rùsgadh. Se sin a b’adhbhar cho caol, fad-chasach s a bha an dreach. Dheunadh té dhiùbh mèile an-dràsda s a-rithist ag éigheachd air an uan a bha gluasad car fada air falbh.

Dh’fhàg iad am fearann agus stiùir iad air grunnd an iasgaich. Bha am feasgar brèagh ciùin s cha robh nì ri chluinntinn a-nis ach buille nan ràmh. Ach éisd mionaid. An e ceòl na pìoba a bha tighinn thuca thar na mara? Stad iad a dh’iomradh le chéile. Se cridhe glé throm nach gluaiseadh srann na pìoba, agus gu h-àraid bhith ga chluinntinn air a’ mhuir. Se Dòmhnall Mór a bhiodh ann. Bha e mar fhasan aige port a thoirt ás a’ phìob a h-uile feasgar. Chuimhnich Aonghas air làithean an òige nuair


[TD 69]

bha e fhéin, Mórag is Niall aotrom aighearach. Se Dòmhnall Mór a bhiodh a’ cluich dhaibh aig na dannsaichean agus bu mhath a b’aithne dha sin a dheunamh.

Stad an ceòl is dh’iomair iad air falbh.

Ged a bha ’m feasgar ioghantach ciùin, bha ’n t-adhar culmach, dorcha. Bha mullach nam beann air an suaineadh ann an ceò. Bha sìth air feadh an t-saoghail mun cuairt orra. Ach cha robh fois aig inntinn fear den dithis. Bha smuaintean Neill trom, dorcha, mì-rianail. Dh’aidicheadh e uairean gu robh e fhéin faoin, ach bha e a’ cur a’ choire air son a staid air an t-saoghal gu léir agus gu h-àraidh air a mhnaoi agus air Aonghas.

Aonghas—sin agad e spealg de Shàtan agus athair na dorchadais.

Na shuidhe air an tota thoisich cha robh inntinn Aonghais air na nithean a bha làthair idir. Chitheadh e iomhaigh Mhóraig ann am buille nan ràmh, agus nuair thogadh e a shùilean air druim an fhir eile rachadh saighead na fheòil. Cha robh eadar e is Mórag ach esan. Cha bhiodh e duilich cur ás dha, ach cha deunadh sin cùisean móran na b’fheàrr. Dhìteadh a chogais e gu latha a’ bhàis. S cha bhiodh a bheatha ach searbh mì-bhlasda, eadhon ged nach dìteadh Mórag e.

Rainig iad grunnd an iasgaich am beul na h-oidhche. Chaidh Niall air a dhà ràmh agus rinn e polaraich iomraidh fhads a bha Aonghas a’ cur nan lion. Cha robh móran coltais sgadain ann. Gun teagamh bha corra thé dhe na faolagan móra nan laighe air a’ mhuir agus chaidh sùlaire seachad ach cha do bhuail e faisg orrasan. Cha robh air ach fuireach an ceann nan lion uair no dhà thìde.

Shuidh Niall air an tota dheiridh agus cha b’fhada gus an do chuir tulgadh na geòla a chadal e. Air dha Aonghas a bhith ag amharc air ’na phloc an sud air an tota thainig Sàtan ga bhuaireadh ag ràdh, “Tilg a-mach san t-sruth e. Cha bhi fios aig duine


[TD 70]

sam bith dé a thachair dha. Sann a their iad gun do thuit e thar a chinn leis an deoch. Cha chuir iad coire ortsa. Tha fhios aig a h-uile neach nach deun e snàmh. Bidh Mórag agad dhut fhéin.”

Mar gun cuireadh smuaintean Aonghais crith air, dhùisg Niall agus air dha coimhead an taobh a bha Aonghas rinn e duan mhionnan dha. Cha tubhairt Aonghas guth.

Bha ’n oidhche a-nis air fàs dorcha. Cha robh gealach ann, agus thuit an ceò a bha air mullach nam beann san fheasgar gu dùmhail gu uachdar na mara. Chan fhaiceadh duine a chorragan. Mun cuairt air an eathar bha am muir geal le sionnachan cho tric s a bheireadh i sgailc air na tuinn bheaga bha ruith a chéile feadh a’ chuain. Deas air an eathar thòisich canaichean ri seitrich an-dràsda s a-rithist. S minig a bhiodh iadsan còmhla ris a’ sgadan.

Bha dorchadas na h-oidhche a’ cur connaidh ris a’ chonas a bha ’n inntinn Aonghais. Chan e mhàin gun do mhill an t-amadan a bha san deireadh a bheatha fhéin ach a thuilleadh air a so cha robh Mórag ach truagh còmhla ris. Eadhon ged a bha Mórag pòsda aig Niall bhiodh Aonghas sona gu leòr nan robh rian ceart oirrese. Gu dé bu chiall don ghnothaich idir? Càit an stadadh e?

Dh’fhaoidte gum biodh e na bu ghlice dhàsan an saoghal a thoirt ma cheann a-rithist agus a h-uile dad a bh’ann fhasail as a dheidh. Nan deunadh e sin có aige bha fios nach d’rachadh cùisean na b’fheàrr rathad air choireigin.

Dh’fhairich e Niall a’ snàgail san deireadh. Thuig Aonghas gu robh e na sheasamh ga aotromachadh fhéin. Thainig Sàtan ga bhuaireadh a-rithist. “So do chothrom a-nis air. Suidh air beul an eathair. Tha esan cho mì-chinnteach air a chasan s gun téid e an comhair a chinn sa mhuir. Ma théid gu dé choire th’agadsa ris? Cha deun e snàmh. S cinnteach nach cuir e dragh gu bràth tuilleadh ort.”


[TD 71]

Rinn Aonghas gluasad beag ach thionndaidh Niall air sa mhionaid. “A mhic an fhir ud,” ars esan, “an ann a feuchainn ri mo bhàthadh a tha thu. Tha mi creidsinn nan tachradh tubaist dhòmhsa nach biodh Mórag na banntrach glé fhada.” Cha tubhairt Aonghas guth. Bha fhios aige nach deunadh bruidheann feum.

Dh’fhairich iad le chéile fuaim luinge teannadh orra—plosgartaich fhaoin mar gum biodh i air chall sa cheò. Bhioraich iad an cluasan. Bha e gu math faisg orra. Chaidh am fuaim na thàmh. Leum Aonghas air ròp nan lion, ach mun d’fhuair e fhuasgladh bhuail i iad calg dhìreach nam meadhon. An ath fhaireachdainn a bh’aig Aonghas bha e air an t-snàmh sa mhuir. Ach ged bu mhath e air an obair bha gu leòr aige ri dheunamh. Bha chuid aodaich cho trom ri luaidhe.

Thainig an sgread a b’oillteile bho chompanach. Chuimhnich Aonghas nach deunadh Niall snàmh. Choimhead e an taobh a thàinig an sgread. Bha am muir air ghleus le cop is sionnachan, is Niall a’ breabadaich le chasan s le làmhan.

Cha robh guth air eud no connspaid a-nis. Rinn e air Niall cho cruaidh s a bh’aige. Bha Niall fhathast air uachdar na mara nuair rainig e far an robh e. Rug e air dhosan air. Ach bha an t-aodach fliuch gan tromachadh le chéile agus mhothaich Aonghas nach cumadh e an dithis aca an uachdar gun a dhà làmh.

Mar sin rug e le fhiaclan air cùl amhaich a sheacaid. Ach bha e lagachadh. Mhothaich Aonghas nach robh a chrioch fada bho neach den dithis aca. Cha bu luaithe thainig na smuaintean so thairis air inntinn na bhrist gath-sholuis deàlrach mun cuairt orra. Chunnaic e botag cur a sineadh thuca. Rinn e greim orra le uile neart; ach aig a’ cheart ám dh’fhairich e e fhéin a’ fannachadh. Bha sruth na mara ga shlugadh agus dorchadas iomlan dol thairis air.

Nuair thainig Aonghas thuige fhéin bha e na shìneadh air ùrlar na luinge. Cha robh e cinnteach ach shaoil leis gum b’aithne dha


[TD 72]

an guth bruidhne bha dol gun stad. B’aithne dha cheana e. Be Niall a bh’ann agus cha be chainnt a b’fhearr a bh’aige a’ mallachadh Thormaid is Eachainn Mhic Leòid airson am mì-chùram san tubaist.

Bha cheann air sgàineadh agus chuir droch chainnt Neill, s e, mar gum b’eadh, air ùr-aiseadh o bheul a’ bhàis, crith air fheòil. Ach mu dheireadh cha robh ri chluinntinn ach slapraich na mara a’ crònan mu fhliuch-bhord na luinge s i deunamh air tìr. Tharraing Aonghas an còta-iasaid a bha aige thairis air na bu dluithe timcheall air, agus phill e rithis gu smuaintean fhein.


[TD 73]

IOMHAR MOR

An Cabairnench

Feasgar an-dé chàraich sinn Iomhar Mór ann an Reilig nan Naomh an Cill Cheidh. Feasgar an-dé leig mi ròp guailne na ciste ás mo làimh agus chaidh a’ ghaoir ud tromham nach do thuig mi gus a so.

Bha mise riamh an aghaidh Iomhar Mór a thiolaigeadh ann an Reilig nan Naomh. Cha b’ann a chionn gu robh dad agam na aghaidh na bu mhotha na bh’aig càch, ach a chionn s gun robh eachdraidh na Reilig air a bhith na mo chluasan bhon a bha mi na mo phàisde.

B’ann san oisean fhàs ud de Chill Cheidh a bha, a réir beul-aithris, athraichean na h-eaglaise agus diadhairean móra mar sin air an adhlagadh bho chionn fhada fhad air ais. Ri linn sin, theireadh na seann daoine gun robh an t-àite coisrigte thar gach àite eile, agus a-muigh no mach chan fhaodadh duine a dhol na chòir, agus cha robh cead ceap a ghearradh ann. “Tha Cill Cheidh fhéin farsainn gu leòr,” theireadh iad, “agus chan eil adhbhar sam bith dragh a chur air an fheadhainn a tha sud.” Gu dearbha, chuala mi mo sheanair ag innse do chuideigin gu robh fiar-chuimhne aige air corp coigrich a bhith air a chàradh ann an Reilig nan Naomh an uair a bha e fhéin na bhalach, agus gu do sgeith an talamh a’ chiste a-mach gann mun do thionndaidh muinntir an tòrraidh an cùlaibh. “Agus sin mar a thachras,” ars esan, “do chist a chuirear fon fhòd ud tuilleadh.”

Ach chaochail mo sheanair agus dh’fhalbh a’ mhór-chuid de ghinealach m’athar, agus chaidh dì-chuimhn agus tàir a dheunamh


[TD 74]

air na nithean sin. Cha robh annta ach sgeulachdan agus giseagan a réir muinntir mo latha-sa, ach, taing don t-Sealbh, cha tainig adhbhar riamh dragh a chur air diamhaireachd na Reilig. Cha tainig, se sin ri ràdh, gus an do chaochail Iomhar Mór a-bhòn-dé.

Thainig briathran mo sheanar air ais thugamsa cho luath s a thainig a chiad iomradh air Iomhar Mór a chur an Reilig nan Naomh. Ghuidh mi air na fir iad a dheunamh air an socair agus a’ chùis a reusanachadh a-mach. Ach thuig mi gun rachadh an gnothaich nam aghaidh cho luath s a dh’éirich Dòmhnall Chaluim le aodann geal agus lasadh na dhà shùil.

“Fhearaibh,” ars esan, “cha robh dùil agam gum faicinn an latha san diùltadh An Geàrraidh sia troighean de thalamh fuar do dh’Iomhar Mór.

“Thainig e nur measg mar a dh’fhaodas cuimhn a bhith agaibh, gun daoine, gun chuideachd, gun chàirdean, agus cha be a’ bhàidh a nochd sibh dha; thionndaidh sibh ur cùlaibh ris agus mhag sibh air. Ach an uair a thainig an dòrainn an rathad a bha mo theaghlach-sa, phàigh Iomhar Mór ana-ceartas le caomhalachd agus coibhneas, agus bhon latha sin gus an latha ’n diugh bha e na chùl-taic s na chomhartachd dhòmhsa agus dhuibhse!”

“Fhearaibh! Tha Iomhar Mór marbh. Chan eil reilig teaghlaich aige, agus chan eil duine eile de mhuinntir a’ dol ga leantainn. Thoiribh dha, tha mi guidhe oirbh, a leabaidh thàimh ann an oisean fàs a’ chlaidh—ann an Reilig nan Naomh—agus coma leam dar giseagan!”

Ghnog fear an sud s an so a cheann. Thubhairt fear thall s a-bhos, “Glé cheart,” agus thuig mise nach leiginn leas an còrr a ràdh. Thainig e gu mo theangaidh ceàrna den reilig againn fhéin a thairgse dhaibh, ach bha eagal orm cuis-bhùrt a dheunamh dhiom fhein. Agus co-dhiù bha briathran Dhòmhnaill Chaluim cho drùiteach agus gur ann a rinn mi seòrsa de chreidsinn air na


[TD 75]

thubhairt e mu na giseagan. Ach fad an t-siubhail, bha briathran mo sheanar an sud air m’inntinn, ag innse mun chiste chaidh a sgeith an-àird!

Chan urrainn dhomh innse dhuibh càit ás an tainig Iomhar Mór don Gheàrraidh. Bha sin a-measg nan rudan nach d’fhuair sinn a-mach riamh mu dheidhinn, agus chan fhaigh sinn a-mach a-nis e. Ach tha cuimhne—fiar-chuimhne—agam air an latha thainig e, agus air an ioghnadh a chuir e air muinntir a’ chlachain an uair a nochd e—an duine caol àrd dorcha ud, le a chuid den t-saoghal air a chùlaibh an cairt aiseil. Bha am baile sna dorsan, ach cha do leig an coigreach air gu fac e duine againn, no gun cual e an corra dhuine a mhol an latha dha san dol seachad. Air a shocair fhéin, chum e roimhe gus an do ràinig e an seann tigh dubh air iochdar fearann Dhòmhnaill Chaluim, agus, an sin, thòisich e air am beagan airneis a bh’aige a shlaodadh a-steach don tigh!

Am feasgar sin, cha robh tigh anns A’ Gheàrraidh ás nach robh cuideigin a’ céilidh air Dòmhnall Chaluim, agus cha robh aon duine againn a chreideadh Dòmhnall an uair a thubhairt e nach cuala e guth riamh mun fhear ud gus am faca e an latha ud fhéin e a’ gabhail seilbh ás an tigh dhubh. Bha an caothach air Dòmhnall agus cha bu bheag an t-ioghnadh. Bha e air a bhith shios far an robh am fear eile, a’ faighneachd dé bu chiall dha, ach cha d’fhuair e eadhon modh freagairt; bha an dorus air a sparradh bhon taobh a-stigh, agus bha sgòd ris an uinneig agus cha robh aon nì ri chluinntinn ach bragadaich mar gum bitheadh am fear a bha stigh a’ briseadh mhaidean.

Chan eil cuimhn agam a-nis dé cho fada s a bha cùisean mar sin mun d’fhuaireadh a chiad fhacal bhon fhear ud, agus an uair a bhruidhinn e cha b’ann modhail no sìobhalt a bha e. Tha e coltach gun deachaidh Dòmhnall Chaluim sios aon fheasgar ga


[TD 76]

òrdachadh a-mach ás an tigh dhubh bhon a bha feum air an àite mar shabhall, ach, ma chaidh, dh’innis am fear a bha stigh dha có an taobh a dh’fhaodadh e dhol.

Sin an uair a chaidh an ceòl air feadh na fìdhle. Latha an déidh latha bha an trod a b’uamhasaiche a’ dol air adhart eadar Dòmhnall agus am fear caol, agus oidhche an déidh oidhche bha gillean a’ bhaile mu bhallachan an tigh dhuibh, a’ deunamh gach uilc air an smaoinicheadh iad air an fhear a bha na bhroinn. Mu dheireadh thall thug Dòmhnall a’ chùis gu lagh, agus is ann an uairsin a chuala sinn gum be Iomhar Mór a b’ainm don choigreach. Ach sin fhéin na bha againn fhéin no aig Dòmhnall Chaluim air a shon, oir be binn an t-Siorram nach gabhadh am fear caol a chur a-mach ás an tigh, agus bha e ro chosgail an gnothach a thoirt gu cùirt a b’àirde.

Is iomadh latha a luthaig mise a bhith air falbh ás a’ bhaile an deidh sin, oir bha a h-uile dad a bh’ann cho mì-thlachdmhor leinn uile. Ghabh Dòmhnall Chaluim agus Iomhar Mór a’ ghràin a bu mhiosa air a chéile, agus gu dearbh cha bu mhóran na bu lugha na gràin an aoig a bha eadar an coigreach agus am baile air fad. Chitheadh tu e a’ liùgadh sios an rathad an-dràsda s a-rithist an uair a bhitheadh rudeigin a dhìth air anns a’ bhùthaidh, agus nan tachradh tu ris, ghluaiseadh e bharr an rathaid leis na sùilean dubha nimheil ud aige ort fad an t-siubhail gus an robh sibh á sealladh a chéile. Cha leigeadh tu leas ach Iomhar Mór ainmeachadh ris an leanabh bu mhiosa sa Gheàrraidh agus bha e cho modhail ris an uan.

Fad mhiosan chaidh cùisean na bu mhiosa s na bu mhiosa, gus mu dheireadh gur gann a rachadh mnathan a’ chlachain a-mach air an dorus aon uair s gun ciaradh am feasgar. Ach is ann ri Dòmhnall Chaluim a bha an truas againn uile, agus sud aig iochdar an fhearainn aige.


[TD 77]

Ach tha e neònach mar a thig cùisean mun cuairt. Latha de na làithean, dh’atharraich barail a’ bhaile mu Iomhar Mór, agus ghabh sinn uile am meas sin air nach do chaill sinn gu latha a bhàis. Agus, gu h-àraidh, dh’atharraich cùisean eadar Iomhar agus Dòmhnall Chaluim, oir tha cuimhne agam am faicinn le deòir nan sùilean ag iarraidh mathanas air a chéile an uair a thug am mì-fhortan aghaidh ri aghaidh iad.

Be bun na cùise so—gun deachaidh leanabh beag Dhòmhnaill air chall. Bha dùil againn an toiseach nach robh e ach air mhàgaran an cùil air choireigin, ach ghabh sinn an gnothach gu cridhe an uair a thòisich an oidhche air dorchachadh agus gun sgeul air an fhear bheag. Bha na pàrantan an ion s a bhith ás an ciall—a’ ruith bho thigh gu tigh, a’ faighneachd agus a’ ceasnachadh. Bha sinn gus dùil-thairis a thoirt an uair a chuimhnich cuideigin nach robh duine air a bhith an còir tigh Iomhair, agus ged nach robh móran dòchais againn chaidh mi fhéin agus fear eile de na balaich sios chun an tigh dhuibh.

Cha chreid mi nach do thuig e air ball gun robh rudeigin ceàrr, oir cho luath s a bhruidhinn sinn dh’fhalbh a ghreann dheth agus thainig na àite truas agus iomagain. Mar a bha dùil againn, cha robh an leanabh an sud, ach an uair a dh’fhalbh sinn dh’fhalbh Iomhar Mór còmhla ruinn. Chùm e dìreach air Dòmhnall Chaluim agus rug e air ghàirdean air, agus thubhairt e, “Gabhaidh mo leisgeal. Creidibh mi gun deun mi rud sam bith a tha an comas duine a dheunamh air sgàth an ionragain bhig, ma leigeas sibh leam sin a dheunamh.” Thainig seòrsa de stad ann an Dòmhnall, ach ann an tiota shìn e mach a làmh chun an fhir eile gun ghuth gun fhacal. Goirid an déidh sin, chunnaic mi iad a’ falbh còmhla chun na tràghad far an robh, creach nan creach, eagal oirnn gun do dh’éirich an t-olc don fhear bheag.

Fàgam an sgeul sin an sin. Cha leig mi leas innse dhuibh mar


[TD 78]

a chuir sinn na làithean àmhghaireach ud seachad, a’ lorg s a’ sireadh le cridheachan troma, agus, aig a’ cheann thall, cha robh againn air a shon ach aon bhròg bheag a lorg sinn air iomall a’ mhachaire—aon bhròg bheag chlì.

Ré na làithean a lean bha an trom sgàil ris an robh an dùil thar A’ Gheàrraidh, ach, mean air mhean, mar a chaidh am bròn an lughad, thòisich sinn air an aire thoirt gun robh cùisean dealaichte sa bhaile. Air falbh gu tur bha an trod s an t-amharas, agus far an robh Iomhar Mór roimhe na choigreach nar measg, bha e nis na fhear dhinn fhéin, agus dh’éirich eadar e fhéin agus DòmhnallChaluim càirdeas nach do mheath riamh.

Mar sin, ann an sìth aon uair eile, ghabh an Geàrraidh roimhe troimh na bliadhnaichean. Rinn sinn a’ churachd s rinn sinn a’ bhuain; chuala sinn mu bhreith s mu bhàs, s thainig ròineagan geala an sud s an so far nach robh iad roimhe. Dh’fhàs mise eòlach air Iomhar Mór anns na bliadhnaichean sin, agus gu dearbh, a-mach air teaghlach Dhòmhnaill Chaluim, cha chreid mi nach ann orm bu mhotha bha meas aige.

Thainig an sin an t-seachdain so chaidh, an uair a thainig fios thugam le aon de bhalaich bheaga na sgoile gun robh an seann duine (oir be seann duine a bh’ann a-nis) tinn, agus gam iarraidh. Chaidh mi sios cho luath s a b’urrainn dhomh, ach cha bu luaithe a dh’fhosgail mi ’n dorus na thuig mi gun robh Iomhar Mór aig ceann na slighe.

Bha mo bharail ceart. Fad trì latha, bha ’m bodach na shìneadh ann an sud gun ghuth gun fhacal, agus an uairsin—a-bhòn-dé an so—shiolaidh e air falbh agus gréim aige air mo làimh.“Beannachd leat,” thubhairt e, “agus... agus... cuimhnich gun coimhead thu as deidh gach nì. An uair a bhitheas a h-uile dad seachad, cart thusa mach a h-uile sgòd a tha san tigh agus thoir an iuchair... air... ais... do... Dhòmhnall Chaluim... agus abair ris...”


[TD 79]

Tha mi gus a bhith nis aig ceann mo sgeòil. Chuala sibh an còrr—mar a chaidh an t-adhlagadh a shuidheachadh agus gach nì mar sin. Chuala sibh a’ chuid sin. So agaibh a-nis an còrr.

Dh’fhag mise Reilig nan Naomh agus Cill Cheidh le cridhe trom agus le rudeigin a’ briogadh m’inntinn air nach b’urrainn dhomh ainm a chur. Chan àicheadh mi gun robh dragh orm mun t-seann Reilig, agus gu dearbh is ann airson mi fhéin a chumail trang agus m’aire thoirt bharr nan rudan sin a chuir mi romham a dhol sios gu tigh dubh Iomhair Mhóir gus a sgioblachadh mar a dh’earb e rium.

Bha sin a-nochd—an ceart-uair fhéin—ach tha ’n sgioblachadh gun deunamh fhathast, agus bithidh.

Thòisich mi an ceann shios an tighe—anns a’ chùil dhorcha fon uinneig. Ann an sin, anns an dorchadas nach robh cho dubh dorcha is a bu chòir, fhuair mi rud a nochd dhomh ciallachadh gràineil na gaoir ud a chaidh tromham anns a’ chladh... rud beag nach do dh’aithnich mi an toiseach, glas-gheal s mar a bha e leis an fhuarachd—bròg bheag... bròg dheas leanaibh.


[TD 80]

A’ PHROSBAIG

Rarlon Seixias

Bha Mr. Edwards gu cùramach a’ cur na prosbaig air dòigh. Thainig seòmar na <eng>Jones<gai> gu ceart agus gu geur mu choinneimh. Rinn e osna bheag shona. Bha am bòrd air a chur a-mach airson deichnear. Gu pròiseil chunnaic e gun robh an china a b’fheàrr a-muigh. Be sud an china a fhuair iad nuair a phòs iad, nithean nach nochdadh solus an latha ach fior chorra uair, nuair a bhiodh nitheigin sònraichte a’ tachairt. Agus be so, dà fhichead bliadhna pòsda, gu dearbha nì sònraichte.

Deich àite aig a’ bhòrd. Feumaidh gun robh an teaghlach uile a’ tighinn, Bob agus a bhean len dithis teaghlaich, Mairead agus an duine aice agus an dithis acasan, agus aig ceann a’ bhùird, àite mór an onair, bhiodh Mr. Jones agus a bhean, pòsda airson dà fhichead bliadhna on diugh.

Dà fhichead bliadhna. Ach an robh an fhaid ud ann bhon a thainig e a dh’fhuireach don t-seann tigh lodgaidh gruamach so? Chuimhnich e mar a choimhead e an toiseach air a’ bhòrd bhuidhe a bha ag innse don t-saoghal gun robh leabaidh is biadh rim faighinn a so, airson prìs. Chuir e seòrsa de sgreamh air. <eng>Well,<gai> dheunadh e an gnothach airson seachdain no dhà chun am faigheadh e àite na b’fhearr is chun am fàsadh e eòlach air a’ bhaile. Nuair a thainig cuideigin chun an doruis fhuair e a-mach nach robh rùm air fhàgail ach rùm beag lotaidh anns na sparran, le aon uinneag a’ coimhead leathad an siobal gàrraidh chum na réidhlein grin mu choinneimh na tighean na b’fheàrr a bha air taobh eile na sràide.


[TD 81]

Smaoinich e air a chiad oidhche anns an rùm shuarach ud. Bha e aineolach anns a’ bhaile, e dà bhliadhna fichead, agus e a’ deunamh deiseil airson a chiad latha na chléireach anns a’ bhanc. Bha chiad bhiadh a dh’ith e anns an tigh lodgaidh seachad agus sheas e aig dorchadas na h-uinneig a’ coimhead a-mach don oidhche. B’ann an uairsin a dh’fhairich e, mar bu tric a dh’fhairich e roimhe, an cianalas agus an aonarachd uamhasach. B’ann an uairsin cuideachd a chaidh solus air anns an rùm mu choinneimh anns an t-sràid eile. Bha astar eatorra, suas ri da fhichead slat, ach bu léir dha am boireannach gun duilgheadas sam bith. Bha i òg agus bòidheach, agus i a’ deunamh deiseil gu dhol a chadal. Sheall e oirre le anail na uchd nuair a chuir i dhi a h-aodach. Bha a com geal agus mìn, a ciochan làn, agus fad breabadh sùla bha i gu léir rùisgte mu choinneimh mun deach i eadar an aodach leapa. Thainig duine a-stigh, <eng>pyjamas,<gai> agus gùn trom air. Rinn i seòrsa tionndadh bhuaithe nuair a thainig e faisg, mar gum biodh i air dhòigh air choireigin air a nàrachadh. Ach chrom e os a cionn agus phòg e a muineal is an uairsin a bilean. Chaidh an solus ás. Anns a’ mhadainn cheannaich Mr. Edwards a’ phrosbaig.

Seadh gu dearbha. Bha na glainneachan criostail air a’ bhòrd a bharrachd air an china pòsaidh aca. Be oidhche mhór a bha so. Smaoinich e gu suarach air na lodgairean eile shios an staidhre. “Am fan thu a-bhos greiseag còmhla ruinn a-nochd, Mr Edwards?” “O, cha bhi mi idir a’ fantail, <eng>Miss Brown<gai>.”

Fantail a bhos còmhla riuthasan. Iadsan len gobaireachd is am beachdan. Cha robh an còrr ann nach tuirt e riutha, “Is e so an dà fhichead bliadhna on diugh, nach eil fhios agaibh,” ach gheàrr e air bàrr a theanga e. Shocraich e an telescope far an robh e ga h-iarraidh.

Shios an staidhre bha na bioran-fighe a’ gliceadaich. Bha iad a’ bruidhinn mu dheidhinn.


[TD 82]

“Se a chumas e fhéin aige fhéin, Mr Edwards, è Miss Brown?”

“Se gu dearbha, is toigh leis a bhith na aonrachd. Is e as sine a tha anns an tigh, fhios agad. Thainig e nuair a bha mo mhàthair beò.”

“Nach e tha neònach nach do dh’iarr e riamh rùm nas fheàrr na tha aige.”

“Is ann aig an t-sealbh a tha fios gun do thafainn mi a h-uile seòmar a tha anns an tigh dha aig uair no uair. Ach dhiùlt e an t-aon mar am fear roimhe. Se an rùm ud anns an lotaidh as
fheàrr leis fhathast.”

“Tha e neònach gun teagamh. Neònach ga rìreadh. Am bi e idir a’ dol a-mach uair sam bith air an oidhche?”

“Chan eil cuimhne agam eadhon air aon uair.”

“Is gu dé a tha e deunamh shuas a sud na aonar?”

“Leughadh, tha mi cinnteach, ged a dh’fheumas mi a ràdh nach fhaic mi cus leabhraichean nuair a bhitheas mi a’ glanadh an rùm.”

“Gu dé a tha aige anns an rùm.”

“Nist, tha fhios agad glé mhath nach eil dad a chòir agad sin fhaighneachd, agus nach biodh e ceart dhòmhsa a fhreagairt mu lodgair eile anns an tigh. Ach a dh’innse na fìrinn, chan eil nì anns an rùm ach an eàrnais.”

“Chan eil ciste ghlaiste an àite sam bith?

“Cha leig thu leas a bhith magadh oirnn, a Chòirneil. Ach a bheil dad mar sud ann, <eng>Miss Brown<gai>?”

“<eng>Well,<gai> tha an <eng>wardrobe<gai> aige glaiste, ach tha sin nàdurra gu leòr.”

Troimh an phrosbaig chunnaic <eng>Mr Edwards Mr Jones<gai> agus a bhean a’ tighinn a-stigh don t-seòmar aca. Bu mhath a bha i a’ coimhead fhathast, smaoinich e gu pròiseil. Bha a falt a’ liathadh, ach bha a com fhathast grinn agus bòidheach. Oidhche an deidh oidhche chunnaic e i on uinneig aige, a’ gluasad na prosbaig o


[TD 83]

sheòmar-suidhe gu seòmar-cadail, e glacte le a h-àilleachd. Cha do dhùin i riamh cùrtairean air cùl an tighe agus bha e do <eng>Mr Edwards<gai> mar gum biodh an solus blàth ud a’ cur fàilte air a h-uile oidhche. An toiseach cha robh e ach a’ coimhead orra ach mean air mhean bha e air a ghlacadh nam beatha; na inntinn bha e a-nis a’ dol steach don t-seòmar aice, a’ suidhe mu coinneimh ri taobh an teine, agus còmhla rachadh iad don leabaidh.

Be an nì ioghantach nach do thachair e riamh rithe, nach robh fhios aige air a h-ainm. Ach rinn e ainmean dhaibh uile. Thagh e Jones mar chinneadh, bha an t-ainm cho ceart, cho math. Airson a chiad ainm thagh e Peigi, a chionn is gum be sin ainm a mhàthar. Dh’ainmich e an gille Bob agus an nighean Mairead, na h-ainmean a bhitheadh e air a thoirt do a chloinn fhéin nam bitheadh e riamh air pòsadh agus teaghlach a bhith aige. Cha tug e ainm sam bith air an duine. S gann gun robh fhios aige gun robh duine ann.

Fad a chiad bliadhna bha teagamh no dhà aige mu bhith gabhail allaidh riutha mar sud. Feumaidh so sgur, theireadh e ris fhéin, chan eil e idir ceart. Nuair a gheibh mi rùm nas fheàrr, no nuair a théid mi nas àirde anns a’ bhanc. Chan fhada chun am bi caraidean agam dhomh fhéin is bidh mi mach air an oidhche is an fheasgar. Tachraidh an té cheart orm latha air choireigin is an uairsin am pòsadh is an teaghlach, dachaidh dhomh fhéin dìreach mar a tha aig na <eng>Jones<gai>. Ach nuair a thafainn iad rùm na b’fhèarr dha, dhiùlt e e; aig a’ bhanc cha tainig àrdachadh ach gu mall agus an uairsin fhéin a chionn aoise; air dhòigh a choireigin cha do rinn e caraid idir agus bu ghann cuimhne aige bruidhinn ri caileag no boireannach. Thainig aonranachd mun cuairt air mar bhrat-mairbh ach dh’fhàs e eòlach air, is mu dheireadh thall cha robh for aige air. Thug an <eng>telescope<eng> dha dachaidh is bean, teaghlach dha fhéin. Nuair a bha latha a’ bhanc seachad, an dinnear trom air a chur sios, an staidhre chumhang air a dìreadh, an <eng>wardrobe<gai> air fhosgladh, fàilte air a chur air an


[TD 84]

t-solus bhlàth bhon uinneig, bha e an uairsin an teas meadhon gràdh agus comhartachd a theaghlaich. Mean air mhean chaill e gach teagamh, dhìochuimhnich e càch, chaill e dòchas pòsaidh agus bha e sona gu leòr leis a’ bheatha a bha aige.

Bha e sona còmhla rithe. A’ cluich leis a’ chloinn nuair a bha iad air mhàgran, ga gharadh mun teine air na h-oidhcheannan fada geamhraidh, a’ tionndadh a’ ghàrraidh còmhla as t-earrach, nan sìneadh air an réidhlean an grian an t-samhraidh. Cho luath is a chaidh na bliadhnaichean seachad, smaoinich <eng>Mr Edwards<gai>, bliadhnaichean sona, bliadhnaichean lom-làn chuimhneachain.

Thall anns an rùn laiste rug Clifford Brookfield air laimh a bhean-phòsda. “Meal do naidheachd, a ghràidh,” thuirt e.

“O Clifford, tha e cianail. A bheil e fhathast a sud?”

“Thà. Nis feuch ri cumail ciùin. Cuimhnich air na thuirt am poilis ruinn. Bi dìreach cho nàdurra is as urrainn dhut, na deun dad sam bith a chuireas amharas air agus is dòcha gun glac iad e fhads a bhitheas e a’ coimhead.”

“An salachar. A’ coimhead oirnne. Is aig Dia fhéin tha fios cia fhad. Taing don fhreasdal gum faca Peadar e an oidhche roimhe nuair a bha e ag obrachadh nan glainneachan ùra againn.”

“Na cuir thusa dragh sam bith ort fhéin. Bithidh a h-uile nì ceart gu leòr an deidh a-nochd. Ach seall an uair a tha e, bithidh an teaghlach a so air a’ mhionaid.”

Bha <eng>Mr Edwards<gai> fo ioghnadh. Cha robh ach ochdar mun bhòrd. Cha robh <eng>Bob<gai> ann agus cha robh sgeul air an duine aig Mairead. Càite an robh iad? Cha bhitheadh e ceart mura bitheadh iadsan ann. Bha e deònach gun cluinneadh iad an òraid bheag aige fhéin a chuir e air dòigh cho cùramach. “Agus a-nist slàn dom bhean, an té a bha na companach dhomh, a bha na comhartachd dhomh, mo bhean fad dà fhichead bliadhna. A’ bhean bu ghasda agus am màthair a b’fheàrr...” An sin thogadh e an criostal làn agus shealladh e air a h-aghaidh.


[TD 85]

Shios a’ staidhre stad na bioran-fighe gu athlamh. Ghnog cuideigin an dorus gu socair. Dh’éirich <eng>Miss Brown<gai> chun an doruis. Chùm gach loidseir cluais ri claisneachd, a’ feuchainn ris gach facal a ghlacadh. Thainig na guthan socair bhon dorus.

“<eng>Mr Edwards<gai>.?”

Cha b’urrainn dhaibh freagairt <eng>Miss Brown<gai> a chluinntinn.

“Ceart gu leòr, théid sinn suas leinn fhéin.”

Chual iad fuaim nan cas air an staidhre. Thill <eng>Miss Brown<gai> a-stigh. Cha robh tuigse air aodann.

Bha <eng>Mr Edwards<gai> cho trang mun bhòrd is nach cuala e fuaim sam bith. Chaitheadh a-stigh an dorus aige, chuireadh air an solus:

“Glac e, a Pheadair.”

Thionndaidh e na bhoil. Ghlac am poilis e agus an duine òg a dh’aithnich e, Bob. Rug am poilis eile air a’ phrosbaig.

“Salachar na galladh...” dh’éigh cuideigin, agus thuig e anns a’ mhionaid uamhas na thachair.

“Stad. Stad. Chan eil sibh idir a’ tuigsinn... chan ann mar sin a tha e idir...” thainig na faclan nan leum, ach mu thràth bha e letheach sios an staidhre eatorra. Ghlac e sealladh air na h-aodainn làn uamhais a bha aig dorus an t-seòmair shios.

“Nach leig sibh ás mi. Chan eil sibh idir a’ tuigsinn. Cha do rinn mi dad ceàrr...” bha e nis faisg air deòir agus bha am poilis a’ goirteachadh a ghàirdein. Thilg iad e an cùl na <eng>van<gai> dhuibh a bha na seasamh aig an dorus.

Dhùin an dorus gu cruaidh air. Thuit Mr Edwards air an t-suidheachan dubh leathar. Bha crioch air a-nis. Cha tuigeadh duine. Aon duine.


[TD 86]

AN DUINE UR

Rob Shirley

Nuair a chaidh an t-Ard-lighiche, Seumas MacDhòmhnaill a-steach don talla-obrach thug an èadhar fhionnar, fhliuch air sreathart a dheunamh. Bha Windsor, am priomh-fho-lighiche, crùibte os cionn closach a bha sìnte air fuar-bhòrd, ach thionndaidh e an uair a chuala e an sreathart.

“Bheil an cnatan sin ort fhathast?” thubhairt e.

“A réir choltais,” fhreagair an ceannard gu h-aithghearr agus lean e air aghaidh gun an tuilleadh a ràdh. Sheall Windsor ás a dheidh car greis agus an sin thionndaidh e ris a’ chorp agus thòisich e air obair gu dìcheallach.

Rainig MacDhòmhnaill oifig le a shròn ann an nèapaicein agus na deòir na shùilean. Nach uamhasach an rud cnatan, smaoinich e. Thug an cinne-daonna a h-uile galar fo smachd ach am fear so. Thug iad buaidh eadhon air a’ bhàs, an Galar Mór, ach an cnatan—cha ghabhadh e a chur sios. Chòrd an smaoin ris agus chunnaic a rùnaire fiamh-ghàire fhann air aodann an uair a sheall i suas air.

“Madainn mhath dhuibh, a dhotair,” thubhairt i ris.

“Càite a bheil lighiche na h-oidhche?” dh’fheòraich e.

“Dh’fhalbh e dhachaidh.”

“Carson nach do dh’fhan e? Tha fhios aige gur fheàrr leam a chunntas a sgrùdadh còmhla ris.”

“Tha sibh fadalach an-diugh, agus bha cabhag air.”

Thainig gruaim air gnùis an lighiche. “Tha an cnatan diabhlaidh so a’ cur nan deur nam shùilean.”


[TD 87]

Chuir an rùnaire na duilleagan fa chomhair air an dasg agus thòisich i air leughadh: “Thàinig ceithir chlosaichean a-steach ré na h-oidhche, triùir fhear agus aon bhoireannach. Thuit aon fhear bho dhà-fhicheadamh ùrlar togalaich mhóir ann an Sràid Earraghaidheal. Chan eil air fhàgail dheth na bhiodh chum feum. Tha fear eile ann a chaidh a mharbhadh le a mhnaoi—bhuail i ma cheann e le òrd. Tha a bhodhaig uile slàn, a-mach o ghreallach a tha air a mhilleadh leis an deoch. Bha an treas fear an so o chionn cóig bliadhna, agus thug sinn cridhe ùr agus sgamhan ùr dha. Tha na buill sin slàn fallain fhathast cuide ris a’ chòrr, ach a cheann a-mhàin—chaidh e bàs le peilear san eanchainn aige.”

Bhris an lighiche a-steach: “Féin-mhort?”

“Chan eil fhios am,” thubhairt a’ chaileag.

“Nach e na cinn mhatha a tha gann! Tha mi air a bhith ag iarraidh cinn iomchuidh o chionn dà bhliadhna.”

Sheall a’ chaileag air. “Airson ur caraid ann a shin?” agus i a’ putadh a cinn rathad dorus dùinte taobh thall na h-oifig far an robh seòmar-obrach an Ard-lighiche.

“Seadh,” thubhairt e. “Airson Seumas a Dhà, mar a chanas iad ris san tigh-obrach.” Dh’fhan e tiota mar sin, a’ smaoineachadh air a’ chreutair sìnte sa chiste-eigh gun a dhìth air ach an ceann agus an fhuil airson a’ bheatha a thoirt dha. Duine coimhlionta gun lochd. “Seadh,” thubhairt e rithist, agus e deunamh suidhe air oir an dasg. Mur eil peilear ann, tha an eanchainn bruichte le gath-bàis no rudeigin mar sin; neo, ma tha e iomlan, is dòcha gur e ceann amadain no slaoighteir a bhios ann.” Dh’fhan e greiseag na thosd.

“Carson a tha sibh cho titheach ceann neo-lochdach a chur air?” dh’fhaighneachd an rùnaire caran diùid. “Tha mi cinnteach gur iomadh ceann a thainig an so ré na dà bhliadhna a chaidh.”


[TD 88]

“Chan fhaca mi riamh ceann freagarrach son na tha agam san amharc,” thubhairt an duine. “Nach eil thu tuigsinn?”—agus las a shùilean, agus thainig fonn sunndach na ghuth. “Tha mi feuchainn ri duine coimhlionta a chruthachadh nach fhacas a leithid riamh. Se a bhodhaig bodhaig <eng>Bruno Antionori<gai> a choisinn priomh-dhuais nan Cluichean Oilimpeach airson an decathlon trì bliadhna an sreath a chéile mun deachaidh a bhàthadh dà bhliadhna air ais. Agus am faca tu a làmhan agus a righeannan? Fhuair mi iad bho Chasimir Tomaszek a bha na fhear-piano don Ard-thòiseach—nach fhaca tu na h-òrdagan fada caol aige?”

Rinn a’ chaileag snodha-ghàire.” Chan àbhaist dhomh a bhith coimhead air na closaichean—gu sònraichte mur eil ceann orra.” Dh’fhàs i na bu shòluimte, agus rinn i crathadh beag. “Chan e so obair a chòrdadh ris a h-uile duine.”

Ach cha robh an lighiche ag éisdeachd. “Is ann don t-seinneadair a bu bhinne a chualas riamh a bhuineas a sgamhan agus a sgòrnan. A bheil cuimhn agad air—Seonaidh Mór Mac an t-Saoir?”

“Dh’éisd mi ris iomadh uair air an telebhisean,” ars a’ chaileag gun bhlàths.

“Agus a bheil fhios agad far an d’fhuair mi a chridhe?”

“Chan eil,” thubhairt i.

“A Uisdean Gillechriosd.”

“An Naomh?”

“Bhatar a’ cantainn sin ris, agus iad ri fanaid. Ach se duine air leth a bh’ann—duine coibhneil, caomh, ceart, calma, cothromach...” Stad e greiseag. “Cha mhòr nach d’rinn mi bàrdachd ma thimcheall sin,” thubhairt e le fiamh-ghàire; an sin, lean e air adhart. “Is mór am beud nach eil barrachd dhinn coltach ris.”

“Coltach ris!” ghlaodh i fo ioghnadh. “Coltach ri brathadair na Stàite!”


[TD 89]

Rinn MacDhòmhnaill sreathart. “Chan e sin idir as ciall dhomh” thubhairt e le neart. “Tha mi cho dìleas don Stàit s a tha neach sam bith eile. Ach ged a chuireadh gu bàs mar bhrathadair e, bha buadhan ann is gann a lorgar annainne. Nan robh na buadhan sin annainn, cha bhiodh crioch air na h-adhartasan a b’urrainn an Stàit a dheunamh.”

“Gaol—nach e sin a bha e a’ cur an céill?”

“Se,” thubhairt an lighiche.

“Ach tha sin an aghaidh ar nàduir. Nach eil cuimhn agaibh air an teagasg: “Cha ghabh nàdur a’ chinne-daonna atharrachadh?”

Cha do fhreagair e car greis. An sin thubhairt e, “Ar leam uaireannan nach e fìor dhaoine a th’annainn idir—nach eil sinn cho fada air adhart air daoine linn nan cogadh no eadhon linn nan clach.”

Chnuasaich iad le chéile air sin nan dòigh fhéin fad leth-mhionaid. An sin thainig guth beag ás an radio-dearmaineum ann am pòca còta geal an lighiche.

“An t-Ard-lighiche?” thubhairt an guth.

Dh’fhàisg an Dòmhnallach putan air a’ bhocsa chaol na phòca. “Tha mi an so.”

“Is e Ceannard na Cumhachd Nàiseanta tha so,” thubhairt an guth.

“Seadh.”

“Fhuair mi ur cunntas bliadhnail sa mhadainn. Tha mi airson sibhse a thighinn thugam air ball.”

“Tha mi tuilleadh s trang,” fhreagair e gu goirid.

Bha fearg ann an guth an fhir eile. “O, a bheil sibh trang?... ro thrang son coinneachadh ri Ceannard na Cumhachd Nàiseanta. Ma sann mar sin a tha a’ chùis, feumaidh mi na tha agam ri ràdh ruibh a ràdh a-nis. Chan eil mi riaraichte idir. Chaidh barrachd air ceithir cheud closach a chur thugaibh sa bhliadhna


[TD 90]

a chaidh, agus cha tainig a-mach ach ceithir fichead duine beò. Carson sin?”

“Se deagh dhaoine a bh’annta.”

“Deagh dhaoine,” ghlaodh an ceannard, ged a bha a ghuth ás a’ bhocsa bheag fann fhathast. “Eisd rium, a bhalaich. Cha deachaidh Aitreabh an Ath-bheothachaidh a stéidheachadh chum fearas-chuideachd a chumail riutsa. Chan e daoine coimhlionta a tha a dhìth oirnn. Nì daoine comasach an gnothach ceart gu leòr. Ma chosgas sinn uiread air do dhaoine-sa a chur ri chéile s a chosgas sinn air cloinn a ghintinn agus oileanachadh san dòigh abhaisteach, cha b’fhiach e an dragh. A bheil sin soilleir?

“Tha.”

“Coma leam ma tha pluc air an sròin, no foinne air an tòin, ma s urrainn iad an obair a dheunamh. A bheil thu a’ tuigsinn?”

“Tha.”

“Ceart gu...” thòisich an ceannard mun do chuir MacDhòmhnaill ás don ghuth leis a’ phutan fhàsgadh.

Sheall an lighiche air a’ chaileig gun diog a ràdh, mar gum b’ann a’ beachdachadh air bàinead a fuilt a bha e. An deidh greiseag bheag thubhairt e, “Dé mu dheidhinn a’ bhoireannaich?

“Có am boireannach?” dh’fheòraich an rùnaire.

“A’ chlosach,” thubhairt e, is e a’ cumail nèapaicean ri shròin.

“O, seadh,” agus thòisich i air leughadh a-rìs á cunntas Fo-lighiche na h-oidhche: “Chaidh am boireannach a puinnseanachadh, agus mar sin cha bhi a stamag no a reangan chum feum, ach on is caileag òg bhòidheach i chan eil sin gu diofar; tha na pàirtean feumail gu slàn fallain.” Chuir i sios an cunntas. “Is dòcha nach robh e an dùil gum bithinn-sa a’ leughadh so,” thubhairt i.

“S dòcha,” fhreagair e. “Agus tha mi ’n dòchas nach faigh an dotair Berry greim oirre.”


[TD 91]

“Carson?”

“Nach eil fhios agad? Tha e ri strìopach a chur ri chéile dha fhéin.”

Nochd a’ ghràin an gnùis na caileige. “O, nach uamhasach sin! Carson a tha sibh a leigeil leis rud cho nàireach a dheunamh?”

“Se a chòir. Tha e ga cur ri chéile na ùine fhéin, agus tha e a’ pàidheadh son nam pàirt—dìreach mar a tha mi fhéin a’ deunamh.”

“Ach se rud ionmholta sam bheil sibhse an sàs.”

“A bheil sin gu diofar? Ma tha e ionmholta duine coimhlionta a chruthachadh, dé tha cèarr air a bhith a’ cruthachadh strìopach choimhlionta?”

Bha i leth-fheargach agus chaill i foighidinn. “O, chan eil fhios am, ach tha e tàireil is gràineil. Nam be mise cha leiginn a-steach e.”

Rinn an Dòmhnallach fiamh-ghàire thoilichte. “Tha e neònach, ach se an dearbh rud a tha mi fhéin a’ faireachdainn. Dh’fhaoidte nach eil sinn cho fada bho chéile nar gnè.”

Gu h-obann chuala iad sgreadail uamharra nach cuala iad a leithid riamh a’ tighinn ás an talla-obrach far an robh na folighichean an sàs anns an obair-cruthachaidh. Greiseag an deidh sin thainig gàireachdainn àrd nam fear.

“Dé air an t-saoghal a tha tachairt,” ghlaodh a’ chaileag.

“Tha iad ri fealla-dhà, sdòcha,” thubhairt an duine agus e a’ togail air chun an doruis. Mun do rainig e e chuala iad sgreuchail bhorb a-rìs agus gàireachdainn na cois, agus le sin chaidh an dorus a thilgeil fosgailte gu h-obann, agus bhrùchd a-steach uamhas cho mì-nàdurra s gun ghéill an Dòmhnallach air ais. Stad an t-uamhas dà-cheannach anns an dorus a’ coimhead air, agus an sin dh’aithnich an lighiche le briosgadh gum be aon de na cinn ceann caileig òig a thainig a-steach o chionn seachdain, agus gum be an ceann eile ceann grànda amadain a bha sa bhanca o chionn


[TD 92]

bhliadhnachan. Sheall an lighiche air a’ bhodhaig agus be bodhaig cham an amadain a bh’ann le briogais mhìn mnatha ma leasraidh. Bha an ceann mì-dhreachail a’ laighe air leth-ghruaidh le clab air agus sgleò air a shùilean mar gum b’ann na bhreislich a bha e; bha eagal do-chreidsinn ann an sùilean na caileig, agus bha a bilean air chrith; ach an rud a bu mhiosa se gun do chuir iad dearg air na bilean agus pùdar air a h-aodann ged a bha e nis na thaois le deòir na geilt.

“Air do shocair,” thubhairt an lighiche. “Na biodh eagal ort.” Chuir e làmh os ìosal na phòca ag iarraidh na daige bhig a bha aige.

Thainig gàireachdainn mhór bho chùlaibh an uamhais, agus thug MacDhòmhnaill fa-near gu robh an luchd-cuideachaidh cruinn mun dorus. Fhuair e an dag is shocraich e na laimh e.

“Tha am bodach na chadal,” thubhairt fear de na fo-lighichean le rochd-ghàire. “Cha bhithinn-sa agus aodann cho bòidheach air an aon chluasaig rium.” Rinn càch gàire a-rìs.

“Chan eil mi cho cinnteach,” arsa fear eile. “Nach biodh sin mar an nathair ag ithe a h-earbaill fhéin?”

Lion fuath is truas anam an Ard-lighiche: fuath do na béistean foghlaimte, agus truas don chaileig thruaigh a bha a’ sealltainn air ag iarraidh cobhair.

An sin labhair am beul dearg critheach. “An ann an Ifrinn a tha mi?” Bha stad agus caoineadh anns a’ ghuth. “Mharbh mi mi fhéin gus fois a chosnadh. Nach bi fois ann dhomh a-chaoidh?”

Dh’amais an t-Ard-lighiche an dag air a’ bhodhaig fhuathasach gun a thoirt am follais, agus an sin loisg e e. Bhuail peilear-suain e agus an ceann tiota dhùin na sùilean caomh, fliuch, agus thuit an t-uamhas gu làr.

Dh’fhan MacDhòmhnaill na thosd ag amharc air, agus an sin thug e sùil bhiorach air càch. “Có rinn sin?” dh’fheòraich e.


[TD 93]

Thainig <eng>Windsor<gai> air adhart, agus fiamh-ghàire air. “Bha mi airson beagan aighear a chumail ruinn. Cha robh ann ach fealladhà.”

“Fealla-dhà,” thubhairt an ceannard gu sgaiteach. “Seadh—tha sin a dhìth oirnn.” Sheall e a-rìs air an uamhas a bha na laighe ma chasan, agus bha a ghuth airtnealach an uair a bhruidhinn e. “Thoiribh sin air falbh, is cuiribh ás do cheann na caileige.” Theann iad ris a’ chorp a shlaodadh air falbh, agus dhùin e an dorus. Rinn e suidhe air dasg an rùnaire.

Bha an fhuil air dol ás a gruaidhean. “Bha sud eagalach,” thubhairt i.

“Chan e sud a chiad uair a rinn iad a leithid.”

“Chan eil mi smaoineachadh gum fan mi san obair so.”

“Tha mi tuigsinn. B’fheàirrd thu gun a bhith ann nas fhaide.”

Thainig guth Ceannard na Cumhachd ás a phòca: “Dotair MacDhòmhnaill.”

Shìn e a làmh na phòca is chuir e thuige an radio. “Tha mi an so.”

“Thigibh thugam air ball,” thubhairt e le ùdarras, “ge be dé cho trang s a dh’fhaodas sibh a bhith.”

Cha do fhreagair e an toiseach.

“A bheil sibh a’ cluinntinn?” thubhairt an Ceannard gu frionasach.

“Tha. Théid mi a-null an ceartair.”

Chuir MacDhòmhnaill a chòta geal dheth agus chuir e a sheacaid uime. “Faodaidh tu dhol dhachaidh a-nis,” thubhairt e ris an rùnaire. “Cha leig thu a leas fuireach an so nas fhaide. Cuiridh mi do thuarasdal thugad leis a’ phosd.” An sin chaidh e a-mach chun a’ chàir-dealain gun dad a bharrachd a ràdh.

An ceann fichead mionaid bha e na shuidhe fa chomhair a’ Cheannaird: bha e beagan nas càirdeile na bha e air an radio. Thug an Ceannard paipear bharr an dasg aige.


[TD 94]

“Fhuair mi cunntas an-diugh air rian ath-bheothachaidh a chaidh a choimhlionadh sa Ghearmailt. Sè rian nas cinntiche agus nas soirbheachaile na bhatar a’ cleachdadh gus a-nis. Lorgadh a-mach dòigh air deagh chinn—cinn cheannardan, mar eiseimpleir...” agus rinn e fiamh-ghàire “...a chur air bodhaigean beò. Bu léir dhuibhse luach an dòigh sin.” Stad e greiseag. “Cha bhiodh e cho ana-caithteach.” Dh’fheith e an sin.

“Càit a faigh sibh na daoine beò a bhiodh deònach am bodhaig a thoirt thairis air sgàth an Riaghaltais?”

“Cha leigeadh iad a leas a bhith deònach. Tha feadhainn ann a tha fo bhinn a’ bhàis, agus ge be dé cho mì-dheònach sa bhiodh iad, dh’fhaodadh sibh an cur gu feum san dòigh sin. Smàite gun téid tuilleadh dhaoine a dhìteadh gu bàs—an fheadhainn a tha slàn nam bodhaig co-dhiù.”

“Agus sheachnadh sin tuarasdal a’ chrochadair don Stàit,” thubhairt an lighiche.

Rinn an Ceannard snodha-ghàire. “Ceart gu leòr. Sin agaibh buannachd eile a bhiodh ann.”

“Ach dé mur bi mise deònach a bhith nam chrochadair?” dh’fheòraich an lighiche.

“Dé is ciall dhuibh?”

“Se lighiche a th’annamsa, agus chan e crochadair. Se mo dhleasdanas iocshlaint a thoirt do na tha tinn agus beatha aiseag do na mairbh. Chan eil fhios am a bheil na daoine a tha fo bhinn a’ bhàis ciontach, na truaghain, agus ma tha iad ciontach, carson—airson a bhith cur an aghaidh beachd an Ard-thòisich?”

Las an Ceannard le feirg. “Tha thu air a bhith nad chnap-starra dhomh tuilleadh is fada. Bidh mi cuiteas thu. Tha lighichean eile ann comasach air d’obair a dheunamh.”

“A bheil gu dearbh?” thubhairt an lighiche.

“Thà,” ghlaodh e, a geur-shealltainn air. An sin dh’fhàs e na bu shàmhaiche, mar gum biodh e air cuimhneachadh nach robh a


[TD 95]

leithid ann. Leig e osna. “Nach duilich an obair dreuchd Ceannard na Cumhachd.” thubhairt e a’ crathadh a chinn gu h-airtnealach. “Faodaidh sibh falbh.”

“Slàn leibh, mathà,” thubhairt an lighiche, agus thog e air a-mach.

Bha an cnatan fhathast ga shàrachadh, agus rinn e sreathart uamhasach mun do rainig e an càr-dealain. Smaoinich e air a’ bhuaidh a thug e air a’ Cheannard agus air an Riaghaltas. Bha e feumail dhaibh, agus cha toireadh iad thairis gu furasda e. Ach cha robh a chumhachd ach searbh, agus a bhuaidh gun aoibhneas. An robh ann a bhith beò idir ach a bhith sìor-chaitheamh nam ball agus buill ùra a chur nan àite?... car mar an t-seann fheallsanachd a bhiodh a’ cumail a-mach gu robh an aon bheatha a’ dol bho sheann chorp gu corp ùr gu siorruidh—beatha gun toiseach, gun chrioch, gun bhuil, gun dòchas.

Stiùir e an càr troimh shràidean trang na cathrach, gun toirt an aire don ùinich is an dòmhlas mun cuairt dha. Bha a shùilean goirt agus inntinn ’na neul leis a’ chnatan, agus bha an cadal a’ tighinn air. Dhùin e a shùilean, air a thàladh leis an t-suain.

Nuair a dh’fhosgail e iad chunnaic e aodann <eng>Windsor<gai> a’ sealltainn sios air agus aig bun na leapa an Ceannard na sheasamh làimh ri lighichean agus an Ard-bhanaltrum.

“Tha mi fuar,” thubhairt e.

“Chan eil do theas ach aig ceithir fichead s a trì diag fhathast,” fhreagair Windsor. “Dhùisg thu ro thràth.”

“Tha an t-acras orm,” thubhairt e agus a chorp uile air léireadh leis.

“Chan ioghnadh sin idir.”

An sin, mar gum b’ann am bruadar a bha e, thòisich e air cuimhneachadh gum b’iad na faclan a thuirt e na dearbh fhaclan a bhiodh na daoine ath-bheòthaichte a’ ràdh nuair a dhùisgeadh


[TD 96]

iad air a’ bhlàth-leabaidh. Dh’fheuch e ri tuigsinn. An robh e marbh? Ciamar?

Chuala e guth a’ Cheannaird a’ tighinn thuige ás a’ cheò: “Bidh thu air do dhòigh ann an tiota. Mharbhadh thu ann an tubaist, ach shàbhail sinn do cheann.”

Dh’fhan MacDhòmhnaill na laighe a’ beachdachadh air a’ chùis. Chaidh am fuachd agus an t-acras air falbh, agus thainig sìth do-chreidsinn nan àite, agus, leis an t-sìth, dh’fhàs eòlas ioghantach diamhair air feadh anam.

Chuala e fear de na lighichean ag ràdh ann an guth iosal: “Có ach Windsor a smaoinicheadh air ceann Seumas a h-Aon a chur air bodhaig Seumas a Dhà?”

“Tha mi an dòchas gun còrd iad ri chéile,” thubhairt fear eile.

Thog an t-Ard-lighiche a làmh is chunnaic e corragan fada caol an fhir-chiùil.

Labhair Windsor an sin. “Ciamar a tha an duine coimhlionta a’ faireachdainn?”

Rinn Seumas fiamh-ghàire tlàth. “Chan eil nì coimhlionta ach an t-Athair.”

Sheall càch air a chéile.” Dé thubhairt e?” dh’fheòraich an Ceannard.

“Chan eil annainn ach creutairean. Is a Dia an cruthadair.” Dh’aom Windsor thairis air, a’ sgrùdadh a shùilean. “Tha rudeigin ceàrr air. Feumaidh gun do rinn an tubaist dochann air eanchainn.”

Thòisich iad air bruidheann gu h-iosal ri chéile, ach dh’fhan Seumas na laighe air an leabaidh ag éisdeachd ri buillean daingean, buaidh-chaithreamach cridhe an Naoimh na chom.


[TD 97]

BHA E DONA LEIS

Am Bàrd Bochd

Bha Coinneach na shuidhe ris a’ bhòrd fon uinneig, a shùil gun fhiaradh air luib an rathaid, is inntinn a’ dol cho luath ri na luin. ’N dùil an tigeadh i, nan tigeadh cuin? Bha càr cho luath an diugh s gum biodh e seachad fhads a bhiodh e a’ biortalachadh an teine. Robh duine idir a’ gearain anns a’ bhaile a bha cur feum air ban-eiridinn! Nach robh a thìde aig bean Aonghais Ruaidh laighe. Bha coltas oirre bho chionn fhada, ach bha ise cho tiugh i fhéin s có a chuireadh geall air a h-uair. Carson nach robh i cur fios na bu trice air an aon té a bheireadh cuideachadh

[Dealbh]


[TD 98]

dhi na trioblaid? Mòr; Mòr Ros; Mòr Ros á Uibhist. Uibhist nam ban òga. Dé thug air Comunn nam Banaltrum té cho àlainn tàlaidh a thoirt an so a bhuaireadh gillean na sgìre. Mòr Ros. Nach robh Mòr Ros eile ann an eachdraidh a thàlaidh òganach eile chum na crìche; agus bàrd cuideachd. Dé an t-seòltachd a fhuair iad le chéile airson bàird a chur fo gheasaibh gu dùsgadh annta faireachdainnean cho dórainneach agus cho bòidheach. Ach có an cridhe nach gluaiseadh gu dàn fo bhuaidh dearg-bhilean cho tairiseach is balbh-chuireadh bho shùilean cho tlàtha s bho chuailean cho rìomhach s nach gabh e dheilbh am briathran:

Chì mi camhanaich a’ Chéitein na do chuailean dualach àrbhuidh, dòrtadh...

Dòrtadh; chan eil dòrtadh freagarrach idir. Ruith. Ruith sios s a’ tilleadh air ais air fhéin mar òr-shruth gealaich an luasgadh mara oidhche foghair;

Chì mi camhanaich a’ Chéitein
na do chuailean dualach àrbhuidh,
casadh fàinneagach gud ghuailnean
g iadhadh gruaidhean buadhmhor àlainn:

Gruaidhean; am bheil an leithid air téile? Bilean; “dearg-bhileach bhlàth.” Nuair a labhras i m’ainm, a Choinnich Choinnich Uisdein, ga shìneadh a-mach na dòigh labhairt bòidheach fhéin, a bilean tarraingeach a’ lurcadh mar le pòg dhomh. Pòg. [Chrath e a cheann mar gum biodh e mar so a’ faighinn cuiteas droch smuain.] A Choinnich Choinnich Uisdein; pòg eile. Chan fhaigh mi nis ás m’inntinn e. A CHOINNICH CHOINNICH UISDEIN; pòg eile. Ach dé ’n cron a th’ann. Chan fhaigh ise mach mo smuaintean-sa gu bràth, s cha smaoinicheadh i gum biodh an leithid agam—ise, té anns nach do thuinich droch smuain a-riamh no smuain air pòg os cionn pòg neochiontach an naoidhein, s gun


[TD 99]

téile air an t-saoghal no an eachdraidh a bheir bàrr oirre ann am maisealachd no am beus, feartan-buairidh a tha ga mo léireadh:

Móralachd do mhais s do bheusan,
b’iad fir-reubainn mo cheòl-gàire,
dh’fhàg mi luaineach gun ceann-réise,
triall an éis bho dh’eur thu gràdh dhomh.

So i. Chan e. Càr Uilleam Iain Dhoiligein. Tha iad cho coltach ri chéile. Cha bu chòir sin a bhith; bu chòir do chàr ban-eiridinn bhith sònraichte bho chàch ach am faiceadh dàimh nan euslainteach bho fhad ás gu robh faochadh air an t-slighe. Faochadh. Có a leigeadh ás a ghreim air an t-saoghal is ise bhos a chionn. “Am faigh mi chaoidh ás m’inntinn d’aghaidh mhìn a bha gun ghruaim.” Có a sgrìobh sud? Ge be có e tha fior cho-fhaireachdainn agamsa ris. Nach ioghantach an rud e. ’N-uiridh cha robh i ann; am bliadhna tha i g iadhadh s a’ cuairteachadh gach nì. Ach càite bheil Iain Mór a’ dol? Tha mi an dòchas nach ann an so a tha e a’ tighinn. Bidh mi seachd sgìth ga mheigidich mus smaoinich e air falbh, gun nì na cheann ach caora. ’N dùil a bheil gaol aige air Oighrig. ’N dùil an robh; tha loma-làn a sgùird aige innte ’n-diugh s i cho tuilear; bha i gealltainn sin bho h-òige. ’N dùil dé man a shealladh i ann an deise ban-eiridinn. Mo chreach! Poca salainn air muin poca salainn air muin dà phoca salainn. Tha a shùil chun na h-aibhne; s math sin. Càr eile—tuid, càr an dotair. Ma stadas e anns a’ bhaile có aige tha fios nach bi feum oirrese cuideachd. Cha do stad. Dé an t-ám aig am bi <eng>“flu”<gai> trom. Isd; na toir smuain air a sin; thig breitheanas ort; cuimhnich na dh’fhuilig thu leis an-uiridh. Cha robh ise ann aig an ám; nam bitheadh có a dh’iarradh a dhol air a chasan. Có nis tha so. Dòmhnall Beag Chaluim; dé stiùir an taobh-s an-dràsda e. Toidh; an aire nise; na can e; leig ort nach cuala tu gu robh sùil aige innte, s gu bheil e céilidh


[TD 100]

oirre gu tric anns a’ “chottage.” Bha e aon uair ann co-dhiù; chunna mi fhìn a’ tighinn ás e le luideag mu mheòir; leisgeal. Aois deich bliadhna fichead; nas òige na leth mo bhliadhnaichean; mi-fhìn s an fhicheadamh linn na comhaoisean; rugadh sinn an aon oidhche. ’N dùil an ann ga feitheamh a tha e; có air a bhios iad a’ bruidhinn; cha bheag sin còmhraidh a ruitheas airsan; ga mealladh; dé an earbsa chuireas té sam bith ann an seòldair; eadhon té ghrànda. Dé ged a chunnaic e móran den t-saoghal; dé sin an coimeas ri eòlas nam bliadhnaichean. Bidh ruith gu leòr air a theangaidh, cha ghann sin; ach chan eil ise cho faoin s gun creid i chula rud—càr eile—cha bhiodh i air an inbhe a tha aice a ruigheachd gun cùl an fhacail a thuigsinn. Ach tha ’n òige aige, an òige s an teanga; an òige s an teanga is iteagan bòidheach an eòin a bha fad ás. Tha iad ag ràdh gu bheil e falbh a-rithist; tha e fhéin ag ràdh nach eil. Cha chùm ise air ais e co-dhiù; cha toigh leatha bhith faicinn duine òg sam bith le chasan anns a’ ghriosaich; cha chum <eng>subsidy<gai> mholt tigh a’ dol. Nam be bhliadhnaichean a bhiodh agamsa càite nach rachainn gu ulaidh an t-saoghail mhóir a thrusadh gus a dhòrtadh mar ìobairt-gràidh aig a casan:

B’aotrom shiùbhlainn muir is mòinteach,
beag mo chùram do gach gàbhadh,
nam biodh dùil do rùin gam stiùireadh
dh’ionnsaigh cala dhlùth do bhràighe

bràighe; bràighe; tha mi fàs ro dhàna; feumaidh mi glas-ghuib a chur air mo smuaintean no bidh mi ron a’ ghaoith; samhlachadh té cho fìnealt na cruth s cho banail na giùlain ri boireannaich eile an t-saoghail. Ach dé is urrainn dhomh a dheunamh; chan urrainn dhomh gun leigeil le mo smuaintean luaidh air na tha mo shùilean a’ faicinn. Nach be bràighe bu dlùithe dhomh na lùbadh i os mo chionn s mi leis an anacothrom, s dé ’n cothrom a bhiodh


[TD 101]

agam air nam be m’iarrtas a luib nam achlais. Dé fios a bhiodh aice air. Gu dé a bhios agam dhi co-dhiù ach iarrtas, s nach fhaod mi le sin anns an uaigneas leam fhìn a h-iadhadh le mo ghràdh s gun gu bhith innte dhomh ach àilleagan neo-laimhsichte fad mo bheatha:

M’iargain smaoin thu ré mo shaoghail,
sìor nam thaobh na chaoireadh falachaidh;
bòidhchead reul an àird nan speuran
chì mo léirsinn—chaoidh nach sealbhaich.

Carson a-nise thainig an smaoin sin thugam? ’Ne <eng>“defeatist”<gai> a th-annam? ’Ne esan a tha mi faicinn a’ siapadh fhathast suas is sios ri taobh a’ ghàrraidh a tha meatachadh mo chridhe s toirt orm call mo dhòchais. Misneach tha dhìth orm, s le sin misneach ri crann; mach as a so teòldachd. Dé ged a chanadh iad gu bheil mi caran aosda; mach s thoir dhaibh làn beòil a chumas cagnadh bliadhna riutha; cuimhnich air Ruairidh Mór MacLeòid a bha s treap ris a’ cheud nuair a phòs e a chaileag; ’n dùil an ann á Uibhist a bha i. Tha thu muigh a sin fhathast, a nàbaidh; faodaidh tusa sin; s beag a tha dh’fhios agad gu dé a tha san dàn dhut nuair a chuireas misneach is gràdh an casan an taic. Nach bu mhì a chaill nuair a leig mi dhomh fhìn smaoineachadh nach fhaighinn i; cha leig gu bràth tuilleadh. Suas le dàn:

Dé chuireadh mulad orm oidhche mo bhainnse,
s caileag òg Uibhisteach le greim air mo laimh-sa
càirdean gu suigeartach le sùrd orra dannsa,
s mo nighean òg sgiobalta ri priobadh air a
“qhuiet” rium.

So i; so i tighinn; AMO 70. Sin an càr aice. Faodaidh tusa sin, a charaid, a bhith sgeadachadh do cholair le do laimh; chì


[TD 102]

thu rud a dh’aithghearr a bheir ort an saoghal mór a thoirt fo do chasan. So i; tha i dol car luath airson lùbadh a-steach an taobh so; chan eil; tha i deunamh air a socair; tha i ri stad;

[Dealbh]

a thighearna, stad i s thog i e s dh’fhalbh i leis... Leum e air a chasan, dhùin e a dhà dhòrn is spàrr e dhan an adhar iad is leum e àirde fhéin on làr ag éigheachd,” B’àill leam gu robh cuideigin agam a bhu-ail-inn.”


[TD 103]

GRANNY ANNS A’ CHORNAIR

Iain Mac a’ Ghobhainn

(1)

Tha cus fuaim air an t-sràid. Chan fhad a gheibh duine norradh cadail, le na carbaidean, s na balaich. Marbhaidh iad sinn nar leapannan. Cha b’ann mar sin a bha e nar latha-ne. Seinn is ionnstramaidean. Dé na h-ionnstramaidean a th’aca? S dé a tha iad a’ seinn? B’fheàrr leam gum biodh barrachd sìth ann. Nam biodh tigh againn ann an àite sàmhach!

Cha leig thu leas an solus a chur thuige fhathast. Cha do chuir iad thuige soluis na sràidean. Tha sin a’ caitheamh airgid. Nuair a bha sinn òg cha bhiodh soluis againn ach air a’ gheamhradh, na Tilleys. Eil cuimhn agad orra? Bhiodh sinn a’ ceannachd methylated, ach cha robh e furasd fhaighinn aig ám a’ chogaidh. Aig ám a’ chogaidh mhóir bha mi aig an iasgachd. Na dh’innis mi so dhut roimhe? Dh’innis? Ah <eng>Well,<gai> cha robh mi ach na sia bliadhna deug. Dh’fhàg mi’n tigh aig an aois sin. Smaoinich air a sin. Co-dhiù tha cuimhn agam air madainn àraidh—tha mi smaoineachadh gur e Di-luain a bh’ann. Na n e Di-màirt? Tha mi smaoineachadh gur e Di-luain, 1915. Sè—1915. Bha sinn nar seasamh aig na barraillean. Cha dèunadh sibhse sin anns a’ gheamhradh. Miotagan oirnn s a’ sgian cho fuar, s an salainn. Co-dhiù chunna sinn sealaichean a’ tuiteam anns a’ bhùrn ri ar taobh s e a’ bualadh ar bòtannan. Chaidh an sàl sìos a bhroinn mo stocainnean.


[TD 104]

Sheall sinn, s bha na sealaichean a’ tuiteam anns a’ mhuir ri ar taobh. Thog sinn ar sùilean s bha soithichean móra glasa a-muigh anns a’ bhàgh is lasair theine a’ ruith orra. B’ann a’ <eng>Yarmouth<gai> a bha sud. Mu dheireadh thubhairt an ciùrair ruinn gu feumadh sinn ar casan a thoirt leinn. S dh’fhalbh sinn le ar h-apaireanan buidhe s na sgeinean nar làmhan. Cha do bhuail gin de na sealaichean ar baraillean. Chunna sinn saighdearan a’ gabhail seachad s iad a’ feadalaich. Se a’ mhadainn a bh’ann cuideachd, madainn chiùin shàmhach. Ann a’ 1915, tha mi smaoineachadh, agus air madainn Di-luain no Di-màirt.

Faodaidh tu a bhith a’ dol a-mach uaireannan ged a tha mise aosd. Nam biodh tu air pòsadh is duine ceart fhaighinn a stadadh an fhuaim ud. Dh’fhaodadh e bruidhinn ri muinntir nan carbaidean. S dh’fhaodadh tu bhith dol don choinneamh-ùrnuigh an-dràsda s a-rithist. Chuireadh e seachad beagan den tìde dhut. Air mo shon-sa, chan eil diofar ann.

Is an deidh sin chuir mo bhràthair Coinneach mo mhàthair a-mach ás an tigh. Sann a bha sin air do m’athair bàsachadh—do sheanair. Cha robh aige mu dheidhinn Choinnich ach sann aige a dh’fhàs e am fearann. Bha Coinneach anns a’ chogadh, tha thu tuigsinn. Eil thu g éisdeachd rium? Bhiodh Coinneach a’ gabhail na deoch, co-dhiù nuair a bhiodh e aig an tigh ás a’ chogadh. Chuala mi e g innse do m’athair mar a chaidh fichead companach dha a mharbhadh. Agus, fear eile ás a bhail againn, theab iad a thiolaiceadh beò, mura biodh gun do ghluais e..... Ach cha robh do sheanair toilicht gum biodh Coinneach ris an deoch. Thainig e dhachaidh aon oidhche le drùdhag mhór air is thug e leth-bhotal do m’athair—smaoinich!—a-meadhon na h-ùrnaigh. <eng>Well<gai>, bhuail m’athair anns an aodann e leis a’ Bhìobull. Dh’fhàg e làrach air a mhaoil. Thog Coinneach a làmh airson a bhualadh ach an àite sin sann a spìon e am Bìobull ás a làmhan s shad e e a-mach air an uinneig.


[TD 105]

A dhainnean sin dh’fhàs m’athair an lot aige: thubhairt e nach robh feum ann an Tormod. S chuir Coinneach mo mhàthair a-mach ás an tigh. Ach cha b’esan a bu choireach ri sin ann an dòigh. Tha mise a’ cur a’ choire air a bhean, ban-Shasunnach a choinnich ris nuair a bha e anns a’ chogadh. Cha robh duin againn a bhruidhneadh rithe—bha i cho neònach. Bhiodh mo mhàthair ag iarraidh oirre gun a bhith ga peantadh fhéin s ag ràdh nach robh i math gu leòr airson Coinneach, gu h-àraidh seach gur e corporail a bh’ann anns a’ chogadh. Agus aon oidhche fhuair iad i air an rathad mhór, na h-aodach-oidhche s i ag ràdh nach b’urrainn dhi a bhith beò còmhla ri a mac. Bha mise ’n uairsin aig an sgadan s cha robh fhios agam dé bha tachairt. Cha b’aithne do mo mhàthair litir Bheurla a sgrìobhadh, tha thu a’ tuigsinn, ’s cha robh fhios agamsa de bha dol air adhart aig an tigh. S iomadh rud eile air a bheil cuimhn agam. Ach, clann an latha ’n-diugh, chan eil dragh aca. Faodaidh tu an solus a chur air a nis. Tha e fàs dorch. Sin! Fuirich far a bheil thu.

Théid mise don bhathroom mi fhìn, chan eil mi cho fàilingeach ri sin idir. Cha ruith mi mach chun na sràid nam aodach oidhche. Ach tha feadhainn a’ smaoineachadh gun gabh iad brath air na daoin aosda. Cuimhnich gur ann nam ainm-sa a tha an tigh. Chan eil mi idir cho amaideach.... Chunna mise cus den t-saoghal. Seall thusa ri Coinneach, ged a bha e còir ann an dòigh. Nam biodh not aige bheireadh e dhut i: s a dhainnean sin chuir e mo mhàthair a-mach ás an tigh. Tha cuimhn agam aon oidhche s e a’ guil, s aige ri dhol air ais don Fhraing. Bha e a’ cumail a-mach gu fac e a thaibhs fhéin aig ceann na pàirc, ach cha robh sin ach amaideas. Bha e ro throm air an deoch aig an ám ud, ach bha e airson an lot fhaighinn dha fhéin.

Cha do bhruidhinn mi ris on latha sin, is cuimhnich nach bruidhinn thusa ris nas motha. Tha e cho meallta, s dh’fhaodadh


[TD 106]

e sgrìobhadh thugad, s chan eil fhios nach fheuchadh e ris an tigh a thoirt bhuat. Sin an seòrsa fear a th’ann.

S tha cuimhn agam nuair a bhàsaich d’athair. Se latha Sàbaid a bh’ann s chaidh mi don ospadal. Dh’fhàg mi thusa aig nàbaidh. Se latha fuar a bh’ann, s na craobhan air chrith anns a’ ghaoith. Cha robh uidhir de charbaidean air an rathad an latha ud. Rinn mi mo shlighe tron phàirc ach cha robh duine air na seataichean, bha an latha cho fuar. Ràinig mi an t-ospadal aig dà uair. Dorsan glainne, cha robh càil ach dorsan glainne. Sheas mi aig an dorus s mi air chrith leis an fhuachd. <eng>Well<gai>, thàinig iad don dorus s thubhairt iad rium gu robh d’athair air bàsachadh. Bha boinneagan a’ sileadh bho m’shròin. Chaidh mi steach far an robh e, s sheall mi sìos. Shaoileadh tu gu robh e na chadal. Bha fhalt air a chìreadh is aodann geal. Ach bha e coimhead uamhasach sàmhach mar dhealbh ann am bocsa. Theab mi tuiteam air an làr, bha e cho sleamhainn. Bha mi feitheamh ach an toireadh iad dhomh balgam tea, ach cha tug, s dh’fhalbh mi dhachaidh tron phàirc. Bha sneachd a’ tuiteam, cabhadh socair. Thionndaidh mi m’iuchair anns an dorus, s chuir mi thuige an teine. Cha robh móran guail againn—b’ann an 1926 a bha sud. S chaidh mi air do thòir. Bha thu a’ rànail. Chuir mi don leabaidh thu s shuidh mi ris an uinneig a’ coimhead a’ chabhaidh s na craobhan a’ gluasad bho thaobh gu taobh anns a’ ghaoith. Chan eil e gu math nuair a bhàsaicheas do dhuine.

Se seòladair a bh’ann. Thigeadh e steach gach oidhche Shathuirn le a chompanaich a dh’òl, s bhithinn-sa na mo leabaidh. Bha e làn de bheatha is fealla-dhà. Ach dé feum a tha sin? Aon oidhche chaidh an teine sìos air s dh’fhalbh e air tòir guail, na léine, is fallus air. Sin an oidhche a fhuair e an galar. An deidh do na companaich falbh thigeadh e thugam le balgam tea s chanadh e nach tachradh e tuilleadh s bhiodh deòirean na shùilean, deòirean an uisge-bheatha. Feuch nach pòs thusa fear a bhios ris an


[TD 107]

deoch: cuimhnich gu bheil thu dà fhichead. S bha mise na mo shuidhe aig an uinneig s mi cho fuar, ach a dhainnean sin cha do chuir mi gual air an teine. Tha cuimhn agam air oidhche fhuar eile coltach rithe, aig deireadh a’ chogaidh mhóir. Bha mi na mo sheasamh air a laimrig agus an t-soitheach mhór dìreach ri seòladh. Bha i làn dhaoine. Cha robh obair ann dhaibh anns na làithean ud s bha iad a’ togail orra gu Canada s do Astràilia s na h-àitichean sin. Bha m’athair anns a’ ghige s an t-srian na làimh ach aig an deireadh thainig e mach aisde. Bha mo bhràthair Tormod a’ falbh còmhla ris a’ chòrr. <eng>Well,<gai> bha sinn nar seasamh air a’ chloich s e uamhasach sàmhach is fuar s a’ ghrian a’ dol fodha mu ar coinneamh. Agus anns a’ mhionaid sin, sann a thog cuideigin salm. Agus mar aon duine ghabh a h-uile duine aca ris an t-salm, s chuir iad dhiabh am bonaidean—m’athair a-measg a’ chòrr. S a-meadhon an t-sailm thòisich an t-soitheach ri gluasad, s a’ ghrian air a cùlaibh. Chunna mi Tormod airson diog, s e na sheasamh s a bhonaid na làimh s na deòirean a’ sruthadh sìos aodann. <eng>Well,<gai> chan fhaca mi e on uair sin.

Carson a tha thu a’ guil? Eh? Bha e ioghantach ceart gu leòr. Tha thìd an coire a chur air. Carson a tha thu a’ guil? Chan fhada gu feum sinn a dhol don leabaidh. Agus smaoinich thusa air Tormod, cha do sgrìobh e gu duin againn. Cha robh sin ceart ged a thug Coinneach am fearann uaithe. Fàgaidh e rud math airgid ged is bith có a gheibh e nuair a bhàsaicheas e.

(2)

Na làithean a bha sinn aig an iasgach, b’iad sin an fheadhainn a b’fheàrr. Chan eil cuimhn agad-s air Ceit: bhàsaich i o chionn deich bliadhna. Bha i cho aotrom na dòighean. Tha cuimhn agam a’ chiad uair a dh’fhàg sinn an tigh air an t-soitheach, “Loch Avon.” Chunna mi a’ ghrian ag éirigh os cionn an Eilein


[TD 108]

Sgitheanaich. S chunna mi mo chiad trèana. <eng>Well<gai>, shlaod Ceit an ròp a bha os ar cionn. Dé their thu ris? “Còrd”? An e? Thainig duine beag le leabhar, ach cha robh e tuigsinn facal a bha Ceit ag ràdh s thug sinn a chreids air gu robh i ás a ciall, s mu dheireadh dh’fhalbh e. Cha robh móran Beurla aig Ceit ann, agus nuair a ràinig sinn <eng>Lowestoft<gai>, s e a’ chiad rud a thubhairt i ris a’ chiùrair: <eng>“Can you use us?”<gai> Cha chuala tu leithid a’ ghaireachdainn a-riamh.... Chunna mi Ceit mus do bhàsaich i. Cha robh fhios aice dé bha tighinn rithe, oir cha robh i a’ dèunamh a-mach dé a bha an dotair ag ràdh.

Tha cuimhn agam an oidhch a dh’fhàg mi an tigh an toiseach. Thug m’athair mi suas anns a’ ghige. Bha e na sheasamh a’ sealltainn rium s mi dol sìos na staidhrichean, agus chuir e mo cheusaichean air bòrd mar phortair. Bha coilear geal air, is bann dubh, s bha a làmhan cho mór s cho dearg. “Soitheach mhór a tha so,” chanadh e s e na leth-chrùban s a’ togail a bhonaid ri duine sam bith air an robh aodach geal. Eil fhios agad nach do dh’fhàs e an t-eilean e fhéin, a-riamh? Cha robh mi aig an tigh nuair a chaochail e, aig ceithir fichead bliadhna is còrr. Bha e uamhasach critheanach oir cha robh latha tinneis air gu sud fhéin. Duine mór calma, ach bha eagal air ron bhàs. Bha trioblaid mhór aca leis: dh’fheumadh cuideigin a bhith ga chaithris cha mhòr fad na h-oidhch s cha leigeadh e leotha an solus a chur ás. S a dhainnean sin bhiodh e ag ràdh: “Dé tha e dol a chosg? Dé tha e dol a chosg?”

Bha na làithean ud doirbh. Chan eil thusa a’ tuigsinn. Bhiodh an t-éildear a’ tadhal nan tighean nan tigeadh telegram. Bha sin aig ám a’ Chogaidh Mhóir. Aon latha bha mu nam shuidhe aig an uinneig s chunna mi e a’ tighinn suas an rathad. Bha an telegram na làimh. Bha mi smaoineachadh gu robh e tighinn don tigh againne, seach gur e am fear mu dheireadh anns a’ bhaile. Se madainn foghair a bh’ann s an corc air a thoirt a-steach, s


[TD 109]

càil fhuar innte. Bha mi nam shuidhe aig an uinneig, ach ghabh e seachad: s eil fhios agad dé bh’ann? Sann thuige fhéin a bha an telegram s cha b’urrainn dha a dhol dhachaidh, s lean e air fad mìltean mus do chuir iad stad air. Agus smaoinich: bha an obair a’ còrdadh ris glé mhath gu ruig an ám ud.

Chan eil sibhse a’ tuigsinn. Cha leig thu leas an solus a chur thuige fhathast, tha mi sgìth ag innse dhut. Agus, cuimhnich gun tog thu n <eng>insurance<gai> nuair a bhàsaicheas mise. Dh’òrdaich mi uaigh anns an eilean. Feuch nach téid duine na do mhuinghinn. Dhèunadh iad càil sam bith airson na sgillinn.

Tha cuimhn agam air Màiread Mhór. Bha nighean aice air an robh Ealasaid, s phòs ise fear do m b’ainm Murchadh Ruadh, mac Thormoid Tàilleir. Bha e airson gu faigheadh e an lot aice. <eng>Well,<gai> aon latha thainig e ás a deidh leis an spaid, s bha a’ nighean a’ coimhead sin, ach cha do rinn i càil. Thug iad bhuaithe an spaid, ach goirid an deidh sin thuit i do n teine s bha i falbh timcheall na sràid ag éigheachd. Ruith mise mach le gùn-oidhche dhi ach chaochail i ann an latha no dha, s chan fhaca mi an gùn-oidhche tuilleadh. Se fear ùr a bh’ann cuideachd. Bha e oirre air leabaidh a bàis. B’fheàrr leam gu sguireadh am fuaim ud. Chan fhad a gheibh mi cadal leis. Nuair a bha mi ’n Glaschu cha robh uidhir de dh’fhuaim ann. Eil fhios agad nach robh mi ann an àite riamh a chòrd rium cho math ri Glaschu? S bhiodh d’athair a’ toirt daoine a-steach gun sgur. Bhiodh e gan coinneachadh anns na tighean-òsda. “So balach ás an eilean,” chanadh e, agus is math dh’fhaoidte gu fuiricheadh e fad na h-oidhche. O bha e aotrom, d’athair. A’ chiad fhear a thug e steach, cha robh fhios aig an truaghan dé dhèunadh e s e na shuidhe aig a’ bhòrd. Mu dheireadh thug e mach leth-bhotal uisge-beatha, s thairg e dhomh e. Smaoinich! Ach dhiùlt mi e. Dh’fhalbh esan ann an uair a thìde.

Turus eile, dh’fhalbh d’athair leat air chuairt air feadh a’ bhaile. Cha robh thu ach cóig bliadhna dh’aois. Chaidh e steach do


[TD 110]

thigh-òsda (bha cuideigin ann an còmhnaidh a dh’aithnicheadh e) s dh’fhàg e thusa aig an dorus. Tha mi creidsinn nach eil cuimhn agad air. Se latha fuar a bh’ann, s bha e stigh airson ùine mhóir. Ach sann a dh’fhàg thusa dorus an tigh-òsda s rinn thu do shlighe dhachaidh sìos na sràidean s a-measg nan carbaidean. Abair thusa gu robh d’athair troimhe-chéile. Cha robh fhios aige dé dhèunadh e. Ach nuair a dh’innis mi dha dé thachair (s abair gun tug mi dhà e) sann a thòisich e a’ gàireachdainn s ag innse na sgeòil do gach duine a chitheadh e. Bha moit air gun rinn thu do shlighe dhachaidh. “Dìreach mar chù,” chanadh e, s e a’ gàireachdainn.

Sin an seòrsa fear a bha nad athair. Bha e air a bhith ceart gu leòr cuideachd an deidh an pneumonia mura biodh gun dh’éirich e s gun dh’fhosgail e an uinneag. Cha robh càil aige mu dheidhinn a bhith anns an ospadal. “Seòladair a th’annam-sa” dh’éigheadh e. “Bu chòir dhomh a bhith air bàrr a’ chrainn,” s thòisicheadh e a’ seinn amhran Gàidhlig. Cha do chòrd so riutha, oir cha robh Gàidhlig aca. Nuair a bha thusa beag, bhiodh e falbh leat air a ghualainn, ga do shealltainn don t-saoghal mhór s ag innse dhaibh do chuideam, s na facail a bha thu air ionnsachadh.

<eng>Well,<gai> nuair a bhàsaich e chaidh mi dhachaidh leat. Bha mi gu math tinn air an t-slighe. Ach co-dhiù, chaidh mi do thigh Seònaid, a bha càirdeach dhuinn o thaobh d’athar. Bha piuthar aice air an robh Màiri: ach sann le Seònaid a bha an tigh. Bha a bràthair Iain air bàsachadh. Bha e anamoch nuair a ràinig am bus an tigh, s bha mi sgìth. Ghnog mi air an dorus s thàinig Màiri. Rinn i gàirdeachas rium, s dh’éigh i ri Seònaid.

“Eil fhios agad có tha so?” S chaidh i steach, is mise nam sheasamh anns an fhuachd:

An ath rud a chuala mi se Seònaid ag ràdh ri Màiri:

“Dé chuir an so i mun tìde so den oidhch?”

Nuair a thàinig Seònaid chun an doruis rinn mi deiseil airson togail orm. “Chan eil mi g iarraidh dragh a chur ort,” arsa mise


[TD 111]

rithe. Có ise co-dhiù? Bha i airson gun cumadh i mi—air sgàth nan nàbaidhean—ach chan fhuirichinn, s thug mi mo chasan leam. Cha robh i ach air an tigh fhaighinn, tha thu tuigsinn, s cha robh fhios aice ciamar a ghiùlaineadh i i fhéin. Thug boireannach eile a-steach mi. Cha robh mi airson tadhal a dheanamh air Coinneach, oir sè a chuir mo mhàthair a-mach ás an tigh.

Chaith mi dà mhìos aig an tigh, s thog mi orm a Ghlaschu.


(3)

S chuir mise romham an oidhche sin nach fhuirichinn an taobh tigh duin eile a chaoidh: gum biodh mo dhachaidh fhìn agam. Bithidh mi uaireannan a’ smaoineachadh air na dannsan a bhiodh againn aig a’ chòrnair, s a’ ghealach ris. Gealach abachaidh an eòrna: sin a theireadh iad rithe. Bhiodh Tormod againn a’ cluich air a’ mheileóideon. Aon oidhche, bha e uair sa mhadainn nuair a ràinig mi dhachaidh. Nuair a dh’fhosgail mi ’n dorus, chunna mi gu robh m’athair a’ feitheamh rium, na shuidhe ann an cathair. Bha cuip na laighe air an làr ri a làimh.

Cha dubhairt e smid rium ach thòisich e gam bhualadh leis a’ chuip s a shùilean a’ lasadh is fheusag a’ gluasad sìos is suas ann an solus na gealaich. Mu dheireadh thug e orm a dhol sìos air mo ghlùinean agus mo mhionnan a thoirt air a’ Bhìobull nach deighinn gu danns tuilleadh. Is rinn mi sin, oir shaoileadh duine gu robh e ás a chiall. Se duine calma bh’ann, duine math. S a dhainnean sin bha eagal air ron bhàs. Cha robh mis aig an tigh nuair a bhàsaich e ach fhuair mi telegram. S eil fhios agad dé thubhairt d’athair, cha mhór gun creideadh tu e.

“Tha mi toilicht gu bheil a’ bhrùid marbh.” Sin a thubhairt e, ged nach robh am Bìobull a’ tighinn á làimh m’athar s nach do chaill e òrduighean a riamh. Ach cha robh eagal aig d’athair ron bhàs, feumaidh mi sin aideachadh. Thubhairt na banaltruim


[TD 112]

rium gum biodh e ’n còmhnaidh ag iarraidh a’ phìob-thombaca. Se MacCruimein a bh’aige air fhéin. Cha robh e uamhasach tapaidh: stais bheag dhubh air, ach se feusag a bh’air m’athair.

Tha e air a thiolaiceadh an Glaschu agus sinne a’ fuireach an so. Tha sin àraid, nach eil?

Ach cuimhnich thusa air an <eng>insurance,<gai> pàidhidh e airson mo chiste, ged nach eil ann ach an dà thasdan anns an t-seachdain. Agus feuch am pòs thu nuair a bhàsaicheas mise: chan eil thu fhathast ach dà fhichead. Bha mise cóig deug air fhichead nuair a phòs mi, ach dh’fhaodainn a bhith beò deich bliadhna fhathast. Tha sinn an làmhan Dhé.


COINNEACH

(1)

Se sud is coireach nach sgrìobh i thugam, i fhéin no a nighean a dhainnean gur e a bràthair a th’annam, s gu bheil mi còrr air ceithir fichead, s nach bi mi fada beò. Cha sheas duine fada an deidh stròc. Cha tug i dhomh maitheanas a riamh airson ar màthar ged nach be mise bu choireach. Bithidh mi smaoineachadh glé thric air m’athair s mo mhàthair on dh’fhàs mi fhìn aosd. Nuair a tha sinn òg chan eil sinn a’ tuigsinn an aois, an corp slaodach trom, an inntinn nach greimich air an t-saoghal.

Ach m’athair—dh’fhaodadh barrachd ciall a bhith aige. Cha do thuig e mar a bha an Cogadh Mór—cha robh esan ann an cogadh a riamh, ach ag iasgaireachd: sin a bha e a’ deunamh le a bhòtannan móra. Chunna mise daoine dol ás an ciall anns a’ chogadh, mus fhac iad na Gearmailtich idir.


[TD 113]

Ach tha cuimhn agam air Ruaraidh. Bha an dithis againn anns an aon chompanaidh, is sinn dà bhliadhna anns na treinnsichean. Dà bhliadhna! An latha so, bha batail mór a’ dol air adhart an aghaidh nan Gearmailteach. Thòisich na gunnachan aig sia uairean sa mhadainn, air mìos geamhraidh s an deigh air an talamh. Dh’éirich sinn a-mach ás an talamh le ar <eng>bayonets<gai> s ar gunnachan, is lasair timcheall oirnn. Tha e duilich innse mar a bhà: bha thu air chrith le eagal, ach dh’fheumadh tu càch a leantainn: cha robh an còrr ri dheunamh. Cha robh fhios agad carson a bha thu an sud—anns an Fhraing—ach seach gu robh thu ann, cha robh càil air a shon ach do bheatha fhéin a shàbhaladh. Ruith sinn tarsainn an talaimh chritheanaich, Ruaraidh air mo làimh cheàrr. Bha aodann cho geal: is bha mi smaoineachadh: “Eil m’aodann-sa cho geal ri sud?” Agus bha fhios agam gu robh. S an deidh dà bhliadhna anns na treinnsichean bha ar seansaichean na bu lugha.

<eng>Well,<gai> a’ mhadainn ud, thainig Ruaraidh gu deireadh a rathaid. Agus sann a’ tilleadh air ais do na treinnsichean a thachair e. Cha do bhuannaich sinn aon slat anns a’ bhatail ud—feumaidh a bhith gu robh fhios aig na Gearmailtich gu robh sinn a’ dol a thoirt ionnsaigh orra air an lath ud. Co-dhiù, bha iad deiseil air ar son, s loisg iad oirnn leis gach gunna is armailt a bh’aca. Bha sinn nar deann-ruith s na peilearan a’ frasadh timcheall oirnn. Na ruigeadh sinn nead nan radan bhiodh sinn sàbhailt!

Agus, anns a’ mhionaid, bhuail am peilear Ruaraidh. Chuir e car dheth air an talamh reòite mar gum be àilleagan a bh’ann. Thuit an gunna ás a làimh s thòisich e a’ spéileadh sìos an deigh. Dh’éigh e rudeigin s thuit e. Chunna mi a shùilean a’ tionndadh rium mar iasg a bhios a’ breabail mus marbh thu e. Dh’fhaodainn a bhith air stad s a shlaodadh dhachaidh tarsainn an deigh ach bha na peilearan air obair-ghréis a dheanamh dhìom mus ruiginn


[TD 114]

na treinnsichean. Cha do smaoinich mi air na nithean sin aig an ám, ach se mo chorp a rinn an taghadh.

Lean mi orm a’ ruith. Cha dubhairt mi ri mo chasan stad: chan eil fhios agam an robh iad air strìochdadh do m’inntinn. Sud dìreach mar a thachair—lean mi orm a’ ruith. Chan eil fhios agam fiù nach robh mi air seasamh air Ruaraidh nam biodh e air a bhith nam rathad. Tha e duilich a ràdh: sann a bha e mar dhealbh de Ruaraidh, ann an adhar leis fhéin. Bha an cogadh so a’ dol air adhart anns an Fhraing: bha e cho fada bho an tigh.

Bha ar saoghal cho baoth s cho ioghantach. Dé bha e deunamh an sud air an talamh, dé bha mise a’ deunamh an sud a’ ruith.

S dh’fhàg mi air an talamh e.

A’ bhliadhna sin, chaidh mi dhachaidh airson na Nollaig, is chaidh mi suas don bhaile a dh’òl. Bha barrachd tìde agam airson smaoineachadh, aig an tigh, is bha pàrantan Ruairidh an còmhnaidh gam cheistneachadh. Cha robh iadsan a’ tuigsinn càil mu dheidhinn: cha b’urrainn dhaibh fiù ainm a chur air an àite anns na bhàsaich e. Dh’fhalbh mi mach ás an tigh, ach bha iadsan a’ smaoineachadh gu robh mi cho ceangailte ri Ruaraidh.... S bhà mi sin. S dh’fhalbh mi a dh’aon ghnothach airson an daorach a ghabhail. Nuair a thainig mi dhachaidh an oidhche sin, bha an deoch orm. Có air nach bitheadh? Bha e tri uairean sa mhadainn. Cha robh mi deunamh fuaim sam bith. Choisich mi dhachaidh bho thaobh gu taobh s na rionnagan a’ cur caran timcheall orm—eadhon rionnagan na Fraing. An robh Ruaraidh còmhla rium: chan eil fhios, aig ámannan, nach robh.

Nuair a dh’fhosgail mi an dorus bha mo shùilean goirt leis an t-solus, s bha m’athair na shuidh air cathair le Bìobull na làimh.

“Tha n deoch ort,” thubhairt e, ’s a bhilean tana.

“Thusa, aig an tigh ás a’ chogadh, tha n deoch ort. Nuair a bu chòir dhut a bhith air do ghlùinean ri Dia airson do theàrnadh.”


[TD 115]

Agus chuir e mach mar sin. Cha robh fhios agam dé a bha na facail a’ ciallachadh. Dia? Bìobull? Bha mi air mo ghlùinean tric gu leòr anns na treinnsichean.

Thainig e null far an robh mi s thòisich e a’ bruidhinn, s a’ rùrach mo bhroillich le òrdaig. Chan eil fhios agam dé dh’éirich annam ach spìon mi am Bìobull ás a lamhan s shad mi e a-mach air an uinneig, s thòisich mi ’g éigheachd.

“A Ghearmailtich na croich. Tha thu nas miosa na na Gearmailtich. Cha leig thu le duine beatha a bhith aige.”

Dh’fhosgail a bheul mar beul éisg, s mu dheireadh dh’fhàg mi ann an sud e, s rinn mi mo shlighe don leabaidh mar bhàta ann an stoirm.

Fad na tìde bha mi aig an tigh, cha do bhruidhinn e rium ach aig ámannan chithinn a shùilean orm, mar gum biodh rudeigin mum thimcheall nach robh e a’ tuigsinn.

S dh’fhalbh mi air ais don Fhraing gun esan air facal a ràdh rium. Bha e an uairsin leth chiad bliadhna ach bha e na bu lugha na mi fhìn s cha robh mis ach fichead. Aig ámannan bithidh mi smaoineachadh air Ruaraidh, ach chan ann le boil no le aithreachas. ’Sann a thachair sin ann an saoghal eile. Ach bithidh mi a’ leughadh a’ Bhìobuill, s nan deunadh m’ogha-sa, Iain, an rud a rinn mise an oidhch ud, gheibheadh e rud nach deigheadh ás a chuimhn gu bràth.

Tighinn a-steach a thigh sam bith leis an deoch aig trì uairean sa mhadainn! Sann is ioghantach leam nach do chuir e ás dhomh.

(2)

Mo mhàthair? <eng>Well,<gai> cha be mise a chuir a-mach ás an tigh i. I fhéin a dh’fhalbh. Se Tormod a b’fheàrr leatha na mise, tha sin cinnteach. Cha d’fhuair i seachad air an oidhche sheòl e do Chanada. Ged is e mo mhàthair a bh’innte bha i neònach: dìreach


[TD 116]

coltach ri Anna, mo phiuthar. Bha dòighean dona innte. Anns a’ chiad àite, cha robh càil aice mu dheidhinn Alma, mo bhean.

“Chan eil móran feum innte le cliabh mòine, no air cùl gràp, tha mi cinnteach” theireadh i. No, “Nach eil a thìd aice an crodh a bhleoghan.” <eng>Well,<gai> dh’fhaodadh sin a bhith ceart gu leòr (ach, aon nì cinnteach cha robh bean Shasunnach aig duin anns a’ bhaile ach agam fhìn: cha robh té aca a chòmhdaicheadh i fhéin coltach rithe) ach cha leigeadh ise leas a thighinn a-mach leis.

“Chan eil càil an sud ach toitean,” chanadh i ri na nàbaidhean “chan eil fhios againn co ás a thàinig i. Ga peantadh fhéin gun sgur. Dh’fhaodadh gur ann ás na slums a thainig i.” Ach cha
robh sin ceart co-dhiù.

Mu dheireadh chaidh i do rùm beag leatha fhéin is cha tigeadh i mach ás ach airson a biadh. Bhiodh i a’ toirt nota dhomh a a h-uile seachdain ged nach do dh’iarr mi airgead oirre. Dé feum a bh’ann an aon nota co-dhiù? Bhiodh i cuideachd a’ leughadh an aon bhloigh ás a’ Bhìobull, an earrann ud mu dheidhinn Iàcob is Esau. Aon latha thubhairt mi rithe Rut a leughadh ach theab i dhol ás a toinisg. Tha fhios agamsa air a’ Bhiobull cuideachd.

Thòisich i ’n uairsin ag ràdh gu robh sinn ga puinnseanachadh s cha ghabhadh i càil ach pìos arain s tea a dheunadh i fhéin. Bha Alma a’ guil gun sguir s cha robh fhios agam dé dhèunainn.

Aon oidhche aig ám na Nollaig thug Alma bocsa <eng>chocolates<gai> dhi oir bha sunnd na b’fheàrr oirre s i a’ bruidhinn mu dheidhinn Thormoid.

Bha i cumail a-mach nach tilleadh e tuilleadh, oir cha robh e sgrìobhadh dhachaidh.

Is rinn na chocolates cron oirre. Sin an oidhche a dh’fhàg i an tigh ag éigheachd gu robh sinne a’ feuchainn ri cur ás dhi, s nach robh mise ceart o thainig mi ás a’ chogadh. Cha tigeadh i bhroinn an tighe tuilleadh s b’eudar dhuinn a h-uile bad aodaich a bhuineadh dhi a chur thuice, s i dol a dh’fhuireachd còmhla ri a


[TD 117]

piuthar. Bha i g ràdh cuideachd gun ghoid sinn dà phlaide oirre a bh’aig a màthair.

<eng>Well,<gai> an e mise bha ceàrr? Cha ghabhadh càil a dheunamh rithe: agus is iomadh rud a dh’fheuch sinn. Chaidh Alma aon latha a shealltainn oirre ach thòisich i g éigheachd gur e siùrsach a bh’innte s gur ann an Sòdom a thogadh i, s gur i a bha gam spreòtadh o bhàsaich m’athair.

Tha i marbh a nis o chionn deich bliadhna fichead, agus thug i òrdugh do a piuthar gun mise a leigeil gu a tiolaiceadh. Se latha fliuch a bh’ann, s chunna ml iad a’ dol seachad leis a chiste-laighe ach dh’fhuirich mi stigh. Boireannach làidir: an rud a chuireadh i na ceann chuireadh i na casan e. Bha mi smaoineachadh oirre an latha ud, s a’ chiste ga giùlain seachad. Chuimhnich mi oirre na h-aparan a’ fuine, no a’ ròsdadh sgadain. S iomadh caochladh a thig air an t-saoghal, nach iomadh? Agus chan eil móran tìde air fhàsail agam fhìn, tha sin cinnteach. Agus có aige dh’fhàgas mi an lot. Aig Iain? Tha esan gu bhith na <eng>engineer,<gai> s chan eil dragh aige de thalamh.

Nuair a thainig mise dhachaidh ás a’ Chogadh bha mi airson gum biodh a’ lot agam dhomh fhìn, oir cha robh càil leinn fhìn anns na treinnsichean, is daoine a’ toirt òrdughan dhuinn gun sgur. Ach aig ámannan, gu h-àraidh anns a’ gheamhradh, cha robh mi airson a bhith dol faisg oirre. Bha i a’ toirt cus gum inntinn.


IAIN

X + Y = Y + X

Tha sin ceart nach eil? Tha e ceart s chan eil gnothach aige ri amaideas a’ chridhe. Tha e ùr, s chan ann làn freumhaichean. Leis an fhìrinn innse, chan eil móran agam mu dheidhinn mo


[TD 118]

sheanar. Bha e n còmhnaidh ga mo ruagadh sìos don lot—càil ach cur is buain, buntàt is càl. Chan eil na rudan sin grinn gu leòr airson mac-meanmna <eng>mathematics.<gai> S cha cheannaicheadh e <eng>bike<gai> dhomh. “Dé tha thu g iarraidh le <eng>bike?<gai> Nach eil cart math gu leòr dhut?” Thòisich mi g innse dha aon oidhche mu dheidhinn <eng>nuclear fission,<gai> s am boma.

“Nam biodh sin air a bhith againn, bha sinn air cur ás dha na Gearmailtich.” Sin a thubhairt e. Ach cha chan e móran timcheall a’ chogaidh mhóir. Agus tha sin cho math, tha na làithean sin seachad.

Chan eil e cur truas orm nas motha—duine mar mo sheanair, chan eil e g iarraidh truas. Cha leig e dhomh clair a chluich s bithidh e fanaid air mo bhrògan s air m’aodach, s air mo mhàthair cuideachd.

“B’ fheàrr leam gum bìodh tu coltach rì mo mhathair-sa,” canaidh e rithe. “Boireannach deuntanach. <eng>Cornflakes?<gai> Bheir dhomh lite.”

Thuit e aon latha air an deigh ach cha leigeadh e dhuinn a thogail. Tha e làidir, na dhòigh fhéin. Bha mi airson tractar fhaighinn ach bha e calg-dhìreach an aghaidh sin. “Nach eil each agad? Dé tha thu g iarraidh le tractar?” Ach chan eil móran co-chainnt againn. Uaireannan bithidh e na shuidhe ris an teine gun smid. Uaireannan eile, glasaidh e e fhéin anns an rùm, fad an latha.

Tha fhios aige nach eil dragh agamsa den lot. Carson a bhitheadh?

“Tha barrachd ann na tha thu smaoineachadh,” thubhairt e rium aon latha. “Fuil, gaol bith.... beatha,” s e mar each mór anns an rùm. “Tha mi coimhead gu bheil thu cleachdadh speuclairean.” Ach se a tha mise g iarraidh gloinead mathematics.

Chan eil mi g iarraidh spògan nan daoine.


[TD 119]

Seall air an fheadhainn a tha dìreadh do na sgòthan, s a’ bruidhinn ruinn ás an adhar—na h-ainglean ùra. Tha e ioghantach gun deun mise sin: bha cus gréim ac orm, ach se mo mhiann a bhith g obair le stàilinn s le iarunn s a bhith leam fhìn air falbh bho na bailtean so, a tha a’ deunamh glacadh ro theann air mo chorp is m’inntinn. Bu chaomh leam éirigh don adhar ann an saorsa is iadsan fodham mar chearcan a’ ruith air a’ mhòintich. Chan eil dragh agam den cuid eachdraidh is faclairean, ach de chunntas. So mo bhàrdachd-sa ann an dòigh.

X +Y = Y + X

Dé ’n còrr a th’ann?


TORMOD

Theid mi dhachaidh an ath-bhliadhn: tha sin aon nì cinnteach. Nuair a smaoinicheas mi air na làithean ud, bithidh mo chridhe a’ briseadh. Na dathan, na mòintich, an crodh, na dealbhan.

Agus mo mhàthair, a bha cho math is cho diadhaidh is cho coibhneil. Dé bu choireach nach do sgrìobh mi thuice?

Chan e gun dhìochuimhnich mi an dachaidh. Bithidh mi tadhal nan céilidhean fhathast, is <eng>“Society Ontario.”<gai> Bithidh sinn a’ seinn s a’ gabhail glainne no dhà is a’ cuimhneachadh air na seanalàithean. Chan ann a’ smaoineachadh air an dolair a tha iad gun sgur. Bu chaomh leam Coinneach fhaicinn aon uair eile: s iomadh latha a chluich sinn còmhla ri chéile: is Anna cuideachd. Nach deach ar togail anns an aon thigh, s nach iomadh danns aig a robh sinn, air a bha sinn òg. Agus m’athair a bha cho làidir s cho treun, s a dh’ionnsaich an speal dhomh s a mhòine a bhuain.


[TD 120]

Eil fhios a bheil cùisean mar a bhà iad, daoine a’ tadhal air a chéile gun chàil ach coibhneas nan cridheachan? An so, chan eil càil ach airgead s na dòighean ùra. Cha robh bochd is beartach nar measg-ne. Càil a bhiodh aig an dara duine bheireadh e don fhear eile e. Bhiodh na nàbaidhean a’ cuideachadh a chéile. Theid mi dhachaidh an ath-bhliadhn, s tadhlaidh mi air gach tigh. S iad a nì an toileachas rium. Cha bhi càil ach: “Càit an robh thu?” “Cha robh dùil againn gu faiceadh sinn tuilleadh thu.” S bidh na deòirean nan sùilean.

S theid mi dh’iasgach, tha mi ro aosd airson obair eile. Ach suidhidh mi aig lochan beag fad an latha anns an t-sìth. Dé tha coltach ris? Am bùrn gun ghluasad, s mo shlat na mo làimh s na meanbh-chuileagan tiugh timcheall orm, gun càil ri chluinntinn ach gairm na h-uiseig: is fàileadh an fhraoich a’ toirt a’ chadail orm. Dé their am bàrd:

“Nuair a philleas ruinn an samhradh....”

Is am bainne blàth anns a’ chuinneig. Bha mi uamhasach déidheil air blàthach, no se sin a chanadh mo mhàthair co-dhiù.

Is meug cuideachd. Is aran-coirc.

Theid mi fhìn is Coinneach suas am baile, is ceannaichidh mi pinnt dha. S bu chaomh leam Iain fhaicinn cuideachd. Tha iad ag ràdh gur e balach ealanta a th’ann. Cha robh mise sin. Cha chreid mi gu robh duin againn sin. Ach rinn sinn ar slighe anns an t-saoghal, tha e cinnteach.

An ath-bhliadhn theid mi dhachaidh gu tìr mo ghràidh s gu mo dhaoine fhéin, daoine coibhneil, gasda—ma chùnas an Tighearna mi.

[TD 121]

BEACHD AIR NA SGEULACHDAN

Feòil a’ Gheamhraidh

Chan eil faireachdainn a’ bhalaich cho sìmplidh s a tha an dealbh, agus chaidh cuideachd tòrr a bharrachd snaidheadh a dheunamh air an innse na shaoileas duine air a chiad leughadh. Gairm, 1960.

Falach Fead

Tha meadhon na sgeulachd so glé choltach ri Feòil a’ Gheamhraidh ach tha barrachd “cumadh” oirre so. Tha ceangal eadar fear na daoraich leis a bheil an sgeul a’ tòiseachdainn s a’ sgur agus naidheachd a’ bhalaich. Gairm, 1961.

An Còmhradh

Tha barrachd cumadh a so a-rithist. Cha toil leis an fhear-sgrìobhaidh an té a tha g innse na naidheachd dha: tha so duilich obrachadh. Tha ainm an sgeòil sònraichte freagarrach—chan eil air a’ chòmhradh so ach aon taobh. An Dubh is an Gorm, le Iain Mac a’ Ghóbhainn, 1963.

Raonaid

Sgeulachd mun òigridh, dhan òigridh. Se <eng>“local colour story”<gai> a chanadh iad ris a so sa Bheurla: dealbh air beatha baile, an cainnt a’ bhaile, s gun mhóran a-mach ás an àbhaist a’ tachairt.


[TD 122]

Tha suaib aice so ris a chiad té, ach tha i so nas sìmplidhe. Gairm, 1966.

An Dealachadh

Tha Raonaid mu fhìrinn a ghabhas faicinn is laimhseachadh: tha an naidheachd so a’ dol nas doimhne. Chan eil Dòmhnall ann, san t-seadh sa bheil caraidean Raonaid ann, ach cha tuirt sin nach eil fìrinn a so cuideachd. Tha an dòigh-sgrìobhaidh glé ùr don Ghàidhlig. Gairm, 1966.

Air Beulaibh an t-Sluaigh

Sgeulachd cho cumhachdach s cho math air a sgrìobhadh ri gin a th’ann. Tha an <eng>flashback<gai> fhada faisg air an toiseach gu h-àraidh ealanta air a dheunamh. Gairm, 1958.

Bean a’ Mhinisteir

Bodach, saoilidh sinn, le iàrn air rud a bh’ann na òige: ach chan eil a sin ach innleachd, is innleachd glé ealanta. Tha e ro thric a’ gabhail leisgeal muinntir a’ bhaile: bha coire aca ris na thachair is chan eil e idir gun fhaireachdainn air a so. Sann air fhiaradh a tha an sgrìobhaiche a’ tighinn air a chuspair, ach tha e g amas oirre an deidh sin. B.B.C., 1953; Gairm, 1957.

An Roghainn

Cuspair glé dhàn—tha sinn a’ taobhadh ri Aonghas ged tha mort air aire. A thaobh an dòigh-innse, tha aon laigse ann—chan eil e farasd a chreidsinn gun cuireadh Aonghas a bheatha sa leithid a chunnart son Nèill. Ach tha an deireadh math, gar fàgail air ais far an do thòisich sinn—Niall a’ griasad is Aonghas aig ‘a smaointean fhéin’. Sann dhan radio a sgrìobhadh so, is tha buil sin air an sgrìobhadh. B.B.C., 1956.


[TD 123]

Iomhar Mór.

Tha an sgrìobhaiche math òg so a’ toirt an eagail a-steach oirnn aig an toiseach, a’ tilleadh an uairsin chon na sgeòil ach aig an deireadh a’ cur car oillteil innte. Seann dòigh innse air a liomhadh gu faisg air an ìre a rinn Poe. An Cabairneach, 1950.

A’ Phrosbaig

Chì sinn boillsgidhean de bharail na lodsairean, na <eng>Brookfields<gai>, agus a’ phoilis, ach sann tro shùilean <eng>Mr. Edwards<gai> a tha an naidheachd air a h-innse—agus tha so ceart. Chan eil an t-ùdar a’ toirt breith idir air. Gairm, 1964.

An Duine Ur

Sgeulachd den t-seòrsa bhios a’ deunamh dealbh air an là a-màireach son rabhadh a thoirt seachad mun là an-diugh. Tha mac-meanmna torach aige—cuimhnich gun deach so a sgrìobhadh ro linn Barnard. Se fear de luchd-ionnsachaidh na Gàidhlig a sgrìobh so. Gairm, 1961.

Bha e Dona Leis

Tha so mu letheach slighe eadar an t-seann ràbhart agus an sgeulachd-ghoirid. Sann on Bheurla a dh’ionnsaich na Gaidheil an sgeul-ghoirid, ach, mura biodh an t-eiseimpeir so air a bhith cho goireasach, dh’fhaodadh i bhith air fàs a-mach ás dualchas na Gàidhlig fhéin. Se Gàidhlig na cagailt a tha so. Gairm, 1963.

Granny anns a’ Chornair

An aon naidheachd tro shùilean cheathrar—mar <eng>The Sound and the Fury.<gai> Se Granny an seann saoghal agus, mar sin, clachchinn na sgeulachd; anns na trì roinnean eile, tha sinn a’


[TD 124]

teanntainn nas fhaide is nas fhaide bhuaipe. Cruaidh s gu bheil e fhathast, dh’atharraich an cogadh Coinneach. Tha Iain air a dhol calg-dhìreach an aghaidh na seann dòighean. Ach se Tormod as fhaide bhuapa air fad, oir, na eilthireach anns an t-Saoghal Nuadh, tha e air a thur mhealladh aig a chuimhne—tha e smaoineachadh gu robh na seann dòighean gun lochd. Tha Ghàidhlig chruaidh chinnteach na sgàthan air inntinn gheur an sgrìobhaiche. Chan e buaidh sam bith a th’innte fhéin tha fagail dòigh-sgrìobhaidh math no dona, ach mar a fhreagras i air inntinn a’ sgrìobhaiche is cuspair an sgeòil. Gairm, 1966.


[TD 125]

NA SGRIOBHAICHEAN

Iain Moireach.

1938, Barabhas, Leódhas. Sgoil Steòrnabhaigh, Oilthigh Dhunéideann. Tidsear (Beurla) an Sgoil Mhusselborough; fear-deasachaidh Comunn nan Leabhraichean Gàidhlig bho 1969. Duais a’ Bh.B.C. airson sgeulachd-ghoirid, 1969. Sgeulachdan, bàrdachd, dealbh-chluich—an Gairm, air an radio, air an àrd-ùrlar.

Màrtainn Dòmhnallach.

1937, Sgoireabreac, Portrìgh, An t-Eilean Sgitheanach. Sgoil Phortrìgh, Oilthigh Dhunéideann. Fear-naidheachd; 1965-69, aig a’ Bh.B.C.; a-nise, fear-naidheachd is craobh-sgaoileadair fo thiùchd fhéin.

Iain Mac a’ Ghobhainn.

1928, Pabail a’ Rudha, Leódhas. Sgoil Steòrnabhaigh, Oilthigh Obardheadhain. Tidsear (Beurla) an Sgoil an Obain. Duais Gairm airson sgeulachd-ghoirid, 1961; caochla dhuaisean eile airson sgrìobhadh. Clò-bhualaidhean:—sgeulachdan—Bùrn is Aran (1960), An Dubh is an Gorm (1963), Survival without Error (1970), Maighstirean is Ministirean (1970); nobhalan—<eng>Consider the Lilies<gai> (1968), <eng>The Last Summer<gai> (1969), Iain a-measg nan Reultan (1970); bàrdachd—<eng>The Long River<gai> (1955), <eng>Thistles and Roses<gai> (1961), <eng>Deer on the High Hills<gai> (1962), Bìobuill is Sanasan-Reice (1965), <eng>The Law and the Grace<gai> (1965), <eng>From Bougeois Land<gai> (1969); dealbh-chluichean—A’ Chùirt (1966), An Coileach (1966).

Criosaidh Dick.

1934, Glaschu. Sgoil Woodside, Oilthigh Ghlaschu (Ceiltis). Tidseadh o ám gu ám, an còrr dhan tìde na bean-tighe air tuathanas. Bean-deasachaidh air roinn òigridh Gairm agus air prógraman bhoireannach Gàidhlig a’ Bh.B.C. Naidheachdan is sgeulachdan


[TD 126]

Gàidhlig—an Gairm, Sruth, An Gaidheal, air an radio, naidheachdan Beurla sa Scotsman agus sa Ghlasgow Herald. An dùil: nobhal a dheunamh de Raonaid.

Fionnlagh I. MacDhomhnaill.

1925, Scarasda, Na Hearadh. Sgoil Phortrìgh, Oilthigh Ghlaschu. Aig a’ Bh.B.C. o 1945: chaidh e bho roinn na Gàidhlig gu dràma an 1954; tha e nis na àrd-fhear-deasachaidh air <eng>Television Documentaries.<gai> Còmhla ri Ruaraidh MacThómais, chuir e air chois Gairm an 1952; bha colbh seachdaineil aige sa <eng>Weekly Scotsman<gai> fad cóig bliadhna. Sgeulachdan Gàidhlig an Gairm.

Ruaraidh MacThòmais.

1921, Pabail a’ Rudha, Leódhas. Sgoil Steòrnabhaigh, Oilthighean Obardheadhain (Ceiltis is Beurla), Chambridge is na Cuimrigh. Fear-teagasg (Ceiltis) an Oilthighean Dhunéideann, Ghlascho is Obardheadhain; Profeasair air na Cànanan Ceilteach an Glaschu o 1963. Fear-deasachaidh Gairm is <eng>Scottish Gaelic Studies;<gai> ceann-suidhe air Comunn nan Leabhraichean Gàidhlig, an fhaclair ùr, etc. Sgeulachdan Gàidhlig—an Gairm is air an radio; leabhraichean bàrdachd—An Dealbh Briste (1951), Eadar Samhradh is Foghar (1967), An Rathad Cian (1970).

Coinneach Fionnlasdan.

1910, A’ Chomraich. Sgoil Inbhir-pheofharain, Oilthigh Ghlaschu. Tidsear an sgoiltean Ghlaschu; maighstir-sgoile air <eng>Ruchazie Primary School<gai> o chionn dà bhliadhna. Trì sgeulachdan goirid Gaidhlig—air an radio; bàrdachd.

An Cabairneach.

Leabhran feachd Phortrìgh de Chomunn na h-Oigridh (fo stiùireadh Iain Steele); 1944, 1945, 1950, 1962. Bha an sgeulachd so (gun urra) an Leabhar III (1950).


[TD 127]

Rarlon Seixias.

Ainm-pinn an Urr. Dòmhnall T. MacDhòmhnaill. 1938, Tighearraidh, Uibhist a Tuath. Sgoil Phortrìgh, Oilthigh Ghlaschu (ceann-suidhe an S.R.C. agus fear-deasachaidh G.U.M.). Ministear an Ceann-an-ear Lodainn son 4 bliadhna; ministear am Partick Ghlaschu o 1966. Sgeulachdan is bàrdachd an Gàidhlig s am Beurla. An dùil: paipear-naidheachd a chur air chois ann an sgìre Phartick—leth ma leth naidheachdan an àite is naidheachdan na h-eaglais, le beagan Gàidhlig ann o ám gu ám.

Rob Shirley.

1928, <eng>Milngavie<gai>. Dh’ionnsaich e a Ghàidhlig á leabhraichean, on radio agus o shearmonachadh an Urr. Alasdair MacDhòmhnaill, Eaglais Chalum Chille Ghlaschu. Oilthigh Ghlaschu (<eng>Politics<gai> agus <eng>Economics;<gai> 2 bhliadhna dhan Ghàidhlig). Ag obair aig <eng>Insurance<gai> an Canada gu 1970; a-nise an Oilthigh Heriot Watt an Dunéideann mar <eng>‘Esmée Fairbairn Senior Research Fellow in Finance ’.<gai> Sa Ghàidhlig: trì sgeulachdan—ann an Gairm s air an radio; dealbhchluich son an T.V. nach tainig am follais fhathast. Sa Bheurla: da uirsgeul—<eng>Teenocracy (New York,<gai> 1969), <eng>Pavlov’s Dogs<gai> (ùr-chriochnaite); dà dhealbh-chluich—aon air an T.V. am Montreal, an téile air an àrd-ùrlar am Montreal agus Toronto.

Am Bàrd Bochd.

Ainm-pinn Thormoid MhicLeòid. 1906 (A’ Rudha, Leódhas)-1968. Sgoil Steòrnabhaigh, Oilthigh Obardheadhain. Tidsear ann an sgoiltean air feadh Leódhais; mu dheireadh ann an sgoil Lìonail, Nis. Sgeulachdan is bàrdachd éibhinn—an Gairm, sa Ghaidheal, etc.


[TD 128]

APPENDIX

So an sgeulachd-ghoirid Ghàidhlig na leanabachd. Se Caraid nan Gaidheal a sgrìobh a chiad té den trì (bha i ’n clò an 1841), Iain MacCarmaig an dàrna té (1908), agus sgioba A’ Chabairnich an téile (1945). Sgrìobh Caraid na Gaidheal dhà no thrì den t-seòrsa naidheachd so: naidheachdan fìrinneach (no leigeil orra bhith fìrinneach), làn searmonachadh, ach le na h-uidhir de liomhadh orra—is, tha mi smaoineachadh, de bhuaidh <eng>Dickens<gai> (sgrìobhaidhean mar bàs <eng>Little Paul<gai>). Tha car no dhà an sgeulachd MhicCarmaig a tha glé aosda, ach tha barrachd snaidheadh, barrachd de dhreach an leabhair oirre na th’air an t-seann sgeulachd fhéin. Tha V.E. nas coltaiche ris na sgeulachdan anns a chiad phàirt den leabhar so.

Feumar cuimhneachadh gur e sgeulachdan Beurla pàirt de dhualchas sgrìobhaiche Gàidhlig an là an-diugh cuideachd, agus, mar sin, feumaidh an duine aig a bheil ùidh an eachdraidh an doigh-sgrìobhaidh so sa Ghàidhlig sùil a thoirt cuideachd air, can, sgeulachdan <eng>Edgar Allan Poe<gai>, James Joyce, Katharine Mansfield, Liam O Flaherty agus eile, agus air cuid a nobhalan Beurla cuideachd.

Cha do shaoil mi iomchaidh gnothaich a ghabhail ris an t-seann dòigh litreachaidh a so a chionn gu bheil e na sgàthan air an dòigh sgrìobhaidh is smaoineachaidh.


[TD 129]

<eng>“DEATH-BED OF A REPENTANT SOCIALIST”<gai>

Caraid nan Gaidheal

Chuala mi gu’n robh duine bochd, d’an toir sinn air an ám mar ainm Cailean Friseal (oir cha tig e dhuinn ’ainm féin ìnnse), do reir gach coltais ann an staid chunnartach, gu’n robh e fìor lag, agus gu’n robh a theaghlach ann am bochdainn mhór. Chuir mi romham dol g’a choimhead a’ chiad chothrom a gheibhinn; ach ’s culaidh-nàire agus aobhar aithreachais gu’n do leig mi latha agus latha seachad mun deachaidh mi, mar a bha ’mhiann orm, ’ionnsaidh a thighe: bha ’n nì so agus an nì ud eile ’tighinn ’san rathad. Ach, gun teagamh, nam biodh fios agam an staid anns an robh Cailean bochd, cha d’rinn mi dearmad air cho fada. Thainig a bhean mu dheireadh gu m’amharc, agus dh’fhiosraich mi uaipe gu’n robh iad bochd—gu’n robh triùir phàisdean aca—gu’n robh an t-aon a b’òige air a’ chìch; agus chunnaic mi air a h-aodann féin dearbhadh brònach air dìth, iomaguin, agus bròn. “Na’n tigeadh Cailean bhuaithe,” ars ise, “cha b’eagal duinn fo làimh Dhé.” Lean mi i tamull beag an déidh dhi falbh o m’dhorus. Cha dì-chuimhnich mi a’ chiad sealladh a fhuair mi air an duine thruagh so, agus air a theaghlach. Bha e féin ’na shìneadh air uirigh chònlaich ann an oisinn an t-seòmair bhig, gun chomas, le giorrad-analach, luidhe air leabaidh. Bha e eadhon ’san ám anabharach lag, agus air caitheadh ás cho mòr ’s gur gann a dh’aithnichinn e. Bha ’ghruaidh dearg, laiste le fiabhrus trom—’uchd a’ luasgadh gu mór—casadaich eagalach, gun stad gun tàmh. Bha taic a chinn air bord beag a bha r’a thaobh, agus a bhean


[TD 130]

bhochd air suidheann ìosal mu ’choinneìmh. ’S gann a mhothaich iad dhomh ’nuair chaidh mi a stigh. Shuidh mi làimh riutha, agus shil mi mo dheòir, oir tuille cha robh ’am chomas a dheanamh.

Mu dheireadh, dh’fheòraich mi do’n duine òg so, oir cha robh e deich bliadhna fichead a dh’aois, ciamar a bha e ’ga mhothachadh féin. Bha ’chasad cho tróm ’s gur gann a b’urrainn da mo fhreagairt. Chunnaic mi gu soilleir gu’n robh barrachd trioblaid agus buaireis air Cailean na bha e a’ fulang o euslain chorporra. Dh’fhairtlich orm, ’sa chìad dol-a-mach, seanachas fhaotainn uaithe; ach chaidh mi air m’adhart le caoimhneas a labhairt ris. “Bheil,” arsa mise, “nì air bith a’ cur cùram air t’inntinn? Dean, a Chailein; fosguil do chridhe rium.” Fhreagair e mi gu fuar, gidheadh le mór mhodh. “Gu robh math agaibh,” ars esan; “tha mo cholunn lag, ’s cha dù do’n inntinn gun bhith lag maraon.” Thionndaidh e an sin a shùilean gorma làn air a mhnaoi le anabharra gràidh agus caomhalachd, agus ise ’gul gu trom. “O Mhàiri!” ars esan, “na bris do chridhe; bi ciùin, éudail! Ciod an stà dhuit a bhi mar sin a’ caoidh cho mór?”

Labhair mi ’n sin le uiread bhàigh agus caoimhneis ’sa bha ’m chomas riù mu nithe spioradail, agus mu dhéidhinn an t-suaimhneis tha ’feitheamh air sluagh Dhé. Cha d’thuirt esan no ise diog. Cha do thog esan a cheann ach air uairibh; ach ’nuair thog, mhothaich mi gu’n robh na deòir mhór a’ sruthadh sìos air gach gruaidh.

Dh’fhàg mi e air an ám; ach cha deach e as mo smuaintean fad an fheasgair, no ’chuid bu mhò do’n oidhche. Bha a chasadaich agus ’osnaichean tróm a’m chluasaibh—a chuing-analach, am buaireas ard anama fo’n robh e ’fulang, agus an spàirn eagalach agus an iomagain a bha ri fhaicinn ’na shùil. Chuir mi fios air aon do fhoirbhich na h-eaglais a bha eòlach air Cailean, agus dh’fheòraich mi dheth mu ’thimcheall. “’S aithne dhomh e gu math,” arsa ’m foirbheach, “agus ’s fhad o’n a b’aithne dhomh e—òganach co


[TD 131]

modhail, suairce, tuigseach ’s a bha dol a stigh air dorus eaglais. Ach, mo thruaighe! thachair dha tuiteam ann an droch cuideachd, agus le droch cómpanaich. Cha mhisgeir e, agus chan fhaodar a ràdh idir gur eucorach gun onoir e; ach thog e leis an fheadhain sin ris an canar na <eng>Socialists<gai>—mì-chreidich sheòlta, dhalma, uaibhreach. Ghabh e gu leughadh an cuid leabhraichean, agus rinn e dearmad air an Leabhar Mhór agus an leabhar màth. ’S fear-dùthcha dhòmhs’ e,” arsa ’m foirbheach, “agus tha seórsa do chàirdeas eadarainn. Tha mi fo mhóran eagail agus cùram mu ’thimcheall. Dh’fhairtlich orm seanachas a tharraing as, ged tha e soilleir nach éirich e gu bràth as an tinneas so; gidheadh, chan urrainnear a thoirt air so a chreidsinn. Tha e o là gu là a smuainteachadh gu bheil e ’fàs ni’s feárr, ged tha e soilleir gu bheil oidhche a’ bhàis, mar tha, a’ ciaradh mu ’thimcheall.”

Chaidh mi g’a choimhead gu tric. Air uairibh, fhuair mi e ciùin sàmhach, socrach; air uairibh eile, fhuair mi e ’na shuidhe ’san dorus, agus ann an deagh spiorad misneachail, ag ràdh gu robh e móran na b’fheàrr, agus nach fhad aig am biodh e cho làidir ’sa bha e riamh. Labhair mi ris gu dìleas; leugh mi dha nithe ’shaoil mi ’bha freagarrach, ach cha labhradh e féin diog. Bha e modhail, ciùin, ach anabarrach fuar agus seachnach air conaltradh. Dh’fheòraich mi dheth, uair agus uair,” A’ bheil nì sam bith, a Chailein, is urrainn domh ’dheanamh air do shon, no a tha dhìth ort is urrainn dòmhsa fhaotainn duit? Ma thà, na ceil e,” arsa mise. Ach ’se h-uile freagradh a fhuair mi, “Tha mi ’nur comain, cha’n eil ni air bith.”

Ach, ged nach b’urrainn domh a tharraing gu seanachas, mhothaich mi gu’n robh e ’g éisdeachd rium le barrachd agus barrachd aire agus foighidinn. Cha chuala mi gearan riamh uaithe, no facal crosda, ged bha a leanaban beaga anabárrach gluasadach, agus do ghnàth a’ glaodhaich ’s a’ sgreadail mu thimchioll a leapa.


[TD 132]

Labhair mi ris gu tric mu luach an anama—mu naomhachd, gloine, agus ceartas Dhé—mu thruaillidheachd ar nàduir—uamharrachd agus gràinealachd ar peacaidhnean—agus mu thròcair agus gràdh an Tì ard agus ghlòrmhoir a thainig chum ar tèarnadh. Dh’fheuch mi nàdur na h-iobairt a thug e seachad a mhìneachadh, agus mu’n dòigh shaor agus ghràsmhor anns an robh an t-slàinte àghmhor sin air a tairgse do pheacaich bhochda. Dh’fheuch mi dreuchdan àraidh an Spioraid Naoimh a leigeil ris da—an dòigh anns a’ bheil esan dùsgadh agus a’ tarruing anamannan chum an t-Slànuigheir; agus bhrosnaich mi e gu gairm airson cumhachd éifeachdach an Spioraid, le ùrnuigh agus asluchadh. Thug e cead dhomh ùrnuigh a dheanamh; ach an àite co-aontachadh leis na bha mi ’g ràdh, ’sann a chuir e gu pongail ’am aghaidh, ag ìnnseadh dhomh nach robh e idir, idir, a dh’aona bharail rium. Tharruing mi e, mion air mhion, gu uiread sheanachais a dheanamh ’s a leigeadh a chasadaich leis.

Cha b’urrainn domh fhaicinn fad deich lathan ’na dheidh sin. Thadhail a bhean uair ’us uair aig an tigh agam, agus dh’fhàg i fios gu robh fadal air Cailean m’fhaicinn. Bha i ’feitheamh orm ’san dorus air a’ cheart ám anns an cual’ i gu robh dùil aca rium. “Tha Cailean,” ars ise,” “gu mór ni’s laige; cha’n urrainn da nis a chas a chur fodha, no éiridh as an leabaidh.” “A’ bheil e,” arsa mise, “a’ labhairt mu bhàs agus shìorruidheachd ni’s mò na bhà e?” “Matà,” ars’ ise, “chan fhaod mi ràdh gu bheil; ach tha e gu tric ag ràdh gu bheil fadal air sibh féin fhaicinn.” “’S math an comharradh,” arsa mise; “bidh mi suas air do dheidh gun dàil.” Chaidh mi suas a’ guidhe gu dùrachdach gu’n deanadh Dia tròcair air, agus gu’n stiùradh an Spiorad mo smuaintean agus mo chainnt. “O!” arsa mise rium féin, “gu’n cluinninn aon fhacal—seadh, a h-aon—o’n tàirnginn an co-dhùnadh nach eil ’anam ag imeachd do shìorruidheachd gu suarach, aineolach, agus gun dòchas!”


[TD 133]

Ràinig mi taobh a leapa. Cha robh neach ’san t-seòmar maille ris. Chaidh a bhean a mach car tamuill. Cho luath ’sa chaidh mi ’stigh air an dorus, shìn e a dhà làimh a chur fàilt orm. Bha móran caoimhneis agus bàigh ’na shùil chiùin. “Tha ’m bàs ni’s dlùithe,” ars esan; “thà, thà; chan fhaodar a chleith ni’s faide. Och!” ars esan, “tha sac mór air mo choluinn—pian anabharrach a’ losgadh mo bhroillich. Chan fhaod so seasamh fada.” Dh’fheuch mise ’n sin labhairt ris mu dheuchainnean an t-saoghail thruaigh so. “Chan eil do’n fhìor Chrìosduidh,” arsa mise, “’san t-saoghal so, air a’ chuid a’s feàrr, ach maduinn an latha shìorruidh.” “An latha sìorruidh!” ars esan, ’s e ’togail a shùl ri mullach an t-seòmair, ’s e ’pasgadh a dhà làimh—“an latha sìorruidh!” ars esan, le osna thróm. “O! thig, thig!” thuirt e le ard-dhealas anama; “ach,” ars esan, ’s e ’stad, “tha neòil na h-oidhche eadar sinn ’s e—fada, dorcha. Cuin a bhristeas an latha!” Ghabh mi misneach; rimn mi ùrnuigh taobh a leapa. Bha a bhilean a’ gluasad; bha e ri ùrnuigh. Stad e, agus le guth slàn fallain, a dha làimh paisgte, ’s a shùil ri nèamh, ghlaodh e mach, “Tha, thà! O Dhé! glòir do t’ainm! tha mi sona—thà, sona, sona; tha sìth ann am anam!”

Ged bhiodh e air éirigh o’n uaigh, agus a’ chainnt cheudna a chleachdadh, cha b’urrainn domh barrachd iongantais a bhith orm. Bha mi tosd—cha robh comas cainnt agam—ghuil mi gu tróm—bha mo chridhe làn—thug mi buidheachas do Dhia. Bha e ’n sin a nis ’na shìneadh gu ciùin, sìochail, toilichte, gun ghearan gun eagal. “Air Criosd,” deir e, “tha mo thaic; ’s esan carraig mo dhòchais—mo ghrian—mo sgiath—fear togail mo china. Ged shiùbhlainn tre ghleann dorcha sgàil a’ bhàis, cha bhi eagal uilc orm, oir bidh esan maille rium.

Fhuair e fiosrachadh agus eòlas math ’na òige, agus bha so a nis r’a fhaicnn—bha an sìol math air a chur gu tràth, agus a nis thòisich e ri tighinn. “Tha m’uile earbsa air Criosd,” deir e.


[TD 134]

“Am bheil earbs’ air bith agad,” arsa mise, “air do rùnabh math?—air t’aithreachas?—air do ghiùlan onorach ionraic an làthair Dhé?” “Chan eil, chan eil,” ars esan, “a’ chàiliginn a’s faoine do earbsa!” Bha a phàisdean beaga ’nan suain, dithis diubh ’san aona chreathaill. Dhùisg an naoidhean mar a bha a mhàthair a’ tighinn a stigh. “Dia,” ars esan, “a bheannachadh mo bhanntraich bhochd ’s na dìlleachdain!” Ghuil e. “Agus beannaichidh Dia iad,” deir e; “seasaidh esan iad—bithidh esan ’na athair dhoibh—cha chaochail esan—cha tréig e iad gu brath!” Bha móran seanachais agam ris, ged nach b’urrainn esan móran a labhairt. Thuit Màiri air a dà ghlùn, taobh a leapa. Phòg i a bhathais uair ’us uair. “Tha mise nis,” ars ise, “strìochdta. Do thoil, a Dhé, gu robh deanta!”

Chunnaic mi gu tric ’na dheidh sin iad, agus dh’fhàiltich i mi le furan. Bha esan a’ fàs na bu laige. Chuala mi air maduinn Dimàirt gu’n robh e dìreach a’ tilgeadh na deò. Chaidh mi g’a amharc. Bha e beò, agus b’e sin uile e. Bha a shùilean dùinte, agus thoisich spàirn a’ bhàis. Bha a bhràthair crom os a cheann ’san leabaidh, agus ’na thosd—a bhean air furm, a’ caoidh gu ciùin sàmhach. Labhair mi nì-eiginn r’a bhràthair a chual’ e. Thuig e có bh’ann. Dh’fheuch e a làmh a shìneadh, ach cha b’urrainn da. Chuala mi osunn. Thog mi a’ phlaide, agus ghlac mi a làmh fhuar eadar mo dhà làimh. O! b’i sin an làmh fhuar, an làmh gun chlì. Chuir mi mo bheul ra chluais. “Fhir mo ghràidh,” ars esan, “bha thusa ann ad charaid math dhòmhsa. Dia g’ad bheannachadh! Tha mise ’falbh—tha mi sona—tha mi subhach. Faicibh Màiri bhochd cho tric ’s is urrainn duibh; agus,” ars esan, ’s e ’g amharc air a bhràthair, “labhraibh ri Eóghan.” Labhair mi ris. Dh’fheuch mi nithe sòlasach a chagar ’na chluasan. Bha’n deò a’ falbh, gidheadh bha e mothachail. Cha chuala mi na bha e ’g iarraidh a ràdh. ’S iad facail mu dheireadh a thuig mi, “Buidheachas do Dhia!” Stad an anail, ach thainig osna thróm—


[TD 135]

dhùin a shùilean—thug mi aon sealladh eile air, agus dh’fhag mi’n tigh. Thainig mi mach air an t-sràid. ’Sann an sin a bha’n t-atharrachadh mór—gleadhraich, agus stairirich ’s ùpraid, misg ’us mionnachadh. Bha mo chridhe làn; agus ged a thuit mo dheòir, bha sìth ann am ìnntinn; agus gu tric thainig a bhriathran deireannach ’am chuimhne, agus a mach gu sàmhach o m’bheul—“Buidheachas do Dhia!” Mhothaich mi mi féin mar dhuine bha mothachainn, o stùc ard, bàta beag air udal a mach air a’ chuan mhór air latha na gaillinn, am falach air uairibh eadar na h-uisgeachan, agus air uairibh eile air a giùlan gu h-àrd air bhàrr nan sumainne móra—fios agam gu robh fear mo ghraidh innte—i siubhal ro’ dhoinninn shalaich. Ach fhuair i ’stigh do chala na sith; agus a rithist thubhairt mi, “Buidheachas do Dhia!”

AM MINISTEIR GALLDA.


[TD 136]

“S LEAM FEIN AN GLEANN”

Iain MacCarmaig

Bha dà rud shònraichte bu reuson do na h-uaislean bu mhotha ’san dùthaich a bhith taghal Ghleann-a’-chaorainn; agus b’iad sin gur ann ann a bha ’n fhrìth fhiadh a b’fheàrr ’sa Ghaidhealtachd uile, agus an aon mhaighdean bu mhaisiche air an do dhearc sùil duine bho chionn iomadh linn roimhe sud. Cha robh snaidheadair riamh ’sa Ghréig a ghèarr am mach á cloich le òrd ’s le gilb ìomhaigh bu shnasmhoire; ’s cha robh maise dh’iarradh bàrd air nighinn, nach robh oirre bho mhullach a cinn gu bonn a coise: agus ’s iomadh bàrd math a sheinn cliù maighdean Ghleann-a’-chaorainn r’a latha. ’S iomadh fleasgach òg ionnsaichte, làn òir is ionmhais, thigeadh do’n ghleann mar leisgeul a shealg nam fiadh ainmeil aig an robh an dachaidh am measg nan stùc ’s nam beann air oighreachd a’ ghlinne; ach cha b’e idir fear na cròic bu mhotha bhiodh air an aire am feadh ’s a bhiodh iad a’ seilbheachadh a h-uile toilinntinn ’s làn-aigheir a tha ’n cois faghaid nam fiadh. Bu lìonmhor iad mu’m fàgadh iad an gleann a dh’iarradh làmh Màiri òig; ach bha iad a cheart cho lìonmhor d’an d’thug Màiri òg an diùlt, eadhon ged rachadh cuid dhiubh mu’n cuairt air suiridh na maighdinn a cheart cho seòlta ’s a rachadh iad a shireadh fear dìreadh nan stùc. Bu tric a bhiodh a sean athair am feirg rithe air son cùl a chur ri iomadh pòsadh mór, beartach; ach thug Màiri a cridhe do òganach smiorail, gasda eile; agus bheireadh i a làmh dha, cuideachd, na’m faodadh i—an rud nach fhaodadh. B’e sin Iain bàn pìobaire, aon mhac


[TD 137]

banntraich bhochd a bha fuireach am bothan beag mu thuaiream dà cheud slat do’n tigh mhór.

Bha Iain ’na ghille cho deas, dìreach, smiorail ri aon mhac màthar a sheas riamh air bonn bròige; ’s an uair a dh’éideadh se e-féin ’san deise Ghaidhealaich, bu shealladh shùl e do dh’ìslean ’s do dh’uaislean anns gach cuideachd ’sam bitheadh e—agus b’iomadh sin—àrd, inich, slinneineach, leathan, le dhà chalpa chuimir an osain bhallach, mar bhradan tarra-gheal na garbhlaich. Bho’n a bha e ’na bhalach glé òg, bha e ’na phìobaire aig Fear a’ Ghlinne; agus meur eile bu ghlaine air feadan cha robh furasd fhaotainn. Bho’n dh’fhalbh Cloinn Mhic Criomain cha robh fear eile ’san dùthaich a bheireadh am mach gach glug ’s gach snaim ’s gach car tha ’n siubhal, no ’n taor-lùth, no ’n crunn-lùth pìobaireachd, cho math ri Iain bàn, pìobaire Fear Ghleann-a’-chaorainn.

’S iomadh latha thug e féin agus Mairi òg a’ leannanachd; agus chan eil iomradh am bàrdachd no ’n sgeulachd air fear no mnaoi aig an robh leannan-sìth a rinn leannanachd cho uaigneach ré ùine cho fada ri Iain bàn ’s ri Màiri òig a’ Ghlinne. Nuair a thigeadh neòil dhubha na h-oidhche mar sgàil-bhrat dorcha thar mullach nam beann, shéideadh Iain suas a’ phìob mhór aig ceann a’ bhothain bhig; ’s nuair chluinneadh Màiri òg cuir bhòidheach “’S leam féin an gleann,” ’na suidhe ’na seòmar àrd, thuigeadh i gu’n robh i ri Iain a choinneachadh ’san àite ghnàthaichte fo sgàil nam preas a bha tilgeadh am faileas dorcha air aodann Lochabà; agus ’s gann a dh’aithriseadh mac-talla nan creag na meòir mu dheireadh de’n phort, nuair bhiodh Màiri air a pasgadh ’na breacan, a’ feitheamh r’a leannan.

Lean iad mar so iomadh latha ’s bliadhna; ach, mar a dh’éirich do iomadh càraid òg eile bhiodh a’ leannanachd gun fhios, chaidh am brath; agus ’s gann a chaidh am beag sgeul do’n mhór-sgeul, nuair ràinig an gnothach cluasan Fear a’ Ghlinne. ’Se thàinig as


[TD 138]

a chùis gu’m b’fheudar do Iain an dùthaich fhàgail gun dàil, gun fhuireach; agus cha robh sin gun trioblaid, gun sileadh dheur do Mhàiri bhochd. Fhuair iad an cainnt a chéile aon oidhche mu’n d’thug Iain a chùl ris an dachaidh ’san d’fhuair e àrach òg. Mu’n do dhealaich iad ri chéile thubhairt Iain: “Nis, a Mhàiri, bithidh iomadh latha ’s bliadhna mu’n tachair sinn a rithis, ’s math dh’fhaoidteadh nach tachair gu bràth; ach ma chluinneas tu oidhch’ éigin fhathast fuaim ‘’S leam féin an gleann’ thig thu an so mar a b’àbhaist: ’se sin mur a bi thu air làimh aig fear eile.” Gheall Màiri sud agus, le ’n cridheachan a’ plosgail ri uchdaibh a chéile, dh’fhàg iad a’ bheannachd mu dheireadh gu ceann iomadh latha ’s bliadhna—no air na bha dh’fhios aca—gu bràth.

Mu’n do dh’éirich grian air maduinn an là-’rn-a’-mhàireach, bha Iain iomadh ceum air a shlighe, agus bu cheumannan troma iad sin; agus cha b’e chridhe bu dad a b’aotruime. An ceann beagan ùine ràinig e Glascho, agus aig crois a’ bhaile mhóir sin, ghabh e tasdan an rìgh, ’s chaidh e ’na phìobaire do’n Réismid Dhuibh, far an robh iomadh gille sgairteil, smiorail, de mhuinntir Ghleann-a’-chaorainn, mar bha Iain fhéin.

Bha Màiri òg gu deurach, muladach ’ga thuireadh anns a’ ghleann. Cha robh sìon air an leagadh i sùil nach robh leatha mar gu’m biodh e gul ’s a’ caoidh Iain mar a bha i féin. Bha gnùis throm, mhuladach air gach cnoc ’s gach glac ’s gach preas. Nuair thàinig deireadh a’ chiad latha, bha ’n gleann gun Iain; ’s nuair a thàinig an t-àm a b’àbhaist dith “’S leam féin an gleann” a chluinntinn a’ tighinn oirre bho’n bhothan bheag ud thall, bha a cridhe ’n impis sgàineadh le bròn. Shuidh i mar a b’àbhaist dith an uinneig an t-seòmair. Bha gaoth thlàth ag iomain neul dhubha na h-oidhche gu mall thar a’ ghlinne. Dh’fhalaich na beanntan an cinn ghorma fo chleòca trom de cheò. Bha torman mulaid nach b’àbhaist aig gach eas a bha sruthadh o chìochan nan stùc; ’s bha gaoth an anamoich ag osnaich bho phreas gu preas, ’s bho chraoibh gu


[TD 139]

craoibh, mar nach cuala Mairi riamh roimhe i. Bha gach nì fo smal ’s fo bhròn comh-réir ri Màiri fhéin, a’ tuireadh ’s a’ caoidh na dh’fhalbh an là ud. Thug i iomadh latha mar so a dh’aindeoin na dhèanadh a h-athair g’a toileachadh le bhith cruinneachadh chuideachdan cridheil feuch an tréigeadh i ’m bròn a bha i giùlan. Ach bha Màiri bhochd a’ sìor shnaigheadh as. Bha ’m maise nach robh ach tearc r’a fhaicìnn an gnùis mnatha, an impis a tréigsinn. Bha i mar bhlàth a’ cinntinn fo sgàil nan craobh far nach ruigeadh aon chuid dealt torach na h-oidhche no aiteal cùbhraidh grian an t-samhraidh.

Bha Màiri bho àm gu àm gu coibhneil, furanach, dleasanach ri màthair Iain. Bha i mar so a’ faotainn a naigheachd gu tric: nì bha toirt aotromachaidh mhóir dith. Ach an ceann beagan ùine thàinig air an réisimeid falbh gus na h-Innsean-an-ear; agus ged a bha litir a’ tighinn bho Iain an tràth-s’ ’s a rithis anns a’ chiad tòiseachadh, bha iad ri ùine fàs na b’ainneimhe ’s na b’fhaide bho chéile, gus mu dheireadh an do sguir iad air fad.

Ré iomadh bliadhna fhada cha robh sgeul bheó no mharbh a’ tighinn air; agus anns an ùine sin thàinig atharrachadh mór air a’ ghleann. Chaidh an oighreachd cho mór am fiachan ’s gu’m b’fheudar a reic; agus bha i air a ceannach le uasal òg an Lunnainn; ach cha chualas ainm. Bha leis a sin sean uachdaran a’ ghlinne ris an t-seann dachaidh fhàgail; ’s cha robh sin gun bhi goirt, cràiteach do’n tuath lìonmhor a bha ’n Gleann-a’-chaorainn; oir bha iad féin ’s an seanairean a’ pàigheadh màil do theaghlach a’ ghlinne bho chionn iomadh glùn air ais.

Air sgàth a h-athar bha nis a’ fàs suas an aois, ’s a’ fàs sìos an cuid, dh’aontaich Màiri Sasunnach òg, beartach, a bhiodh a’ tighinn tric do’n gleann a shealg nam fiadh, a phòsadh. Thug i dùil gu’n tilleadh Iain gu bràth. ’S iomadh uair a smaointich i gu’n do bhàsaich e leis na plàighean mosach tha cho buailteach do thìrean teth; no gu’n robh e air a reubadh leis na beathaichean


[TD 140]

fiadhaich tha cho lìonmhor am fàsaichean nan Innsean. Ach a dh’aindeoin nan smaointean sin cha robh oidhche gus an oidhche mu dheireadh nach robh i cumail a cluais fosgailte feuch an cluinneadh i fuaim na pìoba.

Ré na h-ùine sin bha Iain beò, slàn. Ged rinn e dearmad air bhi sgrìobhadh, mar rinn iomadh fear d’a sheòrsa a bhiodh treis an tìrean céin, bhiodh e gu tric a’ smaointinn air na dh’fhàg e as a dheidh. Bu tric a rachadh e sràid do àit’ iomallach, uaigneach, agus a chluicheadh e leis féin na puirt air an robh déigh aig Màiri; agus thar leis gu’m faiceadh e i tighinn ’na chòmhdhail am beul an anamoich. Gu tric nuair bhiodh Iain mar so, bhiodh e faicinn dèarrsadh bòidheach, boillsgeil, mar gu’m biodh reul air oidhche reothaidh, an taobh chnuic faisg air. ’S tric a smaointich e dol feuch ciod è bu chiall da; ach aon latha ’s e dol seachad air an àite cheudna, chuir e roimhe gu’n toireadh e deuchainn da, ged bha e ’m beachd iomadh uair gur e beothach fiadhaich a bh’ann, ’na laighe am fàil. Co-dhiùbh, ràinig e ’n t-àite agus, am bruaich mhóir an sin, fhuair e clach sgorrach geur-chumadh; ach leis an dèarrsach ghorm a bha i a’ tilgeil ’na làimh, eadhon air a’ mheadhon-latha, smaointich e gu’n toireadh e leis i; ’s na’n robh e an dàn da dol dachaidh gu bràth, gu’m biodh i aige ’na h-ionghnadh as na h-Innsean-an-ear.

Beagan ùine ’na dhéidh so thàinig an réisiméid dachaidh do Lunnainn; agus aon latha sònraichte bha ’n sin, bha Iain a’ gabhail sràid leis féin agus a’ gabhail tlachd anns gach sealladh bha e faicinn feadh a’ bhaile mhóir sin, nuair thàinig e gu uinneig bùth mhóir anns an robh iad a’ reic chlachan luachmhor. Chunnaic Iain an sin clach de’n cheart seòrsa thug e féin as na h-Innsean, agus smaointich e, leis mar a bha i air a gleidheadh cho cùramach, gu’n robh i gu math fiachail. Chaidh e stigh do’n bhùth agus dh’fhoighnich e prìs na cloiche. B’e sud mòran mhìltean.

“An dà,” ars Iain, “tha té agamsa de’n cheart seòrsa, ach a


[TD 141]

cheithir meud rithe so; agus ma chòrdas sinn m’a prìs, reicidh mi ribh i.”

“Faiceam i,” ars am marsanta, “’s chan eil fhios nach fhaod mi a ceannach.”

Dh’fhalbh Iain a dh’iarraidh na cloiche; agus nuair a thill e, sheall am marsanta oirre gu mionaideach.

“Tha so,” ars esan, “clach de’n daoimean is fèarr. Ciod è ghabhas tu oirre?”

Dh’innis Iain sud; agus, mu’n deach e mach thar stairsneach a’ bhùth, bha e ’na dhuine cho beartach ’s a bha coiseachd air sràidean Lunnainn. ’S beag a smaointich Iain gu’n robh urad de luach anns a’ phìos cloiche bha e giùlan ’na chuideachd cho suarach a leithid de ùine.

Beagan ùine an déigh sud, ciod è chunnaic Iain anns na paipearan naigheachd ach gu’n robh Gleann-a’-chaorainn anns a’ mhargadh. Gun dàil ’sam bith ’s ann a chuir e tairgse air an oighreachd troimh luchd-lagha an Dùnéideann; agus, an ceann glé bheag de làithean, thàinig fìos chuige gu’n d’fhuair e ’n gleann air a thairgse. ’S beag a smaointich Iain an latha chaidh fhògradh as a’ ghleann gu’m faodadh e tilleadh ann fathast, ’s e ’na uachdaran air, agus a’ cheud tilleadh sin, cuideachd. B’e mhiann gun fhios a bhith aig neach ’sa ghleann air a’ chùis; oir chuir e roimhe gu’n rachadh e dhachaidh, ’s nach deanadh e e féin aithnichte do dhuine car tiota.

Thug e an sin aghaidh air na garbh-chriochan aon uair eile. Bha ’n latha goirid earraich air earradh dh’ionnsuidh na h-oidhche nuair a ràinig e crìochan Ghleann-a’-chaorainn. Shuidh e car tacain air bruaich bhig taobh an rathaid a’ leigeil a sgìos, agus a’ gabhail aon làn a shùl de ghleann a ghràidh aon uair eile, air a cheud tilleadh dha ann, bho chionn iomadh bliadhna mhór fhada. B’e sin an sealladh a thug air an fhuil an cuislean Iain a bhi ruith gu blàth agus gu faramach. Bha na beanntan ceutach a’ dìreadh


[TD 142]

’nam binneanan móra, gorma a suas an aghaidh nan speur, agus badain de neòil chruaidh, dhubha, ghiobagach na h-oidhche earraich a’ snàmh gu h-aotrom thairis orra. Bha tùchan na liath-chirc am measg an fhraoich mar a b’àbhaist, agus dùrdail throm a’ choilich ’ga freagairt ’sa choille. Bha ’m bradan tarra-gheal a’ mireag ’s a’ leum ’san loch, ’s a’ fàgail cearcaill anns gach àite an tuiteadh e. Bha na rionnagan a’ caogadh ’s a’ priobadh troimh gach uinneig bh’air an speur, ’s a’ tilgeadh an gathan geala soluis a nuas air monadh ’s air srath. Bha ’n tigh mór, a nis a bu leis féin, le sholus a’ boillsgeadh anns gach uinneig a bh’air; agus bothan beag a mhàthar ’ga altrum an uchd na beinne móire, ’s na craobhan mar a b’àbhaist a’ sgaoileadh am mach am meanglan a chumail fasgaidh air. ’S iomadh sealladh a chunnaic Iain an tìrean céin; ach b’e sud sealladh bu bhòidhche chunnaic e riamh. Cha robh àit’ air an sealladh e nach robh cuimhneachan air choireiginn comhcheangailte ris agus ionnan ’s ag ràdh ris: “Bheil cuimhn’ agad air a so, Iain?”

Ràinig Iain stairsneach a mhàthar agus, gun dad a ghabhail air, dh’iarr e cuid oidhche oirre: gu’m bu shaighdear e bha tighinn dachaidh air fòrlach.

“Gheibh thu sin, a ghràidh,” ars an t-sean bhean bhochd, “agus bho’n is saighdear thu, ’s leat dà cheann an tighe. Bha mac éibhinn agamsa, mi fhéin, an arm an rìgh; ach bho chionn mhóran bhliadhnachan chan eil sgeul bheò no mharbh air.”

Thàinig reachd am muineal na sean mhnatha bhochd a thug tiomadh mór air Iain; agus eadar a h-uile latha goirt a chuir e seachad, cha do chuir e cath riamh seachad cho mór ’s a chuir e a’ cumail tobraichean nan deur gun taomadh thar am beul.

Nuair a fhuair Iain greim bìdh, ghabh e naidheachd na dùthcha.

“Am bheil dad ùr a’ dol air aghaidh ’san dùthaich?” ars esan.

“An dà, tha gu leòir,” ars a mhàthair; “thàinig atharraichean móra mu’n cuairt an ùine glé ghoirid. Tha ’n oighreachd so air


[TD 143]

a reic ’s an sean uachdaran r’a chùlaibh a thoirt oirre gu bràth, air a’ bhealltuinn so tighinn; ’s tha ’nighean an nochd a’ pòsadh ri Sasunnach òg, beairteach; ’s chan eil sin gun chuimhneachan bochd dhòmhsa.”

Cha d’fheòraich Iain carson. Dh’éirich e ’na sheasamh air an ùrlar, agus ars esan, ’s e cur dheth a chleòca mhóir:—

“Cha tig fuachd gu’n tig earrach;
No cruaidh-chàs na gaillinn;
’S cha dèan bean ach air éiginn
Gu’n aithnich i ceud-ghin.”

“An aithnich sibh Iain, ur mac, a mhàthair?”

Cha ruig mise leas oidhirp a thoirt air ìnnseadh na coinneimh a bha eadar Iain ’s a mhàthair, an oidhche sin.

Ach bha gealladh sònruichte aig Iain ri ghléidheadh. Ghleus e phìob. Chaidh e mach; ’s nuair ràinig e ’n t-seann làrach, shéid e suas i, is chualas ceòl ’sa ghleann an oidhche sin nach cualas ann o chionn iomadh latha. Bha tosd anns a’ ghleann uile gu léir, mar gu’m biodh gach creutair ag éisdeachd. Sguir a’ chearc d’a tùchan air an raon is shìn i mach a h-amhaich a dh’éisdeachd ri seis “’S leam féin an gleann.” Sguir a’ bhó air an fhaiche de chnàmh a cìr. Thog am fiadh a chabar ’sa bheinn, is thug an smeòrach a ceann trom, cadalach am mach bho sgéith, ’s i cumail cluais ri claistneachd.

Bha fear-na-bainnse ’s bean-na-bainnse air an cuartachadh le cuideachd mhóir, ghreadhnaich, ’nan seasamh air beulaibh a’ mhinisteir, nuair chualas ceòl na pìoba.

“Tha sud a’ toirt a’m chuimhne meur Iain bhàin,” thuirt fear de’n chuideachd.

Thàinig an siubhal. “Nam biodh Iain beò, ’s e ’san dùthaich dh’abarainn gur e tha ’n sud,” arsa fear eile.

Ach thòisich an crunn-lùth anns an robh obair mheur nach cualas riamh roimhe a leithid. “Biodh Iain bàn beò no marbh.


[TD 144]

’s e ’san dùthaich no aisde, ’s e tha ’n sud,” ars an treas fear.

Ach bha ùbraid am measg na cuideachd. Thuit bean-na-bainnse ’na glag air an ùrlar, an neul. Stad an ceòl. Bha tosd am measg na cuideachd. Bha gach aon a’ sealltainn air a chéile. Bha ’n sùilean a’ bruidhinn ged nach robh am beòil, ’s ag ràdh gur e tannasg Iain bhàin a bha ’n sud gu’n teagamh.

Chaidh Màiri òg a thogail am mach do sheòmar eile, is nuair a chaidh i na b’fhèarr, chuimhnich i air na facail mu dheireadh thuirt Iain bàn rithe mu’n do dhealaich iad: “Ma chluinneas tu, oidhch’ éigin fhathast, ‘’S leam féin an gleann,’ ’s tu gun bhith pòsda, ruigidh tu mise mar a b’àbhaist.”

Dh’iarr i dol tacan beag am muigh; agus, aon uair ’s gu’n d’fhuair i a cas thar clach-an-doruis, cha chumadh Caoilte na Féinne ruith rithe gus an d’ràinig i Iain. An deidh dhaibh fàilte ’s furan a chur air a chéile, chaidh iad, gualainn ri gualainn, gus an tigh mhór, ’s mar sin do bhroilleach na cuideachd. Cha robh neach a bha stigh nach robh mar gu’n tigeadh boinne fala ’na bheul le mór ionghnadh. Rinn a’ mhór chuideachd gàirdeachas is fleadhachas ri Iain bàn. Ach chnuas Fear a’ Ghlinne rud éiginn. Bha e ’na shuidhe an cathair ’s e ’g altrum fheirg, ’s aghaidh mar an iarmailt mu’m briseadh i mach gu stoirm. Ach thàinig Iain bàn lom is dìreach far an robh e, agus, ars esan: “’S tric a chluich mise ‘’S leam féin an gleann’ nuair bu leat-s’ e; ach an nochd chluich mi e mar nach do chluich mi riamh roimhe e; oir, ’s leam féin an Gleann.” Leis a sin a ràdh, thug e mach còirichean a’ ghlinne á sporan an fhéilidh.

Chuir so an ceòl feadh na fìdhle is chaidh a’ bhanais a chur ma sgaoil; ach an ceann beagan ùine bha banais eile ’sa ghleann. Phòs Iain bàn is Mairi òg; agus ’s iomadh latha fada toilichte thug iad an Gleann-a’-chaorainn. Thog iad teaghlach mór, eireachdail ann, agus tha pàirt de’n sliochd beò, slàn feadh an t-saoghail an diugh fathast, na’m biodh fios c’àite ’m bheil iad.


[TD 145]

V.E.

Sgioba a’ Chabairnich

“Nach seall thu an t-astar a tha aice-so,” arsa mise ri Ruairidh.

“Có?” ars esan. “Tha Ceit Fhearchair, agus, mur eil mi air mo mhealladh, ’s ann a’ tighinn le naidheachd bàis a tha i, air neo a dh’iarraidh rudeigin. Chan fhacas a’ cheart shìnteag aice ach an uair a bhiodh a leithid air a h-aire.” Thàinig gnogadh cabhagach anns an dorus is a steach a leum Ceit is a h-anail ’na h-uchd. “An cuala sibh an naidheachd?” ars’ ise. “Dé th’agad dhuinn a nis?” dh’fhoighnichd Ruairidh air fhiaradh.

“An e breith no bàs no buaireadh a thog do shunnd mar so, a Cheit?” Cha do thuig an òinseach bhochd dé bha e ag ràdh rithe agus ’s ann a chum i oirre. “An cuala sibh idir gu bheil an cogadh seachad is gur e màireach latha V.E.? Tha Churchill gu bhith bruidheann aig trì uairean.” Bha mi cho leamh ris a’ chù gun d’rinn i an gnothuch orm ach cha robh mi dol a leigeil leatha. “Nach math a dh’aithnich sinn, a Ruairidh,” arsa mise “gur ann Di-màirt a bhiodh an latha mór ann! Bheil cuimhne agad air an rud a bha thu leughadh ann am paipear an Obain, Di-sathurna?” Cha do chord so idir rithe agus thionndaidh i, “Paipear a chaidh a sgrìobhadh am meadhon na seachdain so chaidh! Ciamar a....” Cha do leig mi leatha a dhol na b’fhaide agus arsa mise, “’S iomadh rud a bheir thu á paipear ma tha sgoil is tùr agad.” Dhùin sid a beul dhi agus thog i gu falbh le ruaiseadh mar a thàinig i. An uair a bha i mach an dorus ghabh i a leth-sgeul ag ràdh gum feumadh i falbh dhachaidh


[TD 146]

agus a’ bhratach a fhuair i bho’n ghille aig Màiri Anna aca a chrochadh a mach air an uinneig. “Gonadh air a’ bhoireannach, a Ruairidh!” arsa mise, “Nì i an gnothuch orm ged a dh’ithinn mo bhoineid. Tha bratach aice-se agus chan eil aonan againn-ne. Nach tu-sa an duine gun fheum gun mhath, nach coimhideadh ri a leithid sin. Bha thu an cogadh <eng>Africa<gai> ’s cha tug thu fiù is bratach dhachaidh. Ach coma leat, bidh bratach aig Seònaid mu’n téid i laighe a nochd.” Chuimhnich mi air an tubhailte mhór as an d’thug gamhain Alasdair Thàilleir làn a chraois is i a muigh air todhar agam. Sios a ghabh mi a ghrunnd na ciste g’a h-iarraidh, agus an uair sin a thigh Alasdair Bhig ’nam leum a dh’iarraidh cnap de chil dhearg. Mu’n cnagadh tu cnò rinn mi a’ bhratach a b’eireachdaile a chunna tu riamh leis a’ chil dhearg agus le guirmean. Ach, neo-ar-thaing nach d’rinn Ruairidh, am bumailear mosach e ann, magadh gu leòir air a’ bhrataich agam is e ag ràdh rudeigin mu Chòta Iòseiph, is mu’n bhogha frois, is mu Bhreacan Màiri Uisdein, an ceann a chéile. Ach nach i Seònaid a bha coma is bratach aice a chuireadh i ri crann ged a ghonadh e Ceit Fhearchair!

Gu math tràth an lath-air-na-mhàireach dh’éirich mi is mu’n do thog duine ’sa bhaile ceò ghabh mi mach leis a’ bhrataich agam. Cha robh fios dé an crann ris an ceanglainn i gus an d’fhuair mi seann ràmh an ceann an t-sabhail; cha bhiodh feum sam bith air a nis is gun d’rinn Ruairidh bothag-chearc de’n gheòla bhàin. Ma tha, an uair a bha an tubhailte air gabhail aice gu math ri liagh an raimh, stob mi e am mullach na cruaich mhòna. Cha bhiodh bratach ’sa bhaile a dhèanadh stem oirre.

Bha e cho math gun do dh’éirich mi tràth leis na bha ri dhèanamh mu’s tòiseachadh an t-seirbhis anns an Eaglais aig aon-uair deug. Coma leat, bha gach soitheach is eile glan is an tigh réidh sgiobalta is sgadan na dinnearach anns a’ phoit, aig leth uair an deidh a deich. Chuala mi gun robh Bean a’ Ghrèasaiche


[TD 147]

a’ dol a chur oirre an ad ùr dhearg agus chuir mi romham gum bithinn-sa cho spaideil rithe is thug mi mach an còta uaine a bha mi cumail airson a’ chomanaichidh. Dhèanadh an ad bheag ghorm is na brògan buidhe (an fheadhain leis a’ bhucall) an gnothach math gu leòir air latha seachdainne mar so.

Neo-ar-thaing coimhthional mór an latha ud! Feadhain nach fhaca tu a stigh air dorus eaglais bho chionn bhliadhnaichean—agus Alasdair Beag is na h-eildearan eile aig an dorus a’ cur fàilte orra mar gum biodh iad ann a h-uile Sàbaid de’n bhliadhna. Dé math a bhith bruidheann? An uair a bha mi fhéin a’ dol seachad orra, arsa Alasdair Beag is e a’ coimhead air an Leabhar ’na mo laimh, “An e Bìobull Gàidhlig a th’agad a Sheònaid?” “’Se” arsa mi fhéin “an robh thu’n dùil gur h-e Bìobull Laidinn a bha gu bhith agam?” “O,” arsa esan “’se Beurla a tha gu bhith aige an diugh—tha muinntir an Tighe Mhóir a’ tighinn.” Ged a bha an Leabhar ’na mo laimh is mi ’na mo sheasamh an dorus na h-eaglais leum mo chabar orm agus arsa mi fhéin “O Alasdair, cha do chaill an Cruthaidhear a’ Ghàidhlig idir coltach ri uaislean beaga a’ bhaile so!” Dh’fhàg mi sid aca is chùm mi romham a stigh. Bha taosg mór dhaoine a stigh romham ach leis a’ chuthach a chuir Alasdair Beag orm cha robh guth agam air coimhead dé na lùirichean a bh’air Ceit Fhearchair.

Is minig a chuala mi am Ministear Ruadh na bu sgairteile na bha e an latha ud ach cha do chùm e fada sinn. Thug e greis a’ moladh nan daoine móra againn fhéin is greis a’ càineadh an dithis leth-ghloic a bha an dùil an saoghal a chur fopa fhéin. (Ach, mar a bha mise ag ràdh ri Ruairidh, ged a bha Hitilear mar a bha e, b’fheàrr leam e na an cullach mosach duine sin a bha ’san Ròimh). Bha an t-seinn na b’fheàrr na chuala mi bho chionn fhada i gus an do thòisich Curstaidh Nèill. Bha i dìreach air mo chùlaibh is cha chuala mi a leithid a sgriachail ’s a sgioraghail riamh. Is iomadh uair a chuala mi aice gum bu phìobairean


[TD 148]

móra na daoine bho’n d’thainig i. Creididh mi a nis e. ’Se “Cabar-féidh,” is cha b’e “<eng>Kilmarnock<gai>,” a bh’aice ris an t-salm mu dheireadh. Ach fhad ’s tha cuimhne agam.... ad Ceit Fhearchair! Cha d’rachainn chun na bàthcha, gun luaidh air a dhol a dh’eaglais, is an cruth ud air mo cheann. Bha de ribinnean ’s de bhréid mu bhil na h-aide is stiall de Bhrataich na Rìoghachd mu’n chrùn! Ach bha an cumadh coltach ri rud a chunnaic mi an àit-eigin roimhe. Choisich i suas an rathad còmhla rium is i a’ cur aisde gus an d’ràinig sinn an tigh againn. “A chruthaidheachd,” ars ise an uair a chunnaic i a’ bhratach agam “Bratach nan Ruiseanach!” Leig mi a cuid sgeig mu mo chluais agus arsa mi fhéin air mo shocair “B’fheàrr leam, a Cheit, gun cuireadh tu dhachaidh an caibe-làir is Ruairidh a’ dol a rùsgadh na mòna am màireach.” “Bruidheann air buain mhòna” arsa ise “aig deireadh a’ chogaidh.” “O” fhreagair mi fhéin “ged a thàinig deireadh a’ chogaidh cha d’thàinig deireadh an t-saoghail.”

An uair a ràinig mi bha Ruairidh a’ drùdhadh a’ bhuntàta agus mu’s do shuidh sinn ris thug mi fhéin a mach am botull a bha agam am falach air son a leithid so latha. ’Se fhéin a rinn an sogan ris ged a bha e talach air na thug mi dha. “O,” arsa mise “tha mi dol a chur so am falach. Is glice dhuinn drùdhag a bhith stigh is gun fhios againn cuin a dh’fhaodadh cuairt a’ thighinn air duine.”

Feasgar chaidh sinn a null a thigh Alasdair Bhig a dh’éisdeachd ri Churchill—an duine còir. Ar leam gun robh e doirbh dha bruidheann agus ’s ann a thubhairt mi gun robh mi dèanamh dheth gun robh builgein no rud-eigin mar sin air a theangaidh. “O,” arsa Curstaidh Nèill “’s ann mar sin a bhios na h-uaislean uile a’ bruidheann.” ’Se cho fiosrach ’sa tha am boireannach ud!

An deidh dhomh a’ bhó a bhleoghainn is a h-uile car eile a dhèanamh chuir mi umam an còta uaine a rithis. “Ach càite bheil thu dol a nis” dh’fhoighnichd Ruairidh. “Tha” arsa mise


[TD 149]

“gu mullach a’ Chnuic Ghlais. Tha clann na sgoile a’ dol a dhèanamh tein-aighir agus b’fhìor thoigh leam fhaicinn. Dùin thusa a stigh na cearcan—dh’fhairtlich orm-sa an dorus fhaotainn.” Cha d’thubhairt e guth ach, “A Sheònaid ’s tu fhéin as gòraiche na clann na sgoile.”

An uair a ràinig mi mullach a’ Chnuic bha sluagh a’ bhaile ann. Dh’fhoighnichd mi fhéin de Cheit Fhearchair car-son nach robh iad a’ cur coinnein ris an teine. B’e a barail-se gun robh iad a’ feitheamh gus an tigeadh muinntir an Tighe Mhóir; bha Bean a’ Mhàidseir a’ dol g’a lasadh. “An dà” arsa mi fhéin, “carson a thigeadh i an so a dhèanamh rud nach d’rinn i riamh ’na tigh fhéin?” Coma leat, thàinig iad mu dheireadh is an deidh do’n Mhaighstir Sgoile facal no dhà a a ràdh chuir Bean a Mhàidseir coinnean ris an tein-aighir. Gu dé an gabhail a bha sid! Bha na gillean air eallaichean eitich a chruinneachadh is air uachdar sin chàirich iad gach spreòdag fiodha, is gach meanglan is cuibheall càr a gheibheadh iad agus am fìor mhullach an teine dé a chunnaic mi ach—dorus tigh nan cearc agam! Bha craos dearg air tighinn air an teine is sinn uile a’ gabhail Slàinte do’n Righ an uair a thachair an rud a chuir crìoch air ar spòrs. Cha robh guth nach do chuir e crìoch air ar beatha. Bha an toiseach a’ bhrag a b’eagalaiche a chuala cluas. (Tuigidh tu fhéin de thubhairt Bantrach Choinnich. Mo nàire oirre is i a’ gabhail oirre an rud a tha i). An deidh a’ bhrag ar leam gun do spùt an tein-aighir suas anns na h-iarmailtean is gun d’thàinig e a nuas mu ar ceann mar gum biodh fras de dh’éibhlean is de theine. “Obh, obh, a Sheònaid” arsa mise rium fhéin “an d’thàinig fìor á fanoid? Dé thubhairt thusa ri Ceit Fhearchair mu dheireadh an t-saoghail?” An uair a thàinig mi thugam fhéin chuala mi Bantrach Choinnich ’ga beannachadh fhéin is Ceit Fhearchair a’ pliupail ’s a’ rànaich. Sheall mi oirre is nach robh a’ bhratach a bha mu’n aid aice ’na lasair theine! (Cha b’ioghnadh ged a bhithinn a’ dèanamh


[TD 150]

aithne-gun-chuimhne air a’ cheart aid—an te a cheannaich i air rup a’ Bhàillidh). Chunnaic mi an uair sin am Màidsear is sproill air a’ leum an dara taobh is ag éigheach air a’ <eng>Home Guard<gai> esan a leantainn. Esan ’s a chuid <eng>Home Guard<gai>! Dé an t-eòlas a bh’aigesan air cogadh? Bha e greiseag, ceart gu leòr, a’ sabaid an aghaidh Napoleon ann an Cogadh a’ Chrimea. Ach ’s mór an t-adhartas a thàinig air dòighean cogaidh bho’n ám ud. Dé bha <eng>Home Guard<gai> aige-san air a dhèanamh nan robh na Gearmailtich air tighinn? Cuiridh mi geall nach robh aon Spitfire aca, is, ma bha, nach robh duine ann dha’m b’aithne a losgadh. Agus fhad ’sa tha cuimhne agam, is iad bu choireach cuideachd ris an losgadh ’s am marbhadh a theab a bhith aig an tein-aighir. Tha e coltach gun do ghoid na gillean sgoile <eng>“grenadier”<gai> na rudeigin orra is gun tug iad as am fùdar a bha ’na bhroinn is chuir iad e an cridhe an teine. Nach e clann an latha ’n diugh a tha air dol ’nam blaigeardan?

An uair a bha mi sios an rathad bha mi ag ràdh rium fhéin gur ann agam a bhiodh an naidheachd do Ruairidh. Ach stad ort! De a’ bhòilich ’s an éigheach a bha sid a’tighinn as an tigh againn? An robh fear-an-tighe air a dhol buileach ceàrr ’na cheann? Dh’fhosgail mi an dorus agus nach robh Ruairidh is an Grèasaiche an sid ag éigheach <eng>Hip-Hip-Hallo<gai> is spiodag mhath orra. Thog Ruairidh am botul agam ’s gun aon deur air a mhàs. “So dhuit, a Sheònaid,” ars esan “’s ged a thigeadh ciad cuairt ort is e sin fhéin a bhios agad air a shon.”
