[TD 11]

Air an Spiris

OBAIR do na h-Eileanaich! Có nach deanadh toileachas ris an naidheachd sin? Rinn sinn toileachas roimhe so rithe, nuair a thòisich obair na feamad a’ soirbheachadh a rithist ann an Uibhist; nuair a dh’ fhidir sinn gu robh croitearan Thiridhe a’ faotainn teach-a-steach bho chur nam bulbaichean; nuair a thòisich feur uaine a’ cinntinn air mòinteach riabhach Leódhuis is Na Hearadh. ’S e bha sin rudan anns a robh fàs agus beatha. Beatha do na h-Eileanaich, sùgh milis dh’an teaghlaichean, cothrom-fàis do’n chaitheamh-beatha, do na subhailcean, do’n chànan a bhuineas dhuinn. Cha leig duine a leas a ghuth a thogail a ràdh nach dean sinn aoibhneas ri naidheachd de’n t-seòrsa sin.

Ach tha obair is obair ann. Obair a mhaireas is obair a mharbhas. Sùgh an fheòir a bheathaicheas is sùgh na brèaghlaich a thachdas. Agus ged a tha coltas brèagh gainmheachail air machair Mhealboist, far a bheil a’ Phàrlamaid a’ gealltainn gun cuir NATO bonn tioram cruaidh do na soithichean-adhair aca, tha amharus againn nach eil innte ach a’ bhrèaghlach, is gun tig fàileadh loit dhith mun toir i bàrr.

Tha sinn searbh de chùilteireachd ’s de shliogaireachd an Riaghaltais a tha a nis fad bhliadhnaichean a’ deanamh armlann is daingneach de na h-Eileanan-an-Iar. Beinn-a-bhadhla an toiseach, agus lamraig-adhair Steòrnabhaigh; ionad-rocaid Uibhist an uair sin, le stéiseanan freiceadain is freasdail an Uibhist-a-tuath ’s an Hiort; Ard Uige an Leódhus. ’S a nis NATO an Leódhus. Gach nì a’ tighinn oirnn cho fèathchaidh, mar nach biodh gnothach aig an dara rud ris an rud eile. Is beul-bòidheach an Riaghaltais a’ brìodal ruinn fad na h-ùine, a’ gealltainn obair do na h-Eileanaich, a’ gealltainn rathaidean dhuinn, a’ gealltainn telebhisean is VHF dhuinn. Na drochaidean ’gan togail, is na Ban-rìghinnean is na diùcannan a’ tadhal oirnn le ’n cuid chon is an slatan-iasgaich. Mus sluig sinn a h-uile baoiteag a tha air a thairgsinn dhuinn bithidh cnuimh ’nar n-innibh a shluigeas beò sinn.

Ach their fear gu feum sinn an rìoghachd a dhìon an aghaidh ar nàimhdean. Chan ann o’n iar a thig ionnsaigh ma thig i idir, agus ged a b’ ann, tha innealan-sgrios an là-an-diugh cho cumhachdach ’s cho cinnteach ’s nach leig iad a leas a bhith ri beul an nàmhaid nuair a loisgear iad. Cuireadh iad na h-innealan an sàs air bràigh Lunnainn, is ionnsaichidh sin modh is ciall do’n Riaghaltas. B’ fheàrr dhuinne air a’ Ghaidhealtachd gu robh an Riaghaltas fhathast cho caoin-shuarach mu’r deidhinn ’s a bha i roimhe so.

[TD 13]

[Dealbh]
Seann Sràid ann an Tossa de Mar.

Blaths anns a’ ghrein agus anns a’ ghaire
Le
FIONNLAGH I. MACDHOMHNAILL.

ANN an samhradh 1951 chuir mi fhéin agus a’ bhean romhainn a dhol air chuairt do ’n Fhraing an ath bhliadhna. An ath bhliadhna bha ise cho trang ag altamras agus ag atharrachadh bhadan agus nach d’fhuair sinn fiù ’s siolpadh taobh Loch Laomuinn. An ath bhliadhna a rithist bha an té bu shine a’ dol do ’n sgoil. Agus riamh bho ’n uairsin tha rudeigin cudthromach air a bhith ann. ’S ged nach bitheadh idir, a Thì Mhóir, bha an sàiltean troimh am brògan no an uilnean troimh am frogaichean ’s bha an Caolas Frangach a’ fàs na bu leatha do Fhionnlagh.

A dh’ ìnnse na fìrinne cha b’ i eadhoin an Fhraing a bha fodham, ach an Spàin cuideachd!

Bha mi riamh rudeigin lachdunn anns a’ chraicionn, agus an uair a bhiodh so a’ cur dragha air mo mhàthair theireadh mo sheanmhair (air taobh mo mhàthar) “Tut, ’s gu dé an t-iongnadh ’s fùil nan Innseanach ann air taobh athar.”

Bha mi greiseag aoise mun do thuig mi gur e Innseanach a bh’ aig mo sheanmhair air duine sam bith a rugadh an taobh a muigh de ’n rìoghachd so (cha robh i eadhoin cìnnteach as na h-Eireannaich)

[TD 14]

agus bha mi na bu shine mun cuala mi an sgialachd air am biodh mo sheanmhair a’ tarraing.

Tha e coltach gu robh boirionnach sgoinneil ann an Scarasta bho chionn fhada air an do dhubh dh’ fhailich fear a lorg. Bha i a’ fuireach leatha fhéin ann am bothan sgrath an iomall a’ mhonaidh, a’ tighinn beò air éiginn, agus an eiseamail connaidh ach na thigeadh leis a’ mhuir-làn. Là de na làithean, anns a’ bhliadhna 1588, bha i a’ sireadh a’ chladaich an uair a thuit i air loirean beag duine bàthte anns an tiùrra. Chuir i car dheth le gob a bròige, agus nach ann a leig e osna bheag fhiadhta!

Thilg i thar a guailne e, agus rinn i air a bothan mar gum biodh an teine biorach air a sàilean. Dh’ fhàisg is thiormaich i e, agus nach ann a thainig e thuige. Cha robh facal Gàidhlig aige (seòladair Spàineach far na h-Armàda) agus mar sin cha robh cothrom diùltaidh aige . . . .

Sin an dithis bho ’n tàinig mise, agus riamh bhon a chuala mi an sgialachd tha an Spàin air a bhith ’ga mo tharraing.

Am bliadhna, ’s am màl gun phàidheadh ’s cìs a’ feitheamh thall ’s a bhos, thuirt mi ri Maireid gu robh sinn a’ dol le chéile do ’n Fhraing ’s do ’n Spàin. Agus mun tainig i mun cuairt bha mi air a’ fón ag òrdachadh an aiseig.

Cho luath agus a bha sinn far an talmhainn, anns an itealan a thug sinn fhéin ’s an càr thar a’ Chaolais gu Le Touquet, bha mi seulaichte gun do rinn mi an rud ceart. Thainig a’ bhan-stiùbhard timcheall a’ tairgse dhuinn uisge-beatha aig not am botull agus <eng>cigarettes<gai> aig tasdan is sia sgillinn a’ phacaid. Chan eil an t-astar adhair ach fichead mionaid, agus gann a bha an iomlaid ’na mo phòcaid an uair a bha sinn air talamh na Frainge.

Tha na h-Eòrpaich, mar a tha fios aig a h-uile duine, a’ draibheadh air an taobh cheàrr de ’n rathad. Tha iad a’ deanamh so a dh’ aon ghnothaich. Cha do chuir e dragh sam bith ormsa, oir bhitheamaid a’ deanamh caran an aon seòrsa anns Na Hearadh. A mach a rinn sinn agus sròn a’ chàir a deas—air Poix. Bha na polasmain a’ feadarachd gu h-uabhasach, ach shaoileam gum b’ e an gliocas cumail romham a’ smèideadh riutha ’s blìon orm. An uair a thog mi facal no dhà Fraingeis thuig mi gu robh mi a’ dol suas sràid aon-rathadach, ach bha sin tuilleadh is fadalach. Cha do rug iad idir orm.

Thainig òirnn frith-rathadan a ghabhail gu Poix ri linn ’s gu robh an rathad mór ’ga leudachadh no rudeigin. Mar sin chaidh sinn troimh bhailtean beaga iomallach air an Somme nach robh sinn air fhaicinn air a chaochladh. An sud ’s an so bha tighean fàs le tuill nam peileirean ’s nan gunnachan móra anns na ballachan. Ach anns a’ chòrr de ’n Fhraing chan eil sgial air an dà chogadh mhór a reub an dùthaich.

Tha Poix mu mheud Steòrnabhaigh. Anns gach dòigh eile tha an dà bhaile tur eadar-dhealaichte. An uair a ràinig sinn aig meadhon oidhche bha na cabhsairean mu choinneamh nan tighean-seinnse làn le daoine aig ithe ’s ag òl, agus càraidean an sud ’s an so an gaol ’s a’ dannsa.

[TD 15]

[Dealbh]
Bodach, ann an ceann-a-tuath na Frainge, a’ treabhadh le dà dhamh. Gu tric bithidh an crodh-bainne ’gan cur an gréim.

Bha seòrsa de dh’ iongnadh orra anns an tigh-òsda an uair a nochd sinn, oir leis cho leibideach ’s a bha an Fhraingeis agamsa bha mi air an là ceart ach a’ mhìos cheàrr ainmeachadh anns an litir a chuir mi thuca ag iarraidh seòmair. Ach chan e rud cho beag sin a chuireas Frangach sìos no suas. Ann an tiota bha caileag bheag mhiadhta nach cuireadh sibh a thogail mhòna a’ bochdail suas an staidhre le baga mór uabhasach anns gach làimh agus baga beag tomadach fo gach achlais. <eng>“Non, non, monsieur”<gai> ars ise an uair a dh’ fhiach mi ri làmh chuideachaidh a thoirt dhi. Tha sin a’ ciallachadh “Teann, chan fhaicinn ás mo rathad thu”.

Ged a tha Mairead fileanta ann am Fraingeis, cas dhith cha rachadh a mach còmhla rium an là ’rna mhàireach an uair a lorg mi gu feumainn <eng>plug<gai> ùr airson mo ràsar <eng>electric<gai>. (An uair nach urrainn dhomh ach gann a chur ann an Gàidhlig, ciamar air an t-saoghal a bha mi a’ dol ’ga chur ann am Fraingeis?) Lorg mi bùtha fhreagarrach, ach an déidh dhaibh <eng>refrigerator<gai> agus gramafon agus <eng>hoover<gai> a thairgsinn dhomh rinn mi an rud glic. Thill mi chun an tigh-òsda agus thug mi an ràsar air ais chun na bùtha. Abradh sibhse <eng>“Oui, oui”<gai> an uairsin. Tha mi an dùil gu leigeadh Frangach, le làn a chìnn de Bheurla, leat bàthadh mur a b’ urrainn dhut cuideachadh iarraidh ann am Fraingeis.

Ràinig sinn Paris mu mheadhon là air Di-Sathuirne fliuch, an uair a bha na càraichean air na sràidean ’nam mìltean, agus, cho fad ’s

[TD 16]

a chithinn, Stirling Moss aig gach cuibhill. Bha sin math gu leòr dhoibhsan. Bha fios aca càite an robh iad a’ dol, agus bha iad a’ draibheadh air taobh deas an rathaid bho rugadh iad. Bha mise ’nam fhuar-fhallas, agus chan ann ri spòr a tha mi.

Chaidh mi timcheall air an Arc de Triomph ceithir uairean oir cha b’ urrainn dhomh an corr a dhèanamh. An uair a bha dùil ’am gu bithinn a’ dol mun cuairt fad an là mar speileig air ceann sraingean mu cheann balaich bhig, fhuair mi siolpadh de ’n Champs Elysées, agus, arsa mise rium fhéin “Beatha no bàs!” Dhùin mi mo shùilean agus bhreab mi an <eng>exhilarator<gai> (mar a bh’ aig bodach an Obain air) ged a bha càraichean a’ tighinn orm bho thuath ’s bho dheas. Stad iad. Agus ann an tiota dh’ ionnsaich mi draibheadh ann am Paris. Cùm ort, agus thoireadh càch an aire orra fhéin!

An Seine fo ’n ghealaich. An Louvre. Notre Dame. Am Moulin Rouge. Cha do chuir duine a sgrìobh riamh briag orra. Tha sìth agus gàire agus maise agus eachdraidh agus beannachd air an colmadh ann am Paris mar nach eil iad ann an àite eile air an t-saoghal. Tha e daor ma throgras tu. Tha e saor ma throgras tu. Lorgaidh tu gach nì a réir do rùin fhéin. Tha mi an dùil gu robh sinn air fuireach far an robh sinn mar a b’ e gun do thòisich i a’ sìleadh, agus thòisich teas a’ Mhuir Mheadhon-thìrich ’gar tarraing a deas.

Sìos leatha, sìos troimh ghleann an Loire far am bheil an abhainn mhór ’ga toinneamh fhéin troimh na ceudan mìle de fhìon lios. Na fìonain a’ fàs ri fàl an rathaid. A’ ghrian a’ fàs nas teotha. Sìos troimh Vouvray far am bheil fìon na dùthcha r’ a bhlasad an asgaidh ann am bùthan beaga ri taobh an rathaid mhóir. Bha a’ tighinn ormsa stad gu math tric, oir bha i teth, teth, agus mar sin bha gach oidhche ’gar glacadh ’s gun sinn cho fada ’s bu chòir.

Chan e gu robh còir ann. Chuir sinn romhainn nach robh sinn a’ dol g’ar marbhadh fhéin le cabhaig. Anns a’ mhadainn cheannaicheamaid botull fìon (tasdan is sia sgillinn), trì troighean de aran Frangach (gròt), bìdeag ime agus càise agus ubhal no dhà, agus dh’ itheamaid ar biadh far am buaileadh an t-acras sinn. Gach oidhche bha sinn ag ithe dìnneir mhóir, ach sud mar a bha sinn a’ deanamh fad an là.

Cha do rinn sinn ullachadh roimh làimh ann an àite sam bith deas air Paris, agus cha do thilleadh sinn air falbh bho aon tigh-òsda far an do rinn sinn foighneachd. Bha cuid dhiubh math agus cuid dhiubh neònach, ach, fad an t-siubhail, bha sinn a’ taghadh àiteachan nach robh tuilleadh is daor. Cha dìochuimhnich mi gu bràth Le Dorat.

Thainig an oidhche oirnn gun fhios duinn, oir mar a b’ fhaide deas a bha sinn ’s ann bu ghiorra a bha an là a’ fàs. An uair a ràinig sinn Le Dorat, air nach cuala mise no duine eile ach muinntir an àite, guth riamh, stad sinn agus chuir mi Mairead (’s i cho fileanta) a steach a dh’ fhoighneachd am faigheamaid seòmar. Thainig i a mach agus a sùilean air stoban. “Cóig tasdain” ars ise “agus tha e a’ coimhead snog. Tasdan airson a’ chàir.”

Bha an seòmar snog agus glan le leabaidh mhór le boghstair itean. Fhuair sinn brod na dìnnearach cuideach, ach a mhàin gu robh amharus

[TD 17]

[Dealbh]
Bàtaichean nan <eng>sardines<gai> ann an Collioure. Chì sibh na solais air am bheil mi a’ bruidhinn an crochadh air deireadh nan eathraichean.

agam gur ann far chrùidhean a thainig an fheòil. Cha robh sin ’na chùis iongnaidh am bad sam bith anns an Fhraing. Tha feòil an eich nas bitheanta na feòil na bà, ach cha deanainnsa stem oirre. Cho luath ’s a chithinn truinnsear feòla bha Charlie, each a bh’ aig Calum Iain MhicCumhais ann an Scarasta, a’ tighinn fo m’ chomhair. Cha robh nì eile ceàrr ach nach robh ann an tigh na h-éiginn ach toll anns an talamh nach robh air a ghlanadh ach uair sa’ bhliadhna. Cha robh sin ’na iongantas na bu mhòth. Sin mar a bha air feadh na Frainge uile (rud neònach ann an dùthaich a tha cho glan anns gach dòigh eile) ach a mhàin anns na stèiseanan móra <eng>petrol<gai>: Shell, B.P., Esso, Mobil, Caltex. Tha gach stèisean air uidheamachadh le seòmraichean ionnlaid is eile mar a tha na tighean-òsda as fheàrr anns an dùthaich so.

Cha dìochuimhnich mi gu bràth a’ chiad sealladh a fhuair mi de ’n Mhuir Mheadhon-thìreach, gorm agus gathan na gréine a’ leumadraich air. Tha neart agus torman agus, air uairean, sìth anns a’ mhuir air an eòlaiche mise, ach tha blàths anns a’ Mhuir Mheadhon-thìreach a tha ’ga do thàladh gus d’ òrdag mhór a bhogadh ann.

B’ e ar ceann-uidhe baile beag iasgaich, Collioure, faisg air crìoch na Spàine. Cha robh ann aon uair ach baile beag iasgaich ach thòisich luchd-turuis a’ cromadh air cho luath ’s a fhuair luchd-turuis a mach gum biodh Picasso a’ cur seachad greisean ann agus a’ peantadh ann. Ach a dh’ aindeoin luchd-turuis tha Collioure fhathast mar bhaile iasgaich sam bith eile. Chitheadh sibh seabhaltaich ann an seann léintean liath (an àite geansaidh) agus air an casan-ruis (an àite bhòtanan) a mach ’s a steach a measg nam bikìnis mar gu robh iad socharach

[TD 18]

air an tràigh ’s air an cladadh fhéin. B’ iad sin balaich nan <eng>sardines<gai>: b’ e sin an t-iasgach air am biodh iad a’ deanamh am bèoshlaint.

Bha bàtaichean nan <eng>sardines<gai> air an tarraing air an tràigh a measg an luchd snàmh agus gréinidh. Tha iad tur eadar-dhealaichte bho na bàtaichean iasgaich againne, cus nas giorra anns an druim agus le bascaid mhór anns am bheil solus crochte thar deireadh gach té aca. Is ann leis an t-solus a tha iad a’ deanamh an iasgaich. Tha an làmpa a’ tarraing nan <eng>sardines<gai> agus thàtar an uairsin ’gan sguabadh a steach ann an tàbh.

Fhad ’s a bha sinn ann an Collioure cha do dh’ ith sinn gréim am broinn an tighe. Bha i cho blàth aig meadhon oidhche agus gum bithinn ’na mo shuidhe ás mo léinidh aig bòrd beag ri taobh na mara, le gloinne fhìon ’na mo làimh agus am BBC agus Gairm mìle mìle air falbh.

Bha dùil ’am gu rachadh Mairead ás a ciall air an rathad do ’n Spàin. Lean sinn rathad na mara, rathad caol càm an crochadh ri cliathaich na beinne ceithir mìle troigh os cionn na mara. Rathad cunnartach.

Tha an Spàin, fo riaghladh Franco, fo spòg an airm, agus tha saighdearan le gunnachan air an guailnean air gach oisinn. Théid do stad ann an teas-mheadhon a’ mhonaidh, mìltean bho chlachan no bho thigh-còmhnaidh. Tha so rudeigin mì-chneasda an toiseach, ach mar as trice cha dean na saighdearan ach sùil a thoirt air do phassport, ach gu mì-fhortanach tha iad buailteach a bhith dùr greannach agus cha chan iad fiù ’s “là math”. Tha iad a’ siubhal nan rathaidean an tóir air meàrlaich ’s air ceanarcaich a tha fhathast anns na beanntan, no a’ cumail sùil air na ceàrdanan (mar a their sinne riutha) a tha a’ siubhal na dùthcha ann an dròbhan a’ tighinn beò mar as fhèarr a dh’ fhaodas iad.

Tha barrachd shaighdearan anns an roinn san robh sinne na tha ann an àite sam bith eile san Spàin. B’ i Catalonia an stàit a b’ fhaide a sheas an aghaidh Franco agus, mar sin, tha sùil ’ga cumail oirre fhathast. Tha na Catalans uasal, pròiseil, agus measail air saorsa, ach chan eil mi an dùil gu bheil aimhreit air thalamh fa-near dhaibh an diugh. Bha mi a’ bruidhinn ri fear a chaill a mhaoin agus a theaghlach ann an cogadh Franco, duine a bha beairteach thar tomhais ’na òige ach a tha nise ’na bhuidealair ann an tigh-òsda. “Ach!” ars esan “Tha na seann làithean seachad. Agus ged a chaill mise na bh’ agam feumaidh mi aideachadh gun do shàbhail Franco an Spàin agus gun do leasaich e staid an duine bhochd.”

“Am bheil saorsa agaibh?” arsa mise.

“Thà” ars esan. “Faodaidh sinn an rud a throgras sinn a dheanamh fhad ’s nach can sin ‘Tigh na Galladh air Franco’.”

Tha mi a’ dleas nan làithean a chuir mi seachad ann an Spàin mar na làithean bu shona a bh’ agam riamh. Tha an sluagh càirdeil agus gàireil. Cha chuir dad sìos no suas iad agus tha iad a’ dol gu uchd an dìchill gus an luchd-turuis a thoileachadh. A dh’aindeoin sin, chan eil iad dìblidh no tràilleil, agus chan eil an làmh a mach airson a’ bhuinn-duaise mar a tha anns an Fhraing.

[TD 19]

[Dealbh]
An tràigh agus an seann chaisteal ann an Tossa.

Ri lìnn agus gu bheil an dùthaich bochd tha prìsean ìseal. Trì tasdain thar fhichead airson rùm do dhithis (leis a h-uile biadh) ann an tigh-òsda fìor mhaith. Seachd sgillinn airson gloinne searaidh. Cóig sgillinn airson gloinne bhranndaidh. Deich tasdain fhichead airson paidhear snog de bhrògan bhoireannach.

Ann an Cadaquez thachair mi ri duine cho laghach ’s a chunna mi riamh. B’ e iasgair a bha ann an Sebastian ach bha e a’ cur seachad an t-samhraidh a toirt luchd-turuis air cuairtean mara ’na bhàta. Deich tasdain airson uair a thìde co-dhiùbh a bha dithis no dusan anns a’ chuideachd.

Gheall mi dha gun coinnicheamaid e aig dà uair, ach chaidh rudeigin ceàrr agus bha e trì an uair a ràinig mi an lamraig. Bha Sebastian an sud a’ feitheamh gu ciùin, socair, gun uallach air thalamh. Mar a tigeadh an Senor cha tigeadh e. Gu dé an diofar?

Cha robh stiall air ach luideag de léinidh agus briogais chanabhais. Bha an craicionn cho cruaidh ris an leathar air a chasan. Cha robh aon fhacal Beurla aige, agus aig an t-Sealbh fhéin a tha fios ciamar a rinn sinn seanchas, ach sinn fhéin a rinn. Thug e a mach á bàgh Chadaquez sinn sìos an cladach gu Port Lligat far am bheil an tigh aig Salvador Dali. Agus b’ e sin an tigh, ’na sheasamh ann an gàrradh mór de chroinn-ola. Bha Sebastian cho uasal á Dali agus ged a bu mhac dha fhéin e, agus ged nach fhaca e gin de na dealbhan aig Dali riamh.

An uair a ràinig sinn tìr thug mi Sebastian suas gu cafe mór brèagha làn de luchd-turuis agus thairg mi drama dha. Thuirt e gun gabhadh e gloinne anisette agus an uair a dh’ fhoighnich mi dheth an gabhadh

[TD 20]

[Dealbh]
Bha Sebastian titheach air dealbh fhaotainn dhe fhéin ’s de’n Senora.

e uisge ann, rinn e lasgan mar a dheanadh iasgair Gaidhealach nan tairgeadh sibh bùrn dha ann an gloinne uisge-bheatha. Bha na h-iasgairean eile a’ stad air an t-sràid an uair a mhothaicheadh iad do Sebastian agus bha mi a’ tuigsinn glé mhath gu robh iad ag ràdha ri chéile “Dhia cuidich mi. Seall thusa air Sebastian a measg nan <eng>towries<gai>!” Bha so a’ còrdadh glan ri Sebastian agus bha e ann an sud ’s blìon air. Bha e uabhasach moiteil gun do thog sinn a dhealbh agus dh’ earb is dh’ àithn e dhuinn té a chur thuige dheth fhéin ’s de ’n Senora. Nì sinn sin.

Dh’ fhuirich sinn cho fada anns an Spàin agus gun do theab mi mi fhéin a mharbhadh a’ draibheadh air an t-slighe dhachaidh, uaireannan a’ siubhal suas ri cóig ceud mìle ann an là. Ach cha do rinn mi gearain agus cha dèanadh air dad a chunna mi riamh. Is ann a tha mi taingeil do ’n té ud (ma bha a leithid ann) a lorg an duine beag lachdunn anns an tiùrra agus a thug dhachaidh e. Mur a b’ e ise ’s dòcha nach robh mise air an Spàin fhaicinn fhathast.

[Sanas]

[TD 25]

Godiva ann an Uibhist-a-deas
UISDEAN LAING

O CHIONN còrr is trì fichead bliadhna bha ann an Uibhist-a-deas gille spòrsail tapaidh ris an canadh iad Ailein Ròcaire. Bha Ailein a’ deanamh a bheòshlaint ’na sheirbheiseach ann an Ormacleit a bhuineadh aig an àm sin do Raoghall Dòmhnallach. ’S e baile-fearainn mór a bh’ann an Ormacleit, le machair, bràigh is mòinteach o Rubha Ard-Mhìcheil air an taobh an iar gu cùl na Beinne Móire air an taobh an ear, agus bha stoc da réir ri aire—mu dhà mhìle chaorach, ceithir fichead mart agus mu dha fhichead each Sealtainneach. Bha e ’na chleachdadh aig an àm sin aig òsdairean a bhith cumail aon no dhà Shealtainnich airson giùlain <eng>baggage<gai> nan aoighean eadar na tighean òsda agus na puirt no stéiseanan na rathaidean iaruinn.

Bha na h-eich Shealtainneach gu math luachmhor ach cha robh iad a’ faotainn an cùram ann an Ormacleit a bha na caoraich agus an crodh a’ faotainn. ’S math as cuimhne leam a bhith dol suas machair Ormacleit còmhla ris na gillean òga air oidhcheannan soilleir sa’ Gheamhradh, a’ glacadh na Sealtainneach le ròpa, agus ’ga marcachadh gus an tuiteadh na creutairean bochda, leth-mharbh anns na dìgean.

Latha dhe na lathaichean, mar nach dubhairt a fàidh, shnàmh no ghruinnich aon de na Sealtainnich cho prìseil ’s a bh’ ann an Ormacleit a mach air Loch Ollaidh gu Eilein-na-Caora-Dearga, an ear air a’ Chlachan, agus, a réir coltas, rinn e a dhachaidh air an eilean. Nuair a bha e trì seachdain an sin rinn fear-a-bhaile suas inntinn nach deanadh so an gnothach na b’ fhaide—dh’fheumadh e an ainmhidh fhuadach thar an Eilein air dòigh air choreigin a chionn gu robh margadh na Sealtainnich anns an Oban no ann a Sruighlea a’ tighinn dlùth. Ach ’s e cheist—ciamar a gheibheadh e am beathach gu tìr? ’S gann a bha aon gheòla aig sluagh mheadhain Uibhist-a-deas eatorra aig an àm a chionn nach e iasgairean a bh’ annta. Bha ’n t-Earrach glé fhuar agus cha robh e furasda do ’n Dòmhnallach fear sam bith fhaighinn a bhitheadh deònach grunnachadh no snàmh chun an Eilein a chionn gu robh an t-uisge cho fuar ri deigh.

Mu dheireadh thuirt Ailein gu rachadh esan a mach gu Loch-Ollaidh-an-ear agus gu fuadarcheadh e a Sealtainneach gu tìr. Dh’ fheuch Ailein an toiseach air grunnachadh ach bha a locha tuille is domhainn agus b’ fheudar dha tilleadh an ais, a chuid aodaich a chur dheth agus snàmh a mach air a locha, rùisgte.

’S gann a ràinig Ailein an t-eilean nuair a ghabh am beathach a mach air a locha agus tharraing Ailein as a dhéidh. Bha suil-chruthaich làmh ri oir a locha agus dé rinn am beathach leibideach ach a dhol am bogadh innte. O chionn gu robh eagal air gu rachadh a Sealtainneach fodha os cionn a chluasan agus gum bitheadh e air a thacadh, bha Ailein, rùisgte mar a bhà e, a’ deanamh na b’ urrainn e a’ fuadachadh a’ bheathaich mach as an dìg. Ach bha gach oidhirp, gach mùidheadh, gach speuradh agus gach plodan gun fheum sam bith, agus mu dheireadh thall leum Ailein air muin an t-Sealtainnich is thug e deagh shlac dha le maide fhuair e air taobh a locha. Cha do dh’ fhuirich a Sealtainneach ris a’ chòrr. Leum e mach as an t-suil-chruthaich cho aotrom ri eun

[TD 26]

na speur agus thug e a saoghal fo cheann chun a’ Chlachain agus suas a Rathad Mór Ur agus Ailein air a mhuin gun dìollaid, gun srian—agus gun uiread agus a léine ’ga chòmhdach. Nuair a ràinig an t-each beag Crois Rathaid Ormacleit ghabh e stigh Rathad Ormacleit gun fhanadh, ach nuair a bha e ma cheud slat bho ’n Tigh Mhór thuit e air a rathad còrr is leth-mharbh le sgìos agus ma dheireadh bha e comasach do dh’ Ailein a chas a chur air talamh tioram a rithist.

Bha Raoghall Dòmhnallach ’ga fheitheamh aig a’ gheata agus nuair a dh’ innis Ailein a sgeula gu ceann, dh’ fhaighneachd e: “Do thachair duine sam bith riut air a rathad?” “Cha do thachair,” ars Ailein “ach aona bhoireannach air a Rathad Mhór Ur”. “Agus dé rinn i nuair a chunnaic i duine rùisgte a’ marcachadh fear de na Sealtainnich?” “Cha do rinn sian”, fhreagair Ailean, “ach CHOIMHEAD i orm!”

[TD 27]

Am Balbhan
IAIN DOMHNALLACH

CHA b’ ann idir airson gu robh e balbh no bodhar a thugadh am farainm air, ach a chionn nach biodh fuaradh a’ dol air a bheul a latha no dh’ oidhche. Cha bu ghann nach robh e fileanta an Gàidhlig ach cha robh a’ Bheurla aige cho math ’s a bha cànan a mhàthar. Bha e a’ fuireach san Eilean Sgitheanach agus is e bu cheàrd-samhraidh dha a bhith ’na ghille-coise aig na Sasunnaich. Bhiodh e ’na thàmailt leis is ’na nàire dha nach b’ urrainn e cainnt a chumail ris na h-uaislean ’s iad a’ tighinn a shealg is a dh’ iasgach an coinneamh na bliadhna.

Aon gheamhradh chaidh e far an robh maighstir-sgoile a’ bhaile agus dh’iarr e iasad de fhaclair Beurla air. Thug e fad a’ gheamhraidh ag ionnsachadh a h-uile facal a b’ fhaide na chéile. Nuair a thainig an samhradh, chaidh e ’na ghille-coise còmhla ris na Sasunnaich cleas na h-àbhaist. Cha b’ fhada gus an do chuir e uabhas am beatha air Gall is Gaidheal. An dràsda ’s a rithist leigeadh mo liagh buatham as, le suth de na facail a bha e air a thogail as an fhaclair. Cha robh facal a’ beantainn ri fuaim, agus bha na gillean eile air an nàrachadh. Thuirt fear aca ris, “A bheil thu a’ tuigsinn dé tha thu ag ràdh!” “Chan eil, chan eil,” arsa am Balbhan, “ach is e sgoilearan matha tha annta fhéin, is tuigidh iad e.”

Coma leat co-dhiùbh, an oidhche sin fhéin rinn na gillean eile cleas leis an toireadh iad bonaid a nuas do ’n Bhalbhan. An là-rna-mhàireach bha Sasunnach ’s gun e air a bhith riamh roimhe san àite a’ dol a dh’ iasgach air Loch nan Uamh. Rinn na balaich guim gun cuireadh iad am Balbhan ’na ghille thuige. Thuirt iad ris nach robh smid cainnte aig an t-Sasunnach, agus chuir iad teachdaireachd chun an t-Sasunnaich gur e balbhan a bha gu bhith ’na ghille-frithealaidh aige, ach gu robh fhios aige air a h-uile toll is tonnag a bha air grunn an locha, agus gu robh e cho eòlach air far am biodh am bradan a’ tàmh is a bha e air a leth-chois.

Sa’ mhadainn choinnich an dà “bhalbhan” aig an uair shuidhichte. Thòisich an Sasunnach a’ suabadh a làmh mar fhear a bhiodh ag iasgach agus a’ lùbadh a ghàirdean mar fhear a bhiodh ag iomradh. Bu leòr sin airson a chéile a thuigsinn agus cha b’ fhada gus an robh na seòid an uidheam iasgaich. Rinn iad air taobh an fhuaraidh de ’n loch, an Sasunnach gu socrach somalta an deireadh an eathair, am Balbhan sna ràimh, ’s e a’ smaoineachadh ann fhéin gum b’ fhada an latha, a bhith còmhla ri fear gun chainnt.

Mun gann a leig an Sasunnach a mach an driamlach ghabh am bradan air. Chunnaic am Balbhan leis an dreinneadh a bha air an driamlaich agus an spàirn anns an robh an t-iasgair, gur e iasg trom a bha aig an fhear eile. ’S ann aige-san a bhiodh an t-inneas air an iasg mhór an tigh nan gillean an oidhche sin. Mar e dóbhran tha aige ’s e ròn a tha aige, no eadhoin uile-bheist Loch Nis is e air tighinn gu Loch nan Uamh gun fhios gun fhaoidh gun fhaireachdain, an talamh-toll air

[TD 28]

choreigin! Bha an t-iasgair is am bradan a’ cleasachd ri chéile fad tràth-maille agus cuid mhath de’n fheasgar.

Nuair a b’ fheàrr a bha na seòid air an dòigh is dùil aca gu robh am bradan gu toirt thairis, thug “rìgh Loch nan Uamh” siabhradh as ris nach robh dùil. Bha an t-slat a bha cho cruinn ri cearcall a nis cho dìreach ri saighead, is a bàrr a’ sméideadh beannachd leis a’ bhradan. Rinn am Balbhan a’ chiad sruth ghuidheachan an Gàidhlig, an ath shruth de na facail Bheurla. Leig an Sasunnach clostar de ’n t-slait air beul an eathair, agus chaidh e air a dhà ghlùin, a’ toirt taing do ’n Tì a chruthaich e, nach robh linn nam mìorbhail seachad fhathast. Thionndaidh sùilean a’ Bhalbhain geal ’na cheann, ’s a bheul cho fosgailte ri fiaclan na h-àirde an Iar is coltas an-uair oirre. Chuir e a dhà chois an tacsa ris na rangan, chuir e an spuinnse ud air fhéin. Mar peileir a bheatha dh’ iomair e an t-eathar chon a’ chladaich. Shàth e a toiseach air tìr, agus thug e na buinn dhi a mach dhachaidh, a cur roimhe nach cuireadh e làrach nam bonn air an fhonn chianda. Cha chuireadh an t-Arm Dearg tuilleadh e gu Loch nan Uamh, a dh’ iasgach còmhla ri Sasunnach.

[Dealbh]

[TD 29]

Gael-Linn
PADRAIG O BAOIGHILL

IS mór na dh’fhuiling Eire an déidh na Gorta Móire anns a’ bhliadhna 1847. Chaidh móran de na Gaidheil a null thairis, agus leis gach imrich agus cruadal agus acras chreachadh an teanga. Ann an aon cheàrnaidh an Eirinn bha 141,004 de luchd-labhairt na Gaeilge an 1821, ach an 1891 cha robh ann ach 6,680. Thuit àireamh an luchd-Gaeilge anns an dòigh cheudna air feadh na tìre, ach a mhàin an cois a’ chladaich far a bheil Gaeltacht an là-an-diugh. A réir Phàdraig Mhic Phiarais thòisich ath-bheothachadh an Eirinn le stéidheachadh Connradh na Gaeilge an 1893; an déidh sin stéidhicheadh agus neartaicheadh C.L.C.G., agus aig a’ cheann mu dheireadh thainig an t-Ar-a-mach anns a’ bhliadhna 1916 agus chuireadh gu bàs àrd-cheannardan na saoirse. Thuig am Piarsach agus na ceannardan eile gum b’ e an teanga bonn-stéidh an nàisinn agus gu feumadh Eire a bhith “chan e a mhàin saor ach Gaidhealach cuideachd.” Rinn an cogadh cathardha agus gach nì a thainig ’na lùib milleadh air an tìr agus briseadh air a’ chànain, agus an uair a chuireadh air bhonn Riaghaltas san t-Saorstàit cha do rinn e uiread ’s a dh’ fhaodadh e gus a’ chànan a neartachadh. Leis an fhìrinn innse, tha e duilich dhuinn a chreidsinn gu robh an Riaghaltas idir an da-rìribh mu ath-bheothachadh na Gaeilge, nuair a bheir sinn fa-near na rinneadh de dh’ obair ann an sia bliadhna le comunn a tha ag obair air a shiuc fhéin, mar a tha Gael-Linn.

Cha bu chòir dhuinn a ràdh gun tug an luchd-riaghlaidh an cùl gu tur ris a’ Ghaeilge. Chaidh móran de dh’ obraichean fiùghail a chur air chois: a’ toirt cuideachadh do dhaoine gus tighean a thogail air Ghaeltacht, agus duais chóig notaichean do phàrantan gach pàisde aig a robh a’ Ghaeilge; a’ neartachadh dràma an Gaeilge ann an Gaillimh agus an àitean eile (leis a’ Chomhar Dramaíochta); stéidheachadh a’ chomuinn chlo-bhualaidh ris an canar An Gúm; a’ cuideachadh leis an Oireachtas, féill nàiseanta na dùthcha; a’ cur air bhonn Comhdháil Náisiunta na Gaeilge agus Bórd na Leabhar Gaeilge; a’ toirt cuideachadh gus Colaistean Gaeilge a thogail sa’ Ghaeltacht, agus iomadach rud eile. Ach math ’s ga robh na h-obraichean sin, cha deach a chosg orra ach fuidheall suarach de mhaoin na Stàite.

Anns a’ bhliadhna 1953 chumadh cruinneachadh de àrd-chomhairle a’ Chomhchaidrimh (comunn de bhuill ’s de oileanaich nan oilthighean ’s nan colaisdean Eireannach a stéidhicheadh an 1936) anns an tigh-òsda, an <eng>Imperial<gai>, an Corcaigh, agus aig a’ choinneimh sin chomhairlich Dónal O Mórain oirnn “linn peile” (no <eng>pools<gai>) a chur air bhonn, co-cheangailte ris na cluichean Gaelach, agus gum biodh a’ phrothaid air a cur gu feum gu leas na cluichean Gaelach, Dh’ aontaicheadh ris a’ chomhairle sin, agus chuireadh Gael-Linn air bhonn ann am mìos na Bealltainne, an 1953.

Thaghadh O Mórain—a tha ’na fhear-lagha, ’na chlo-bhualadair agus ’na dhuine sgilear an gnothaichean airgid,—mar fhear-cathrach air a’ Chòmhlan Urrais. Cuide ris air a’ Chòmhlan sin bha

[TD 30]

Máirtín O Cadháin á Conamara, a tha ’na sgrìobhadair Gaeilge agus ’na fhear-teagaisg an Colaisde na Trìonaide; Séan O Síocháin, Iar-rùnaire C.L.C.G.; Máire Bhreathnach, àrd stàit-sheirbhiseach an Roinn an Airgid; agus Aodhagán Brioscú, a tha ’na ailtire agus ’na fhear-dreuchd anns a’ Chomhchaidrimh. Bha e an urra riutha-san an t-airgead a chosg ann an dòighean a bhiodh feumail agus iomchuidh. Thaghadh Riobárd Mac Gabhráin, Fear-deasachaidh Comhar—iris a’ Chomhchaidrimh—mar bhainisteir air Gael-Linn, agus bha mi fhìn an sàs an obair na h-oifise cuide ri Clár Ní Dhuigneáin á Conamara a tha a nise pòsda aig Séamas Mac Crosáin, Iar-bhainisteir Gael-Linn. Cha robh anns an oifis aig an àm sin ach triùir—bhiodh e duilich luchd-obrach Gael-Linn a chunntadh air feadh na dùthcha an diugh.

Duaisean Sgoileireachd

B’ e a’ chiad rud air an tug Gael-Linn aghaidh duaisean a thairgse chum clann a thoirt gu ruig an Ghaeltacht, agus chaidh aca air dà phàisde dheug ar fhichead a chur chun na Gaeltacht airson trì mìosan. Roimhe so cha chumadh na duaisean a bha air an tairgse dhaibh ach cealla-deug no mìos air a’ Ghaeltacht iad (a mach o Chomhaltas Uladh, a bha a’ tairgse sia mìosan), agus mar sin cha robh cothrom aig na pàisdean móran eòlais a chur air luchd bruidhinn na Gaeilge. Dh’ éirich gu math do ’n scéim so aig Gael-Linn, agus thainig na pàisdean so dhachaidh a’ bruidhinn Gaeilge gu fileanta. Tha na duaisean so (airson trì mìosan) a nis air an tairgse gach bliadhna, agus tha deagh chothrom aig pàisde sam bith far Galldachd, a gheibh tè dhiubh, air cànan na dùthcha fhoghlum. A thuilleadh air a sin, tha Gael-Linn a’ toirt seachad duaisean airson dà mhìos do “mheadhon-sgoilearan” á Ceann-a-tuath na h-Eireann, ach an cuir iad ri an eòlas air a’ Ghaeilge. Am bliadhna thugadh piseach as ùr air scéim nan duaisean sgoileireachd, nuair a thòisich Gael-Linn ag obair an comh-bhoinn ri Coisde na Páistí, comunn á Baile Atha Cliath a tha a’ cur nan ceudan pàidean gu ruig an Ghaeltacht gach bliadhna.

Filmichean

Bha Gael-Linn airson dearbhadh gu robh còir aig a’ Ghaeilge a h-àite fhéin a dhleasadh anns an fhicheadaibh linn, agus thòisich iad a’ cur a mach filmichean-mineachaidh gach mìos, a’ cleachdadh na Gaeilge anns an fhuaimlorg. Thug so a’ Ghaeilge a steach do phioctair-lannan na dùthcha, agus thug e cothrom do ’n luchd-coimhead a bhith a’ faicinn rudan air nach robh iad eòlach gu ruige so. ’S e Cuideachd Rank a chraobh-sgaoil na filmichean so, agus bha iad ri ’m faicinn anns gach pioctair-lann far a robh <eng>Universal News<gai>. Cha b’ fhada gus a robh Cuideachd Rank deònach film a thaisbeanadh gach cealladeug, agus an ceann greise thug an Riaghaltas fa-near gu robh Gael-Linn a’ deanamh obair thàbhachdach do ’n teanga ’s do ’n tìr, agus ghabh an Riaghaltas orra fhéin na filmichean so a dhèanamh.

A measg na filmichean-mìneachaidh anns an t-sreath “Amhairc Eireann” bha feadhainn mu thimcheall Aerphort na Sionnaine, Mèinichean Thráigh Dhá Abhainn, Iasgairean san Sgoil, Féis Ciùil,

[TD 31]

Cùrsa Ostaireachd, Caiseal na Rí, Iasgaireachd an Dún Mór agus mar sin air adhart.

O chionn ghoirid thòisich Gael-Linn air filmichean-naidheachd a dheanamh an Gaelige; agus aig Féis Filmichean Chorcaigh choisinn film-fada a rinn iad—“Mise Eire”—duais air leth. ’S e cuspair an fhilm so na h-aimsirean carraideach ann an eachdraidh na h-Eireann, agus bu chòir gum biodh móran deasbaid ann mu dheidhinn an Eirinn anns an àm a tha ri teachd. Leis an fhìrinn innse chan eil móran dhùthchannan eile ann aig a bheil film mar so a tha air a stéidheachadh air eachdraidh na tìre aca.

[Dealbh]
Tigh oibreach Ghael-Linn an Conamara.

An Ghaeltacht

Duine sam bith aig a bheil eòlas air gnè is eachdraidh chànanan, tuigidh e gur e an teanga anam na tìre, agus ann an seagh ’s i a’ Ghaeilge anam na h-Eireann. Thòisich Gael-Linn air Obair Chárna an Gaelacht Chonamara, a chum leas na Gaeltacht agus na dùthcha air fad. Chuir iad obair an tairgse luchd-àiteachaidh na Gaeltacht, agus chuir so stad ann an tomhas mhór air an imrich. Tha iad air factoraidh àlainn a thogail ri bruaich na mara, gus iasg agus lusan-gàrraidh a reothadh, deiseil gu an cur do ’n mhargadh sa’ bhaile mhór agus a null thar lear gu Ameireaga agus tìrean eile. Thug Gael-Linn cothrom do na h-iasgairean an Gaeltacht Chomamara bàtaichean a cheannach air prìs reustanta. Tha na mìltean de ghiomaich a’ dol gu tìrean céine gach bliadhna. Tha an talamh bochd agus tha an fhairge an so ’na meadhon beairteis do luchd-àiteachaidh na dùthcha.

An Gaeltacht Thìr Chonaill cheannaich Gael-Linn oighreachd Duffin, a bha ann an làmhan nan gall fad cheudan bliadhna, agus a nis tha dùil aca iasgachd locha, aibhne agus fairge a chur air adhart, a thuilleadh air feum a dheanamh de ’n talamh-àitich: scéim mhór

[TD 32]

Do ’n cheàrnaidh so, far a robh a’ Ghaeilge a’ dol rud beag á cleachdadh o chionn greis a nis.

An Dràma

Bha móran dhaoine de ’n bharail nach fhaighte luchd-éisdeachd do dhràma Ghaeilge am Baile Atha Cliath, gus an do chuir Gael-Linn air bhonn an <eng>Damer Hall<gai> a chum dealbh-chluichean a nochdadh gu cunbhalach do Ghaeil a’ bhaile. Dh’ fhasdaidh iad Proinnsias Mac Diarmada, a bha ’na Iar-dhealbhadair ann an Amharclainn na Mainistreach <eng>(Abbey Theatre)<gai> agus aig a’ Bh.B.C., agus chuir iad dràma air an àrd-ùrlair a chumadh a choinneal uair sam bith ri dràma a bha air a dealbhachadh ann an cainnt sam bith eile anns a’ bhaile. Agus gach bliadhna tha luchd-cluiche Ghaoth Dobhair a’ tighinn á Gaeltacht Thír Chonaill agus a’ nochdadh dràma fad seachdanach san <eng>Damer Hall<gai>. Tha iad sin a’ togail tigh-cluiche ùr an Gaoth Dobhair, agus tha e ’na dheagh chomharra air gean-math Ghael-Linn do ’n Ghaeltacht gu bheil iad air £1000 a thairgse do ’n luchd-cluiche so, a tha air a bhith cumail an àirde na dràma Gaeilge fad bhliadhnachan. Agus a chum an dràma a chraobh-sgaoileadh air feadh na tìre, mar mheadhon air a bhith a’ neartachadh na teanga agus na h-aigne Gaelaich, thug Gael-Linn cobhair-airgid agus sgiath do cheithir Féisean Dràma anns nach robh dad air a nochdadh ach dealbh-chluichean Gaeilge. Shoirbhich iad so, ach is e Dún Geanain san taobh-tuath as soirbheachaile dhiubh uile. Ged nach robh móran cothrom aca air a’ Ghaeilge ionnsachadh an so, bha dà dhealbh-chluich ar fhichead anns an fhéis an uraidh, agus bu mhath a chaidh iad riutha. Tha Proinnsias Mac Diarmada a’ dealbhachadh dràma leis an luchd-cluiche so a nis, agus theid a foillseachadh thall ’s a bhos air feadh an taobh-tuath.

Ceòl

O chionn grunn bhliadhnachan, aig àm an Tostail, bha Oidhcheannan Seanchais aig Gael-Linn ’gan cumail anns an <eng>Damer Hall<gai>, agus bha iad a’ toirt luchd-ciùil, dannsairean, luchd-seinn agus sgeulaichean sean is òg, á ceàrnaidhean eadar-dhealaichte na Gaeltacht gu ruig Baile Atha Cliath, a chur an céill do mhuinntir Eireann gu bheil cultùr òirdheirc againn dhuinn fhìn ach a thighinn g’ a lorg.

Tha Gael-Linn an déidh dà shreath de chlàir-gramafon a dheanamh—a’ chiad shreath de amhrain agus de cheòl o bhial-aithris, agus an dara sreath de cheòl nuadh-aimsireil le Tomás O Suilleabháin agus Còmhlan-ciùil Aotrom Ràdio Eireann. Tha sreath eile de amhrain agus de cheòl bho bhial-aithris, deiseil aca a nis: Seán Mac Lochlainn á Armagh, Co., Aontroma, agus Johnny Pickering á Co. Ard Mhacha an luchd-ciùil, agus Aodh O Duibheannaigh agus Aine Ní Ghallachobhair á Tír Chonaill an luchd-seinn.

Tha Gael-Linn a’ deanamh a dhìchill a chum an ceòl Gaelach a chaomhnadh agus a chraobh-sgaoileadh; tha dà phrógram aca air a ràdio gach seachdain, agus ann an aon de na prógraman sin tha móran aca ’ga thoirt dhuinn de cheòl dùthchasach nan dùthchannan eadar-dhealaichte san Roinn-Eòrpa. Tha iad a’ cur air adhart co-fharpaisean ciùil air feadh na tìre gus spéis na h-òigridh ’nan ceòl dùthchasach a dhùsgadh. Tha co-fharpais nàiseanta aca airson luchd-

[TD 33]

seinn, agus tha so air a chumail ann am Baile Atha Cliath gach bliadhna. Bha meas a riamh air obair nam bàrd anns an tìr so, ach ghabhadh a steach móran de fhuinn ghallda a rinn truailleadh air pàirt de cheòl na h-Eireann. Bheir co-fharpaisean Gael-Linn cothrom do ’n òigridh eòlas a chur air saothair na feadhnach a rinn agus a chruinnich na h-amhrain, leithid Hardebeck, Bunting, Petrie, agus Art Mac Cubhthaigh, Eoghan Rua O Suilleabhain, Séamas Dall Mac Cuarta agus móran eile.

Gu minic as t-samhradh, nuair a tha gach àite trang le cuairtearan a’ lorg ceòl-gàire is cuideachd, gheibhear ann an tighean-òsda na dùthcha so fear a’ cluich air a’ phiàno agus ri abhachdas eile. An uraidh thòisich Gael-Linn, fo stiùireadh Dhiarmuid Uí Bhroin, air Cabaret Gaelach a chur gu tighean-òsda móra na dùthcha. Thug an Cabaret so do na cuairtearan sealladh nas fheàrr air mór-stòras ar ciùil, agus leig e fhaicinn do dhaoine á tìrean eile gu robh ceòl agus dannsa againn a bhuineadh dhuinn fhìn, agus a ghabhadh samhlachadh ri rud sam bith de ’n aon ghnè a bha a’ tighinn bho ’n Roinn Eòrpa.

Oideachas

Cha bheag an obair sin a chaidh a dheanamh ann an sia bliadhna—ach cha do rinneadh luaidh ach air cuid de na rudan móra. Chuir iad clàir-gramafon a mach am bliadhna a chuideachadh le sgoileirean anns na meadhon-sgoilean: a thaobh Gaeilge a labhairt le blas nas fheàrr, agus a thaobh barrachd spéis a chur anns a’ bhàrdachd.

Tha iad a’ cur air adhart deasbaireachd anns na meadhon-sgoilean air feadh Eirinn gu léir—deas is tuath—agus bithidh so ’na chuideachadh mór leis na sgoileirean nuair a thig orra labhairt gu follaiseach. Tha scéim eile de ’n aon sheòrsa aca airson Macra na Feirme agus Macra na Tuaithe.

Chuidich iad ann a bhith a’ togail meadhon-sgoil ùr ann an Gaeltacht Mhuigheó—àite anns na rinneadh dearmad gu tur leis an Riaghaltas, agus is dòcha gum faicear toradh na h-obrach so an ceann ùine. Tha Foras na Gaeilge aca am Baile Atha Cliath, agus tha cothrom air a thoirt do dhuine sam bith a tha airson a’ Ghaeilge ionnsachadh teachd a steach ann. ’S e luchd-teagaisg ás a’ Ghaeltacht aig a bheil eòlas àraidh air an t-seòrsa teagaisg so a tha a’ toirt seachad nan leasanan.

B’ e Gael-Linn an aon chomunn Eireannach a chuir a steach airson cead-craobh-sgaoilidh an Telibhisean. Tha Gael-Linn airson co-oibreachadh le neach sam bith a tha a’ strì as leth na Gaeilge; chan eil gnothaich aca ri polataics no ri roinnean-creideimh. Tha iad airson gun cuir muinntir na h-Eireann an airgead gu feum le bhith a’ toirt obair as fhiach an t-saothair do ’n daoine fhéin aig an dachaidh. Tha iad airson còir na Gaeilge a sheasamh anns an linn anns a bheil sinn beò.

Tha Gael-Linn a’ neartachadh gach gnè de ’n chultùr Ghaelach le bhith daingneachadh na Gaeilge mar chloich-stéidh airson ath-thogail an nàisinn. Tha iad a’ dol o neart gu neart gach là.

Tha Gael-Linn airidh air cuideachadh o gach Eireannach.

(Ma tha duine airson tuilleadh eòlais fhaighinn air Gael-Linn, bu chòir dha sgrìobhadh gu <eng>54 Grafton St.<gai>, Baile Atha Cliath, Eire.)

[TD 37]

Daimh An Seomraichean-Cadail
DONNCHADH MACDHUNLEIBHE

Thainig Uilleam MacCoinnich do an dùthaich so an deaghaidh réite chogaidh nam Boaire; mac tuathanaich an Hunndaidh, ach bu e fear-togalaich a bha ann-san. Duine làidir, calma, mu sheachd bliadhna fichead a dh’ aois, agus an treun a neirt. Bha Uilleam ciùin, sàmhach, gu dearbh rud beag diùid cho fhada is nach robh e pòit, ach fìor allaidh agus an dram air. Bha e a mach san fhàsaich a’ togail dhrochaidean mu thuairsme dà bhliadhna agus rinn e an deagh airgead. Thainig e an sin gu baile, gu aon de na tighean-òsda, ach cha bu fhada a mhair stuamachd na fàsaiche, agus gus an robh e air an dearg dhaorach. A mach a ghabh e an sin feuch có a thachradh ris agus ’na chuairt dh’ amais e air an mhargadh, agus ciod e a rinn e ach ceannach seisreach dhamh, sia-deug dhiubh. Bu e daimh, is cha bu e eich, a bhatar a’ cleachdainn airson iomchair san dùthaich so ro theachd an iomchar-ola, sia daimh dheug mar sheisreach anns gach feun. Fhuair e gille dubh no dhà g’ a chuideachadh chum an saodachadh, agus rinn e air an tigh-òdsa leo. O chionn leth cheud bliadhna cha robh na tighean-òsda ionann ri togalaichean móra ioma-lobhtach na h-aimsire so. Mar bu trice bha am bùth-dibhe agus an phroinn-lann ’nan aon togalach air oir an chabhsair, agus bha na seòmraichean-cadail ’nan aon sreth an togalach air leth, a bha air cùlaibh an togalaich a bha ris an t-sràid, agus mu chóig slatan de rathad a’ ruith eadar an dà thogalaich. Shaodaich MacCoinnich na daimh chun an tighe-òsda agus chuir e damh anns gach seòmar-cadail, agus cha bu fhada gus an robh an hóro-gheallaidh ann agus Uilleam, is ceann caol a bhata ’na dhòrn, a’ toirt dùbhshlan do luchd an tighe-òsda a bha a’ feuchainn ri cur nan damh ás na seòmraichean. Chaidh teachdairean a chur airson pholasman agus thainig leth-dusan dhiubh chun an duine chuthaichte, agus cha bu e sin an sùgradh. ’Nan caraibh a ghabh MacCoinnich le a bhata is le a bhrògan, agus bha fuil air iomadh mala mu an d’ fhuairear glas-làmh air agus mu an do chuirear clach is aol mu a shròin. Air an là-rna-mhàireach chaidh binn trì mìosan prìosain a chur air. Ach ciod a dheanar leis na daimh? Chan eil leithid “lagh Cill-mo-cheallaig” san dùthaich no gu cinnteach chuirear iadsan an carcar fòs. Is e a rinnear an toirt air iasad do fhear-iomchair aig punnd san latha, agus nuair a fhuair MacCoinnich saor as an phrìosan nach ann a choisinn na daimh dha a suas ri ceud punnd, suim nach bu bheag an 1905. Reic e na daimh air prìs na b’ fheàrr na thug e orra, agus thug e am blar-a-muigh air a rithis, far an do rinn e gu glé mhath, oir sguir e de an deoch buileach. Nuair a bhri cogadh an Chaisear oirnn thill e do Albainn agus bha e an aon de na réisimeidean Gòrdanach agus, ciod air bith a thachair dha, cha do thill e do an dùthaich so tuilleadh. Ach mhair a chuimhne, agus bu fhada an deaghaidh na h-aimsire sin a bha iomradh an Pretoria air an Albannach Chuthaichte a chuir a dhaimh san seòmraichean-cadail san tigh-òsda.

[TD 39]

Gnothaich Bhoireanach
Le MURDAG NICCOINNICH

[Dealbh]

SO agaibh Ingliston, bho ’n adhar—agus nach mìorbhuilleach mar a dh’ fhàs an Fhéill-sa bho ’n aon àicear talaimh air an robh a’ chiad te, ann an Dun-Eideann, gun na ceithir fichead ’s a deich, a tha a nise mar shuidheachadh buan aig Comunn na Féille Rìoghail Ghaidhealtach. Chan eil an so a nise ach beag bhaile, loma làn de phàilleanan ’s de bhùitean, de shluagh ás gach ceàrnaidh, de gach ainmhidh anns am bheil ùidh an tuathanaich, ’s de gach gné toraidh dùthchail—agus cothrom na Féinne air gach seòrsa goireis a sgrùdadh, agus comhairle fhaotainn saor ’s an asgaidh.

Chualas treallaich mhath càinidh am bliadhna, cuid mhath ceairt gu leòr, ach cha robh an so ach a’ chiad oidhirp, agus bithidh piseach a’ tighinn air gach nì leis gach bliadhna. Casaid a chuala sinn gu daonnan—nach robh an Fhéill Gaidhealta idir, agus is fheudar aideachadh gu robh blas na fìrinn an so—ach bha i Gaidhealta anns an dòigh as Gaidhealta buileach. Bha càirdeas is furan, subhachas agus cridhealas follaiseach gun teagamh.

’S e Féill Rìoghail a bha so da-rìribh. Dheàrrs a’ ghrian oirnn. Thog mi orm roimh ochd uairean sa’ mhadainn, fhad ’s a bha e fionnar.

[TD 40]

Is e so an t-àm as fheàrr, mas brùchd am mór shluagh mu thimcheall. Chaith a’ bhànrigh a’ chuid bu mhotha d’ a tìde, anns a’ mhadainn, a’ sgrùdadh nan ceàirdean-làimhe a bh’ air an taisbeanadh—fighe, fuaigheal, obair-ghréis, ’s mar sin air adhart.

Cha chreid mi gum faca mi riamh cho àluinn i, le còta shantung, bàn-dhearg—dath nas làidire na ’s dual dhi a chleachdadh—ad, a bha mar chop ribeanan geala is bàn-dhearg, agus gùn sìoda geal, le flùr air dath a còta air fheadh. Bha lìnig a còta co-ionnan ris a’ ghùn, agus bha a brògan, ’s a miotagan, agus a baga, geal.

Chaidh oidhirp mhór a dheanamh, am bliadhna, air cùl nan cóig a chur ris na nithean àbhaisteach, agus anns a’ cho-fharpais a bha a dh’ aon ghnothaich gu cuimhneachain ùra annasach do ’n luchd-tadhail fhaotainn, choisinn soithichean-salainn, cruthaichte á airgead, gun treallaich sam bith mu ’n timcheall, a’ chiad duais. Fhuair tubhailt-bhùird, oibrichte gu h-iomlan ann an geal, le lios mheuranta, mhìn mu h-oir an dàrna duais. Anns an treas àite bha cuach chruinn, fhiodha agus coinnlear caol, àrd, iaruinn. So na gné dhèanadais a dh’ fheumas Alba, mur eil i ’n tòir air marcaidean an luchd-tadhail a thachdadh, le nithean d’ am bheilear seachd seann sgìth. Thuirt fear á Johannesburg dìreach sin rium—gu robh a làn fhìde faochadh fhaotainn bho bhreacan ’s na nithean de ’n t-seòrsa sin.

Carson nach eil mnathan o ’n Taobh Tuath, ’s o ’n Iar Thuath a’ strì ri ’n cuid obair-làimhe chur gu leithid so de dh’ fhéill? Choisinn ban-Uibhisteach prìomh duais le snàth; bha clò an sud is an so, á Leódhus, ’s ás an Eilean Sgitheanach; chaidh duaisean gu Tiridh, ’s gu Earra-Ghaidheal, airson fighe—ach, bha naoi ceud nì an sud, agus trì fichead co-fharpais ’s a deich.

Bha cuibhrig-pillein <eng>(cushion cover)<gai> air a shnìomh an iomadh snàth. Chaith an te a rinn e ùine ann an Sealtainn. Thug i dhachaidh clòimh leatha. Chàrd, shnìomh, dhath agus rinn i gach aon nì i fhéin.

Rud eile, mu ’n robh gleadhraich molaidh, cuibhrig-leapa, air fhuaigheal leis an làimh, le na ceudan de dhaoimeanan beaga aodaich, de dhathan tlachdmhor, air am fuaigheal ann an cruth daoimean mór ’na theis meadhon. Bha e snasail, sgileil, ach tha fìor chuimhne agam air oidhche chaitheamh anns A’ Chaol, bho chionn fichead bliadhna a nis, agus cuibhrig de ’n t-seòrsa-sa fhaicinn air an leabaidh, a dh’fhaodta chrochadh, gun nàire, taca ris an fhear-sa.

Thuirt dithis á Canada gu robh an obair-mheanbh, agus an obair-ghréis fada air thoiseach air càil a chìte thall aca-san. Dh’ aontaich triùir á Bermùda.

An dràsda ’s a rìs, cha b’ e an obair a bu tlachdmhor air a t-sùil a bh’ air thoiseach. Chuir mi so ris an tè a bha os an cionn. ’S e thuirt i, gu bheil na breitheamhan, an toiseach, a’ sireadh sgil ann an taghadh stuth a tha freagarrach ris an obair. An déidh sin ’s e an dealbh-cruthachaidh a tha cunntadh. Feumaidh e bhith tlachdmhor, agus cumhaidh. Chan ann gus an treas àite, a tha iad a’ cùnntadh a’ mhodh gnìomh, no fuaigheil.

Bha co-fharpuis ùr eile ann, do na boireannaich nach robh thar chóig bliadhna ar fhichead a dh’ aois. Bha feum air a’ leithid so, oir

[TD 41]

[Sanas]

tha sin an cunnart mhathan òga, le sgil làimhe, no le diù ann an obair mheanbh, a chall gu buileach.

Bha naipeigearan-pòcaid air an oibreachadh an anart geal, le lios, cho fìnealta ri lìon an damhain-allaich, mu ’n oir, ach saoileam gur h-ann am fìor éiginn, leis a’ chnatan-mhór, a dh’ fheumta bhith, mur deidheadh aon shròin a shéideadh air an fheadhainn ud!

Gu tilleadh gu ’n bhànrigh—chuir i sùil ann an dà ròs bhrèagha, agus mhol i <eng>carnation<gai>, agus, a measg na bha de gach gné fhlùr am follais an sud, cha robh e furasda aon a thogail a mach á càch. Chaidh na trì flùran a thairgsinn dhi. Uair a thìde gu leth as déidh sin, bha mi mu choinneamh tigh mór Ingliston, nuair a ràinig i fhéin ’s an Diùc. Bha na trì flùran fhathast ’na làimh, ach nuair a b’ fheudar dhi spaid a ghabhail, gu làn no dhà a thilgeil mu bhun na craoibhe a bhàthar a’ cur, mar chuimhneachan, shìn an Diùc a mach a làmh agus ghabh e na flùran. Shìn e a làmh eile agus ghabh e am baga geal aice. Fhad ’s a bha ise an sàs anns an spaid, sheas esan an sud, le trì flùran anns an aon làimh, agus baga anns an làimh eile—agus is e sin cho càirdeil, toileach ’s a bha a’ chùis gu h-iomlan.

Carson gur h-e mnathan as trice a bhios ag àrach ghobhar? ’S ann aca fhéin a bha na gobhair cuideach! Tha tè aca a’ cumail a mach gur h-e bainne gobhair as beathachail, ’s as fheàrr air droch stamaig, no air an t-siataig a leigheas. Rinn i agartas eile. Ma theid naoidhean, air am bheil Eczema, no ciorram craicinn—agus tha iad car lìonmhor—a chur gu h-iomlan air bainne gobhair, slànaichidh e gu clisg, agus

[TD 42]

gu maireannach. Thuirt i gum b’ aithne dhi fhéin glé mhath aon leanaban a bha ’na éiginn le briseadh craicinn. An ceann mìos as déidh do a mhàthair a chur air bainne gobhair shlànaich a chraicionn mar an t-òr.

Bha bùth mhór aig muinntir “gas a’ chanastair,” leis gach ìnnleachd. Gu dearbh, cha ruig bean an tighe a leas còinneal a bhith oirre mu dhìth goireasan. Bha a cheairt uimhir an so leis a’ ghas ’s a bha ann leis an dealan, “<eng>refrigerators<gai>” bheaga, shnog, agus eadhoin tè de na h-àmhainnean a ghabhas an suidheachadh aig uair sam bith. Théid an lasair air, agus dheth, ach feumar uaireadair dealain a bhi ’nan cois.

Ged a bha gach gné sheòrsa càis ann, agus cothrom am blasad, chan fhaca mi nàdur nam mulchagan Leódhusach idir. ’S e biotachan fiodha a bhàtar a’ cleachdadh, fad is farsaing cuideachd.

Chòrd na fasanan clòimhe rium. Bha iad sìmplidh, ann an dathan àlainn, agus na prìsean reusanta—nì nach gabhadh a chur as leth na mór chuid. Bha gach dòigh air an dèanamh aig an tigh air a chur an céill. Bha na pleatan gann, beag, agus air a’ chùlaibh. Tha dreas, le seacaid ’na cois fasanta agus feumail.

A measg a’ bheagain de bhùitean a bha a’ nochdadh obair-ealain Gaidhealta bha an sgiobadh á Gairbh, á Siorramachd Rois, le obair-làimh a bha taitneach. Chan eil iad so a’ toirt prothaid as an obair idir, oir tha iad a’ cur an airgid gu mór gu gnothaichean a tha feumach air cuideachadh.

Bha bùitean nan dall an sud, sàs ’nan cuid obair, gu dìblidh. B’e buidheann Obair-Dheadhain a bu shònraichte, agus ’s e Uibhisteach a bha an sud os an cionn.

Le meud siridh air luchd-tadhail gu’n Ghaidhealtachd, nach bochd nach eil ceàrnaidh an sud ’s an so, a’ toirt iompais air soithichean criadha a dheanamh. Tha <eng>Scottish Country Crafts<gai> deònach air an cuideachadh, ’s an stiùireadh. Ged a tha am faradh trom, agus, gu minig, a’ toirt na beatha á ceàirdean-làimhe an taoibh Tuath, nan tugadh iad làmh air a leithid so, abraibh fad a’ Gheamhraidh, gus an reic air an t-Samhradh do na coigrich, cha bhiodh cosgais faraidh sam bith ’nan cois. Faodaidh neach sgrìobhadh gu <eng>Scottish Country Industries Development Trust, 27 Walker Street, Edinburgh,<gai>3.

[Sanas]

[TD 51]

An Darna Aite Dha’n Deach Mi
*Air a recòrdadh le BEAN NILL

BHA a bhean laghach coibhneil rium, bha mi faighinn barrachd dha’n tuarasdal bhuaiche airson fuireach ann, o’n a bha mi car bragail air a’ bhodach. Neo’r thaing nach robh e laghach, ach bha e gabhail na deoch; bha e uabhasach dona gu deoch, gu h-àraid an àm breith uan ’s ligeil a mach reitheachan, bha amannan sònraichte aige. Bhiodh e tarraing dìreach phigeachan chóig galain, bha e fada bho hotel no sian, ’s bhiodh na pigeachan aige ann a’ siod; nuair a thòisicheadh e, cha robh ciall sguir aige.

A’ mhadainn a bha ann a’ sheo, bha iad a’ dol a thrusadh, agus iad a’ dol a dhippeadh, ach—chuala mi fhìn ùpraid shìos as a’ rùm, agus pronnadh is bristeadh eagalach; cha deachaidh mi sìos no sian, ’s dh’ fhairich mi feadhainn a’ dìreadh na staighreadh; cha ligeadh an t-eagal dhomh a dhol sìos. Thànaig esan an sin a nuas, rug e air gualainn orm ’s ghabh e ceathramh òrain.

“Bheil siod agad?” ars esan.

“Chaneil” arsa mise.

“Mura bheil” ars esan “bheir taigh na galladh ort!”

“Cha ruig mi leas” arsa mise “tha mi ann mar thà!”

Dheanadh e dìosgan le fhiaclan ’s chuireadh e eagal air duine sa bith, an sgread a dheanadh e le fhiaclan. Thill e ’n seo sìos. “’S fheàrr dhuinn” ars esan “a dhol a dhippeadh nan reitheachan.”

“O, chan eil fhios agamsa” arsa mise.

Dh’ fhalbh e; fhuair e air dòigh. Cha do chuir e sian air a bhialaibh, no sian; thòisich sinn ri dippeadh nan reitheachan; bha esan a’ breith air a’ reithe, agus bha e ’ga leagail mar sin air a dhruim dìreach, agus bha e fhéin a’ breith air cheann air, agus bha mise aig na casan aige; agus nuair a bha mise breith air a dhà chois, bha sinn ’ga chur air a dhruim dìreach as an troch. Agus bha aon reithe an siod aige, agus ’s e fear <eng>prize<gai> a bh’ ann, phàidh e naoi notaichean air ann an Cill Fhinn. Chunna mi fhìn an reithe nuair a chaidh e suas dha’n diopair, e dol mu seach mar siod, mar seo.

“O,” arsa mise “feumaidh gu bheil an reithe mór bochd.”

Sheall esan. “O, nach eil e diabholta!”

Dh’fhalbh sinn—bha abhainn pìos mór bhuainn—dh’ fhalbh mi fhìn ’s e fhéin leis an reithe eadarainn, agus cha b’ e sin an t-ultach beag! Dh’ fhalbh sinn leis an reithe, agus nigh sinn anns an abhainn e; leigeadh air ais e o’n abhainn.

“Hala,” ars esan “dhachaidh agus abair ris a’ mhiosdras glain’ uisge bheatha thoirt dhut.”

Dh’fhalbh mi fhìn a null.

“Dé a nist a chreutair” ars ise “a rinn thu ceàrr?”

“O, cha do rinn sian” arsa mise “ach bha mac an donais a’ gearain nach do chuir mise cearb air” ’S eadh, aparan a theireadh am bodach, ’s theireadh e daonnan “Carson nach do chuir thu cearb orm, a nighean?”


* Air a recòrdadh le Fear Chanaidh. Faic Gairm, Leabhar VIII, 314, airson sgeulachd eile bho Bhean Nìll.

[TD 52]

Thug i an sin dhomh glain’ uisge bheatha agus fhuair mi fhìn druthag a dh’ òl mi “fiach” ars ise “gum bi thu tapaidh.”

“O, mac an deomhain” arsa mise “cha dearg mise air!”

Ach co dhiù, bha sin seachad, agus thànaig na caoirich a stigh an sin agus chaidh na reitheachan a mach, agus bha an reithe mór a’ tuiteam air ais ’s air aghaidh mar seo, mar gu robh bacagan a’ dol air, ’s mun robh e naoi uairean a dh’ oidhche, chailleadh an reithe.

Ach a m’eudail, air la ’r-na-mhàrach bha iad an seo a’ dol a thrusadh air ais. Ach a Dhia! ma bha ùpraid an dé ann, ’s ann a bha ùpraid an latha sin shìos as a’ rùm! Agus dh’ fhairich mi dìreach mar gum bithte—bhrist e ’n grèat, mar seo a bh’ ann, tharraing e coire air agus bhrist e ’n grèat, agus bha <eng>noise<gai> na truaighe ann! Ach co dhiù, thànaig fear dha na gillean a nuas, fear air an robh Cailean, agus ghabh e a mach mar siod seachad orm as a’ chitsinn. Agus cha duirt e guth!

Dh’ fhalbh mi fhìn a mach dha ’n tobar, ’s dh’ fhairich mi an uinneag ’ga togail as mo chionn gu h-àrd.

“O, a ghalghad” ars a bhean, ’s i cur a mach a ceann air an uinneig, “O, a ghalghad, na bi slac dha, neo gheobh thu ceart urad riumsa. Mionnaich, agus bheir an sagart mathanas dhut.”

“Mac an fhir-sa” arsa mise “carson a tha mise dol ’ga mhionnachadh?”

“O” ars ise “ma bhios tu slac dha, gheobh thu ceart urad riuma!”

Thàna mi stigh, ’s bha esan shìos, a’ bruidhinn leis fhéin. Thànaig e nuas.

“Eil thu ann an sin, a nighean?” ars esan.

“Tha” arsa mise.

“Trobhad” ars esan, “trobhad.”

Well, dh’ fheumainn car a fhreagairt ’s a chomhairle a ghabhail. Bha e an deis toll a thoirt air an dorus, fear dha na <eng>panel doors<gai>, bha e an deis a chas a chur reimhe, ’s bha toll ann. Rug e air gualainn orm.

“Cuir do cheann ann a’ shiod!” ars esan.

“Cha chuir” arsa mise.

“Cuir do cheann ann!” ars esan.

“Cha chuir” arsa mise, ’s mi fàs na bu tapaidhe.

“Mura cuir” ars esan “bheir ifhrinn ort!”

“Well, tha mi glé fhaisg air mar a thà mi” arsa mise.

Thill mi a nuas. Bha esan shìos, bha e cur nam both dheth shìos! Thànaig e ’n seo àm na dìnnearach, ’s thòisich mi air deanamh dìnneir dha ’n fheadhainn a bha sa’ mhonadh, ’s rùisg mi am buntàta. Thànaig na gillean a stigh dha ’n fhang, ’s na caoirich aca. Nuair a chunnaic esan na gillean:

“Hala” ars esan “agus abair ri Cailean gu bheil mi ’ga iarraidh? Sin am fear a thug e fhéin tàchadh air a’ dol ’ga thachdadh, an gille aige fhéin. “Abair ri Cailean gu bheil mise ’ga iarraidh.”

Dh’ fhalbh mise is dh’ éibh mi do Chailean “tha t’ athair ’gat iarraidh.” O, cha b’ e fhreagairt a b’ fheàrr a fhuair mi. Dheanadh e.

[TD 53]

spiorachdadh dh’ a athair. Ach co dhiù, nuair a thill mise a stigh, bha dìnneir nan gillean air a cur mar sin air an ùrlar air an aiseat, agus cóig abhaig ag obair air a h-iche, am buntàta a bha mi air a rùsgadh. Chuir esan a cheann a nuas air an dorus, agus thuirt e:

“Rinn mi siod, a nighean, ort le <eng>trick<gai>!”

“Rinn thu siod, a mhic ifhrinn” arsa mise ’s mi breith air a’ phoker, “le spaoid, ach thig a nuas a sin, agus am fear ud mise mura toir mise an t-sròn dhiot! A mhic an fhir-sa!” Cha robh cùmhn’ an uair sin air a dhamnadh!

Ach co dhiù, dh’ fhalbh e ’n seo, bha iad ann a’ shin. Thragh iad an seo beagan sìos. Chruinnich iad ri chéile, agus thòisich iad ri deanamh tì, feasgar; thànaig esan a nuas. Bha e coma, dìreach, ach rudeigin a dheanamh orm, tha mi smaointinn. Bha mi an deis an t-àite a thoirt suas. Theireadh e daonnan “Cha chan mise riutsa a nighean gura h-olc.”

“O” arsa mise “chan eil mi ’g iarraidh ort ach mar a choisinn mi.”

“Cha chan mise gura h-olc” theireadh esan.

“Hala, nighean” ars esan “agus till na beothaichean tha shìos air an Dail Bhàn an siod.” Dh’ fhalbh mise; dh’ fhàg mi àsan aig an tì. Nuair a thàna mi nuas, thàna mi stigh air dorus a’ chitsinn, ’s bha e ’na sheasamh, dìreach, air miadhain an ùrlair, agus a bhean m’ a choinneamh. Agus bha saithichean an tì air an cur a nuas gus an dugainn-sa sìos dha ’n sgularaidh iad. Rug e air trì chupannan agus trì tuinnsearan air muin a chéile, ’s thog e mar siod iad; lig e as iad. Thuit àsan ’s dh’ fhalbh iad mar gum falbhadh deigh, ’nam pigeachan!

“Trus siod, a nighean” ars esan.

“Trus è!” arsa mise “bha e na bu truiste mar a bha e reimhe. Chan eil agad ach a bhith ’ga thrusadh!”

“Ah, nach eil thu diabholta” ars esan.

Thug e mach an sin bocsa mhaidseachan. “Trobhad,” ars esan “’s gun cuirinn ann a’ shiod thu. Trobhad!”

Cha robh mise ’ga radha guth. Thàinig e ’n seo car a null goirid dhomh, is thionndaidh a bhean ris:

“An ann a’ dol a bhualadh na h-ighinn a tha thu?” ars ise.

“Buaileadh esan mis” arsa mise “mac ifhrinn, agus cha bhuail e rithist mi. ’S e car as duilghe dha rinn e riamh o rugadh e, a mhiar a chur orm.”

“A-a-a-h” ars esan “chan eil unnad ach an diabhol. ’S e——a th’ unnad” ars esan.

“Well” ars esan. “’s ann aig——a tha mi, cuideachd, fhad ’s a bhios mi agadsa!”

Bha mi fhìn ’s am bodach an deoghaidh sin réidh gu leòr, bha sinn cho réidh ri dithist, ach bha sin aig <eng>loggerheads<gai> gu math tric bho thaobh na deoch! O, thug mi bliadhna aige, cho dona ’s gu robh e; ach bha a bhean math. Bha i truagh.

[TD 59]

Cur Fàs Agus Ath-àiteachadh Eilean Hiort
RUAIRIDH CAIMBEUL

O CHIONN còrr agus ceithir cheud bliadhna air ais chaidh sluagh bochd an eilein iomallaich so a losgadh gu bás le cuilbheartachd ghràineil dithis Ghoill a bha chòmhnaidh air an eilean aig an àm. Chan eil eachdraidh a’ toirt iomradh ro chinnteach air an dòigh san do thachair do ’n dithis dhaoine so a bhith air an eilean, ach tha e ro choltach gur h-e reubairean mara bh’ annta, oir bha reubaireachd air muir cumanta aig an àm, agus ’s ann le eagal luchd-reubaidh a chuir na Hiortaich iad fhéin anns an t-suidheachadh dhosgainnich a chosd dhaibh am beatha aig an àm. B’ e Dùgan agus Fearchar an dithis a thug léir-sgrios anns an dòigh a leanas air 
Eilean Hiort.

B’ e latha grianach samhraidh a bha ann, agus bha fàbhan brèagha gaoithe séideadh o’n àirde ’n earra-dheas, gu ciùin shocrach a steach an loch. Bha na luinn a dannsadh leis an teas air gob an Dùin, agus bha trì beanntan Hiorta ri togail an cinn àrda suas do ’n iarmailt ghuirm anns nach robh fiù ’s aon sgòth bheag ri fhaicinn. Bha na h-eòin dhubha a’ gearradh shithidhean o chreag gu creig agus o uchdach gu uchdaidh, a’ nochdadh an sòlais agus an aoibhneis ann a bhith air ais eile aig eilean agus stacannan an gaoil. Cha robh luchd-àiteachaidh an eilein, cho tràth air an latha, air gluasad gu uisge no gu monadh, agus bha sàmhchair agus mór thosd ’na laighe air a’ bhaile.

Bha Dùgan agus Fearchar shuas anns na mullaich aig bearradh nan creag, eadar Oiseabhal agus Conachair far an robh Caolas Bhoraraigh aug an cuan an ear a dh’ ionnsaigh nan Eileanan Flannach agus an Eilein Fhada fa chomhair an sùla, ach cha b’ ann air an t-sealladh a bha mu’n coinneamh a bha iad idir a’ smaoineachadh. Chunnaic muinntir a’ bhaile iad a’ ruith sìos o’n bhearradh mar dhaoine air bhàinidh agus ag éigheach àird an cinn gu robh na Goill—b’ e so na reubairean mara—ann an caolas an eilein agus a’ deanamh cùrsa air beul an loch. Ghlac eagal oillteil na Hiortaich air ball, agus chruinnich gach mac agus nighean màthar a bh’ air an eilean do ’n teampall am meadhon a’ bhaile, a chum aslachadh ri ’n Cruthaidhear an teàrnadh o ’n luchd-spùillidh ana-cneasda agus neo-thruacanta so a bha tighinn a rithisd a dheanamh sgrìos orra.

Nis, b’ e iad a dhol do ’n eaglais a cheart rud a bha Dùgan agus Fearchar ag iarraidh. Cha robh bàta no coslas dragh sam bith an Caolas Bhoraraigh, ach bha fuil a’ mhortaidh a nis a’ ruith le dian chabhaig an cuislibh Dhùgain agus Fhearchair, agus cho luath ’s a chunnaic iad gu robh an sluagh uile air cruinneachadh do ’n teampall, rinn iad cabhaig sìos a dh’ ionnsaigh a’ bhaile, agus air dhaibh dorus an teampaill a dhùnadh ’s a ghlasadh o’n taobh a mach, chuir iad aithne teine ri tughadh na h-eaglais. Ann an cairteal na h-uarach bha an teampall, o cheann gu ceann, ’na smàl dheirg agus loisgeadh

[TD 60]

[Dealbh]
An acarsaid mar a tha i an diugh.

gu h-an-iochdmhor gu bàs gach beò-chreutair a bha ’n taobh a stigh de bhallaichean. Cha robh a nis fear no té, sean no òg, beò air an eilean ach Dùgan agus Fearchar, agus bha an t-eilean aca dhaibh fhéin agus iad ann an làn sheilbh air.

Thòisich iad a nis gu h-innleachdach a’ dealbh uirsgeulan a chuireadh iad gu faicilleach mu choinneamh a’ Bhàillidh an uair a thigeadh e air a thurus bhliadhnail á Dun Bheagan air an ath shamhradh. Mar so smaoinich iad gun innseadh iad sgeul a’ chruadail agus naidheachd ro bhrònach do ’n Bhàilllidh mu’n chall anabarrach a thainig air an eilean. Cho luath ’s a bhuail an sgoth an cladach leum Dùgan agus Fearchar an còmhdhail a’ Bhàillidh le uirsgeulan agus bas-bhualadh, a leig ris do ’n duine sin agus d’ a luchd sgiobaidh gu robh gnothaichean fada o bhith réidh air an eilean. Bha an doilgheas is am mulad, ma b’ fhìor, cho mór is nach b’ urrainn dhaibh, car ùine, innseadh ceart mar thachair; ach an uair a fhuair iad mu dheireadh cothrom na teangaidh thuirt iad ris a’ Bhàillidh gun tainig plàigh uabhasach mharbhtach do ’n eilean, goirid as déidh do ’n sgoth tilleadh dhachaidh air an turus mu dheireadh, agus gun do chaochail gach beò-chreutair ach iad fhéin. Bha sgeul na dunaidh aca ri innse mu’n dòigh anns an do chaomhnadh am beatha fhéin, le teicheadh o ’n bhaile a dh’ ionnsaigh nan creag, agus mar a thainig iad, gu caol, troimh ’n bhliadhna le bhith ag itheadh nan eun a bha iad a’ tàrsainn air uchdaichean nam bearraidh agus an sgoran nan creag. Tha e ro choltach gun do chreid am Bàillidh gach smid dhe so mar fhìrinn, agus dh’ iarr e air an sgioba gabhail aig na daoine le biadh is deoch cho luath ’s a b’ urrainn iad.

Bha nis am Bàillidh ag iarraidh an sgoth a chur ma sgaoil leis gach

[TD 61]

uile chabhaig, a chum an naidheachd so a ghiùlain air ais a dh’ ionnsaigh an uachdarain. Cha robh màl ri thogail mar a b’ àbhaist agus cha robh iasg, ola no itean ri ’n toirt gu tìr-mór, agus bha e dìreach an ìmpis an sgoth a chur fo aodach an uair a chunnacas fear de ’n sgioba ’s a làmh os cionn a fhradhairc a’ dùr-amharc suas air slios Chonachair agus a’ feòrach ciod e an rud dubh a bha e faicinn a’ gluasad a nuas a dh’ ionnsaigh a’ chladaich o bhonn na bainne. Sheall an sin gach duine gu geur, le iongnadh agus mì-chreideas, ach bha nì neo-àbhaisteach ri fhaicinn gun teagamh, a’ teàrnadh a nuas Gàrradh cùl-a-bhaile.

“A bheil mart air an eilean?” thuirt fear, ach bha Dùgan agus Fearchar balbh agus bodhar agus iad gus an sùilean a sgeith a mach ás an cinn ag amharc cumadh an nì so nach tug iad fa-near riamh roimhe so air an eilean.

“’S e duine th’ ann,” arsa fear eile.

“’S e boireannach a th’ ann,” ghlaodh iad an sin le chéile, ach chunnacas gun do chaochail an dithis thruagh a bha mar riutha an dreach gu h-obann, gu robh am fiaclan a’ sneagardaich agus an glùinean, ach gu beag, a’ lùbadh fòdhpa.

Thainig a nis an t-seann bhean d’ an ionnsaigh, agus dh’ innis i dhaibh uile mar thachair agus mar thug ise i fhéin troimhe, le bhith ’g falach anns na creagan air an latha agus a’ tighinn a dh’ iarraidh bìdh a dh’ ionnsaigh a’ bhaile air an oidhche. Cha b’ urrainn a nis Dùgan agus Fearchar am beul fhosgladh air dhòigh sam bith, a chum iad fhéin fhìrinneachadh, agus cha mhotha dh’ fhiach iad ris. Chaidh an cur an gréim air ball agus an ceangal air bòrd, agus sheòl an sgoth gu stac, ann an Caolas-an-eilein, a bha cóig cheud troigh air àirde, agus mu shia mìle mara o Eilean Hiort. Chuir iad Fearchar air tìr anns an staca sin gu e fhéin a thoirt beò mar a b’ fheàrr a dh’ fhaodadh e. Bha fios aig Fearchar, glé ghasd, nach robh ann ach am bàs dha co-dhiùbh, agus thilg se e féin thar na lice do ’n mhuir air ball. Mar sin bhàthadh gu h-an-iochdmhor ’nam fianais duine aig nach robh iochd sam bith do chàich. ’S e Stac an Armainn as ainm do ’n staca so gus an la-an-diugh. Thill an sin am Bàillidh air ais a dh’ ionnsaigh Eilean Shòghaigh, eilean cruinn àrd, mar chruaich no mar bheinn ’na sheasamh gu corrach, cnuachdach air cùl Hiorta.

Bha na caoraich air an eilean aig an àm sin, mar an diugh, a chionn chan eil cunntas cuin a chaidh na caoraich bheaga so a chur air an eilean an toiseach, ach co-dhiùbh chaidh Dùgan a thilgeadh air tìr ann a’ Sòdhaigh, agus dh’ fhàgadh an sin e gu bhith beò no marbh mar a dh’ fhaodadh e. Chan fhaodar dìochuimhnich innse gun tug am Bàillidh leis an t-seann bhean á Hiorta, agus an uair a bha gach nì réidh aon uair eile shuidhich e a chùrsa air Caolas na Hearadh, agus le cuideachadh caitean gasd gaoithe o ’n àird an iar-thuath ràinig iad uile Dun Bheagan gu tèarunite slàn. Tha cunntas beul-aithris ag innse gu robh Dùgan fhathatst beò air an eilean air an ath shamhradh, nuair a thadhail sgoth a’ Bhàillidh a chum beagan de na caoraich bheaga thoirt do Dhun Bheagan gu feum an uachdarain, ach mar thig crìoch gach duine gu crìch air aon dòigh no dòigh eile fhuaradh a chnàmhan air an treas samhradh ann am bothaig bhig am fasgadh nan creag air

[TD 62]

an taobh de ’n eilean a bha ag amharc do ’n àird an ear a dh’ ionnsaigh an Eilein Fhada. Tha a’ bhothag so, ris an abrar Both Dhùgain, ri fhaicinn fhathast ann an Eilean Shòdhaigh.

Bha nise Hiorta fàs fad àireamh bhliadhnaichean, agus thòisich na Hearaich agus na h-Uibhistich le chéile a’ tagairt còir air. Bha na Hearaich ag agairt seilbh air, a chionn ’s gum bitheadh am bàta-tadhail a’ gabhail a turuis d’ a ionnsaigh gu daonnan troimh Chaol na Hearadh, agus bha Dòmhnallaich Uibhist ag iarraidh còir air a chionn is gu robh Uibhist mu dheich mìle na bu dlùithe dha na cladach na Hearadh. Thainig an gnothach gu connspaid agus connsachadh mhì-eireachdail eadar na h-Uibhistich agus Clann ’ic Leòid na Hearadh, agus bha e ro choltach gu robh tuasaid gu bhith air a bonn a thaobh na cuspaireachd so a bha eatorra. Mu dheireadh chuir na Dòmhnallaich bàirlinn gu muinntir na Hearadh, a’ toirt dùbhshlan dhaibh ann an réis iomairidh gu Eilean Hiort, an sgioba a bheireadh a mach an t-eilean an toiseach gu bhith air am fàgail ’nan luchd-àiteachaidh air an eilean.

Dh’ aontaich gach taobh, gu toileach, leis an dòigh-dearbhaidh so, agus chaidh luchd-iomairidh, cho sgoinneil ’s a bha anns an dà eilean, a thaghadh le mór chùram. Bha na Hearaich anns an àm sin, mar an diugh fhéin, ’nam maraichean foghainnteach. Bha iad air an togail ri maraireachd agus móran dhiubh ag ionnsachadh seòladaireachd agus sgoil-mhara le bhith daonnan ’nan làmhan air birlinnean nan daoine móra agus nan uachdarain.

Feumar aideachadh ged a tha seòladaireachd agus maraireachd nan Uibhisteach an diugh air tuiteam air ais ann an tomhais, gu robh birlinnean Chlann ’ic Ailein, no Bhaile Raonaill, ainmeil air còrsaichean siar Alba, Shasuinn agus Eirinn aig an àm mu’m bheil sinn a’ sgrìobhadh agus cha chreid mi nach fhaod mi ràdh gur gann a bha ’n leithid idir ann.

Chaidh mar sin là shuidheachadh airson an réis iomramh so a dhearbhadh, agus a chum aig a’ cheart àm luchd-còirich an eilein a shocrachadh air dhòigh ’s nach b’ urrainn neach, taobh seach taobh, a bhith mì-theagmhach mu’n chùis. Air madainn àraidh aig deireadh an earraich tharraing dà bhirlinn dhusan-ràmhach suas ri taobh a

[Sanas]

[TD 63]

chéile aig Ob na Hearadh. ’S e latha ciatach grianach a bha ann. Bha an t-adhar saor o sgòthan, agus o choltas gruaimein sam bith a thaobh aimsir. Bha a’ ghrian a’ dìreadh gu math os cionn gualainn Ròineabhail agus a’ tilgeil a gathan theinntidh air aghaidh chiùin a’ Chuain Sgìth. Bha uisge a’ Chaoil cho sàmhach ’s gu saoileadh neach gu robh na h-eileanan agus na sgeirean a bha mu choinneamh a’ chladaich mar gum biodh iad crochte eadar muir is adhar. Chìte sgrabh no tunnag fhiadhaich an sud ’s an so, a’ deanamh buaileag-thimcheall ann a bhith tighinn an uachdair no dol fodha anns an lianaig ghloine a bha mun cuairt nan sgeirean ’s nan eileanan a deas. Chaidh an luchd-stiùrach a dheanamh réidh le Niall Dòmhnallach aig falmadair na sgoth Uibhistich agus Colla MacLeòid ’na shuidhe gu colganta misneachail air tobhta-deiridh na sgoth Hearaich, le ailm fo asgaill. Chaidh òrdugh “ràimh a chur am bacan” a thoirt seachad bho thìr, le bratach a chrathadh air binnean àrd creige. B’ e fuirbidhean da-rìribh a bha anns na laoich a bha nise sìneadh an dromannan air an tobhta-bhràghaid anns gach birlinn, agus ann a bhith gearradh astar gu’n iar a measg sgeirean agus bheag-eileanan a’ Chaoil, cha b’urrainn iadsan a bha ’g amharc agus ag àrd-iollach air tìr a ràdh có bh’ air thoiseach no air dheireadh.

Bha beagan gaoithe o ’n àird an iar-thuath air taobh a muigh nan àird, agus a chionn ’s gu robh an sruth-tràghaidh, mar an ceudna, ag èaladh gu deas dh’ iarr gach stiùiriche còmhnadh an t-srutha ’s na gaoithe le cùrsa dheanamh air Eilean Héisgir, aig a’ cheart àm a’ toirt an aire nach tuiteadh iad na b’ fhaide deas, a chionn dheanadh sin an t-slighe chur gu mór am meudachd dhaibh. Aig tilleadh an t-srutha bha a’ ghaoth ’s an sruth an aghaidh a chéile agus a’ deanamh beagan cladhach anns a’ mhuir, nach robh idir ro thaitneach dhaibhsan a bha nis air an cur thuige le spiorad na strìthe agus le braisead an iomraidh.

Bha lethcheud mìle ’na astar dheuchainnich eadhon do ghàirdeanan lùthmhor an ama sin, agus thug Colla MacLeòid fainear gum b’ fheàrr d’ a chuid fhir iad fhéin a chaomhnadh cho math ’s a dh’ fhaodadh iad, gun astar a chall, gu sònraichte gus an tigeadh iad fagus do ’n eilean. Bha nis a’ ghrian seach a h-àirde agus ag iarraidh a dh’ ionnsaigh na h-àirde sin far am faicte mullaich nam beanntan Hirteach, mar gum b’ ann ’gan stadhadh fhéin a mach á aiginn a’ chuain gu fhaicinn có iad so a bha tighinn a dh’ amharc orra. Bha Cliseam na Hearadh, Mèalaiseal Leódhuis, Eubhal Uibhist agus Cuilthionn an Eilein Sgitheanaich fhathast ri’m faicinn gu glan shoilleir san àird an ear, ach bha iad a’ sìoladh ás an t-sealladh, uidh air n-uidh, mar gum b’ ann ri call sùim anns a’ mhuinntir shanntaich so a bha cur an cùlaibh riutha fhéin, agus an aghaidh, mar eilthirich, air Hiort iomallach a’ chuain.

Cha robh a nis ach deich mìle eadar iad is cladach; bha ochd uairean a thìde on dh’ fhàg iad Ob na Hearadh; bha Eilean Bhoraraigh mu dhà mhìle bhuapa air an làimh dheis, agus thòisich gach sgioba a’ cur na bha ’neart air fhàgail aca anns an obair throm a bha fhathast air thoiseach. Thòisich treum-iomairt da-rìribh an àm dol seachad air Stac an Armainn, agus mu shia mìle o ’n eilean bha fear an sud ’s an so a’ tilgeadh dheth mìr aodaich, gu e féin fhionnaireachadh

[TD 64]

agus aotromachadh. Bha brosnachadh agus misneachadh le àrd-bhriathran air gach taobh, agus dùbhshlan ’ga thilgeadh orrasan a bha toirt dùbhshlan seachad. Dh’ altaich gach fuirbidh e fhéin, chaidh buinn an tac, bha ràimh ’gan snìomh agus bacannan a’ trom dhìosgan air gach làimh, lùb agus shìn gach sgioba iad fhéin ann an co-chleas le uspairneachd agus mór eud, agus ged a bha ’n t-sìde fàbharach air chuan bha cliathan mara ’gan tilgeadh gun lasachadh leis na tulgaidh agus na leum-shìnteagan fada bha gach té de na sgothan a’ gearradh. Bha Niall Dòmhnallach beagan àlach ràmh air thoiseach aig àm bualadh gu bonn Oiseabhal, ach bha an uidhe so air a giorrachadh gu aon fhad birlinn mun do lùb iad do ’n bhàgh. Aig tionndadh a’ ghuib dh’ éigh an t-Uibhisteach àird a chinn, le mór spaga-da-ghliog agus le spaglainn uaibhreach gum bu leis-san an t-eilean agus gum faodadh na Hearaich tilleadh dhachaidh. Air cluinntinn so do Cholla MacLeòid cha d’ rinn e dàil no fadal, ach rug e air tuaigh ghéir a bha ’na laighe aig an t-sòdhla-dheiridh aig a chasan, chuir e a làmh chlì air beul-mór na sgothaidh, agus an déidh a sgudadh dheth le aon bhuille de ’n tuaigh thilg i thìr i chun na creige, ag éigheach aig a’ cheart àm, gun chus bruaillean sam bith nochdaichte air aodann, “Is leams’ an t-eilean”.

Mar tha iomadh sgeula neònach fuaighte ri móran ainmean anns an eilean iongantach so, ’s e Gob Cholla theirear fhathast ris an spuir creige so ann a Hiorta. Is iomadh budhaigir, scràbaire, làmhaidh, fulmair agus gearra-breac a ghabh sitheadh air iteig seachad air o ’n là ud, agus is iomadh borbhair, carbhanach, smalag, liù agus bodach-ruadh a bhios muinntir Hiorta, le ’n slatan goirid agus le ’n driamlaichean fada, ag iasgach ri taobh a’ ghuib ainmeil so.

(Chaidh an t-iomradh so a sgrìobhadh mus do dh’ fhàsaicheadh Hiort sa’ bhliadhna 1930. Tha e a nis, mar tha fhios aig na h-uile ath-àiteachadh a rithist.)

[Sanasan]

[TD 71]

Sean Eolas-Luibh

(13) EALA-BHUIDHE

ALASDAIR MAC’ILLEMHAOIL

[Dealbh]

Tha iomadh seòrsa de ’n lus so a’ fàs air feadh ar dùthcha. Gheibhear e fo ainmean eile mar Allas Mhuire, Caod, Aslachan Chaluim Chille; anns a’ Chuimrig <eng>Y fendigaid<gai> (an lus beannaichte); agus sa’ Fhraingeis <eng>la toute-saine<gai>.

Faodar mar sin a thuigsinn gu robh e air a mheas mar luibh anns a robh iomadh buaidh. Bha e ’na chleachdadh aig na sean Ghaidheil dos dheth a ghiùlan gu fuadach a chur air gach dòlas. B’ fheàirrd am bainne gaisean beag de ’n eala-bhuidhe sa’ chuman aig àm bleoghainn.

A réir beul-aithris b’ e so am flùr a b’ iomhuinn le Calum Cille, agus nam faighte an lus gun a shireadh ghleidheadh e neach bho fhiabhrus, agus cha rachadh aig na sìthichean air a thogail leò is e fo bhuaidh cadail:

Achlasan Chaluim Chille,
Gun sireadh gun iarraidh,
Cha toir iad as do chadal thu
Is cha ghabh thu fiabhras.

Air a bhruich còmhla ri alm bheireadh e dath buidhe, agus dheanadh am flùr an t-uisge-beatha dearg mar am fìon.

Agus tha an rann so a’ toirt teisteas air cho luachmhor ’s a bha an lus:

Eala-bhì, eala-bhì, mo niarach neach aig am bì,
Buaineam thu le mo làimh dheis, teasdam thu le mo làimh chlì,
Ge be có a gheibh thu ’n crò an àil cha bhi e gu bràth gun nì.

[TD 73]

Cha Dhiochuimhnich Mi Chaoidh
IAIN MACARTAIR

NACH tric a chuala sinn anns an tigh-chéilidh “Cha dhìochuimhnich mi chaoidh e gus an la théid mi nùll,” is cho fada ’s a ghleidheas mise mo cheudfadhan, fada no goirid ge ’m bi mo shlighe, cha dean mise dìochuimhne air bathadh mór Phabail gus an là théid mi nùll. Rinn e uimhir a dhrùidheadh orm is tha e cho fuaighte ’nam ìnntinn is gun tig gach sealladh co-cheangailte ris cho ùr thugam chun an là-an-diugh is ged a b’ ann an dé a bhiodh e air tachairt. Is beag an t-ìongnadh!

Chan eil am bàthadh ’na annas an àite sam bith tha ’n cois na mara is gu h-àraidh far a bheil beòshlainte an t-sluaigh an crochadh ri saoibhreas a’ chuain, is cha do sheachainn am baile againne a bharrachd air càch. Tha call mara oir ri oir ann am beul-aithris a’ chlachain againn, is cuid dhiubh dóruinneach da-rìribh, ach cha robh aon dhiùbh sin mar a bha am fear ud, le beatha cheathrar a dhol do ’n t-sìorruidheachd troimh an-iochdmhoireachd duine a leig le dhroch nàdur uimhir a bhuaidh fhaighinn air is gun chaill e a lionn-tà.

Tha am Ma’s-sgoile Ruadh a’ mìneachadh an ainn “Pabail” mar “papa-boeli”—baile an t-sagairt. Biodh sin mar a bhitheas e tha srath fharsaing a’ deanamh dà chruinn leth air a’ bhaile bhrèagha so is a’ sìneadh chun a’ chladaich le ‘iarach’ is ‘uarach’ ri dìreadh air gach taobh dhith. Tha an tigh againne air iomall a’ bhaile, aig bràighe a’ ghlinne le sealladh fhradharcach cho fada ri tir-mór.

Thug mi sùil chun na mara, a’ mhadainn ud, mar an àbhaist, is mhothaich mi do dhà bhàta-sgrìobaidh air acair anns a’ bhàgh. Bha an dearg ghaillionn air a bhith ann an oidhche roimhe sud, is bha sgrìob mhath fhathast air a’ ghaoith is i a’ tilleadh an aghaidh na gréine; a’ chuid bu mhotha de ’n là bha i séideadh o’ n ear-thuath bho thìr. ’S e là bh’ ann nach deidheadh tu ro dhàn air, a’ bagairt garraisich an dara h-uair is an ath mhionaid thigeadh boillsgeadh gréine a chuireadh snuadh eile air aognaidheachd an là. Bha sinn air a thighinn a steach do dheireadh an fhoghair; bha am buntàta san t-slochd, an coirce san iodhlainn, ’s a chreagachd seachad airson na bliadhna, is, mar sin, cha robh móran ri dheanamh ach fidealais timcheall na croite gu’n tigeadh àm na céilidh.

Cha b’e mise ’nam aonar a bha faireachdainn na tìde fada an là ud. Bha balaich Chléide air a bhith air bhioran fad na h-ùine, a’ feitheamh fèath a leigeadh bho phort iad. Bha na tighean acasan na b’ àirde is na b’ fhaisge air a’ chladach na ’n fheadhainn againne is cha robh càil a thigeadh no dh’ fhalbhadh taobh na mara nach robh fo ’n comhair. Bha an aire air na bàtaichean-sgrìobaidh is miann orra an ruighinn, ach fad an là cha robh de abhsadh air a’ ghaoith na chuireadh tu eathar. Ach ann an ciaradh an fheasgair leig a’ ghaoth fodha beagan is chunnaic iad eathar á Pabail Iarach a mach bho ’n Sgeir-Mhaoil, a’ dèanamh air an dara bàta, am “Buckingham.” Is ann ri so a bha na séoid a’ feitheamh is thog iad orra, cóignear aca, am fear bu shine bliadhna thar fhichead is am fear a b’ òige ceithir bliadhna

[TD 74]

[Sanas]


[TD 75]

deug. Lean balach òg, Iain Macleòid, iad is ghuidh is dh’ àithn e dhoibh a bha thoirt leotha, ach cha tugadh. Bha cus aca mar a bha, thuirt iad ris. Cha b’e an t-àm aige-san a bh’ ann!

Thug duine no dhithis anns a’ bhaile fianuis aig a’ chuirt an Dún-éideann gum faca iad iad ri dol sìos gu Port Lidhir, gun dh’ aithnich iad dé bha san amharc aca is gu robh fìor-eagal orra air an son, ged nach robh an là an uairsin cho bagarrach ’s a bha e air a bhith. B’ e an t-eathar thug iad leotha geòla Arcach le dà throigh dheug a dhruim, le cnagan fiodha is dà ràmh oirre. Bha am feur a’ fàs troimh chlosaichean sgothan móra an sgadain air an Sgaoilteach. Cha robh ach dà sgoth Niseach airson nan lìon-mhóra air a’ chladach ach bha grùnn gheòlaichean beaga ann gu ruith an t-saoidhein is an liùtha san t-samhradh. ’S e an t-aineolas no an t-éiginn a bheireadh ort lunn a chur fo shàil te aca anns a’ gheamhradh, ach bha na balaich tapaidh, lùthmhor le misneachd na h-òige is cha robh an t-slighe ach goirid. Fhuair iad an t-eathar air bhog is le buille ràmh is sgiùrsadh gaoithe cha b’ fhada gus na rinn iad an dara bàta-sgrìobaidh dheth, an “Carisbrooke.”

Bha an sgiobair, Frederick Thomsett, fo rùm an uair a cheangail iad rithe is a chaidh iad air bòrd ach dh’ éirich e is cha b’ e an gabhail aca a b’ fheàrr a fhuair na balaich. Mhallaich is riabhaich e do ’n droch àit iad mar thrusdairean a ghoideadh an nì nach fhaigheadh iad le faoigh. An déidh an innisgeadh dh’ òrdaich e air ais do ’n eathar iad ach sùil d’ an tug iad cha robh sgeula air an eathar. Bha am ball air briseadh is le sruth mara is siabadh gaoithe bha i deanamh astair maith air falbh bhuapa. Cha b’ e so a b’ fhasa; cha robh an dearg chuthach air an sgiobair chun an so. Co-dhiùbh thog iad an acair is chaidh iad air a losd. An uair a ghreimich iad oirre mu dheireadh thall bha i letheach mara, bha na bacan briste is ràmh ás a h-aonais.

Aig an dearbh àm so bha eathar Phabail Iaraich air tilleadh. Fhuair iadsan aoigheachd air leth bho sgiobair a’ “Bhuckingham.” Thugte air bòrd iad. Chaidh iasg a thoirt doibh, is an déidh greis conaltraidh chaidh an sgiobair a steach leotha air bòrd gus an d’ fhuair iad fasgadh an fhearainn is cha do chairich e gus am faca e gu tèaruinte air tìr iad. Nach b’ àraid gun tachradh air an aon fheasgar, san aon lagan bàigh, fo làimh dhithis choigreach leis an aon ùghdarras, dà ghnìomh cho calg-dhìreach an aghaidh a chéile is a thachair air an fheasgar ud, an ceathramh là de ’n Dàmhair, naoi ceud deug ’s a h-ochd deug ar fhichead—an t-aon uasal, truacanta, is am fear eile brùideil, aingidh, an-iochdmhor. Is iomadh dual tha ’n t-snàilinn a’ chinne-daonna.

Bha an oidhche ri tuiteam mus do ghreimich na balaich air a’ gheòla. Bha Thomsett air a chall fhéin gu tur leis an anmuinn. Thilg e dà bhioran maide is ràmh do ’n gheòla is thuirt e riutha mar a deidheadh iad air bòrd an turus so gun cuireadh e a h-uile mac aca thar cliathaich a’ bhàta. Bha na balaich tapaidh an corp ’s an ìnntinn is cha robh am fear a b’ òige gun eòlas mara ach bha eagal am beatha orra. Bha deagh fhios is cìnnt aca nach cuireadh iad a’ gheòla an ceann gu siorruidh le dà ràmh an aghaidh sruth tràghaidh gu deas fo shiabadh na gaoithe tuath, is am blabar a bha eadar iad agus tìr. Thuirt fear aca

[TD 76]

so ris an sgiobair is ghabh sgioba a’ bhàta an taobh, is thuirt esan an uairsin gun tugadh e na b’ fhaisge air an fhearann iad ach gum feumadh iad a dhol do ’n gheòla. Cha robh an sgioba aig Thomsett air an dòigh idir ach cha do dh’ fhosgail a bheul ach aon duine aca is cha b’ e an taing a b’ fheàrr a fhuair e. Mar a dh’ aidich iad fhéin a rithist bha ùghdarras ro mhór aigesan is mar a thuirt fear aca, “Bha dùil agamsa gu robh e na bu léirsinniche na mise; gur ann aige a b’ fheàrr a bha fios.”

Chaidh am peantair a cheangal ri deireadh a’ bhàta is dh’ fhalbh iad. Dh’ eubh an sgiobair sìos gu robh e ag iarraidh tuilleadh astair ach dhiùlt fear nan einsean sin thoirt dhà. “Air sgàth Nì Maith,” ars esan, “dean air do shocair; tha beatha dhaoine an crochadh riut.” Cha robh na facail ach gann ás a bheul an uair a rinn a’ gheòla fiaradh gu deas, thug i sròin fòidhpe ann an cnap mara is chaidh i fodha. Dh’ éirich i ann am mionaid no dhà is an gille a b’ òige, Murchadh Caimbeul, crochte rithe. Thog iad esan o uachdar nan uisgeachan is chuir am bàta, le solus-lorgaidh, cuairt no dhà far na thachair an call ach chan fhacas dubh no dath nan ceathrar eile. B’ iadsan: Iain Stiùbhart. dìlleachdan gun athair gun mhàthair: Amhlaidh MacAmhlaidh; Alasdair MacMhathain is Coinneach Dòmhnallach aon mhac banntraich.

Lean Thomsett air gu muir mar nach biodh cothrom sam bith aige air na thachair. Chuir e fios chun a’ bhàta eile gun deach an t-eathar thairis air a slighe gu tìr is gu robh aon aca sàbhailte air bòrd. Dh’ fheuch e ri sgleò a chur air na thachair ach rinn na chunnaic ’s na chuala iad uimhir a dhrùidheadh air an sgioba is gu robh iadsan mar mheadhon air a thoirt gu Ard Chùirt Dhun-éidinn far an d’ fhuair e ochd mìosan a phrìosan airson a cheannairceachd. B’ e sgiobair a’ “Bhuckingham” a ghairm bata-teasargainn baile Steòrnabhaigh.

Bha iomagain air muinntir a’ bhaile nach robh na balaich a’ tilleadh is an oidhche air tuiteam, is cho luath ’s a chunnaic iad solus lainneireach a’ bhàta-sgrìobaidh a’ dol chuige is a’ siabadh a’ bhàigh dh’ aithnich iad gu robh rudeigin fada ceàrr. Thòisich an imrich chun a’ phuirt bho shìos is shuas, thall ’s a bhos ach cha robh càil air fèath no air fidreadh an uair a ràinig iad. Cha robh romhpa ach bàgh fuar, falamh, tuinn ghruamach le cìreanan geala is dùbhrachd an eilein mhóir eadar iad agus leus.

Is ann á Steòrnabhagh, ochd mìle air falbh, a thainig an naidheachd dhuilich an toiseach, gu robh a’ gheòla ’s na bha ’na broinn air an call ach aon duine, is cha robh fhios có. Bha meadhon oidhche ann mu ’n tainig fios cìnnteach. Ciamar a sheas na bha feitheamh na fios ris?

Cha do thasgadh móran theineachan sa’ bhaile an oidhche ud. Is gann tigh aig nach robh solus air uairean sa’ mhadainn.

Leig a’ ghaoth fodha aig tilleadh mara is bha là-rna-mhàireach cho ciùin is a bha an là roimhe cho stoirmeil. Cho luath ’s a bhris an là bha fir a’ bhaile air a’ chladach. Chaidh na h-eathraichean a chur a mach ceathrar no cóignear anns gach té is sgìrobain aca ged nach robh móran dòchais aca oir tha sruthan làidir, brasa, camagach tarsainn a’ Bhogha Mhóir is mu shròin Eilean a’ Chàis, ach cho fada ’s a bhiodh

[TD 77]

an t-sradag an éibhleag an dòchais cha tugadh iad suas. Lean so fad an là gun tiotadh faochaidh; duine mu seach a’ gabhail àite an fhir a bhiodh a’ leigeil dheth a sgìos no a’ gabhail blasad bìdh.

Tha cuimhne ro mhath agam air an t-sealladh air a’ chladach an latha ud am beul na h-oidhche, ged tha dà bhliadhna thar fhichead bho ’n uair ud. Bha an cidhe dubh le daoine eadar bheag is mhór, sòluimteachd an adhraidh air pearsa is giùlan gach duine; sàmhchair Sàbaid a’ riaghladh air muir is tìr; sluaisreadh na mara is osann throm ri cur ris an t-sìth. Air iomall na cuideachd, air an fhaoilinn bha na mnathan ’nan seasamh ri sìor-fheitheamh mar a bha càch, ach cha bhuineadh dhoibhsan ach feitheamh le làmhan paisgte is an dèanadas aig na fir. Geòla mar a thigeadh a steach chìte a’ chuideachd ag aomadh gu oir a’ chidhe, sùilean geura a’ strì ri doilleireachd an eadar-sholuis, cuid dhiubh le làmhan paisgte mar gum biodh iad ag aslachadh gum faighte na bha talmhaidh de na bròin. Cha chualas smid ’ga ràdh ach chrathadh fear na tobhta-bràghad a cheann is thuiteadh spiorad na cuideachd as ùr. Thìll a’ gheòla mu dheireadh is theich an dòchas gu tur; cha robh an còrr ann a b’ urrainn duine a dhèanamh.

Chan eil teagamh sam bith agam nach b’e sud an oidhche a thainig mi gu ìre—oidhche chuir sgàile a’ ghliocais is sòluimteachd nan inbheach air faoineas, aotramas is aineolas m’ òige. Ann an call mo chomhaoisean a ghabh compàirt na mo lùthchleasan is a shuidh air an aon déile rium san sgoil thuig mi airson na ciad uaire gun robh guth a’ bhàis ris an òige mar an aois ged bu duilich sin a chreidsinn ann an lùthmhoireachd na h-òige. Chunnaic mi cho soilleir cuideachd cho dlùth is a bheireadh dóruinn daoine air a chéile, oir a dh’ aindeoin strì is buairidh mu chrìochan, mu phuill is mu innis bha muinntir a’ bhaile mar an aon teaghlach mu choinneimh a’ bhàis is bha an call a’ bruidhinn riutha air fad. Bha mi mothachail cuideachd, do mo thaobh fhéin, nach do rinn an gairm lughdachadh sam bith air mo spéis do ’n chuspair a lot m’ inntinn; gun robh tàladh is mealladh a cheart cho mór dhomh fhathast ann an cagair na mara le lioba-leaba aice air an tràigh. Is chunnaic mi rithist na mnathan air iomall na cuideachd le làmhan dìomhain is smaoinich mi orrasan a bha aig tighean a’ feitheamh ’s a’ caoidh is dh’ fhoghluim mi cho soilleir gum b’ e sud beatha a’ chuid mhóir de mhnathan a’ chlachain—Bha sòlas is deuchainn is gàbhadh am beatha an iasgair is an t-seòldair, ach cha robh sòlas dhoibhsan ach an tilleadh nam fear. Cha bhuineadh dhoibhsan ach a bhith feitheamh fo eagal—is ro thric am bròn.

[Sanas]

[TD 79]

Làraichean Ainmeil
CAISTEAL SHUIBHNE CNAPAL
Le A.I.M.M.

[Dealbh]
“Dún Suibhne do-chím gan cheól.”

AIR cladach a deas Loch Shuibhne, ann an Cinntìre, chithear na tha air fhàgail an diugh de bhallachan làidir Caisteal Shuibhne. Chan eil cunntas ann an eachdraidh ar dùthcha air cuin no có a thog an daingneach so air tùs. A réir beul-aithris bha i air a stéidheachadh le Suibhne, Mac Rìgh Lochlainn. Is dòcha gu robh, ann an aimsir chéin, seann dùn Lochlainneach air an làrach cheudna, ach ann am beachd luchd-rannsachaidh tha a’ chlachaireachd a comharrachadh gun do thogadh a’ chuid as motha dhith anns an treas linn deug. Tha ballachan na dìdean mu sheachd troighean an tighead, agus mar theisteas air cho sònraichte ’s a bha ’n caisteal ann am barail nam fineachan theirteadh Iuchair Chnapadail ris.

Tha iomradh air Clann Shuibhne, no Clann Shuain, a bhith còmhnaidh sa’ cheàrn so anns an treas linn deug, agus bha sealbh aca air a’ chaisteal. Tha ’n cinneadh ’gan sloinneadh fhéin air fear Suibhne, de ghineal Conair I, Rìgh Eire, agus their seanchaidh gur e so Suibhne a thog an caisteal mar as aithne dhuinn an diugh e.

Ann an Cogadh Saorsa na h-Albainn sa’ cheathramh linn deug, tha e coltach gun thaobh Clann Shuibhne ri Eideard I, Rìgh Shasuinn, an aghaidh Raibeart Brus. Dhùisg so colg a’ Bhrusaich, chaill Clann Shuibhne am fearann, agus thugadh Cnapadal le Caisteal Shuibhne do Shir Iain Menteith, an dearbh fhear a bhrath an gaisgeach Uallas. Chan eil e soirbh dhuinn a thuigsinn an diugh carson a bhitheadh

[TD 80]

an cealgaire so cho measail aig an rìgh. Chàirich Menteith Gilleasbuig Caimbeul, Loch Obha, mar shealbhadair dligheach air a’ chaisteal, còmhla n fearann Chnapadail a Tuath. Ach feumar cuimhneachadh gu robh Cnapadal fo uachdaranachd Mhic Dhòmhnaill Tighearna nan Eilean, ag a’ cheart àm.

Co-cheangailte ri cogadh ann an linn Sheumais II, Rìgh nan Albannach, anns a’ bhliadhna 1455, dh’ éirich connspaid eadar an dà chinneadh—muinntir Loch Obha agus Mac Dhòmhnaill nan Eilean—agus b’ e bun na cùis gun shuidhich Iain, Iarla Rois, ceathramh Tighearna nan Eilean, Eachainn MacNèill Ghiogha ’na fhear-gleidhidh air Daingnich Shuibhne.

A nis, o ’n cheathramh linn deug bha buidheann de Chlann Mhic Ille Mhaoil a’ sealbhachadh fearainn an Cnapadal a Deas, agus troimh phòsadh ri ban-oighre Mhic Nèill thainig an caisteal fo làimh Alasdair Mhic Ghille Mhaoil mu thimcheall 1472. Chuireadh ris an togalach ri linn-san, agus chithear fhathast ballachan briste “Tùr Mhic Mhaoilein” a bha leasachadh a’ chaisteil. Tha cuimhne air Alasdair so anns a’ chrois mhóir—Crois Mhic Mhaoilein—’na seasamh ri taobh làrach Eaglais Chille Mhoire sa’ choimhearsnachd.

Ach ann an ùine gheàrr chaidh a’ chuibhle rìs mun cuairt, agus ann an 1481 chuir Rìgh Seumas IV Mac Cailein Mór, Iarla Earra-ghaidheal, ’na fhear-gleidhidh air an dìdean so.

Thainig a’ chreach dheireannach air Caisteal Shuibhne nuair a chuireadh ri theine e le Sir Alasdair MacDhòmhnaill, mac Cholla Chiotaich, sa’ bhliadhna 1644, aig àm cogadh Mhontróis.

Feumar aideachadh gu bheil gach nì de’n eachdraidh so a’ foillseachadh dhuinn cho buaireasach is an-fhoisneach a bha cor na Gaidhealtachd sna linntean a dh’ fhalbh. Nam biodh teanga aig na clachan liath so nach ann ac a bhiodh an sgeul!

[TD 82]

A’ Bheilg <eng>(Belgium)<gai>
TORMOD BURNS

[Mapa]

LEUGH mi “Dùthaich nan Iomadh Cainnt” le Hans Weber an Gairm agus smaoinich mi gu robh na sgrìobhaidhean sin fìor thaitneach; ach a bheil fios agaibh gu bheil dùthaich eile san Eòrpa far am bruidhnear ceithir cànanan? Is e so a’ Bheilg, dùthaich bheag eadar an Fhraing agus an Olaind; dùthaich nas lugha na’n Eilbhis, ach dùthaich le 8.700.000 de shluagh (tha 4.700.000 a mhàin san Eilbhis). Tha ceithir fichead pearsa ’s dà cheud a’ còmhnaidh air gach mìle cheàrnaich sa’ Bheilg, agus tha deich pearsa ar ochd fichead a’ còmhnaidh aig gach mìle cheàrnaich an Albainn.

Is e Rìoghachd Chaitligeach a tha sa’ Bheilg; agus ’s e Baudouin, Rìgh nam Beilgeach, an rìgh caitligeach mu dheireadh san Roinn-Eòrpa. Tha a’ Bheilg ’na dùthaich nuadh. Ré nan linntean meadhonach cha robh rìoghachd far a bheil a’ Bheilg a nis; bha iomadh prionnsachd ann—Artois, Braban, Flandre, Luxembourg agus an Olaind. An déidh sin bha na prionnsachdan so aonaichte leis na Spàinntich. Aig àm an Ath-leasachaidh dhealaich An Olaind ris an Spàinn agus fhuair i a saorsa. Ach dh’ fhuirich a’ Bheilg fo reachd na Spàinn agus an déidh sin fo reachd na h-Austria gu deireadh na h-ochdamh linn deug, nuair ghabh feachd Fhrangach seilbh de ’n dùthaich. Anns a’ bhliadhna 1815 bha a’ Bheilg aonaichte ris an Olaind a rìs ann an Rìoghachd Aonaichte nan Talamh-Iseal, ach cha robh an rìoghachd nuadh soirbheachail, oir bu Phròsdanaich na h-Olaindich agus Caitligich na Beilgich; agus ’sa bhliadhna 1830 bha Ar-a-mach Mór am Belgium agus fhuair i a saorsa.

Ré aimsir Leopold 1 (1831-1865) bha crìochan na dùthcha socraichte le Cùmhnant Lunnainn a rinneadh sa’ bhliadhna 1839, cùmhnant a bhriseadh leis na Gearmailtich ’sa bhliadhna 1914 agus a rìs an 1939. Bha Leopold air pòsadh a rìs an déidh bàs a mhnà Charlotte, agus bu

[TD 83]

nighean Rìgh nam Frangach, Louis Philippe, a bha ’na mnaoi aige. Bha a mhac Leopold a Dhà ’na rìgh bho 1865 gu 1909, agus b’ e fhéin a cheannaich an Congo am meadhon Africa, is a dh’ fhàg e ’na thiomnadh do ’n Bheilg. Is aithne do gach neach an rìgh a lean, Rìgh Albert (1909-1934), oir b’ esan a chuir an aghaidh nan Gearmailteach gu misneachail sa’ bhliadhna 1914. Agus tha a mhac Leopold a Trì ainmeil cuideachd, ach airson aobhair eile. Sa’ bhliadhna 1940 thug e a’ Bheilg suas do na Gearmailtich, agus dh’ fhuirich e an sin ré a’ Chogaidh Mhóir. An 1951 thug Leopold suas an crùn agus ghabh a mhac Baudouin àite mar rìgh.

Tha 8.700.000 de shluagh sa’ Bheilg—tha Fraingeis aig 3.500.000, Flamandais aig 4.200.000, Gearmailteis aig 500.000 agus Wallonais aig 500.000. Tha Fraingeis agus Flamandais ’nan cànanan oifigeil agus tha na h-achdan Pàrlamaid gu léir, agus sanasan oifigeil eile an Riaghaltais sgrìobhte anns an dà chanan, agus am Bruxelles no Brussel, Prìomh-bhaile na dùthcha, tha na sanasan uile sgrìobhte anns an dà chànan. Tha dà stéisean ràdio náiseanta agus dà stéisean telebhisean ann; ach tha stéiseanan ràdio cuideachd an Anvers (Antwerpen) agus Gand (Gent) a chuireas prógraman a mach anns an Fhlamandais; (no an Olandais, oir is e Olandais cànan an litreachais sa’ Bheilg agus Flamandais cànan an t-sluaigh). Cuiridh stéiseanan an Liège agus Namur agus Arlon prógraman a mach anns an Fhraingeis, an Wallonais agus anns a’ Ghearmailteis.

Tha ceithir Oilthighean san dùthaich. Is e Oilthigh saor a tha an Oilthigh Bruxelles (Fraingeis) agus an Colaisde Anvers (Flamandais), agus is ann Caitligeach a tha Oilthigh Louvain (Fraingeis) agus Oilthigh Gand (Flamandais). Tha Oilthigh Louvain air aon de na colaisdean Caitligeach as ainmeile san t-saoghal. San taobh tuath de ’n dùthaich bruidhnear Flamandais, a tha ’na cànan Gearmailteach, coslach ris a’ Ghearmailteis fhéin agus ris a’ Bheurla; bruidhnear Flamandais anns an Fhraing cuideachd, cho fad ri Dunkerque (Duinkerk). An taobh deas na dùthcha bruidhnear Fraingeis. Bruidhnear an dà chànan am Bruxelles, agus san dùthaich uile tha 2.000.000 de shluagh a mhàin aig a bheil an dà chànan. An taobh an ear na dùthcha bruidhnear Gearmailteis. Bha na tìrean so ’nan siorrachdan Gearmailteach roimh ’n Chogadh Mhór 1914-1918, agus ghabh na Beilgich seilbh nan Siorrachdan (Eupen agus Malmédy) an déidh a’ chogaidh mar dhìoladh.

Bu Cheiltich na seann Bheilgich, mun do sgrìobh Caesar san leabhar “<eng>De Bello Gallico<gai>,” agus gus an là ’n diugh tha iarmad Cheilteach san t-sluagh so fhathast. Is e sin na Wallonaich a tha a’ còmhnaidh san taobh deas de’n dùthaich eadar Liège, Mons agus Namur a measg nam Frangach. Tha Wallonais ’na cànan a thainig o ’n Laidinn mar a tha Fraingeis cuideachd, ach ’na dòigh-labhairt chan ann Frangach a tha i, agus tha móran fhacal Ceilteach innte. (Tha beanntan nan Ardennes san taobh deas ’nan “Ard-bheinn.”) Is e an aon ainm a tha Wallon agus a tha againn an Wallace, Wales (Cuimrigh) agus Wallachia (san Romania) agus cuideachd an Galicia (san Spàinn), Galatia, Gaul, Gaidheal. Cumar féisd gach bliadhna an Siorrachd Hainaut <eng>“Fete des Gilles<gai>”—no Féis nan Gillean; agus tha móran eisimpleirean eile de ’n oighreachd Cheilteach sa’ Bheilg.

[TD 87]

An Sgeilp Leabhraichean

<eng>Folk Medicine<gai>, leis an Dr. D. C. Jarvis, M.D. (Clo-bhuailte le W. H. Allen. 15/-).

Carson a chithear clann òga a’ cur làn an dùirn de thalamh ’nam beòil, an dràsda ’s a rìs; no a’ cagnadh lusan no chopagan? Carson a gheibhear each a’ criomadh fiodha á taobh na stabuill? ’S e an cuirp a tha ag innse dhaibh gu bheil dìth potassium orra—agus is e potassium a’ mhèinn as prìseil do shlàinte gach duine agus ainmhidh. As aonais, bàsaichidh na lusan.

Carson a theireadh a’ chailleach, ’s i toirt sùil air te-eigin a bha car reamhar, “Tha làn thìd ise chur air fìon-geur”? Tha freagairtean reusanta do na ceistean sin, agus do mhóran eile, air an taisbeanadh gu sìmplidh anns an leabhar-sa.

Sgrìobh an Dr. Jarvis e an déidh lethcheud bliadhna a chaitheamh ann an Vermont, sna Stàitean Aonaichte, a’ cnuasachadh eòlas-leigheis sluagh na dùthcha. Tha e a’ foillseachadh an eadar-dhealachaidh as motha eadar na tha de dh’ aithne fiosrachail mu na dòighean-leigheis-sa, a measg luchd-còmhnaidh na dùthcha, agus na chluinnear de bheul-aithris, anns a bheil nàdur na buidseachd.

Dh’ ionnsaich ar sinnsir na cùisean a b’ fhiach an so-shamhlachd, le bhith a’ cumail faire air na h-ainmhidhean ’nam fulangais—an creutair le pian siataig ’ga shìneadh fhéin ann an teas na gréine; am beathach a chaidh a bhìdeadh leis an nathair a’ dèanamh air seòrsa luibh <eng>(snakeroot)<gai> ’s ’ga ithe———. Cha bhlais beathach air annlan fhad ’s nach eile e gu math; ach òlaidh e am pailteas. Carson, matà, a bhios clann an duine a’ strì ri ithe bìdh nuair a tha iad tinn?

Tha an t-sìde ann an Vermont rudeigin coltach ris an t-sìde againn fhìn—latha fuar ’s latha blàth. Feumaidh ar cuirp iad fhéin atharrachadh ’s an cleachdadh ris gach aimsir; ach faodar, le bhith a’ gabhail mil a measg fìon-geur nan ubhal, cor a’ chuirp a chumail réidh troimh gach fuar agus teth.

Dh’ fhàillinn an Dr. Jarvis ’na oidhirp air toirt air dithis mhac tuathanaich, a bha còmhnaidh maille ris, uinneag an t-seòmair cadail fhuasgladh troimh ’n oidhche. “Tha sinne mar na cearcan”, ars iadsan. “Seallaibh riuthasan a’ cadal le’n goban paisgte measg an itean mus gabh iad am fuachd.” Innsidh e cuideachd mu ’n t-sionnach. Ma gheibh esan e fhéin, car oidhche, air mullach talmhainn, cuiridh e earball mu shròin gus nach tarraing e anail nach eil blàth. Nach e uinneagan mórar an lath-an-diugh a bhith fosgailt fad na h-oidhche a tha fàgail a’ chnatain nas minig ’nar measg na b’ àbhaist dha bhith

[TD 88]

[Sanasan]


[TD 89]

bho chionn fhada? Cuiridh móran ceist air a so; chan eil an Dr. Jarvis a’ sparradh a bheachdan oirnn idir. Chan eil e ag ràdh gu bheil a bharail fhéin ceart. ’S ann a tha e ag innse dhuinn gu dòigheil na thog e rè a mheòrachaidh, ’s a’ fàgail a’ cho-dhùnaidh againn fhìn.

Chan eil gnè chiorraim air nach toir mil, fìon-geur nan ubhal, no sùgh nam fìondhearc cobhair—ma ghabhar iad san dòigh cheairt. Tha seòrsan feamad agus iodine glé fheumail cuideachd. Bu chòir <eng>Castor Oil<gai> no <eng>Corn Oil<gai> a bhith ’gan cleachdadh ’s ’gan suathadh air gach ball de ’n chorp a tha ’na chuis-dragha.

Gun ainmeachadh ach beagan de na galairean air an dearg na stuth-san, tha gach gné phian-cinn, tinneas-cridhe, an teine-dé, na <eng>varicose veins<gai>, a’ bhuaileag-thimcheall, ’s gach briseadh craicinn—agus chan e galairean sluaigh a mhàin ach nan ainmhidhean cuideachd.

Anns an là-an-diugh tha strì a measg gach fear agus tè gu bhith tana, agus iomadh dòigh nach eil gu h-iomlan saor no sàbhailt air so a dheanamh comasach, ach innsidh an leabhar-sa dhuibh mar as urrainn dhuibh a bhith cho seang ri crodh caol Phàraoh.

Ach chan fhaod mi cus a leigeil a mach mu ’n leabhar. Ceannaichibh e, fiach chóig tasdan deug, tlachdmhor, furasda thuigsinn. Mo ghealladh gu faigh sibh e loma-làn de shean ghliocas nàduir.

’S ann a tha luchd-leantainn nan dòighean leigheis nàdurrach de ’n bheachd nach eil leigheis cho bladhail idir ri bacadh na h-euslaint; agus gur h-ann mar as fhaide theid sinn air seacharan bho dhòighean fallaineachd ar sinnsrean as dìblidh a bhios galairean a’ dol an lìonmhoireachd ’nar measg.

Ma tha ùidh air bith agaibh anns na seann chleachdaidhean leigheis, so leabhar a chòrdas ruibh. Gun teagamh tha eòlas fada agus farsaing aig an fhear-sgrìobhaidh, agus bha gach cùis air a cur troimh iomadh deuchainn mun do chuir e am follais i. Tha an leabhar air a nochdadh ann am modh cho còir, iorasal ’s gu bheil blas ùghdarrais da-rìribh air. Saoileam nach deanadh e càil air grunn againn oidhirp a thoirt air ath-nuadhachadh cuirp agus spioraid, le botal fìon-geur nan ubhal (<eng>Apple Cider Vinegar<gai>) agus cìr-mheala.

MURDAG NICCOINNICH.


<eng>Prose Writings of Donald Lamont<gai> deas. Le Tómas M. MacCalmain, clò-bhuailte le Oliver agus Boyd, airson An <eng>Scottish Gaelic Texts Society<gai>.

Rugadh is thogadh an t-Ollamh Urramach Dòmhnull MacLaomainn an Tiriodh ann an 1874, bha e còrr is dà fhichead bliadhna ’na mhinistear am Blàr Athall agus chaochail e an Dun Eideann ann an 1958. Ré an dà fhichead bliadhna ’s a ceithir a bha e deasachadh earrann Ghàidhlig <eng>Life and Work<gai> sgriobh e mu dhà mhuilean facal. Rinn an t-Urramach Tómas M. MacCalmain taghadh air an iomlan agus tha nis toradh a shaothrach againn ann an leabhar tomadach, eireachdail. Mar tha am fear-deasachaidh ag ràdh dh’ fhaodadh neach eile taghadh eile a dheanamh? Dh’ fhaodadh—ach tha mise air aon làn shàsaichte leis an taghadh so.

Chuir mi seachad ùine nach robh mi ’n dùil an toiseach an leabhair. An so tha iomradh goirid air an ùghdar agus earran luachmhor sam

[TD 90]

faigh an leughadair coitcheann agus an t-oileanach gu sònraichte beachdan tuigseach, cothromach air leithid is rosg Gàidhlig, buaidh na Beurla, gràmar, agus seòl sgrìobhaidh MhicLaomainn. Cha mhisde sinn so a leughadh mun tòisich sinn air a’ chòrr.

Tha bodhaig an leabhair ’na ceithir earrannan—“Anns a’ Choille Bheithe”, “Anns a’ Chathair”, “Cille Sgumain”, agus “Sgrìobhadh Gàidhlig”. Thòisich mise air blaiseadh an sud ’s an so ach cha b’ fhada gu robh mi fo gheasaibh aig MacLaomainn. Chùm e gréim orm gus an do leugh mi a h-uile lide—agus an sin bha mi ’g iarraidh a’ chòrr. Tha iomadh rud nach saoil thu “Anns a Choille Bheithe”. Bheir “Eòin is radain” snodha gàire an dràsda ’s a rìs, bheir “Badan de Fhraoch Geal” rac do ’n mhuineal, agus cuiridh “Am fear a chaill a choguis” (á Liosmór a bha e) gluasad air smuaintean as doimhne. Saoilidh mi gu faic mi eileanach no dhà cur colg air a’ leughadh “An t-Eilean leam as Boidhche”—ni eileanaich eile gàire.

Tha cnuasachadh gu leòr san earrann “Anns a’ Chathair”. Leanaidh sinn MacLaomainn air sgiathan a’ mhac-meanmna gu “Dùthaich Neònach” agus theid sinn leis “Ann am Bruadair” air chuairt sna h-eileanan siar. Mur eil thu eòlach air eachdraidh na Gaidhealtachd o àm Waterloo leugh “Atharrachaidhean”, agus mur eil thu eòlach air seann bhàtaichean Mac a’ Bhruthainn feuch “An Luidhear Dearg”. Mas e ceisdean troma th’ air d’ aire beachdaich greis air “A’ Bhreug agus an Fhìrinn”. Dh’ fhaoidte gur h-aithne dhut searmonaiche mar bha san “Urramach Theodore Boanerges Pom-Pom O.B.E.”. Nach ann aige bha ’n guth ’s an comas-labhairt! Leugh dhut fhéin ciamar fhuair e O.B.E. agus cuideachd mar dh’ innis e do ’n choithional gun do bhàsaich mart bantrach an tàilleir.

Gheibh sinn MacLaomainn ’na làn chumhachd san earrann “Cille Sgumain”. An so tha e togail dealbh a fhreagras air ceàrn sam bith de ’n Ghaidhealtachd. Cuiridh sinn eòlas air an Urramach Niall MacPharlain B.D., air a’ bhancair ’s air a’ ghreusaiche, air Seònaid Eachainn ’s air a’ choirneal, ’s air a’ chòrr. So agaibh fir is mnathan, mar gheibh sinn an sgìre sam bith—le ’n subhailcean ’s an dubhailcean, le’n sòlas ’s le ’n dòlas. Gheibh thu tlachd an làn-thomhas a’ leughadh gach dol-air-adhart san sgìre agus gheibh thu cuideachd luasgadh cridhe agus coguis.

Saoilidh tu gu bheil MacLaomainn ’na shuidhe ri do thaobh a’ seanachas riut, is riutsa a mhàin. Tha a’ chainnt sìmplidh, soilleir, réidh gun duatharrachd fhaclan a’ cleòcadh staoineachd smuaint. Tha e nas fhaisge air MacEacharna na tha e air Caraid nan Gaidheal no MacFhionghuin agus, ’nam bharail-sa, air thoiseach orra. An dràsda ’s a rìs bidh e deanamh fhaclan dha fhéin, agus gheibh sinn tuar na Beurla far an saoileadh tu nach ruigeadh i leas a bhith. Ach ’s dòcha gun gabh sinn a leisgeul nuair leughar na th’ aige ri ràdh air “Sgrìobhadh na Gàidhlig”.

Ach ’na iomlanachd so ulaidh litreachais bheir sòlas do shean is òg. Carragh-cuimhne eireachdail air an Ollamh Urramach Dòmhnull MacLaomainn air a dhealbh gu snasmhor leis an Urramach Tómas MacCalmain. Ar taing dha.

I.M.

[TD 91]

“<eng>The Wallace<gai>,” le Sydney Goodsir Smith. Clò-bhuailte Oliver & Boyd 15/-.

Is e bàrdachd chumhachdach a tha anns a’ mhór-chuid de ’n chluiche so, agus tha sinn fada an comain Oliver & Boyd airson a cur ann an cruth maireannach ann an leabhar tlachdmhor. Oir g’ e b’ e dé a thachras do ’n chluiche mar chluiche, chan eil teagamh nach iarr daoine tionndagh air ais chun an leabhair a rithist agus a rithist.

Tha an sgeul a’ tòiseachadh ann an seòmar beag ann an Leanndraic, anns a’ bhliadhna 1297. Tha Uallas fo choill. Tha sàil nan Sasunnach air sgòrnan na h-Albann. Aon oidhche tha Uallas amuigh anuair a chromas Heselrig, Siorram Leanndraic, air tigh Uallas, a’ marbhadh a mhnatha. Tha so a’ cur Uallas dheth fhéin, agus, le mort na shùilean tha e fhéin agus a chompanaich a’ cromadh air caisteal Heselrig.

Tha an dealbh-chluich (agus an leabhar) ann an cóig seallaidhean Toiseach tòiseachadh. Uallas an déidh Drochaid Shruighlea agus roimh Bhlàr na h-Eaglaise Brice a’ strì, chan ann a mhàin ris na Sasunnaich, ach ri uaislean farmadach na h-Albann. Eideard ann an caisteal Shruighlea agus Alba aon uair eile fo ’spòig, ach le Uallas saor fhathast. Menteith a’ brath Uallas. Agus—an sealladh mu dheireadh agus an sealladh as cumhachdaiche dhiùbh uile—Uallas na phrìosanach mu choinneamh Eideird.

Tha an sgeul a’ siubhal gu latha agus gu làidir. So leabhar as fhiach a leughadh, agus a dhùisgeas aigne gach Albannaich.

[Sanas]
